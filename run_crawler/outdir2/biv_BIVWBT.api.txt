40001001	A Yesu Kɩrɩsɩto sãakpãmɩne nɩ nyã, wʋ yin a Nãa David nɩ Abraham bal pɔ,
40001002	Abraham lɛ ɩ Isaakɩ sãa, ka Isaakɩ mɩ ɩ Jekɔb sãa, ka Jekɔb mɩ dɔ̃ɔ ɩ Juda sãa nɩ a wʋ yɛɛr,
40001003	ka Juda mɩ ɩ Perejɩ nɩ Jera sãa, ka ba ma di Tamar, nɩ Perejɩ na ɩ Hejoron sãa, ka Hejoron mɩ ɩ Aram sãa,
40001004	ka Aram mɩ ɩ Aminadab sãa, ka Aminadab mɩ ɩ Nason sãa, ka Nason mɩ ɩ Salmon sãa,
40001005	ka Salmon mɩ ɩ Boajɩ sãa, ka a wʋ ma di Worahab, ka Boajɩ mɩ ɩ Obed sãa, a wʋ ma lɛ Wʋruf, ka Obed mɩ ɩ Jesɩ sãa,
40001006	ka Jesɩ mɩ ɩ a Nãa David sãa. David lɛ ɩ a Solomon sãa, ka a wʋ ma dɔ̃ɔ ɩ a Yurɩya pɔɔ.
40001007	Ka a Solomon mɩ ɩ Wʋrehobom sãa, ka Wʋrehobom mɩ ɩ Abija sãa, ka Abija mɩ ɩ Asa sãa,
40001008	ka Asa mɩ ɩ Jehosafatɩ sãa, ka a Jehosafatɩ mɩ ɩ Jehoram sãa, ka Jehoram mɩ ɩ Yujiya sãa,
40001009	ka Yujiya mɩ ɩ Jotam sãa, ka Jotam mɩ ɩ Ahajɩ sãa, ka Ahajɩ mɩ ɩ Hɛjɩkiya sãa,
40001010	ka Hɛjɩkiya mɩ ɩ Manasɛ sãa, ka Manasɛ mɩ ɩ Amɔn sãa, ka Amɔn mɩ ɩ Josiya sãa,
40001011	ka Josiya mɩ ɩ Jekoniya sãa, nɩ a wʋ yɛɛr a sɔ̃ɔ 'lɔ ban bar a ba tẽe tɩ chen tɩ kpɩɛrɛ Babilon tẽe.
40001012	Ban wa tɩ be a Babilon tẽe pɔ, Jekoniya lɛ ɩ a Sealtɩɛl sãa, ka Sealtɩɛl ɩ Jerubabel sãa,
40001013	ka Jerubabel mɩ ɩ Abiud sãa, ka Abiud mɩ ɩ Eliyakim sãa, ka Eliyakim mɩ ɩ Ajor sãa,
40001014	ka Ajor mɩ ɩ Jadɔk sãa, ka Jadɔk mɩ ɩ Achɩm sãa, ka Achɩm mɩ ɩ Ɛliud sãa,
40001015	ka Ɛliud mɩ ɩ Elɩyajar sãa, ka Elɩyajar mɩ ɩ Matan sãa, ka Matan mɩ ɩ Jekɔb sãa,
40001016	Jekɔb mɩ lɛ ɩ a Josefʋ sãa na ɩ Mɛɛr sɩrɛ 'lɔ lɛ ɩ a Yesu ma, a Yesu nyã lɛ ɩ a Nɩ-iraa.
40001017	An yi Abraham tɩ ta a Nãa David, a Yesu sãakpãmɩne ɩ naa pie nɩ anaar, an yi Nãa David tɩ tãn a sɔ̃ɔ 'lɔ a ba dɔ̃dɔ̃mɔ̃sɩ na nyɔɔr ba chiin a Babilon wɛr pɔ ba mɩ ɩ naa pie nɩ anaar, an lɛ yi a ba gbãgbaar ɩfʋ a Babilon wɛr pɔ tɩ tãn a Nɩ-iraa a ba mɩ ɩ pie nɩ anaar.
40001018	Nɩtɔ̃ lɛ a Yesu Kɩrɩsɩto dɔɔfʋ yele tu. A wʋ ma Mɛɛr ŋmaan na Josefʋ baraa tɩchɛ baa kul taa sɛrɛ ɛ, ka Nãaŋmɩn Sɩɛ vɛ̃ ka wʋ tara pʋɔ.
40001019	A wʋ baraa Josefʋ na ɩ nɩtor jũu, ba bʋɔrɔ ɩka wʋ su wʋ vĩ nɩyɔɔ pɔ ɛ, ka wʋ tɩɛr ɩka wʋ sɔɔl bar wʋ jaa jomm.
40001020	Wʋn wa tɩɛr a yele nyã maalfʋ, ka a Nãaŋmɩn malaka wa a wʋ sɛ̃ jãn pɔ wa 'yɛr, "Josefʋ, David bie, ta joro dãbɩ̃ɛ ɩka fʋ de a Mɛɛr ka wʋ ɩ a fʋ pɔɔ ɛ, a bie na be a wʋ pʋɔm yin a Nãaŋmɩn Sɩɛ kpɛ̃ɔ pɔ.
40001021	Wʋn dɔɔn dabile ka fʋ na bʋɔlɔ a wʋ yuor Yesu, 'lɔ lɛ na faa a wʋ nɩbɛ yin a ba yeldɛbɛ pɔ."
40001022	Anyã a jaa ɩ naa ka a wiil a sɩ Soro 'yɛrbie wʋn dɔ̃ɔ 'yɛr tu a wʋ 'yɛ'yɛrɛ pɔ ɩ yelmɩ̃ɛ,
40001023	"Nyɛ a pɔɔsarbile na tara na pʋɔ dɔɔ dabile, ban 'yɔ̃ɔn a wʋ yuor Emanuwɛl," a par lɛ, Nãaŋmɩn ben a sɩ sɛ̃.
40001024	Josefʋ na wa jɛɔ a gʋ̃ɔ pɔ, wʋ ɩn a lɛ jaa a Nãaŋmɩn malaka na 'yɛr ɩka wʋ ɩ. Ka wʋ de a Mɛɛr ka wʋ ɩ a wʋ pɔɔ,
40001025	tɩchɛ baa lɔɔ sɔ̃ɔ ɛ, tɩ tãn a sɔ̃ɔ 'lɔ wʋn dɔɔ a dabile, na wʋ 'yɔ̃ɔ a wʋ yuor Yesu.
40002001	Yesu ban wa dɔɔ Bɛtɩlɛhɛm tẽe a Judiya paal pɔ a Nãa Hɛrɔd sɔ̃ɔ, yɛ̃ dẽme yin be a Jerusalɛm sapar wa,
40002002	na ba wa sʋrɔ, "Nyɩnɛ lɛ a bie be ban dɔɔ ka wʋ ɩ a Juu nɩbɛ nãa? Sɩ nyɛ naa a wʋ ŋmɛrbir a sapar ɩka sɩ wa puor wʋ."
40002003	A Nãa Hɛrɔd na wa wõ a lɛ wʋ pʋɔ sɔ̃ɔ naa, ka Jerusalɛm nɩyɔɔ pʋʋr mɩ sɔ̃ɔ,
40002004	be lɛ wʋ bʋɔl a Juu nɩbɛ bɔɔrlo nɩbɛrɛ nɩ a nɛɛ wiwiilbe sʋʋr bʋɔrɔ ɩka wʋ bɔ̃ɔ a jie 'lɔ ban na dɔɔ a Nɩ-iraa.
40002005	Ka ba 'yɛr kʋ wʋ, "Bɛtɩlɛhɛm na be Judiya, lɛ lɛ a Nãaŋmɩn 'yɛ'yɛrɛ dɔ̃ɔ sɛb bin,
40002006	'Fʋ̃ʋ Bɛtɩlɛhɛm na be a Judiya paal pɔ, fʋ̃ʋ lɛ ɩ jaa pʋʋrbile a Juda kpɩ̃ɛn dẽme pɔ, fʋ pɔ lɛ a kpɛ̃ɔ sʋɔ na yi kaara a n nɩbɛ Isɩral.' "
40002007	Be lɛ ka Hɛrɔd sɔɔl bʋɔl a yɛ̃ dẽme bala sʋʋr ba a sɔ̃ɔ 'lɔ a ŋmɛrbir na pur wa.
40002008	Be lɛ wʋ tara ba chiin Bɛtɩlɛhɛm tɩ 'yɛr, "Yɩ chen tɩ yɔbɔ a bie kaa nɛ nɛ, yin wa nyɛ wʋ yɩ lɩɛb wa 'yɛr kʋ ma ka n mɩ chen tɩ puor wʋ."
40002009	Ban wa chɛl a nãa 'yɛr baar, ba yin lo a sɔr chiine, a ŋmɛrbir 'lɔ ban nyɛ a sapar de ban nie tɩ ara a jie 'lɔ a bie na be.
40002010	Ban wa nyɛ ka a ŋmɛrbir ara nʋ̃ɔ kpɛ ban yɔɔ jaa.
40002011	Ban kpɛ a yir pɔ, ba nyɛn a bie nɩ a wʋ ma Mɛɛr, na ba gbur dumo puor wʋ. Be lɛ ba tũ a ba wʋʋr pɔ ir kʋfʋsɩ na ɩ sɛlma, nyɩnyɩbɩ kãa nyũu nʋ̃ɔ nɩ kãnyũu ala ban bʋɔlɔ sɩmura kʋ wʋ.
40002012	Tɩchɛ Nãaŋmɩn dɔ̃ɔ kpãa ba a jãn pɔ, ɩka ba ta lɛ lɩɛb chen a Nãa Hɛrɔd sɛ̃ ɛ, ka ba tu jiyuo kul a ba tẽe.
40002013	A yɛ̃ bɔ̃ɔnbɔ na wa chen baar, a Nãaŋmɩn malaka wan Josefʋ sɛ̃ jãn pɔ wa 'yɛr kʋ wʋ, "Vaa ir 'mɔɔ a bie nɩ a wʋ ma, na fʋ jo chiin be Ijipitɩ wɛr pɔ, na fʋ tɩ be a be wa tɩ tãn a sɔ̃ɔ 'lɔ ɩn na 'yɛr kʋ fʋ, bojũu a Hɛrɔd nɩ a wʋ nɩbɛ bʋɔrɔ na a bie kʋfʋ."
40002014	Ka a Josefʋ ir 'mɔɔ a bie nɩ a wʋ ma a tɩ̃sɔɔ bɩ̃ɩn jo chiin be a Ijipitɩ.
40002015	Be lɛ wʋ tɩ jɩ̃nɛ tɩ tãn a sɔ̃ɔ 'lɔ a Nãa Hɛrɔd na wa kpi. A yelsɩ anyã ɩ naa lɛ ka a na ɩ yelmɩ̃ɛ ɩka a lɛ a sɩ Soro 'yɛ'yɛrɛ na dɔ̃ɔ 'yɛr ɩka, "Ijipitɩ pɔ lɛ ɩn bʋɔl a n bie yin."
40002016	A Nãa Hɛrɔd na wa bɔ̃ɔn ɩka a yɛ̃ dẽme banyã na yɩ a sapar bɛl wʋ naa a suur kpɛ wʋ a wʋ 'yɛr kʋ a wʋ sojasɩ ɩka ba chen tɩ kʋ dabile jaa na be a Bɛtɩlɛhɛm na ta yuom ayi bɩɩ na ba ta sɛrɛ ɛ, yi a sɔ̃ɔ 'lɔ jaa wʋn sʋʋr bɔ̃ɔn yi a yɛ̃ bɔ̃ɔnbɔ sɛ̃.
40002017	A lɛ jaa a Nãaŋmɩn 'yɛ'yɛrɛ Jeremiya na dɔ̃ɔ 'yɛr ɩ yelmɩ̃ɛ,
40002018	"Ba wõn kɔkɔr be a Wurama tẽe pɔ, kõyiel nɩ wuur kpɩ̃ɛn, Wurachɛl lɛ kõnõ a wʋ bibiir 'yɔ̃ɔ. Ba kpi na, waa lɛ bʋɔrɔ 'maalfʋ ɛ bojũu baa lɛ chɛnɛ go ɛ."
40002019	Hɛrɔd na wa kpi, Nãaŋmɩn malaka wan Josefʋ sɛ̃ be a Ijipitɩ jãn pɔ wa 'yɛr,
40002020	"Vaa ir 'mɔɔ a bie nɩ a wʋ ma na fʋ chiin a Isɩral wɛr pɔ, a bala na dɔ̃ɔ bʋɔrɔ a bie kʋfʋ kpi naa."
40002021	Josefʋ vaan ir 'mɔɔ a bie nɩ a wʋ ma chiin a Isɩral wɛr pɔ.
40002022	Tɩchɛ wʋn wa wõ ɩka Archelaus lɛ di a nãa a Judiya a wʋ sãa kũu puor, wʋ joro na dãbɩ̃ɛ ɩka wʋ lɛ chen a be. Ka a Nãaŋmɩn wa kpãa wʋ a jãn pɔ ɩka wʋ chen be Galilee paal pɔ.
40002023	Be lɛ wʋ chen Najaretɩ tɩ kpɩɛrɛ a be, ka a lɛ Nãaŋmɩn 'yɛ'yɛrɛ na dɔ̃ɔ 'yɛr ɩ yelmɩ̃ɛ, "Ban bʋɔl wʋ naa Najaretɩ nɩrɛ."
40003001	Sɔ̃ɔ kɔ̃ɔ lɛ a Jɔɔn kɔ̃suor mʋɔlɔ a Judiya mɔgɔ̃ɔ pɔ
40003002	'yɛrɛ, "Yɩ lɩɛb a yɩ befʋ, a Nãaŋmɩn nãalʋ̃ʋ ta na."
40003003	Jɔɔn nyã 'yɛr lɛ a Nãaŋmɩn 'yɛ'yɛrɛ Isaiya dɔ̃ɔ 'yɛr a wʋ 'yɛr, "Kɔkɔr kɔ̃ɔ lɛ gɔ̃nɔ̃ 'yɛrɛ be a mɔgɔ̃ɔ pɔ, chɔɔr a sɩ Soro sɔr, maal a wʋ sɔbie ka a tor."
40003004	Nyɔɔma kɔɔlʋ fuu lɛ Jɔɔn ma su tɩ de gãn a lũn a sɩɛ. Soor nɩ sɩkãa lɛ ɩ a wʋ bʋ̃diir.
40003005	Nɩyɔɔ yin a Jerusalɛm nɩ Judiya chiine a wʋ sɛ̃ nɩ a bala na yi a Jordan man koor.
40003006	Ba woro naa a ba yeldɛbɛ tɩ wʋ suoro ba a Nãaŋmɩn kʋ̃ɔ be a Jordan man pɔ.
40003007	Jɔɔn na wa nyɛ a Faraseemɩne nɩ a Saduseemɩne na waara a Nãaŋmɩn kʋ̃ɔ sofʋ jie, ka wʋ 'yɛr kʋ ba, "Yɩn waa bibiir, an n 'yɛr kʋ yɩ ɩka yɩ jo yi a Nãaŋmɩn suur na waara mɔ̃?
40003008	Yɩ vɛ̃ ka a yɩ lɛ befʋ wiil ɩka yɩ lɩɛb a yɩ tɩɛr.
40003009	Yɩ ta chɛnɛ ŋmara jir 'yɔ̃ɔn yɩ mɩ̃ɛ ɩka, 'Abraham lɛ ɩ a sɩ sãa ɛ.' N 'yɛrɛ na kʋrɔ yɩ ɩka Nãaŋmɩn na tʋ̃ɔn maal a kʋsɩbɛ anyãna ka a lɩɛb ɩ a Abraham bibiir.
40003010	A 'lar dɔɔl a tɩɛ pĩlem gu a ŋmaafʋ, tɩɛ jaa ba wa wɔ̃nɔ̃ wɔ̃ sʋ̃n ɛ ban ŋmaa wʋn lɔb 'yɔ̃ɔ bũu pɔ.
40003011	"Maa 'lɔ suoro yɩn nɩ kʋ̃ɔ ka yɩ na lɩɛb a yɩ befʋ, tɩchɛ nɩrɛ ɩ̃sʋɔ na tara kpɛ̃ɔ gar ma ben a n puor waara, a wʋ nafɔɔr gba ba sɛɛ ɩka n tuo ɛ. 'Lɔ lɛ na de a Nãaŋmɩn Sɩɛ nɩ bũu son yɩ.
40003012	A ŋmayɩɛlaa ben a wʋ nũu pɔ, ka wʋ na yɩɛl a mʋ̃ɩ a vafʋ jie na wʋ kpaar a bie 'yɔ̃ɔ a boor pɔ tɩ chʋm a sɔ̃sɔɔr nɩ bũu 'lɔ na ba tara kpĩinfʋ bar."
40003013	Yesu yin a be a Galilee chen a Jordan man pɔ, ka a Jɔɔn na tɩ so wʋ a kʋ̃ɔ.
40003014	Jɔɔn ba ta bʋɔrɔ ɩka wʋ so wʋ ɛ, na wʋ 'yɛr fʋ̃ʋ lɛ sɛɛ ɩka fʋ so ma tɩchɛ ka fʋ lɛ wa a n sɛ̃ go?
40003015	Tɩchɛ ka Yesu 'yɛr kʋ wʋ, "Vɛ̃ ka a ɩ a lɛ a pʋ̃pãanyã, a vɩɛl na ɩka sɩ ɩ a lɛ jaa Nãaŋmɩn na bʋɔrɔ." Ka Jɔɔn sɔɔ lɛ a Yesu na 'yɛr.
40003016	A lɛ wʋn wa so a Yesu a kʋ̃ɔ baar, a wʋ yi a kʋ̃ɔ pɔ, a sɔ̃ɔ 'lɔ̃nɔ̃ lɛ wʋ nyɛ a saaju na yuo a wʋ nyɛ a Nãaŋmɩn Sɩɛ na kaara ŋmam kaar suu wa mar a Yesu ju.
40003017	Tɩ a kɔkɔr yɩ a Nãaŋmɩn sɛ̃ a saaju 'yɛrɛ, "A anyãna lɛ ɩ a n binʋ̃nãa ka a n 'yɔ̃ɔ ma 'maa nɩ wʋ."
40004001	A Nãaŋmɩn Sɩɛ tara na Yesu kpɛ̃n a mɔgɔ̃ɔ pɔ, ka a tɩɩ tɩ bɛɛr wʋ kaa.
40004002	Waa di bon jaa ber lɩjaayi nɩ tɩ̃sɔɔ gbulo lɩjaayi ɛ, ka kɔ̃ kpɛ wʋ.
40004003	A 'yɛr kʋ wʋ, "Ala ɩ fʋ̃ʋ lɛ a Nãaŋmɩn Bie, 'yɛr kʋ a kʋsɩbɛ a nyãna ka a lɩɛb bʋ̃diir."
40004004	Tɩchɛ ka Yesu 'yɛr kʋ wʋ, "A sɛb a Nãaŋmɩn gãn pɔ ɩka, bʋ̃diir tɛɛ kʋ̃ tʋ̃ɔ kʋ nɩrɛ nyɛvʋr ɛ, tɩchɛ 'yɛrbir jaa na yi Nãaŋmɩn nɛɛ pɔ."
40004005	A bɛɛr kaa sʋɔ lɛ tara wʋn don a Jerusalɛm, tɩ wiil wʋ a puorfʋ jie na do gar a jaa,
40004006	tɩ 'yɛr kʋ wʋ, "Ala ɩ fʋ̃ʋ lɛ a Nãaŋmɩn Bie, ɔɔ lo a tẽe. A sɛb ɩka, wʋn vɛ̃n ka a wʋ malakasɩ gu fʋ na ba nyɔɔ fʋ nɩ a ba nuur ka fu gbɛr kʋ ŋme kʋsɩr ɛ."
40004007	Ka a Yesu mɩ 'yɛr kʋ wʋ, "A mɩ sɛb a Nãaŋmɩn gãn pɔ ɩka, ta bɛɛr a yɩ Nãaŋmɩn kaa ɛ."
40004008	A tɩɩ lɛ tara wʋn don tɔ̃ɔ ju tɩ wiil wʋ a nãa di jiir a jaa na be ka a wɛr pɔ, na a bʋ̃vɩɛlsɩ lɛ an be.
40004009	Ka wʋ 'yɛr kʋ wʋ, "Ɩn kʋ fʋ naa anyãna a jaa, ala ɩ fʋ gbur dumo puor ma."
40004010	Yesu 'yɛr kʋ wʋ, "Fʋ̃ʋ Satan nyã tɔɔ yi be. A sɛb a Nãaŋmɩn gãn pɔ ɩka, a sɩ Soro Nãaŋmɩn tɛɛ lɛ a sɛɛ ɩka yɩ puoro na yɩ tʋ̃nɔ̃ kʋrɔ a 'lɔ tɛɛ."
40004011	A tɩɩ bar wʋn tɩ chen, tɩchɛ ka a Nãaŋmɩn malakasɩ wa sʋ̃ʋ wʋ.
40004012	Yesu na wa wõ ɩka ba nyɔɔn Jɔɔn na ba pɔɔ, wʋ chen Galilee.
40004013	Wʋ yin Najaretɩ na wʋ tɩ kpɩɛrɛ be a Kapenahum a man nɛɛ be Jebulun nɩ Naftalɩ wɛr pɔ.
40004014	Ka a lɛ jaa a Nãaŋmɩn 'yɛ'yɛrɛ Isaiya na dɔ̃ɔ 'yɛr ɩ yelmɩ̃ɛ,
40004015	"Jebulun wɛr, Naftalɩ wɛr, a man sɔr a Jordan man gɔ̃ɔn. Galilee be a nɩyor na kpɩɛrɛ.
40004016	A nɩbɛ na dɔ̃ɔ be libe pɔ nyɛn chãa, nɩbɛ bala na ba dɔ̃ɔ tara nyɛvʋr Nãaŋmɩn pɔ ɛ, nyɛn Nãaŋmɩn chãa kpɛ̃ɛ."
40004017	A sɔ̃ɔ 'lɔ̃nɔ̃ Yesu piel na wʋ mʋɔlɔ 'yɛrɛ, "Yɩ lɩɛb a yɩ befʋ a saaju nãalʋ̃ʋ ta na."
40004018	Yesu na wa de a Galilee man gogoro lana, wʋ nyɛn yɛɛr ayi Simon ban bʋɔlɔ Pita nɩ a wʋ yɛbɛ Andiru na lɔɔrɔ lɔyaar 'yɔ̃ɔnɔ̃ a kʋ̃ɔ pɔ. Ba dɔ̃ɔ ɩ jɩ̃nyɔɔrbɔ.
40004019	Ka wʋ 'yɛr kʋ ba, "Yɩ turo ma, n vɛ̃ naa ka yɩ nyɔɔrɔ nɩbɛ 'yɔ̃ɔnɔ̃ a Nãaŋmɩn nãalʋ̃ʋ pɔ."
40004020	Ka ba tɔ̃ɔ tɩ̃ɛ a lɔyaarsɩ bar tɩ na ba turo wʋ.
40004021	Wʋn lɛ yɩ a be chiine, wʋ lɛ nyɛn yɛɛr ayi, Jemesɩ na ɩ Jebedee bidaba naa a wʋ yɛbɛ Jɔɔn ka ba be a gboro pɔ nɩ a ba sãa Jebedee, maala a ba lɔyaarsɩ ka wʋ bʋɔl ba.
40004022	A ba tɔ̃ɔ tɩɛ a gboro bar nɩ a ba sãa tɩ turo wʋ.
40004023	Yesu yɔn a Galilee wile ba a lɔ̃ɔfʋ jiir tɩ mʋɔlɔ a Nãaŋmɩn nãalʋ̃ʋ 'yɛr nʋ̃ɔ tɩ sãana nɩrɛ jaa baal.
40004024	Ka a wʋ yele yaar a Siriya ka ba tara a baalsɩ ba jaa waan a wʋ sɛ̃, bala a baalsɩ nɩ ɩ̃gãn ɔbɔ na nyɔɔ, bala na tara a sɩdɛbɛ, banyã baal tãanaa na nyɔɔ nɩ gbɛrfʋ jaa bʋrɔ, ka wʋ sãa a ba baalsɩ.
40004025	Nɩyɔɔ yin Galilee, nɩ Dekapolisɩ, nɩ Jerusalɛm, nɩ Judiya nɩ a Jordan man gɔ̃ɔn wa turo wʋ.
40005001	Yesu na wa nyɛ a nɩyɔɔ, wʋ don tɔ̃ɔ ju, wʋn wa tɩ jɛ̃ baar ka a wʋ poturbo wa a wʋ sɛ̃.
40005002	A wʋ piel wile ba 'yɛrɛ,
40005003	"Pʋpɛl lɛ kʋ a yɩn banyãna na ba tara bon jaa ɛ, tɩ bʋɔrɔ lɛ a Nãaŋmɩn na bʋɔrɔ. Yɩn lɛ so a saaju nãalʋ̃ʋ.
40005004	Pʋpɛl lɛ kʋ a yɩn na kõnõ, Nãaŋmɩn na 'maan a yɩ nyãa.
40005005	Pʋpɛl lɛ kʋ a yɩn na siir a yɩ mɩ̃ɛ. Nãaŋmɩn na kʋ ban bon jaa na be a wɛr pɔ.
40005006	Pʋpɛl lɛ kʋ banyã kɔ̃ nɩ kɔ̃nyũur na kpɛ yeltorsɩ jũu, ban tɩɩ naa.
40005007	Pʋpɛl lɛ kʋ yɩn banyã na kaara nɩrɛ nɩbaal, Nãaŋmɩn mɩ na kãan a yɩ nɩbaal.
40005008	Pʋpɛl lɛ kʋ banyã na nʋ̃ Nãaŋmɩn sɩrɛ, nɩ a ba nyãa wʋ jaa, bala lɛ na nyɛ Nãaŋmɩn.
40005009	Pʋpɛl lɛ kʋ banyã na bʋɔrɔ nyã'maar, ban bʋɔlɔ ban Nãaŋmɩn bibiir.
40005010	Pʋpɛl lɛ kʋ yɩn bala nɩbɛ na ge yeltorsɩ jũu, yɩn lɛ so a saaju nãalʋ̃ʋ.
40005011	"Pʋpɛl lɛ kʋ yɩn a sɔ̃ɔ 'lɔ nɩbɛ na tʋrɔ yɩ, na ba gere yɩ, tɩ ŋmara jirsɩ 'yɛrɛ 'yɛr dɛbɛ 'yɔ̃ɔnɔ̃ yɩ, a maa jũu.
40005012	Yɩ tara pʋpɛl, a yɩ sãyar bɛrma naa a saaju, lɛ nɩ wʋ ju lɛ ba dɔ̃ɔ ge a Nãaŋmɩn 'yɛ'yɛrbɛ na dɔ̃ɔ be be.
40005013	"Yɩ kaara fɩka nyaar a wɛr pɔ, tɩchɛ a nyaar nʋ̃ɔ wa baar, ŋmɩnɛ ban lɛ ɩ wʋ ka wʋ lɛ nʋ̃mɔ̃ go? A maa lɛ tara tɔ̃nɔ̃ kʋ bon jaa ɛ, ba ma kpaar bar ka nɩbɛ nɛɛrɛ nɩ gbɛɛ.
40005014	"Yɩ kaara fɩka chãa a wɛr pɔ. Yir ban mɛ tɔ̃ɔ ju kʋ̃ tʋ̃ɔ sɔɔl ɛ.
40005015	Nɩrɛ maa chʋm fɩ̃tɩn de pɩɛ pɔɔ ɛ tɩchɛ wʋ ma bin a kuorgbe ju kʋ chaar yɔ̃ɔ nɩrɛ jaa a yir pɔ.
40005016	Lɛ nɩ wʋ ju mɩ lɛ, yɩn lɛ ɩ chãa a yɩ taaba sɛ̃, ka ba na nyɛ a yɩ tʋ̃vɩɛlsɩ na ba pɛɛ a yɩ Sãa Nãaŋmɩn na be a saaju.
40005017	"Yɩ ta tɩɛr ɩka n wan ɩka n wa sɔ̃ɔ a nɛbinãa bɩɩ, a Nãaŋmɩn 'yɛ'yɛrbɛ wiilfʋ bar ɛ, n ba wa ɩka n wa sɔ̃ɔ yaa bar ɛ, n wan ɩka n vɛ̃ ka a ɩ yelmɩ̃ɛ.
40005018	Yelmɩ̃ɛ lɛ n 'yɛrɛ kʋrɔ yɩ, ɩka a saaju nɩ a wɛr ba wa baar ɛ, a sɛbir bile bʋ̃'yen gba kʋ̃ ir a nɛbinãa pɔ ɛ, tɩ ta a lɛ yele jaa na ɩ yelmɩ̃ɛ.
40005019	A lɛ jũu, nɩrɛ jaa wa sɔ̃ɔ a nɛbinsɩ anyãna ɩ̃sʋɔ jaa tɩ wiil a wʋ taaba ka ba mɩ maala a lɛ, na ɩn a bile a saaju nãalʋ̃ʋ pɔ, tɩchɛ nyã jaa na maala tɩ wile bamɩne ka ba mɩ maala a lɛ, na ɩn kpɛ̃ɛ a saaju nãalʋ̃ʋ pɔ.
40005020	N 'yɛrɛ na kʋrɔ yɩ, a yɩ yeltorsɩ ba wa tɩ gar a nɛɛ wiwiilbe nɩ a Faraseemɩne ɛ, yɩn ba be na wa kpɛ a saaju nãalʋ̃ʋ pɔ ɛ.
40005021	"Yɩ wõn ban dɔ̃ɔ 'yɛr kʋ a sɩ sãakpãmɩne, 'Ta kʋ nɩrɛ ɛ,' nɩrɛ nyã na kʋ nɩrɛ na nyɛn 'yɛr tɔɔrfʋ.
40005022	Tɩchɛ n 'yɛrɛ na kʋrɔ yɩ, ala ɩ fʋ nyɛn na yɛbɛ suur, wʋn nyɛn 'yɛr tɔɔrfʋ, ala ɩ fʋ tʋ̃n yɛbɛ na nyɛn 'yɛr tɔɔrfʋ a nɩbɛrɛ niem, fʋ̃ʋ wa 'yɛr nɩrɛ ɩka, jɔl nyã, na kpɛ̃n a bũu dagel 'lɔ pɔ.
40005023	"Ala wa ɩ fʋ waara nɩ naa a fʋ kʋfʋ, a Nãaŋmɩn bɔɔr lofʋ jie na fʋ wa tɩɛr tɔ ɩka fʋ̃ʋ nɩ a yɛbɛ tara na 'yɛr,
40005024	bar a fʋ bon a Nãaŋmɩn bɔɔr lofʋ jie tɩ lɩɛb chen tɩ 'maal a fʋ yɛbɛ tɩ pãa wa de a fʋ bon kʋ a Nãaŋmɩn.
40005025	"An ɩ yɩn nɩ a yɩ sãn sʋɔ lɛ chiine a 'yɛr tɔɔrfʋ jie, yɩ mʋlɔ wʋ a sɔr pɔ, ka lɛ ba lɛ ɛ, wʋn de yɩn 'yɔ̃ɔ a 'yɛr tɔɔrɔ nũu pɔ, ka wʋ de yɩ kʋ a nɩpɔɔraa ka wʋ mɩ pɔɔ yɩ bar.
40005026	Ala be a lɛ, faa be na wa yi ka fʋ̃ʋ ba wa yab a sãn baar ɛ.
40005027	"Yɩ dɔ̃ɔ wõ ban 'yɛr ɩka ta gãn nɩrɛ pɔɔ bɩɩ sɩrɛ ɛ.
40005028	Tɩchɛ n 'yɛrɛ na kʋrɔ yɩ, nɩrɛ nyã jaa na wa kaa pɔɔ jaa tɩ̃ɩɩ tɩ bʋɔrɔ na gãn wʋ, a nɩrɛ 'lɔ gãn wʋ naa a wʋ tɩɛr pɔ.
40005029	Ala ɩ a fʋ nũsʋ̃ɔ nɩbir vɛ̃ naa ka fʋ ɩ yelbier, 'loo wʋ bar, a fʋ ɩ̃gãn lõboor ɩ̃sʋɔ na ba be be ɛ, sa naa a fʋ ɩ̃gãn wʋ jaa na kpɛ bũu pɔ.
40005030	Ala ɩ a fʋ nũsʋ̃ɔ nũu mɩ lɛ vɛ̃ ka fʋ ɩ yelbier ɛ, ŋmaa wʋ 'lɔ bar, a fʋ ɩ̃gãn lõboor ɩ̃sʋɔ na ba be be ɛ, sa naa a fʋ ɩ̃gãn wʋ jaa na kpɛ bũu pɔ.
40005031	"A mɩ dɔ̃ɔ 'yɛr ɩka, nɩrɛ nyã jaa na tɔr a wʋ pɔɔ bar, wʋ kʋ wʋ a pɔɔ bar gãn.
40005032	Tɩchɛ n 'yɛrɛ na kʋrɔ yɩ ɩka, nɩrɛ nyã jaa na tɔr a wʋ pɔɔ bar, ala baa ɩ wʋ sɛ̃nɛ naa ɛ, vɛ̃n kʋ ɩ sɛ̃sɛ̃nɛ, nɩrɛ nyã jaa na kul a pɔɔ 'lɔ mɩ ɩn sɛ̃sɛ̃nɛ.
40005033	"Yɩ mɩ lɛ wõn ban dɔ̃ɔ 'yɛr kʋ a sɩ sãakpãmɩne, 'Yɩ taa sɔ̃ɔnɔ̃ a nɛɛ 'lɔ yɩn põl 'yɔ̃ɔ a yɩ mɩ̃ɛ ɛ, tɩchɛ yɩ tara a lɛ yɩn põl 'yɔ̃ɔ a sɩ Soro.'
40005034	Tɩchɛ n 'yɛrɛ na kʋrɔ yɩ, yɩ ta pɔ jaa ɛ, yɩ ta pɔn a saaju gba ɛ, bojũu Nãaŋmɩn jaa jie lɛ,
40005035	bɩɩ a wɛr ju, a wʋ gbɛr dɔɔlfʋ jie lɛ bɩɩ Jerusalɛm ɛ, bojũu be lɛ a Nãkpɛ̃ɛ kpɩɛrɛ.
40005036	Ta pɔn a fʋ ju ɛ, fʋ kʋ̃ tʋ̃ɔ vɛ̃ ka a fʋ jukɔɔl ɩ̃sʋɔ pɛl bɩɩ sɔb ɛ.
40005037	Yɩ vɛ̃ ka a yɩ ɔ̃ɔ ɩ ɔ̃ɔ ka a yɩ kai ɩ kai, bon 'lɔ na gar a nɩtɔ̃ yin a dɛɛr sʋɔ sɛ̃.
40005038	"Yɩ dɔ̃ɔ wõ ban 'yɛr ɩka nɩbir na yãan nɩbir sãn, ka nyɩm mɩ yaa nyɩm sãn.
40005039	Tɩchɛ maa 'yɛrɛ na kʋrɔ yɩ, ta pii a nɩrɛ 'lɔ na sɔ̃ɔ fʋ sɔr ɛ. Tɩchɛ nɩrɛ wa 'ma fʋ a tʋkpal nyã pɔ, lɩɛb a nyã lɛ 'yɔ̃ɔ wʋ.
40005040	Ka nɩrɛ wa bʋɔrɔ ɩka wʋ sɛb fʋ nãa yir tɩ de a fʋ fuu, kʋ wʋ a 'lɔ fʋn su, na fʋ yaa a pʋɔm bon pʋɔ wʋ.
40005041	Nɩkpɛ̃ɛ wa fɩr fʋ ɩka fʋ de a wʋ tuor tuo chiin niem bɩ̃lãa, tuo chiin tɛɛr jaa.
40005042	Kʋ nɩrɛ jaa na sʋɔr fʋ, ta mɔ̃ɔ nɩrɛ nyã mɩ na bʋɔrɔ ɩka wʋ pɛ̃ɛ a fʋ bon ɛ.
40005043	"Yɩ wõn ban dɔ̃ɔ 'yɛr ɩka, yɩ nʋ̃ a yɩ tɔ sʋɔ tɩ 'laar a yɩ dɔ̃sʋɔ.
40005044	Tɩchɛ maa 'lɔ 'yɛrɛ na kʋrɔ yɩ, nʋ̃ a yɩ dɔ̃dẽme tɩ sʋɔrɔ Nãaŋmɩn kʋrɔ a bala na gere yɩ,
40005045	ka yɩ na ɩ Nãaŋmɩn bibiir bojũu 'lɔ lɛ ma vɛ̃ ka a mɔ̃tɔ̃ɔ pur 'yɔ̃ɔ a nɩdɛbɛ nɩ a nɩsʋ̃n tɩ na wʋ ma vɛ̃ ka saa wa 'yɔ̃ɔ a bala na tor nɩ a bala na ba tor ɛ.
40005046	Yɩn nʋ̃ a bala na nʋ̃ yɩ tɛɛ, bo sãyar lɛ yɩn nyɛ? A lõpodierbe maa mɩ ɩ a lɛ bɩɩ?
40005047	Yɩn ma puoro a bala tɛɛ na ɩ a yɩ nɩbɛ, bo tɔ̃nɔ̃ lɛ be be? A bala na ba ɩ a Juu nɩbɛ ɛ, maa mɩ ɩ a lɛ bɩɩ?
40005048	Yɩ ɩ nɩmɩn a lɛ a yɩ sãa Nãaŋmɩn na be a saaju kaar.
40006001	"Yɩ bɔ̃ɔnɔ̃ sʋ̃, na yɩ taa mʋɔlɔ a yɩ yeltorsɩ a nɩbɛ niem ɛ, ka ba na bɔ̃ɔn ɛ, yɩn wa ɩrɛ a lɛ, yɩ kʋ̃ nyɛ sãyar a yɩ sãa Nãaŋmɩn na be a saaju sɛ̃ ɛ.
40006002	"A lɛ jũu, fʋ̃ʋ wa de bon kʋ nɩrɛ na ba tara ɛ, ta vɛ̃ ka nɩbɛ bɔ̃ɔn ɛ, fɩka lɛ a nɛɛr ayi dẽme na ma maala a lɔ̃ɔfʋ yie nɩ a tẽn pɔ ɛ, ka nɩbɛ na pɛɛ ba ɛ. Yelmɩ̃ɛ lɛ n 'yɛrɛ kʋrɔ yɩ ɩka, bala nyɛn a ba sãyar baar.
40006003	A lɛ jũu, fʋ̃ʋ wa de bon kʋ nɩrɛ na ba tara ɛ, ta vɛ̃ ka a gubaa nũu bɔ̃ɔn a bon 'lɔ a nũsʋ̃ɔ na maala ɛ,
40006004	ka nɩrɛ ta bɔ̃ɔn a bon fʋn maala ɛ, tɩchɛ a fʋ Sãa Nãaŋmɩn na nyɛrɛ yelsɔɔlsɩ na kʋ fʋn a sãyar.
40006005	"Yɩn maa wa sʋɔrɔ a Nãaŋmɩn, yɩ ta ma kaara a nɛɛr ayi dẽme kaar ɛ, ba ma nʋ̃n ɩka ba puoro a lɔ̃ɔfʋ yie pɔ, nɩ a tẽbɛrɛ pɔ, nɩ a sɔchara pɔ, ka nɩbɛ na nyɛ ba. Yelmɩ̃ɛ jaa lɛ n 'yɛrɛ kʋrɔ yɩ, ɩka ba nyɛn a ba sãyar baar.
40006006	Tɩchɛ fʋ̃ʋ maa wa sʋɔrɔ a Sãa Nãaŋmɩn nyã sɩn ba nyɛrɛ ɛ, kpɛ a fʋ die pɔ, tɩ pɔɔ a pãn, tɩ sʋɔr a Sãa Nãaŋmɩn na nyɛrɛ bon jaa, na yab fʋn a sãyar.
40006007	Yɩn maa wa sʋɔrɔ a Nãaŋmɩn, yɩ ta ma 'yɛrɛ 'yɛrbie ala na ba tara tɔ̃nɔ̃ ɛ, lɛ lɛ a bala na ba bɔ̃ɔ Nãaŋmɩn ma maala, ba tɩɛr ɩka Nãaŋmɩn na wõn a ba sʋɔrfʋ a ba 'yɛrbiyɔɔ jũu.
40006008	Yɩ ta kaara a ba kaar ɛ, a yɩ Sãa den nie bɔ̃ɔn bon 'lɔ yɩn bʋɔrɔ.
40006009	"Nɩtɔ̃ lɛ yɩn ma sʋɔr a Nãaŋmɩn. Sɩ Sãa na be a saaju. Sɩ kʋ naa a fʋ yuor tɩɩr.
40006010	A fʋ nãalʋ̃ʋ wʋ wa. A fʋ bɔfʋ wʋ ɩ a wɛr pɔ, nɩtãa lɛ a fʋ bɔfʋ na ɩrɛ be a saaju.
40006011	Kʋ sɩ a dɩna bʋ̃diir ka a sɛɛn sɩ.
40006012	Vɛ̃ a sɩ yeldɛbɛ bar, nɩtãa lɛ sɩn ma vɛ̃ kʋ a sɩ taaba yeldɛbɛ bar ba.
40006013	Ta sɔɔ ka bɛɛr kaa nyɔɔ sɩ ɛ, faa sɩ yin a dɛɛr sʋɔ nũu pɔ.
40006014	"Yɩn wa vɛ̃ a yɩ taaba yeldɛbɛ bar ba, a yɩ Sãa Nãaŋmɩn na be a saaju mɩ na vɛ̃n bar yɩ.
40006015	Yɩn ba wa vɛ̃ a yɩ taaba yeldɛbɛ kʋ ba ɛ, a yɩ Sãa Nãaŋmɩn mɩ kʋ̃ vɛ̃ a yɩ yeldɛbɛ kʋ yɩ ɛ.
40006016	"Yɩn wa gal kɔ̃, yɩ ta sɔ̃ a yɩ nin a nɛɛr ayi dẽme kaar ɛ, ba ma sɔ̃n a ba nin ka a ba taaba nyɛ bɔ̃ɔ ka ba gal kɔ̃. Yelmɩ̃ɛ lɛ n 'yɛrɛ kʋrɔ yɩ ɩka ba nyɛn a ba sãyar baar.
40006017	Yɩn wa gal kɔ̃, yɩ lor a yɩ nie maal a yɩ mɩ̃ɛ,
40006018	ka nɩbɛ ta bɔ̃ɔn yɩn gal kɔ̃ ɛ, tɩchɛ a yɩ Sãa Nãaŋmɩn nyã sɩn ba nyɛrɛ ɛ, a Sãa Nãaŋmɩn nyã na nyɛrɛ yelsɔɔlsɩ na yab yɩn a sãyar.
40006019	"Yɩ ta bine a yɩ nãbonsɩ ka a wɛr ju be kpolo, nɩ sɔrɔ, nɩ na sɔ̃ɔ bar ɛ, nɩ be nãnyisɩ nɩ naa kpɛ ju ɛ.
40006020	Tɩchɛ yɩ bʋɔrɔ nãbonsɩ bine a saaju, be lɛ a kpolo nɩ sɔrɔ na kʋ̃ tʋ̃ɔ sɔ̃ɔ bar ɛ, nɩ be a nãnyisɩ na kʋ̃ tʋ̃ɔ kpɛ ju ɛ.
40006021	A jie 'lɔ a fʋ nãbonsɩ na be, be lɛ a fʋ tɩɛr mɩ ma be.
40006022	"A fʋ nɩbir lɛ ɩ a fʋ ɩ̃gãn chãa. A fʋ nɩbir wa ɩ a fʋ ɩ̃gãn wʋ jaa ma sɛɛn na chãa.
40006023	Tɩchɛ a fʋ nɩbir ba wa ɩ ɛ, a fʋ ɩ̃gãn wʋ jaa ma ɩn libe. Ala ɩ a chãa 'lɔ na be a fʋ pɔ ɩn libe, nyɛ lɛ a libe na jɩ̃.
40006024	"Nɩrɛ kʋ̃ tʋ̃ɔ tʋ̃ nɩbɛrɛ ayi tʋ̃mɔ̃ ɛ. Wʋn nʋ̃n ɩ̃sʋɔ, tɩ 'laar ɩ̃sʋɔ, bɩɩ wõnõ a ɩ̃sʋɔ toor, tɩ ba wõnõ ɩ̃sʋɔ toor ɛ. Yɩ kʋ̃ tʋ̃ɔ tʋ̃ kʋ Nãaŋmɩn nɩ libie ɛ.
40006025	"A lɛ jũu, n 'yɛrɛ na kʋrɔ yɩ ɩka, yɩ ta vɛ̃ ka a yɩ nyɛvʋr yele wõnõ yɩ ka yɩ 'yɛrɛ ɩka, bo lɛ yɩn di, bɩɩ bo lɛ yɩn nyũ ɛ. Bɩɩ waala ɩka, bo lɛ yɩn su pɔɔ a ɩ̃gãn ɛ. A nyɛvʋr ba fɛr gar a bʋ̃diir ɛ, ka a ɩ̃gãn mɩ fɛr gar a bʋ̃sursɩ ɛ?
40006026	Yɩ kaa a lubil na be a saaju. Ba maa bʋr ɛ, bɩɩ ŋma ɛ, bɩɩ tara boor ma bin ɛ, tɩchɛ Nãaŋmɩn lɛ guolo ba. Yaa fɛr gar a lubil bɩɩ?
40006027	A yɩ buor sʋɔ lɛ na waal na wʋ tʋ̃ɔ de bɩbir bʋ̃'yen pʋɔ a wʋ nyɛvʋr pɔ?
40006028	"Ka bo lɛ vɛ̃ ka yɩ tɩɛrɛ a bʋ̃sursɩ 'yɔ̃ɔ? Yɩ kaa nyɛ a mɔpuul lɛ an ma nʋ̃ɔ, ba maa tʋ̃ ɛ, bɩɩ wob fuu su ɛ,
40006029	a Nãa Solomon gba nɩ a wʋ tɩɩr wʋ jaa ba dɔ̃ɔ su fuu ka wʋ vɩɛlɛ gar a mɔpuul a nyãna ɛ.
40006030	Ala ɩ Nãaŋmɩn maal a mɔpuul ka a vɩɛlɛ, tɩchɛ a maa kor ɛ. Nɩbɛ ma chʋm ka a di. A Nãaŋmɩn na ma maal a mɔpuul a nɩtɔ̃, wʋ kaara a yɩn na ɩ a wʋ nɩbɛ gar a mɔpuul anyãna. A yɩ sɔɔfʋ lɛ ba jɩ̃ bon ɛ.
40006031	A lɛ jũu, yɩ ta waala 'yɛrɛ ɩka, bo lɛ yɩn di bɩɩ nyũ ɛ, bɩɩ bo lɛ yɩn su ɛ?
40006032	A bala na ba puor ɛ, lɛ de a ba tɩɛr 'yɔ̃ɔ a anyãna pɔ, a yɩ Sãa bɔ̃ɔ naa ɩka yɩ bʋɔrɔ naa a bonsɩ anyãna a jaa.
40006033	Yɩ de nie bɔ a Nãaŋmɩn nãalʋ̃ʋ nɩ a wʋ yeltorsɩ, tɩchɛ a anyãna a jaa, wʋn den pʋɔ yɩ.
40006034	A lɛ jũu, yɩ ta waala a bio 'yɔ̃ɔ ɛ, bio lɛ na waala a wʋ mɩ̃ɛ 'yɔ̃ɔ. Bɩbir jaa tara na a wʋ yelwõnsɩ.
40007001	"Yɩ ta tɔɔr nɩrɛ jaa 'yɛr ɛ, ka Nãaŋmɩn mɩ wa tɔɔr a yɩ 'yɛr ɛ.
40007002	Nãaŋmɩn na tɔɔr a yɩ 'yɛr nɩtãa lɛ yɩn tɔɔr a yɩ tɔ sʋɔ 'yɛr. Lɛ fʋn man tɩr, lɛ mɩ lɛ ban man kʋ fʋ.
40007003	"Ŋmɩnɛ a fʋ nyɛ dabile na be a fʋ yɛbɛ nɩbir pɔ tɩ ba chɛlɛ a dakpɛ̃ɛ na be a fʋ̃ʋ nɩbir pɔ ɛ?
40007004	Bɩɩ ŋmɩnɛ fʋn ɩ 'yɛr kʋ a fʋ yɛbɛ vɛ̃ ka ir a dabile na be a fʋ nɩbir pɔ bar tɩ ba chɛlɛ a dakpɛ̃ɛ na be a fʋ nɩbir pɔ ɛ?
40007005	Yɩn nɛɛr ayi dẽme, de nie ir a dakpɛ̃ɛ a fʋ nɩbir pɔ bar na fʋ pãa nyɛrɛ tʋ̃ɔ ir a dabile a fʋ yɛbɛ nɩbir pɔ mɩ bar.
40007006	"Ta de bon na ɩ chɛchɛ 'yɔ̃ɔ baar ɛ, bɩɩ lɔb a fʋ bʋ̃vɩɛlsɩ 'yɔ̃ɔ dor ɛ, ban nɛb na nɩ gbɛɛ tɩ lɩɛb nyɔɔ fʋ.
40007007	"Yɩ sʋɔr, Nãaŋmɩn na kʋ yɩ naa. Yɩ yɔbɔ, yɩn nyɛ naa, yɩ kpoor a pãn, wʋn yuo naa.
40007008	Nɩrɛ 'lɔ na sʋɔr na nyɛ naa, ka a 'lɔ mɩ na yɔbɔ nyɛ, ka a pãn mɩ yuo kʋ a nɩrɛ 'lɔ na kpoor.
40007009	"A yɩn na ɩ a sãamɩne, buor sʋɔ bie lɛ na sʋɔr a wʋ sãa bʋ̃diir, ka wʋ de kʋsɩr kʋ wʋ?
40007010	Bɩɩ ka a bie sʋɔr jɩ̃m, ka wʋ de waa kʋ wʋ?
40007011	Ala ɩ a yɩn na ɩ a yelbe-ɩrbɛ bɔ̃ɔn bʋ̃vɩla ma maal kʋ a yɩ bibiir, ŋmɩnɛ lɛ an ɩ ka a yɩ Sãa na be a saaju, kʋ̃ de bʋ̃vɩɛl kʋ a bala na sʋɔr wʋ ɛ?
40007012	A lɛ yɩn ma bʋɔrɔ ɩka a nɩbɛ ba ma maala kʋrɔ yɩ, yɩ mɩ ma maala a lɛ ban bʋɔrɔ kʋrɔ ba, a nyã lɛ ɩ a Nɛbinãa nɩ a 'Yɛ'yɛrbɛ Wiilfʋ.
40007013	"Yɩ tu a dɔ̃dɔr fɩɩl pɔ kpɛ, bojũu a dɔ̃dɔr yal sɔr ɩn jaa kɔ̃mɔ̃kɔ̃mɔ̃ tɩ ɩ sɔ̃ɔfʋ sɔr tɩchɛ ka nɩyɔɔ turo.
40007014	A dɔ̃dɔr ɩn jaa fɩɩl ka nyɛvʋr sɔr mɩ ɩ jaa kãrakãra ka nɩbɛ bɩ̃lãa na tʋ̃ɔ tu.
40007015	"Yɩ bɔ̃ɔn a jire 'yɛ'yɛrbɛ, ba ma bal ba mɩ̃ɛ piir kaar tɩchɛ ba ɩn mɔdʋ̃ be be na sɔ̃ɔnɔ̃.
40007016	A ba wɔ̃mɔ̃ lɛ yɩn bɔ̃ɔn a lɛ ban be. Ba ma pɔr 'wɔ̃rɔ gʋtɩɛ ju bɩɩ pɔr kɔ̃kɔ̃ɔ nyaartɩɛ ju ɔ?
40007017	Lɛ mɩ lɛ tɩsʋ̃ jaa ma wɔ̃n wɔ̃sʋ̃n ka tɩdɛɛr mɩ ma wɔ̃ wɔ̃dɛbɛ.
40007018	Tɩsʋ̃ ba wɔ̃nɔ̃ wɔ̃dɛbɛ ɛ bɩɩ tɩdɛɛr mɩ ba wɔ̃nɔ̃ wɔ̃sʋ̃n ɛ.
40007019	Tɩɛ jaa baa wa wɔ̃nɔ̃ wɔ̃sʋ̃n ɛ, ban ŋmaa wʋn lɔb 'yɔ̃ɔ bũu pɔ.
40007020	A ba wɔ̃mɔ̃ lɛ yɩn de bɔ̃ɔn ba.
40007021	"A ba ɩ nɩrɛ jaa na bʋɔlɔ ɩka n Soro, n Soro, lɛ na kpɛ a Nãaŋmɩn nãalʋ̃ʋ pɔ ɛ, tɩchɛ nɩrɛ nyã na maala a lɛ a n Sãa Nãaŋmɩn na be a saaju na bʋɔrɔ.
40007022	A bɩbir 'lɔ daar, nɩyɔɔ na 'yɛr kʋ ma n Soro, n Soro, saa 'yɛr Nãaŋmɩn 'yɛr a fʋ yuor pɔ ɛ, na sɩ diin a sɩdɛbɛ ka a yɩ a fʋ yuor pɔ ɛ, na sɩ tʋ̃ nɛ'maa tʋ̃mɔ̃ a fʋ yuor pɔ ɛ?
40007023	A daar 'lɔ̃nɔ̃ ɩn 'yɛr kʋ ba, n ba bɔ̃ɔ yɩ ɛ, yɩ tɔɔ chen be, yɩn yelbe-ɩrbɛ.
40007024	"A lɛ jũu, nɩrɛ jaa na wõ a n 'yɛrbie anyãna tɩ maala a lɛ na kaara fɩka yɛ̃ sʋɔ na mɛ a wʋ yir dɔɔl pie ju.
40007025	Saa wa naa, ka a kʋ̃ɔ yɩ yaar jilʋ̃ a yir ka a sɛsɛbɛ fu ŋme a yir tɩchɛ waa lo ɛ, bojũu wʋ ara na kʋsɩr ju.
40007026	Tɩchɛ, nɩrɛ jaa na wõ a n 'yɛrbie anyãna tɩ na waa maal ɛ, kaara fɩka jɔl na mɛ a wʋ yir dɔɔl bire ju.
40007027	Saa wa naa, ka a kʋ̃ɔ yɩ yaar jilʋ̃ a yir, ka a sɛsɛbɛ fu ŋme a yir kʋ lo ka a wʋ lofʋ ɩ dɛɛr."
40007028	Yesu na wa 'yɛr a 'yɛrbie anyãna baar nɛɛ 'maan a nɩyɔɔ nɩ a wʋ wiilfʋ,
40007029	bojũu wʋ wile ban nɩ kpɛ̃ɔ gar a ba nɛbinãa wiwiilbe.
40008001	Yesu na wa yɩ a tɔ̃ɔ ju suu nɩyɔɔ turo wʋ naa,
40008002	a nɩyɔɔ na turo wʋ, ka daba ɩ̃sʋɔ na tara kɔ̃kɔ̃mɔ̃ baal wa gbur dumo a wʋ niem tɩ 'yɛr, "N Soro fʋ̃ʋ sɔɔ sãa ma."
40008003	Ka Yesu tur a wʋ nũu sɩɩr a daba tɩ 'yɛr, "N sɔɔ naa, sa." Ajienaa ka a daba kɔ̃kɔ̃mɔ̃ baal bar wʋ.
40008004	Be lɛ ka Yesu 'yɛr kʋ wʋ, taa 'yɛrɛ kʋrɔ nɩrɛ ɛ, tɩchɛ chen tɩ wiil a fʋ mɩ̃ɛ kʋ a Juu nɩbɛ bɔɔrloro na fʋ chiin a fʋ kʋfʋ tɩ ir a nɛɛ 'lɔ a Mosesɩ na dɔ̃ɔ 'yɛr ka a di dãasɩɛ.
40008005	Yesu na wa kpɛ a Kapenahum a sojasɩ nɩdiere chen a wʋ sɛ̃ tɩ sʋɔr wʋ 'yɛr,
40008006	"N Soro, a n tʋ̃tʋ̃nɔ̃ lɛ gã a yir ba tʋɔrɔ ire ɛ, na wʋ wõnõ a ɩ̃gãn tuo."
40008007	Ka Yesu 'yɛr kʋ wʋ, "Ɩ̃n wa sa naa a wʋ baal kʋ wʋ."
40008008	Ka a sojasɩ nɩdiere 'yɛr, "N Soro n ba sɛɛ ɩka fʋ wa a n yir ɛ, 'yɛr a 'yɛrbir tɛɛ, a n tʋ̃tʋ̃nɔ̃ na sa naa.
40008009	A maa mɩ̃ɛ tara na nɩbɛrɛ ɩn joro dãbɩ̃ɛ, naa mɩ tara a sojasɩ ka ba mɩ be a n pĩlem, maa 'yɛr kʋ nyã ɩka wʋ, chen, wʋ ma chen naa, bɩɩ ɩ̃sʋɔ ɩka, wa, wʋ ma wa naa, bɩɩ ka n 'yɛr kʋ a n gbãgbaa, maal nyã, wʋ ma maal naa."
40008010	Yesu na wa wõ a nɩtɔ̃, nɛɛ 'maa wʋ naa ka wʋ 'yɛr kʋ a bala na turo wʋ, "Yelmɩ̃ɛ lɛ n 'yɛrɛ kʋrɔ yɩ. A Isɩral nɩbɛ pɔ gba, n ba nyɛ a sɔɔfʋ nyã tɔ ɛ.
40008011	N 'yɛrɛ na kʋrɔ yɩ ɩka nɩyɔɔ na yin jie jaa wa na ba wa lɔ̃ɔ din a Abraham nɩ a Isaakɩ nɩ a Jekɔb a Nãaŋmɩn nãalʋ̃ʋ pɔ,
40008012	tɩchɛ a bala na so a Nãaŋmɩn nãalʋ̃ʋ, wʋn lɔb ban bar yõo a jilibe pɔ, be lɛ ban kõnõ ɔɔrɔ nɩ nyɩmɛ."
40008013	Yesu 'yɛr kʋ a sojasɩ nɩdiere, "Kulo, a ɩ a lɛ kʋ fʋ, fʋn tara a sɔɔfʋ jũu." A tʋ̃tʋ̃nɔ̃ sa naa a sɔ̃ɔ 'lɔ̃nɔ̃ pɔ.
40008014	Yesu na kpɛ a Pita yir, wʋ nyɛn a Pita dɩ̃ɛ ma ɩ̃gãn na tɔ kʋ gã.
40008015	Wʋ sɩɩr a pɔɔ nũu, ka a ɩ̃gãn tʋl baar a wʋ ir maal bʋ̃diir kʋ wʋ.
40008016	A jãanʋɔr 'lɔ̃nɔ̃ ba waan na nɩyɔɔ a sɩdɛbɛ na tara a Yesu sɛ̃, ka wʋ de a 'yɛrbir diin a sɩdɛbɛ ka a yi tɩ sãa a bala jaa an ɔɔrɔ.
40008017	Ka a lɛ jaa a Nãaŋmɩn 'yɛ'yɛrɛ Isaiya na dɔ̃ɔ 'yɛr ɩ yelmɩ̃ɛ, "Ɩka wʋ den a sɩn baalsɩ a jaa bar."
40008018	Yesu na wa nyɛ a nɩyɔɔ na ŋmaa jilʋ̃ wʋ, ka wʋ 'yɛr kʋ a wʋ poturbo yɩ gɔ̃ɔ a man gɔ̃ɔn.
40008019	A nɛɛ wiwiilbe ɩ̃sʋɔ tɔɔn ta wʋ tɩ 'yɛr, "Wiwile, jie jaa fʋn chiine ɩn turo fʋ naa."
40008020	Ka a Yesu 'yɛr, "Mɔbaar tara naa bɔɔr ka lubil mɩ tara choor tɩchɛ maa Nɩsaal Bie ba tara jie na bin a n ju ɛ."
40008021	Ka a wʋ poturo ɩ̃sʋɔ mɩ 'yɛr kʋ wʋ, "N Soro kʋ ma sɔr ka n kul tɩ ũu a n sãa baar."
40008022	Tɩchɛ ka Yesu 'yɛr kʋ a daba, "Turo ma tɩ bar ka a kũn ũno a ba mɩ̃ɛ kũn."
40008023	Yesu na wa kpɛ a gboro pɔ a wʋ poturbo mɩ tu wʋn kpɛ.
40008024	Kɔ̃sɛbɛ ir a man pɔ, ka a gboro sɛɛ kʋ̃ɔ ɩrɛ na mʋr tɩchɛ ka a Yesu gã gur.
40008025	Be lɛ ba chen tɩ sɩ̃ɩ wʋ na ba 'yɛr, "Sɩ Soro faa sɩ, a kʋ̃ɔ dire sɩ naa!"
40008026	Ka wʋ sʋʋr ba, "Bo lɛ so ka yɩ joro a dãbɩ̃ɛ? A yɩ sɔɔfʋ lɛ ba jɩ̃ bon ɛ." Ka a Yesu ir tãn ka a sɛsɛbɛ na ta furo ŋmaa vʋʋr ka a kʋ̃ɔ mɩ na ta ɔɔrɔ lo jaa jomm.
40008027	Nɛɛ 'maan a nɩbɛ ka ba sʋrɔ taa, nɩ an lɛ a nyã ka a sɛsɛbɛ nɩ a kʋ̃ɔ tu a wʋ nɛɛ?
40008028	Yesu na wa ta a Gadara paal pɔ, dɔɔr ayi na tara sɩdɛbɛ yɩn a yar par tuor wʋ. Ban ɩ a nɩbebe jũu, nɩrɛ jaa maa 'la tu a sɔr 'lɔ ɛ.
40008029	Ban wa nyɛ a Yesu ba ŋmen chɛlma tɩ 'yɛrɛ, "Bo lɛ fʋ bʋɔrɔ ka a sɩ sɛ̃, fʋ̃ʋ Nãaŋmɩn Bie? Fʋ wan ɩka fʋ wa ge sɩ tɩchɛ ka a 'yɛr tɔɔrfʋ bɩbir wa ta bɩɩ?"
40008030	Do yɔɔ mɩ dɔ̃ɔ ara gbʋr ba dire.
40008031	Ka a sɩdɛbɛ sʋɔr wʋ, "Ala ɩ fʋn dii sɩn bar, sɔɔ ka sɩ chen tɩ kpɛ a dor anyã pɔ."
40008032	Ka wʋ 'yɛr kʋ ba, "Yɩ chen!" Be lɛ a sɩdɛbɛ yi naa kpɛ a dor pɔ, ka a dor a jaa jo tĩgbil suu tɩ kpɛ a man kʋ̃ɔ pɔ gbʋ̃m kpi kpi.
40008033	A bala na kaara a dor jon kul, ban wa tɩ kpɩɛrɛ a tẽe pɔ, ba man bon 'lɔ jaa na ɩ a bala na tara a sɩdɛbɛ nɩ a lɛ jaa na ɩ a dor.
40008034	A tẽe wʋ jaa nɩbɛ yɩn wa a Yesu sɛ̃; ban wa nyɛ wʋ ba sʋɔr wʋn ɩka wʋ yɩ a ba wɛr pɔ.
40009001	Yesu na wa kpɛ a gboro pɔ, wʋ gɔ̃ɔn a man chen a wʋ mɩ̃ɛ tẽe be a Kapenahum.
40009002	Dɔɔr bamɩne tuon daba nɩ fɔbaa nuur nɩ a gbɛɛ na kpi waan wa kpɛ̃n wʋ gaal a Yesu niem. Yesu na wa nyɛ lɛ ban sɔɔ de wʋ, ka wʋ 'yɛr kʋ a baalaa, "N bie ta joro dãbɩ̃ɛ ɛ, a fʋ yeldɛbɛ vɛ̃n bar."
40009003	Ka a nɛɛ wiwiilbe bamɩne pãa jɛ̃ bʋlɔ 'yɔ̃ɔnɔ̃ pʋʋr pɔ, "A daba nyã fere na sɔ̃ɔnɔ̃ Nãaŋmɩn yuor."
40009004	Yesu bɔ̃ɔn a lɛ ban tɩɛr, ka wʋ sʋʋr ba, "Ŋmɩnɛ lɛ yɩ tɩɛrɛ dɛɛr a yɩ pʋʋr pɔ?
40009005	'Yɛr buor sʋɔ lɛ ɩ kɔ̃mɔ̃kɔ̃mɔ̃? N 'yɛr ɩka a wʋ yeldɛbɛ vɛ̃n bar bɩɩ n 'yɛr ɩka wʋ ir chiine?
40009006	Tɩchɛ pʋ̃pãanyã ɩn wiil yɩ naa ka yɩ bɔ̃ɔn ɩka maa Nɩsaal Bie tara na kpɛ̃ɔ a wɛr pɔ, na vɛ̃ nɩrɛ yeldɛbɛ bar." Tɩ pãa 'yɛr kʋ a gbɛrɛ, "Ir 'mɔɔ a fʋ bʋ̃gãnaa kulo nɩ."
40009007	Ka a daba vaa ir kulo.
40009008	A nɩbɛ na nyɛ a lɛ nɛɛ 'maa ban ka ba pɛɛrɛ Nãaŋmɩn na kʋ nɩsaal a kpɛ̃ɔ nyã.
40009009	Yesu na wa yi a be chiine, wʋ nyɛn daba na di Matiu na jɩ̃nɛ a lõpoo defʋ jie, ka wʋ 'yɛr kʋ wʋ, "Ir turo ma," ka a Matiu ir turo wʋ.
40009010	Ka ba 'mataa kul a wʋ yir tɩ jɛ̃ dire ka a lõpodiere nɩ a yelbe-ɩrbɛ yɔɔ wa pʋɔ ba nɩ a Yesu poturbo ka ba 'mataa dire.
40009011	A Faraseemɩne na wa nyɛ a nɩtɔ̃ ba sʋʋr a Yesu poturbo, "Bo lɛ so ka a yɩ wiwile 'mataa dire nɩ a lõpodierbe nɩ a yelbe-ɩrbɛ?"
40009012	Yesu wõn a lɛ ban 'yɛr, ka wʋ 'yɛr kʋ ba, "Nɩrɛ na kpɛ̃mɛ ba chiine tɩtɩlɛ jie ɛ, tɩchɛ baalaa lɛ ma chen.
40009013	Tɩchɛ yɩ kul tɩ tɩɛr a yele nyã kaa, 'N bʋɔrɔ na nɩbaal a ba ɩ dʋ̃n bɔɔr lofʋ ɛ.' N ba wa ɩka n wa bʋɔl a bala na tor ɛ, tɩchɛ n wan ɩka n wa bʋɔl a yelbe-ɩrbɛ."
40009014	Ka a Jɔɔn poturbo wa a wʋ sɛ̃ wa sʋrɔ, "Ŋmɩnɛ a sɩn nɩ a Faraseemɩne ma gal kɔ̃ tɩchɛ ka a fʋ poturbo 'lɔ maa gal kɔ̃ ɛ?"
40009015	Ka a Yesu sʋʋr ba, "Fʋn tʋ̃ɔ maal a bala ban bʋɔl a pɔɔ paalaa jie ka ba tara pʋsɔ̃ɔ a pɔɔ paalaa sɩrɛ na chɛnɛ be a ba sɛ̃ ɔ, ban tʋ̃ɔ naa? Sɔ̃ɔ waara naa ka a nɩbɛ na wa nyɔɔ ma chiin, a ber ala pɔ lɛ a n poturbo pʋɔ na sɔ̃ɔ ka ba gal kɔ̃.
40009016	"Nɩrɛ maa ŋmaa fɔpaalaa sɛ choo fɔkoraa pɔ ɛ, 'lɔ be ɩ a lɛ a fɔpaalaa na tɔɔn a fɔkoraa chɩɛr. Ka a chɩɛrfʋ na ɩ dɛɛr.
40009017	Bɩɩ nɩrɛ ma den dãbɩ̃ɩn 'yɔ̃ɔ dãa wɔkoraa pɔ ɛ, 'lɔ be ɩ a lɛ a dãbɩ̃ɩn na pur naa a wʋɔ ka a dãa kpaar ka a wʋɔ mɩ sɔ̃ɔ. Ba ma den dãbɩ̃ɩn 'yɔ̃ɔ a dãa wɔpaalaa pɔ, ka a ta sɔ̃ɔ ɛ."
40009018	A Yesu na chɛnɛ 'yɛrɛ a anyãna kʋrɔ ba, a lɔ̃ɔfʋ yir nɩdiere wa gbur dumo a wʋ niem tɩ 'yɛr, "A n bipɔɔ lɛ kpi ajienaa, wa lɩɛb a fʋ nuur sɩɩr wʋ tɩ wʋn sa naa."
40009019	Ka a Yesu nɩ a wʋ poturbo ir turo wʋ.
40009020	Ban wa de a sɔr chiine ka pɔɔ na lo sɩɛ suoro faara yuom pie nɩ ayi, wʋ gʋɔr a Yesu puor tɩ sɩɩr a fuu nɛɛ,
40009021	bojũu wʋ tɩɛr a wʋ pʋɔm ɩka 'lɔ sɩɩr a Yesu fuu wʋn sa naa.
40009022	Yesu na lɩɛb nyɛ a pɔɔ wʋ 'yɛr naa, "Ta joro dãbɩ̃ɛ ɛ n yɛpɔɔ, a fʋ sɔɔfʋ sãa fʋ naa." A dẽdẽe daa a pɔɔ jɩ̃ɩ ŋmaa naa.
40009023	A Yesu na wa kpɛ a lɔ̃ɔfʋ nɩdiere yir na wʋ nyɛ a ɩɩlpɛɛlbɛ nɩ a nɩyɔɔ na pɔɔrɔ gɔ̃mɔ̃,
40009024	ka wʋ 'yɛr, "Yɩ tɔɔ chen be a pɔɔbile ba kpi ɛ, wʋ gur naa." Ka ba laara wʋ.
40009025	A nɩyɔɔ na wa yɩ a yõo baar, wʋ kpɛ̃n tɩ nyɔɔ a wʋ nũu, ka a pɔɔbile vaa ir.
40009026	Ka a yele ŋme yaar a paal 'lɔ wʋ jaa.
40009027	Yesu na wa yi a be chiine, jɔ̃n ayi turo wʋ naa, na ba gboolo bʋɔlɔ, "Kaa sɩ nɩbaal, David Bie."
40009028	Wʋn wa kpɛ a yir, a jɔ̃n wan a wʋ sɛ̃, ka Yesu sʋʋr ba, "Yɩ sɔɔn de ɩka ɩn tʋ̃ɔ sa a yɩ baal ɔ?" Ka ba 'yɛr kʋ wʋ, "Ɔ̃ɔ, sɩ Soro."
40009029	Ka wʋ sɩɩr a ba nɩbie tɩ 'yɛr, "A yɩ sɔɔfʋ jũu yɩn nyɛrɛ naa."
40009030	Ka a ba nɩbie tɔ̃ɔ yuo yuor. Tɩchɛ ka Yesu kpãkpãan ba ɩka ba taa vɛ̃ ka nɩrɛ jaa bɔ̃ɔn ɛ.
40009031	Tɩchɛ ba yin tɩ ŋme a wʋ yele yaar a tẽe 'lɔ̃nɔ̃ wʋ jaa.
40009032	A jɔ̃n ayi bala na wa lɩɛb chen baar, ba tara na daba na tara sɩdɛbɛ na wʋ ɩ wõo waan a Yesu sɛ̃.
40009033	A sɩdɛbɛ na wa yɩ a daba pɔ baar, wʋ piel 'yɛrɛ, ka nɛɛr 'maa a nɩyɔɔ ka ba 'yɛrɛ, "Saa dɔ̃ɔ nyɛ a nɩtɔ̃ a Isɩral jaa ɛ."
40009034	Tɩchɛ ka a Faraseemɩne 'yɛr, "A sɩdɛbɛ nãa lɛ kʋ wʋ a kpɛ̃ɔ ka wʋ dire nɩ a sɩdɛbɛ ka a yire."
40009035	Yesu yɔn a tẽbɛrɛ nɩ a tẽbil a jaa pɔ, wile a nɩbɛ a lɔ̃ɔfʋ yie pɔ, tɩ mʋɔlɔ a Nãaŋmɩn nãalʋ̃ʋ 'yɛr nʋ̃ɔ sãana nɩ baal jaa bʋrɔ.
40009036	Wʋn wa nyɛ a nɩyɔɔ, nɩbaal kpɛ wʋ naa bojũu baa bɔ̃ɔ a ba ju tɩɛr ɛ, na baa mɩ lɛ tara sʋ̃nɔ̃ ɛ, fɩka piir na ba tara chɩnɛ ɛ.
40009037	Ka wʋ 'yɛr kʋ a wʋ poturbo, "A pʋɔ bɛrma naa tɩchɛ ka a ŋmaŋmarba ba waa ɛ,
40009038	a lɛ jũu yɩ sʋɔr a pʋɔ sʋɔ ka wʋ bar tʋ̃tʋ̃nbɔ ka ba wa a pʋɔ pɔ."
40010001	Yesu bʋɔl a wʋ poturbo pie nɩ ayi na wʋ kʋ ba kpɛ̃ɔ ɩka ba dii a sɩdɛbɛ ka a yi, na ba sãana nɩ baal jaa bʋrɔ.
40010002	A poturbo pie nɩ ayi na ɩ a nɩtʋ̃nsɩ yoe lɛ a anyãna, Simon ban bʋɔlɔ Pita, nɩ a wʋ yɛbɛ Andiru, Jemesɩ na ɩ Jebedee bidaba, nɩ a wʋ yɛbɛ Jɔɔn.
40010003	Filip nɩ Batolomi, Tomasɩ nɩ Matiu na ɩ a lõpodiere. Jemesɩ na ɩ Alfayasɩ bidaba nɩ Tadius.
40010004	Simon na mʋ̃ɔ nɩbir nɩ a wʋ wɛr yele, nɩ Judas Isɩkariyot 'lɔ lɛ wa gar 'yɔ̃ɔ a Yesu.
40010005	A poturbo pie nɩ ayi banyã lɛ a Yesu tʋ̃ nɩ a kpãafʋ anyãna. "Yɩ ta kpɛ a nɩyor bɩɩ a Samariya tẽn pɔ ɛ,
40010006	tɩchɛ yɩ chen a Isɩral nɩbɛ bala na bɔr a piir kaar sɛ̃.
40010007	Yɩ chen tɩ mʋɔl a 'yɛr nʋ̃ɔ na yɩ 'yɛrɛ, a Nãaŋmɩn nãalʋ̃ʋ ta na.
40010008	Yɩ sãana a baalsɩ, na yɩ sɩ̃nɛ a kũusɩ, na yɩ sãana a kɔ̃kɔ̃mɔ̃ baalsɩ na yɩn maal ba ka ba ɩ nɩsʋ̃n, na yɩ dire a sɩdɛbɛ ka a yire. Yɩ nyɛn pɔrɔ, yɩ mɩ tɩ tɩr pɔrɔ.
40010009	Yɩ ta de sɛlma ɛ bɩɩ diere libie 'yɔ̃ɔnɔ̃ a yɩ wʋʋr pɔ ɛ,
40010010	bɩɩ 'mɔɔ wʋɔ tara a sɔr pɔ ɛ, bɩɩ 'mɔɔ fuusɩ ayi ɛ, bɩɩ de nafɔbɔ pʋ̃ɔ ɛ, bɩɩ dadiiraa ɛ, bojũu tʋ̃tʋ̃nɔ̃ jaa sɛɛn naa wʋ sãyar.
40010011	"Yɩn wa kpɛ tẽe jaa pɔ, yɩ sʋʋr kaa nɩrɛ 'lɔ nɩ na de yɩ, yɩ kpɩɛrɛ a wʋ 'yɛr na yɩ wa tɩ yɩn a be.
40010012	Yɩn wa kpɛ a yir, yɩ puor a nɩbɛ.
40010013	A yir 'lɔ nɩbɛ wa sɔɔ de yɩ, yɩ vɛ̃ ka a yɩ nyã'maar be a ba sɛ̃, tɩchɛ bala ba wa sɔɔ de yɩ ɛ, yɩ lɩɛb a yɩ nyã'maar.
40010014	Nɩrɛ jaa baa wa sɔɔ de yɩ ɛ bɩɩ chɛl a yɩ 'yɛr ɛ, yɩ kpoor a yɩ gbɛɛ tã-uul bar yɩn wa yire be a tẽe 'lɔ bɩɩ a yir 'lɔ pɔ.
40010015	Yelmɩ̃ɛ lɛ n 'yɛrɛ kʋrɔ yɩ, Nãaŋmɩn na kãan a Sodom nɩbɛ nɩ a Gomora nɩbɛ nɩbaal a 'yɛr tɔɔrfʋ bɩbir gar a nɩbɛ bala a tẽe 'lɔ̃nɔ̃ pɔ.
40010016	Yɩ nyɛ, n tʋ̃nɔ̃ yɩ naa fɩka piir na kpɛ jubɛrɛ pɔ kaar, yɩ ɩ yɛ̃n dẽme waba kaar, na yɩ kaara fɩka ŋmama na ba maala dɛɛr ɛ.
40010017	"Yɩ gu a yɩ mɩ̃ɛ, ban nyɔɔr yɩn chiin tɩ kʋ a nɩbɛrɛ na ba fɔb yɩ a ba lɔ̃ɔfʋ jiir,
40010018	ban fɩr yɩn chiin a paal nɩbɛrɛ jie nɩ a nãmɩne yie a n yuor jũu, ka yɩ na di dãasɩɛ kʋ a bala na ɩ a nɩyor.
40010019	Ba la wa nyɔɔr yɩ chiin a 'yɛr tɔɔr fʋ jie, yɩ ta vɛ̃ ka a wõnõ yɩ a lɛ yɩn tɩ 'yɛrɛ ɛ nɩ a lɛ yɩn na 'yɛr ɛ; bon 'lɔ yɩn na 'yɛr Nãaŋmɩn na wiil yɩ naa a sɔ̃ɔ 'lɔ nɔ̃.
40010020	A ba ɩ yɩn lɛ na 'yɛr ɛ tɩchɛ a yɩ Sãa Nãaŋmɩn Sɩɛ na wiil yɩn a lɛ yɩn na 'yɛr.
40010021	"Yɛbɛ na gar 'yɔ̃ɔ yɛbɛ ka ba kʋ wʋ, ka a sãa mɩ gar 'yɔ̃ɔ a wʋ bie. Bibiir kʋ lɛ wõnõ a ba sãamɩne toor ɛ, na ba vɛ̃ ka ba kʋ ba.
40010022	Nɩrɛ jaa na 'laar yɩ naa yɩn sɔɔ ma jũu, tɩchɛ nɩrɛ 'lɔ na sɔɔ ara tɩ ta a baaraa, na nyɛn faafʋ.
40010023	A tẽe 'lɔ nɩbɛ wa gere yɩ, yɩ yi a be fɔɔ chen tẽyuo; yelmɩ̃ɛ lɛ n 'yɛrɛ kʋrɔ yɩ, yɩ kʋ yɔ a Isɩral tẽn bar ɛ, tɩchɛ ka a Nɩsaal Bie wa ɛ.
40010024	"Jãjãna ba gar a wʋ wiwile ɛ bɩɩ ka gbãgbaa gar a wʋ nɩkpɛ̃ɛ ɛ.
40010025	A sɛɛn ɩka a jãjãna wʋ nyɛtãan a wʋ wiwile, ka a gbãgbaa mɩ nyɛtãan a wʋ nɩkpɛ̃ɛ. Ɩ ba bʋɔlɔ na a yir sʋɔ Beeljebul, yodɛɛr buor lɛ ban pãa bʋɔlɔ a yir dẽme!
40010026	"Yɩ ta joro nɩbɛ dãbɩ̃ɛ ɛ, bon jaa ba be be pɔɔ ka ba kʋ̃ yuo ɛ, bɩɩ bon jaa ba be be sɔɔl ka ba kʋ̃ bɔ̃ɔn ɛ.
40010027	Bon 'lɔ n 'yɛr kʋ yɩ libe pɔ yɩ 'yɛr wʋ chãa pɔ, bon 'lɔ yɩn wʋ ka ba bʋl 'yɛr yɔ̃ɔ pʋɔm 'yɛr mʋɔl wʋ a gaɩ jur.
40010028	Yɩ ta joro a bala na kʋ a ɩ̃gãn tɩ kʋ tʋ̃ɔ kʋ a sɩɛ ɛ, tɩchɛ yɩ joro a 'lɔ nɩ na tʋ̃ɔ kʋ a sɩɛ nɩ a ɩ̃gãn a bũu dagel 'lɔ pɔ.
40010029	Ba ma dãn tiitasɩ ayi kobsɩ ayi. Tɩchɛ ɩ̃sʋɔ kʋ lo tẽe ɛ, ala baa ɩ a yɩ Sãa Nãaŋmɩn bɔfʋ lɛ ɛ.
40010030	Nãaŋmɩn sɔr a yɩ jukɔɔl a jaa bɔ̃ɔ.
40010031	A lɛ jũu, yɩ ta joro dãbɩ̃ɛ ɛ, yɩ tara na tɔ̃nɔ̃ gar a tiitasɩ.
40010032	"Nɩrɛ jaa na wa 'yɛr ɩka wʋ bɔ̃ɔ ma naa a nɩbɛ niem, 'lɔ lɛ n mɩ na 'yɛr ɩka n bɔ̃ɔ naa a n Sãa na be a saaju niem,
40010033	tɩchɛ nɩrɛ 'lɔ na chiir ma a nɩbɛ niem, 'lɔ lɛ n mɩ na chiir a n Sãa na be a saaju niem.
40010034	"Yɩ ta tɩɛr ɩka nyã'maar lɛ n waan a wɛr pɔ ɛ; n ba waan nyã'maar ɛ tɩchɛ ootaa lɛ n waan.
40010035	N wan ɩka n wa vɛ̃ ka 'Bie nɩ sãa ootaa, ka bipɔɔ oo a ma, pɔɔ na oo naa a wʋ bidaba pɔɔ ka a bidaba pɔɔ mɩ oo a wʋ sɩrɛ ma.
40010036	Yir dẽme na lɩɛb ɩ dɔ̃dẽme.'
40010037	"Nɩrɛ jaa na nʋ̃ a wʋ sãa bɩɩ a wʋ ma gar ma wʋ kʋ̃ tʋ̃ɔ ɩ a n poturo ɛ, nɩrɛ jaa mɩ na nʋ̃ a wʋ bie bɩɩ bipɔɔ gar ma, wʋ kʋ tʋ̃ɔ ɩ a n poturo ɛ.
40010038	Nɩrɛ 'lɔ mɩ na ba de a wʋ daa tuo turo nɩ ma ɛ, wʋ kʋ̃ tʋ̃ɔ ɩ a n poturo ɛ.
40010039	Bala na bʋɔrɔ a ba nyɛvʋr na bɔr wʋ naa tɩchɛ bala mɩ na bɔr a ba nyɛvʋr a maa jũu na nyɛ wʋ naa.
40010040	"Nɩrɛ 'lɔ jaa na sɔɔ de yɩ, sɔɔn de ma, nɩrɛ 'lɔ jaa mɩ na sɔɔ de ma sɔɔn de a nɩrɛ 'lɔ na tʋ̃ ma.
40010041	Nɩrɛ 'lɔ jaa na sɔɔ de a Nãaŋmɩn 'yɛ'yɛrɛ wʋn ɩ Nãaŋmɩn 'yɛ'yɛrɛ jũu na nyɛn a wʋ sãyar. Nɩrɛ jaa mɩ na sɔɔ de nɩrɛ na ɩ nɩtor wʋn ɩ nɩtor jũu na nyɛn a nɩtor sãyar.
40010042	Nɩrɛ 'lɔ jaa na kʋ a bʋ̃bile banyãna ɩ̃sʋɔ kɔ̃'maar nɩ ŋmele wʋ̃n ɩ a n poturbo jũu, yelmɩ̃ɛ lɛ n 'yɛrɛ kʋrɔ yɩ ɩka a nɩnyɩnɛ kʋ̃ faa a wʋ sãyar ɛ."
40011001	Yesu na wa wiil a wʋ poturbo pie nɩ ayi baar, wʋ yin a be chen a Juu nɩbɛ tẽn tɩ wile na wʋ mʋɔlɔ a 'yɛr nʋ̃ɔ a tẽn ala na be a Galilee paal pɔ.
40011002	Jɔɔn na be a nɩpɔɔ die pɔ, tɩ wa wõ lɛ a Yesu Kɩrɩsɩto na maala, wʋ tʋ̃n a wʋ poturbo bamɩne
40011003	ɩka ba tɩ sʋʋr, "Fʋ̃ʋ lɛ a nɩrɛ 'lɔ nɩ na wa bɩɩ, sɩ chɛlɛ nɩyuo?"
40011004	Ka Yesu 'yɛr kʋ ba, "Yɩ lɩɛb kul tɩ 'yɛr kʋ a Jɔɔn, a lɛ yɩn wõ tɩ nyɛ.
40011005	Jɔ̃n nyɛrɛ naa, ka a gbɛrsɩ mɩ chiine, ka kɔ̃kɔ̃n mɩ sa, ka wõn mɩ wõnõ jaa chɛchɛ, ka kũusɩ jɛɔ, ka 'yɛr nʋ̃ɔ mɩ ta a nɔ̃n dẽme.
40011006	Pʋpɛl sʋɔ lɛ a 'lɔ na ba baala ma ɛ."
40011007	Ban wa chen baar, Yesu piel 'yɛrɛ a Jɔɔn 'yɛr kʋrɔ a nɩyɔɔ, "Bo lɛ yɩ dɔ̃ɔ kpɛ a mɔgɔ̃ɔ pɔ ɩka yɩ tɩ kaa? A jɩmur a sɛsɛbɛ na dɔ̃ɔnɔ̃ bɩɩ?
40011008	Kai, ka bo lɛ yɩ chen ɩka yɩ tɩ kaa? Daba na su bʋ̃vɩɛl lɛ yɩ chen ɩka yɩ tɩ kaa bɩɩ? Nyɛ a bala na ma su bʋ̃vɩɛl ɛ, nãmɩne yie lɛ ba ma be.
40011009	Tɩchɛ bo lɛ yɩ chen ɩka yɩ tɩ kaa? Nãaŋmɩn 'yɛ'yɛrɛ bɩɩ? Ɔ̃ɔ, n 'yɛrɛ na kʋrɔ yɩ ɩka wʋ gar Nãaŋmɩn 'yɛ'yɛrɛ.
40011010	A nyã yele lɛ sɛb a Nãaŋmɩn gãn pɔ ɩka ɩn tʋ̃ naa a n tʋ̃tʋ̃nɔ̃ ka wʋ de a fʋ nie na wʋ tɩ chɔɔr a fʋ sɔr kʋ fʋ.
40011011	Yelmɩ̃ɛ lɛ n 'yɛrɛ kʋrɔ yɩ ɩka bala jaa pɔɔ na dɔɔ ka a wɛr pɔ, ba ɩ kpɛ̃ɛ gar a Jɔɔn kɔ̃suor ɛ, tɩchɛ 'lɔ mɩ na ɩ a pʋʋr a Nãaŋmɩn nãalʋ̃ʋ pɔ gar wʋ naa.
40011012	An yi a Jɔɔn Kɔ̃suoro sɔ̃ɔ wa tɩ tãn a dɩna a Nãaŋmɩn Nãalʋ̃ʋ nʋ̃ɔnɔ̃ naa ka a kpɩ̃ɛn dẽme sɔ̃ɔ wʋ.
40011013	A Nãaŋmɩn 'yɛ'yɛrbɛ ba jaa nɩ a nɛbinãa dɔ̃ɔ 'yɛr a Nãaŋmɩn nãalʋ̃ʋ 'yɛr tɩ tãn a Jɔɔn sɔ̃ɔ.
40011014	Ala ɩ yɩn sɔɔn de, a anyãna 'lɔ lɛ ɩ a Elaija nɩ naa lɩɛb wa.
40011015	Nɩrɛ 'lɔ na tara toor wʋ chɛlɛ.
40011016	"Tɩchɛ bo lɛ ɩn de a dɩna nɩbɛ man? Ba nyɛntãan bibiir na ma jɩ̃nɛ a ba dɩ̃ɛn jiir na ba bʋɔlɔ taa,
40011017	sɩ pɛɛl a ɩlɛ tɩ yaa sɛɛrɛ bɩ̃nɛ ɛ, na sɩ kõnõ kõyiel yaa ŋmara nɩbikʋ̃ɔ ɛ.
40011018	A Jɔɔn na wa, waa dire ɛ, na waa lɛ nyuro go ɛ, ka ba 'yɛr ɩka sɩdɛɛr lɛ wʋ ɩ.
40011019	Tɩchɛ ka a Nɩsaal Bie wa na wʋ ma dire tɩ nyuro ka ba 'yɛr ɩka di dire nɩ dãburo lɛ wʋ ɩ, na wʋ ɩ a lõpodierbe nɩ a yelbe-ɩrbɛ baraa. A ma wiil a lɛ Nãaŋmɩn na tor, bala wa nyɛ lɛ a wʋ nɩbɛ na kpɩɛrɛ nɩ yɛ̃."
40011020	Yesu pʋɔ sɔ̃ɔn naa a tẽn bala nɩbɛ a be a wʋ nɛ'maa tʋ̃mɔ̃ na tʋ̃, tɩchɛ ka baa sɔɔ de wʋ ɛ.
40011021	"Nɛbier ben a yɩn Korajin dẽme sɛ̃. Nɛbier mɩ ben a yɩn Betɩsaida dẽme sɛ̃. A a ɩ a nɛ'maa tʋ̃mɔ̃ ala ɩn tʋ̃ a yɩ jie, mɩ ta tʋ̃n be a lɛ a Tire nɩ a Sidon tẽn pɔ, ban taa lɩɛb a ba tɩɛr na ba su bʋ̃jarsɩ jɛn tãpɩɛl pɔ.
40011022	Tɩchɛ n 'yɛrɛ na kʋrɔ yɩ ɩka a 'yɛr tɔɔrfʋ daar Nãaŋmɩn na kãan a Tire nɩ a Sidon nɩbɛ nɩbaal gar a yɩn.
40011023	A yɩn Kapenahum dẽme, ban 'mɔɔ yɩn don saaju bɩɩ? Kai, ban suun yɩn a kpĩisɩ tẽe. Ala ɩ a nɛ'maa tʋ̃mɔ̃ na tʋ̃ a yɩ pɔ mɩ ta tʋ̃n a Sodom pɔ, a tẽe anyãna naa chɛnɛ na wa tɔ dɩna.
40011024	Tɩchɛ n 'yɛrɛ na kʋrɔ yɩ ɩka a 'yɛr tɔɔrfʋ daar Nãaŋmɩn na kãan Sodom nɩbɛ nɩbaal gar a yɩn."
40011025	A daar 'lɔ̃nɔ̃ Yesu 'yɛr naa, "N dãn a n Sãa Nãaŋmɩn na ɩ a saaju nɩ a tẽe wʋ jaa Soro, bojũu fʋ sɔɔl a yele anyãna a yɛ̃n dẽme sɛ̃ tɩ ir wiil bibiir.
40011026	Ɔ̃ɔ, n Sãa lɛ lɛ ɩ a fʋ pʋpɛl ka fʋ maal.
40011027	"N Sãa den a yele a jaa kʋ, nɩrɛ jaa ba bɔ̃ɔ a Bie ɛ, ka a Sãa ba lɛ ɛ, nɩrɛ jaa mɩ ba bɔ̃ɔ a Sãa ɛ, ka a Bie ba lɛ ɛ, nɩ a bala a Nãaŋmɩn Bie na ir, na wiil ban a Sãa.
40011028	"Yɩ wa a n sɛ̃, yɩn banyã na bal na yɩ tuo tuor ka a wõnõ yɩ, ɩn too yɩn a yɩ pɛ̃n.
40011029	Yɩ de a n daa tuo na yɩ jãn yi a n sɛ̃, bojũu n ɩn jomm sʋɔ, naa siir a n mɩ̃ɛ a n nyãa pɔ, yɩn nyɛn pɛ̃nfʋ kʋ a yɩ sɩɩr.
40011030	Bojũu a n daa ɩn kɔ̃mɔ̃kɔ̃mɔ̃, ka yɩn tʋ̃ɔ tuo a tuor ala ɩn na kʋ yɩ."
40012001	A ba kor ɛ tɩchɛ ka Yesu kpɛ a pʋɔ sãlsɔɔ tala a Pɛ̃nfʋ Bɩbir Daar. Kɔ̃ kpɛ̃n a wʋ poturbo, ka ba piel fɔrɔ a bʋ̃bie ɔɔrɔ.
40012002	A Faraseemɩne na wa nyɛ a lɛ, ba sʋʋr a Yesu, "Fʋ nyɛn lɛ na ba tu a nɛbinãa a fʋ poturbo na ɩrɛ a Pɛ̃nfʋ Bɩbir Daar ɔ?"
40012003	Ka a Yesu 'yɛr kʋ ba, "Yaa kar a Nãaŋmɩn gãn pɔ nyɛ a lɛ a Nãa David na dɔ̃ɔ ɩ nɩ a wʋ nɩbɛ a kɔ̃ na kpɛ ɛ?
40012004	Wʋ kpɛ̃n a Nãaŋmɩn yir ka 'lɔ nɩ a wʋ nɩbɛ tɩ de a paanʋ̃ɔ 'lɔ ban ben kʋ Nãaŋmɩn na ba 'wɔb na ba tara sɔr ɛ, ka ala ba ɩ a Juu nɩbɛ bɔɔrloro tɛɛ ba lɛ ɛ.
40012005	Bɩɩ yaa kar a Mosesɩ nɛbinãa pɔ lɛ a Juu nɩbɛ bɔɔrlorbo a Pɛ̃nfʋ Bɩbir Daar a puorfʋ yir pɔ na ma tʋ̃ tɩ na baa bʋɔlɔ a lɛ bier ɛ?
40012006	Yelmɩ̃ɛ lɛ n 'yɛrɛ kʋrɔ yɩ, nɩrɛ kɔ̃ɔ ben ka na gar a puorfʋ yir.
40012007	A Nãaŋmɩn 'yɛr a, 'Nɩbaal lɛ n bʋɔrɔ, a ba ɩ dʋ̃n yɩn kʋ chʋm kʋ ma ɛ.' Yɩn ta bɔ̃ɔ a yele nyã par, yɩ kʋ naa bʋɔlɔ nɩbɛ na ba maal dɛɛr ɛ, ɩka bier lɛ ba maal ɛ.
40012008	A maa Nɩsaal Bie lɛ ɩ a Pɛ̃nfʋ Bɩbir Soro."
40012009	Yesu yin a be chen a ba lɔ̃ɔfʋ yir pɔ,
40012010	tɩ nyɛ daba kɔ̃ɔ nũu na kpi. Ka ba sʋʋr wʋ, "A tara na sɔr ɩka fʋ sãa baal a Pɛ̃nfʋ Bɩbir Daar ɔ?" Ba sʋʋr a lɛ bʋɔrɔ ɩka ba nyɛ a wʋ pɔ 'yɛr 'yɛr.
40012011	Yesu sʋʋr naa, "Ala ɩ a yɩ ɩ̃sʋɔ tara na pɛr ka wʋ lo bulo pɔ a Pɛ̃nfʋ Bɩbir Daar, ŋmɛ lɛ fʋn ɩ? A ba ɩ fʋn ir wʋn a bɔɔ pɔ ɛ?
40012012	A nɩsaal gar pɛr. A lɛ jũu a sɩ nɛbinãa bar sɔr ɩka fʋ maal vɩla kʋ nɩrɛ a Pɛ̃nfʋ Bɩbir Daar."
40012013	Wʋ 'yɛr kʋ a daba 'lɔ nũu na kpi, "Tur a fʋ nũu." A wʋ tur ka a nũu wʋ jaa sa kaara a nũu nyã sʋɔ kaar.
40012014	A Faraseemɩne yin na ba piel guoro a Yesu kʋfʋ.
40012015	Yesu na wa bɔ̃ɔn a lɛ ban piel guoro ɩka ba ɩ wʋ, wʋ yin a jie 'lɔ ka nɩyɔɔ jaa turo wʋ. Wʋ sãan a bala an ɔɔrɔ.
40012016	Tɩ 'yɛr kʋ ba ɩka ba ta 'yɛr a wʋ yele kʋ nɩrɛ jaa ɛ.
40012017	Wʋ maal a nɩtɔ̃, ka a lɛ a Nãaŋmɩn na dɔ̃ɔ 'yɛr tu a 'yɛ'yɛrɛ Isaiya na ɩ yelmɩ̃ɛ,
40012018	"A n tʋ̃tʋ̃nɔ̃ lɛ a nyã ɩn kaa ir, a 'lɔ n na nʋ̃, a 'lɔ a n pʋɔ na pɛlʋ. Ɩn yɔ̃ɔ wʋn a n Sɩɛ, ka wʋ mʋɔl a n 'yɛr tɔɔrfʋ yele kʋ a nɩbɛ ba jaa.
40012019	Wʋ kʋ tara nɛchɩrɛ bɩɩ ŋmiere chɛlsɩ bɩɩ pɔɔrɔ gɔ̃mɔ̃ yõo ɛ.
40012020	Wʋn siir wʋ mɩ̃ɛ kʋ a bala na siir a ba mɩ̃ɛ, tɩ na wʋ maal vɩla kʋ a bala na ba tara sʋ̃nɔ̃ ɛ. Wʋn ara na kpɛ̃ɔ tɩ tãn a sɔ̃ɔ 'lɔ wʋn na vɛ̃ ka a nɩbɛ sɔɔ de a Nãaŋmɩn yeltorsɩ.
40012021	A wʋ yuor pɔ lɛ a nɩbɛ ba jaa na tara tɩɛrtɔ fʋ jie."
40012022	Ba waan na daba na ɩ jɔ̃ɔ tɩ ɩ wõo na tara sɩdɛbɛ Yesu sɛ̃. Wʋ sãn a daba baal, ka wʋ nyɛrɛ tɩ lɛ 'yɛrɛ jaa chɛchɛ.
40012023	Nɛɛr 'maan a nɩyɔɔ ka ba sʋrɔ taa ɩka, kaa 'lɔ lɛ ɩ a Nãa David Bie bɩɩ?
40012024	Tɩchɛ a Faraseemɩne na wa wõ a lɛ ba 'yɛr naa, "Wʋ dire na sɩdɛbɛ ka a yire bojũu, a sɩdɛbɛ nãa Beeljebul lɛ kʋ wʋ a kpɛ̃ɔ ka wʋ dire nɩ a sɩdɛbɛ."
40012025	Yesu na bɔ̃ɔn a lɛ ban tɩɛrɛ, a wʋ 'yɛr kʋ ba, "Tẽe 'lɔ na ŋma dẽdẽme jɛɛrɛ taa kʋ kor ɛ. Tẽe 'lɔ bɩɩ yir kpɛ̃ɛ 'lɔ na ŋma dẽdẽme jɛɛrɛ taa kʋ ara ɛ.
40012026	Ala ɩ a Satan diin Satan kʋ yi na wʋ ŋma dẽdẽme ŋmɛ lɛ a wʋ nãalʋ̃ʋ na ɩ ara?
40012027	Ala ɩ Beeljebul lɛ kʋ ma a kpɛ̃ɔ ka dire nɩ a sɩdɛbɛ, tɩ a bala na ɩ a yɩ poturbo, bo lɛ ba tara dire nɩ a sɩdɛbɛ? A lɛ jũu bala lɛ na ɩ a yɩ 'yɛr tɔɔrbɔ.
40012028	Ala ɩ Satan diin Satan kʋ yi na wʋ ŋma dẽdẽme ŋmɛ lɛ a wʋ nãalʋ̃ʋ na ɩ ara? Ala ɩ Nãaŋmɩn Sɩɛ lɛ kʋ ma a kpɛ̃ɔ ka dire nɩ a sɩdɛbɛ ka a yire wiil ɩka a Nãaŋmɩn nãalʋ̃ʋ ta yɩ naa.
40012029	"Ŋmɩnɛ lɛ nɩrɛ na tʋ̃ɔ ɩ kar kpɛ gãdaa yir de a wʋ bonsɩ, 'lɔ ba de nie lũ a gãdaa nyã tɩ de a wʋ bonsɩ ɛ?
40012030	"Nɩrɛ 'lɔ na ba be a n sɛ̃ ɛ, tara man nɩ 'yɛr, nɩrɛ 'lɔ na ba pʋɔ ma a sɩ kaal lɔ̃ɔ taa ɛ wʋ ma yɛ̃yɛl bar.
40012031	A lɛ jũu n 'yɛrɛ na kʋrɔ yɩ ɩka nɩbɛ na nyɛn yelbier jaa nɩ 'yɛrdɛɛr jaa ban 'yɛr vɛ̃ kʋ fʋ, tɩchɛ nɩrɛ 'lɔ na 'yɛr 'yɛrdɛɛr 'yɔ̃ɔ a Nãaŋmɩn Sɩɛ kʋ nyɛ yelbier vɛ̃ kʋ fʋ ɛ.
40012032	Nɩrɛ 'lɔ jaa na 'yɛr 'yɛrdɛɛr 'yɔ̃ɔ a maa Nɩsaal Bie na nyɛn yelbier vɛ̃ kʋfʋ, tɩchɛ nɩrɛ 'lɔ na 'yɛr 'yɛrdɛɛr 'yɔ̃ɔ a Nãaŋmɩn Sɩɛ kʋ nyɛ yelbier vɛ̃ kʋ fʋ ɛ. Dɩna nɩ daar kɔ̃ɔ.
40012033	"Ala ɩ tɩɛ vɩɛlɛ na wʋ ma wɔ̃n wɔ̃vɩɛl, ala ɩ tɩɛ ɩn tɩdɛɛr wʋ ma wɔ̃n wɔ̃dɛbɛ. Tɩɛ jaa a wʋ wɔ̃mɔ̃ lɛ ba ma de bɔ̃ɔn wʋ.
40012034	Yɩn waa bibiir! Ŋmɩnɛ lɛ yɩn tʋ̃ɔ 'yɛr 'yɛr vɩɛlsɩ ala ɩ yɩ ɩn yelbe-ɩrbɛ? A ala na sɛɛ a pʋɔ lɛ a nɛɛ ma 'yɛr.
40012035	A nɩsʋ̃ a yelsʋ̃n ala na be a wʋ pʋɔm lɛ wʋ ma 'yɛr, ka a nɩdɛɛr mɩ ma 'yɛr a yeldɛbɛ ala na be a wʋ pʋɔm.
40012036	Yelmɩ̃ɛ jaa lɛ n 'yɛrɛ kʋrɔ yɩ ɩka, a 'yɛr tɔɔrfʋ daar, nɩrɛ jaa na man 'yɛrdɛɛr 'lɔ jaa bʋrɔ na dɔ̃ɔ yi a wʋ nɛɛ pɔ.
40012037	A fʋ 'yɛrbie lɛ na wiil a lɛ fʋn be, naa wiil a fʋ sɔ̃ɔnaa."
40012038	Be lɛ ka a nɛɛ wiwiilbe nɩ a Faraseemɩne bamɩne 'yɛr, "Wiwile, sɩ bʋɔrɔ na ɩka sɩ nyɛ nɛ'maa tʋ̃mɔ̃ na ɩ jɩ̃nɛ a fʋ jie."
40012039	Tɩchɛ ka wʋ 'yɛr kʋ ba, "A yɩn banyãna na ɩ a putudẽme nɩ sɛ̃sɛ̃nbɛ tɩ bʋɔrɔ ɩka n tʋ̃ nɛ'maa tʋ̃mɔ̃ ka a na ɩ jɩ̃nɛ, tɩchɛ yɩ kʋ̃ nyɛ ɩ̃sʋɔ jaa ɛ ka a Nãaŋmɩn 'yɛ'yɛrɛ Jona jɩ̃nɛ ba lɛ ɛ.
40012040	Nɩtãa lɛ a Jona na dɔ̃ɔ gã a jɩ̃nele pʋɔm ber ata nɩ tɩ̃sɔɔ gbulo ata lɛ mɩ lɛ a Maa Nɩsaal Bie mɩ na gã a yaa pɔ ber ata nɩ tɩ̃sɔɔ gbulo ata.
40012041	A 'yɛr tɔɔrfʋ daar Ninive nɩbɛ na yin 'yɔ̃ɔ a yɩn dɩna nɩbɛ 'yɛr, bojũu ba lɩɛb a ba tɩɛr a Jona na dɔ̃ɔ 'yɛr a Nãaŋmɩn 'yɛr kʋ ba, tɩchɛ yɩ kaa, a 'lɔ na gar a Jona ben ka.
40012042	A pɔɔ nãa na yin be a par a 'yɛr tɔɔrfʋ daar na wʋ wa 'yɔ̃ɔ a yɩn dɩna nɩbɛ 'yɛr, bojũu wʋ dɔ̃ɔ yi be a tẽtɛɛr wa chɛl a Nãa Solomon yɛ̃ 'yɛr, tɩchɛ yɩ kaa a 'lɔ na gar a Solomon ben ka.
40012043	"Sɩdɛɛr wa yɩ nɩrɛ pɔ, wʋ ma chen dãlpʋʋr pɔ tɩ bʋɔrɔ pɛ̃nfʋ jie 'lɔ baa wa nyɛ ɛ,
40012044	wʋ ma 'yɛr naa ɩn lɩɛb kul a yir 'lɔ pɔ ɩn dɔ̃ɔ yɩ. Wʋ wa nyɛn a yir ka wʋ ɩ yirkpolo na wʋ vɩɛlɛ,
40012045	ka wʋ chen tɩ bʋɔl sɩdɛbɛ ayopõi na tara a putuo gar wʋ ka ba tɩ kpɩɛrɛ a be. Ka a nɩrɛ nyã pãa ɩ dɛɛr gar a lɛ wʋn dɔ̃ɔ be. Lɛ lɛ an kaara a yɩn putudẽme a dɩna."
40012046	Wʋn chɛnɛ 'yɛrɛ nɩ a nɩyɔɔ, a wʋ ma nɩ a wʋ yɛɛr wa ben yõo bʋɔrɔ ɩka ba nyɛ wʋ.
40012047	Nɩrɛ ɩ̃sʋɔ 'yɛr kʋ wʋ, "Nyɛ a fʋ ma nɩ a fʋ yɛɛr lɛ be yõo bʋɔrɔ ɩka ba nyɛ fʋ."
40012048	Tɩchɛ Yesu sʋʋr a nɩrɛ 'lɔ na 'yɛr a 'yɛr kʋ wʋ, "An lɛ a ɩ ma nɩ ba boo lɛ ɩ a n yɛɛr?"
40012049	Wʋ lɩɛb tur a wʋ poturbo nũu tɩ 'yɛr, "Nyɛ a n ma nɩ a n yɛɛr!
40012050	Nɩrɛ 'lɔ jaa na maala a lɛ a n Sãa na be a saaju na bʋɔrɔ lɛ ɩ a n yɛɛr nɩ a n ma."
40013001	A daar 'lɔ̃nɔ̃ Yesu yin a yir pɔ tɩ jɩ̃nɛ a man kõkoor.
40013002	A nɩyɔɔ na lɔ̃ɔ jũu wʋ kpɛ̃n jɛ̃ a gboro pɔ, tɩchɛ ka a nɩyɔɔ ara a man kõkoor.
40013003	Sʋkpar lɛ wʋ lɔɔrɔ wile nɩ ba yelyɔɔ, "Yɩ chɛlɛ, kʋɔraa lɛ yin wʋ bʋ̃bʋrɔ bʋrfʋ jie.
40013004	Wʋ tɩ yaara na yʋɔrɔ nɩ ka amɩne lo sɔr pɔ, ka lubil tuur di.
40013005	A bʋ̃bie amɩne mɩ lon kʋsɩr pãn ju naa bul tɩ kpi bojũu tãn ba waa ɛ.
40013006	Tɩchɛ a mɔ̃tɔ̃ɔ na wa nyãa, a bʋ̃bulo jʋɔl naa kpi, bojũu a ba ba nyɩbɛ ɛ.
40013007	Ka amɩne mɩ lo gʋʋr pɔ 'mataa bul ka a gʋʋr nʋ̃ɔ fɩ̃ɩn ba.
40013008	Tɩchɛ amɩne mɩ lon kɔjɔ̃ pɔ bul dɔɔ jur kɔbaa, amɩne lɩjaata amɩne lɩjɛr nɩ pie.
40013009	Nɩrɛ 'lɔ na tara toor wʋ chɛlɛ."
40013010	A poturbo wan a wʋ sɛ̃ wa sʋʋr, "Bo lɛ so fʋn ma lɔɔrɔ a sʋkpar kʋrɔ ba?"
40013011	Ka wʋ 'yɛr kʋ ba, "Yɩn 'lɔ ɩn vɛ̃ naa ka yɩ bɔ̃ɔ a Nãaŋmɩn nãalʋ̃ʋ yelsɔɔlsɩ tɩchɛ a bala na chɛ sʋkpar lɛ n lɔɔrɔ kʋrɔ ba.
40013012	Nɩrɛ 'lɔ jaa na tara Nãaŋmɩn tɩɛr, Nãaŋmɩn na vɛ̃n ka a nɩnyɩnɛ bɔ̃ɔfʋ pʋɔ 'yɔ̃ɔ, tɩchɛ a bala jaa na ba bʋɔrɔ a wʋ bɔ̃ɔfʋ ɛ, Nãaŋmɩn na pɔɔn a ba tɩɛr.
40013013	A par nɩ nyã ɩn lɔɔrɔ a sʋkpar kʋrɔ ba, ba ma kaa naa tɩ maa nyɛ ɛ, na ba ma wõ tɩ maa bɔ̃ɔ a par ɛ.
40013014	Bala 'lɔ an ɩn yelmɩ̃ɛ ɩka a lɛ a Nãaŋmɩn 'yɛ'yɛrɛ Isaiya na dɔ̃ɔ 'yɛr ɩka, 'A nɩbɛ banyã na ma wõ naa tɩ ba kʋ̃ bɔ̃ɔ a par ɛ, ban ma kaa naa tɩ ba kʋ̃ nyɛ ɛ.
40013015	A nɩbɛ banyã nyãn dar naa ka a ba tobo pɔɔ baa wõnõ ɛ, na ba ũu a ba nɩbie, ka lɛ ba lɛ ɛ, ban taa kãan naa a ba nɩbie na ba wõn a ba tobo, na ba bɔ̃ɔ a par, na ba lɩɛb wa ka n sãa ba.'
40013016	Tɩchɛ yɩn 'lɔ, yɩ ɩn bɔɔsʋ̃n dẽme, a yɩ nɩbie na nyɛ, ka a yɩ tobo mɩ wõ.
40013017	Yelmɩ̃ɛ lɛ n 'yɛrɛ kʋrɔ yɩ ɩka Nãaŋmɩn 'yɛ'yɛrbɛ yɔɔ nɩ nɩtorsɩ yɔɔ ta bʋɔrɔ na ɩka ba nyɛ bon 'lɔ yɩn nyɛ tɩchɛ baa nyɛ ɛ, na ba ta wõ bon 'lɔ yɩn wõ tɩchɛ baa tʋ̃ɔ wõ ɛ.
40013018	"Yɩ pãa chɛlɛ a kʋɔraa sʋkpa par,
40013019	Nɩrɛ 'lɔ jaa na wõ a Nãaŋmɩn nãalʋ̃ʋ 'yɛr tɩ ba bɔ̃ɔ a par ɛ, a dɛɛr sʋɔ ma wan wa ir a bon 'lɔ na bʋr a wʋ nyãa pɔ, a bʋ̃bie anyã lɛ, a ala na lo a sɔr pɔ.
40013020	Ala mɩ na lo a kʋsɩr pãn ju lɛ a nɩrɛ 'lɔ na wõ a 'yɛr sɔɔ de fɔfɔɔ jaa nɩ pʋpɛl,
40013021	tɩchɛ a nɩrɛ nyã ba ba nyɩbɛ ɛ, na wʋ di kãnyir ara bɩ̃lãa, a lɛ jũu wõm bɩɩ bɛɛr kaa wa pɔɔ wʋ a 'yɛr jũu, a nɩrɛ nyã ma lo naa.
40013022	A bʋ̃bie ala mɩ na lo a gʋʋr pɔ, 'lɔ lɛ a nɩrɛ 'lɔ na wõ a 'yɛr tɩ nʋ̃ a wɛr ju nyɛvʋr yelwõnsɩ nɩ a wɛr ju bʋ̃bʋɔrsɩ fɩ̃ɩn a 'yɛr ka waa dɔɔ bie ɛ.
40013023	Tɩchɛ a bʋ̃bie ala na lo a kɔjɔ̃ pɔ lɛ a nɩrɛ nyã na wõ a 'yɛr bɔ̃ɔ a par, 'lɔ lɛ wɔ̃ wɔ̃mɔ̃ dɔɔ jur, amɩne kɔbaa, amɩne lɩjaata amɩne mɩ lɩjɛr nɩ pie."
40013024	Yesu lɛ lɔb a sʋkpa ɩ̃sʋɔ kʋ ba, "Nɩtɔ̃ lɛ ɩn de a Nãaŋmɩn nãalʋ̃ʋ man. Nɩrɛ ɩ̃sʋɔ lɛ bʋr bʋ̃bivɩɛl a wʋ pʋɔ pɔ,
40013025	nɩrɛ jaa na wa gã gur baar, a dɔ̃sʋɔ wan wa bʋr mɔɩ 'yɔ̃ɔ a chi pɔ tɩ na wʋ kul.
40013026	A sɔ̃ɔ 'lɔ a chi na wa tɩ bulo ka a mɔɩ mɩ bul puro.
40013027	"A daba tʋ̃tʋ̃nbɔ wan wa sʋʋr wʋ, 'Nɩkpɛ̃ɛ, a ba ɩ bʋ̃bivɩɛl lɛ fʋ bʋr a pʋɔ pɔ ɛ; tɩ nyɛ a mɔɩ mɩ yi?'
40013028	Ka wʋ 'yɛr kʋ ba, 'Dɔ̃sʋɔ lɛ tʋ̃ a lɛ.' A tʋ̃tʋ̃nbɔ sʋʋr wʋ, 'Fʋ bʋɔrɔ na ɩka sɩ chen tɩ vɔ̃ a mɔɩ bar bɩɩ?'
40013029	"Ka wʋ 'yɛr kʋ ba, 'Kai, yɩn be vɔ̃nɔ̃ a mɔɩ, yɩn wa vɔ̃n a chi mɩ bar.
40013030	Yɩ bar ka a 'mataa nʋ̃ɔ tɩ tãn a ŋmafʋ daar, ɩn 'yɛr kʋ a ŋmaŋmarba ka ba dɔ̃ɔ vɔ̃ a mɔɩ lũ lũ chʋm bar tɩ ŋma a chi 'yɔ̃ɔ a n boor pɔ.' "
40013031	Yesu lɛ lɔb a sʋkpa ɩ̃sʋɔ kʋ ba go, "A Nãaŋmɩn nãalʋ̃ʋ kaara naa fɩka kɔ̃kɔ̃ɔ bir nɩrɛ na de bʋr a wʋ pʋɔ pɔ.
40013032	'Lɔ lɛ a bʋ̃bie a jaa pɔ bʋ̃bile tɩchɛ 'lɔ wa nʋ̃ɔ, 'lɔ lɛ ma ɩ a tɩɩr a jaa pɔ tɩkpɛ̃ɛ, ka lubil ma 'yɔ̃ɔ choor a wʋ ju."
40013033	Wʋ lɛ lɔb a sʋkpa ɩ̃sʋɔ kʋ ba, "A Nãaŋmɩn nãalʋ̃ʋ kaara naa fɩka dãbɩl pɔɔ na de 'yɔ̃ɔ jɔ̃ yɔɔ pɔ ka a ir vʋ̃."
40013034	Yesu den sʋkpar 'yɛrɛ kʋrɔ nɩ a nɩyɔɔ a yelsɩ anyã, wʋ maa 'yɛr 'yɛr kʋ ba ka waa lɔb sʋkpa ɛ.
40013035	A nyã lɛ na wiil ɩka a lɛ a Nãaŋmɩn 'yɛ'yɛrɛ na dɔ̃ɔ 'yɛr ɩn yelmɩ̃ɛ, "Ɩka ɩn ma den a n nɛɛ lɔɔrɔ nɩ sʋkpar naa wiil yɩ yelsɩ ala na sɔɔl a wɛr pielfʋ daar."
40013036	Wʋ yin a nɩyɔɔ pɔ kpɛ a yir, ka a wʋ poturbo wa a wʋ sɛ̃ wa 'yɛrɛ, wiil sɩ a mɔɩ na be a pʋɔ pɔ sʋkpa par.
40013037	Ka wʋ 'yɛr kʋ ba, "A nɩrɛ 'lɔ na bʋr a bʋ̃bivɩɛl lɛ a maa Nɩsaal Bie.
40013038	A pʋɔ lɛ ɩ a wɛr. A bʋ̃bivɩɛl lɛ a Nãaŋmɩn nãalʋ̃ʋ bibiir. A mɔɩ lɛ a bala na ɩ a dɛɛr sʋɔ bibiir.
40013039	A dɔ̃sʋɔ 'lɔ mɩ na bʋr lɛ ɩ a tɩɩ. A ŋmafʋ lɛ ɩ a wɛr baarfʋ daar, a ŋmaŋmarba lɛ ɩ a Nãaŋmɩn malakasɩ.
40013040	"Lɛ ban na chʋm a mɔɩ bũu pɔ ka a di, lɛ mɩ lɛ na ɩ a wɛr baarfʋ daar.
40013041	A maa Nɩsaal Bie na tʋ̃n a n malakasɩ ka ba wa tuur a nɩsʋ̃n a nãalʋ̃ʋ pɔ, tɩchɛ a bala jaa na vɛ̃ ka a nɩbɛ maala yelbier nɩ yelbe-ɩrbɛ ba jaa 'mataa bar.
40013042	Ka ba lɔb ba 'yɔ̃ɔ bũu dagel pɔ, be lɛ ban kõnõ ɔɔrɔ nɩ nyɩmɛ.
40013043	A bala na tor na chaar naa mɔ̃tɔ̃ɔ kaar a ba Sãa nãalʋ̃ʋ pɔ. Nɩrɛ 'lɔ na tara tobo wʋ chɛlɛ.
40013044	"A Nãaŋmɩn nãalʋ̃ʋ kaara naa fɩka nɩrɛ na nyɛ nãbonsɩ pʋɔ pɔ 'mɔɔ sɔɔl tɩchɛ ka a wʋ pʋɔ pɛl, ka wʋ tɩ da a wʋ bonsɩ a jaa wʋn tara tɩ dãn a puo.
40013045	"A Nãaŋmɩn nãalʋ̃ʋ lɛ kaara naa fɩka nɩrɛ na yʋɔrɔ bʋɔrɔ kʋsɩvɩɛl,
40013046	wʋn wa nyɛ a ɩ̃sʋɔ daa na be tuo, wʋ tɩ dãn a wʋ bonsɩ a jaa tɩ dãn.
40013047	"A Nãaŋmɩn nãalʋ̃ʋ lɛ nyɛntãan fɩka lɔyaar ban lɔb 'yɔ̃ɔ man pɔ, kʋ nyɔɔr jɩ̃dẽdẽme.
40013048	A lɔyaar na wa sɛɛ ba tɔɔn yin a gogoro ju, tɩ jɩ̃nɛ tuur a jɩ̃sʋ̃n 'yɔ̃ɔ a pɛr pɔ, tɩ lɔb a jɩ̃dɛbɛ bar.
40013049	Lɛ lɛ an be a wɛr baarfʋ daar. A Nãaŋmɩn na tʋ̃n a wʋ malakasɩ ka ba wa tuur a nɩdɛbɛ yin a nɩmɩn pɔ,
40013050	tɩ na ba lɔb a nɩdɛbɛ 'yɔ̃ɔ a bũu dagel pɔ, be lɛ ban kõnõ tɩ ɔɔrɔ nyɩmɛ.
40013051	"Yɩ bɔ̃ɔn a yelsɩ anyã na a jaa par ɔ?" Ka ba 'yɛr, "Ɔ̃ɔ."
40013052	Ka wʋ 'yɛr kʋ ba, "A nɛɛ wile ɩ̃sʋɔ jaa ban wiil ka wʋ bɔ̃ɔ a Nãaŋmɩn nãalʋ̃ʋ yele kaara naa fɩka yir sʋɔ na de bʋ̃paalaa nɩ bʋ̃koro yin a wʋ boor pɔ."
40013053	Yesu na wa wiil a sʋkpar anyã par, wʋ yin a be.
40013054	Wʋ wan a wʋ mɩ̃ɛ paal pɔ tɩ piel wile a nɩbɛ a ba lɔ̃ɔfʋ jiir, ka nɛɛr 'maa ba ka ba 'yɛr, "Nyɛ lɛ a daba nyã nyɛ a yɛ̃ nyã nɩ a nɛ'maa tʋ̃mɔ̃ a nyã?
40013055	A ba ɩ a mɩmɩɛrɛ bidaba lɛ ɛ? A ba ɩ a wʋ ma lɛ ba bʋɔlɔ a Mɛɛr ɛ? A ba ɩ a wʋ yɛɛr nɩ Jemesɩ nɩ Josefʋ nɩ Simon nɩ Judas ɛ?
40013056	A ba ɩ sɩn nɩ a wʋ yɛpɔbɔ ba jaa lɛ 'mataa be a ka ɛ? Nyɩnɛ lɛ a daba nyã nyɛ a kpɛ̃ɔ nyã?"
40013057	Tɩ na ba tɔr a wʋ yele. Tɩchɛ ka a Yesu 'yɛr kʋ ba, "Nãaŋmɩn 'yɛ'yɛrɛ nyɛrɛ na 'yɔ̃ɔfʋ jie jaa tɩchɛ a wʋ mɩ̃ɛ tẽe nɩ a wʋ mɩ̃ɛ yir pɔ, wʋ maa nyɛ 'yɔ̃ɔfʋ ɛ."
40013058	Ban ba sɔɔ de wʋ jũu, waa tʋ̃ɔ tʋ̃ nɛ'maa tʋ̃yɔɔ a be ɛ.
40014001	A ber ala pɔ, a Hɛrɔd na ɩ a Galilee nãa wõn a Yesu yele
40014002	na wʋ 'yɛr kʋ a wʋ tʋ̃tʋ̃nbɔ, "Jɔɔn Kɔ̃suor lɛ tɔ̃ɔ ir ɩ vʋr, ala lɛ so ka wʋ tara a kpɛ̃ɔ tʋ̃nɔ̃ nɩ a nɛ'maa tʋ̃mɔ̃ anyãna."
40014003	A Nãa Hɛrɔd vɛ̃n ka ba nyɔɔ Jɔɔn lũ 'yɔ̃ɔ nɩpɔɔ die pɔ a wʋ yɛbɛ Filip pɔɔ Hɛrɔdiyas jũu.
40014004	Bojũu Jɔɔn ma 'yɛrɛ na kʋrɔ wʋ ɩka, "A ba tara sɔr ka fʋ kul wʋ ɛ."
40014005	Hɛrɔd ta bʋɔrɔ na a wʋ kʋ fʋ tɩ joro a Juu nɩbɛ dãbɩ̃ɛ bojũu ba sɔɔn ɩka wʋ ɩn Nãaŋmɩn 'yɛ'yɛrɛ.
40014006	A Hɛrɔd dɔɔfʋ bɩbir dɩ̃ɛn daar, a Hɛrɔdiyas bipɔɔ sɛn bɩ̃nɛ a nɩyɔɔ niem, ka a Hɛrɔd pʋɔ pɛl
40014007	yɔɔ jaa ka wʋ 'yɔ̃ɔ nɛɛ kʋ a pɔɔbile, "Sʋɔr ma bon jaa fʋn bʋɔrɔ ɩn kʋ fʋ naa."
40014008	A wʋ ma wiil wʋn a bon 'lɔ wʋn na sʋɔr, ka wʋ 'yɛr, "N bʋɔrɔ na ɩka fʋ 'yɔ̃ɔ a Jɔɔn Kɔ̃suor ju a la'yɛlma pɔ kʋ ma a pʋ̃pãanyãna."
40014009	A nãa pʋɔ sɔ̃ɔ naa, tɩchɛ wʋn faa 'yɔ̃ɔ a nɛɛ a nɩyɔɔ niem ɩka a lɛ a pɔɔbile na bʋɔrɔ a ɩ.
40014010	Wʋ tʋ̃n ka ba ŋmaa a Jɔɔn ju a nɩpɔɔ die pɔ.
40014011	Ba 'yɔ̃ɔn a ju a la'yɛlma pɔ wa kʋ a pɔɔbile, ka wʋ de kʋ a wʋ ma.
40014012	Jɔɔn poturbo wan wa 'mɔɔ a ɩ̃gãn tɩ ũu tɩ na ba tɩ 'yɛr kʋ a Yesu.
40014013	A Yesu na wa wõ a nɩtɔ̃, wʋ kpɛ̃n a gboro chen jiyuo 'lɔ wʋ yõ. Tɩchɛ a nɩyɔɔ na wa wõ a nɩtɔ̃ ba yin a tẽn ala pɔ bɩɛr wʋ nɩ gbɛɛ chen a be.
40014014	Wʋn wa yi a gboro pɔ, wʋ nyɛn nɩyɔɔ ka nɩbaal kpɛ wʋ tɩchɛ ka wʋ sãa a ba baalsɩ.
40014015	Mɔ̃tɔ̃ɔ na wa mʋrɔ, a poturbo wa 'yɛr kʋ wʋ, "A ka ɩn mɔgɔ̃ɔ pɔ ka a sɔ̃ɔ mɩ po, bar a nɩbɛ sɔr ka ba chen a tẽbil pɔ, tɩ da bʋ̃diir di."
40014016	Yesu 'yɛr kʋ ba, "A ba sɛɛ ɩka ba chen ɛ, yɩ kʋ ba bʋ̃kɔ̃ɔ ka ba di."
40014017	Ka ba 'yɛr kʋ wʋ, "Paanʋ̃ɔsɩ anũu nɩ jɩ̃mɛ ayi tɛɛ lɛ sɩ tara."
40014018	Ka wʋ 'yɛr kʋ ba, "Yɩ de wa kʋ ma."
40014019	Wʋ vɛ̃n ka a nɩyɔɔ banyãna jɛ̃ tẽe. Wʋ den a paanʋ̃ɔsɩ anũu nɩ a jɩ̃mɛ ayi ala dʋl kaa saaju tɩ puor Nãaŋmɩn yãan tɩ na wʋ ŋma de kʋ a poturbo ɩka ba de põ a nɩbɛ. Ka a poturbo de põ a nɩbɛ.
40014020	Ba jaa din tɩɩ tɩchɛ ka a poturbo wob a bʋ̃ŋmaarsɩ ala na chɛ sɛɛ pɛr pie nɩ ayi.
40014021	A bala na di tɩɩ tɛɛ ɩn dɔɔr tur anũu ka pɔbɔ nɩ bibiir ba pʋɔ ɛ.
40014022	Ajienaa lɛ, wʋ vɛ̃n ka a poturbo kpɛ a gboro gɔ̃ɔ a man gɔ̃ɔn tɩchɛ ka wʋ vɛ̃ ka a nɩbɛ yaar.
40014023	Wʋn wa wɛl a nɩbɛ baar, wʋ don a tɔ̃ɔ ju ɩka wʋ tɩ sʋɔr Nãaŋmɩn. Jãanʋɔr na wa ta, wʋ chɛnɛ na be a be a wʋ yõ.
40014024	Tɩchɛ a kɔ̃sɛbɛ ŋmen a gboro dãdaal chiin tɛɛr ka wʋ jãan a man nɛɛ, bojũu a kɔ̃sɛbɛ fɔ̃ɔ gar ba naa.
40014025	A wɛr na wa chaara wa la la la ba nyɛn a Yesu na chiine a kʋ̃ɔ ju waara a ba sɛ̃.
40014026	A poturbo na wa nyɛ a Yesu na chiine a kʋ̃ɔ ju waara a ba sɛ̃, dãbɩ̃ɛ kpɛ ba naa, ka ba kõ 'yɛr, "Kpĩin lɛ!"
40014027	Tɩchɛ ka a Yesu 'yɛr kʋ ba, "Yɩ tara kãnyir, maa lɛ, yɩ ta joro dãbɩ̃ɛ ɛ."
40014028	Pita 'yɛr kʋ wʋ, "N Soro, ala ɩ fʋ̃ʋ lɛ vɛ̃ ka chiine a kʋ̃ɔ ju wa a fʋ sɛ̃."
40014029	Ka wʋ 'yɛr wʋ, "Wa," ka Pita yi a gboro pɔ piel chiine a kʋ̃ɔ ju waara a Yesu sɛ̃.
40014030	Pita na nyɛ a sɛsɛbɛ na furo yɔɔ dãbɩ̃ɛ kpɛ wʋ naa, ka wʋ piel mʋrɔ a kʋ̃ɔ pɔ, ka wʋ bʋɔl, "N Soro, faa ma."
40014031	Ajienaa lɛ, a Yesu tur a wʋ nũu nyɔɔ wʋ tɩ 'yɛr, "Fʋ̃ʋ sɔɔfʋ na ba jɩ̃ bon ɛ, bo so ka fʋ baala?"
40014032	Ban wa kpɛ a gboro pɔ baar ka a sɛsɛbɛ ŋmaa jaa jomm.
40014033	A bala na be a gboro pɔ gbur dumo puor wʋ tɩ 'yɛrɛ, "Yelmɩ̃ɛ, fʋ̃ʋ lɛ ɩ a Nãaŋmɩn Bie."
40014034	Ban wa gɔ̃ɔ a man baar ba chen a Genesaretɩ wɛr pɔ.
40014035	A tẽe 'lɔ dẽme na wa wõ a wʋ yele ba 'yɛr lʋɔr a paal 'lɔ wʋ jaa na ba waan bala jaa an ɔɔrɔ,
40014036	na ba wa sʋɔrɔ ɩka ba sɩɩr a wʋ fuu nɛɛ, a bala jaa na sɩɩr a fuu nɛɛ sa naa.
40015001	A Faraseemɩne nɩ a nɛɛ wiwiilbe bamɩne na yi a Jerusalɛm wan a Yesu sɛ̃ wa sʋʋr wʋ,
40015002	"Ŋmɩnɛ a fʋ poturbo ba turo a sɩ sãakpãmɩne wiilfʋ ɛ? Ba maa pɛɛ a ba nuur tɩ di ɛ."
40015003	Ka a Yesu 'yɛr kʋ ba, "Ŋmɩnɛ ka yɩ sɔ̃ɔ a Nãaŋmɩn nɛbinsɩ tɩ na yɩ turo a yɩ mɩ̃ɛ wiilfʋ?
40015004	Nãaŋmɩn 'yɛr naa, ''Yɔ̃ɔnɔ̃ a fʋ sãa nɩ a fʋ ma,' ka 'Nɩrɛ jaa wa pɔ 'yɔ̃ɔ a wʋ sãa bɩɩ a wʋ ma, ba kʋ wʋ.'
40015005	Tɩchɛ yɩn 'yɛr ɩka nɩrɛ 'lɔ jaa na 'yɛr a wʋ sãa bɩɩ ma ɩka, sʋ̃ʋfʋ 'lɔ jaa ɩn tara naa kʋ fʋ, n den kʋ Nãaŋmɩn.
40015006	Tɩchɛ na waa de a wʋ bʋ̃tarsɩ 'yɔ̃ɔnɔ̃ nɩ a a wʋ sãa ɛ, yɩn ɩ a lɛ, yɩ sɔ̃ɔn Nãaŋmɩn nɛɛ, tɩ na yɩ turo a yɩ mɩ̃ɛ binfʋ.
40015007	Yɩn nɛɛr ayi dẽme! Isaiya 'yɛr yelmɩ̃ɛ nɩ wʋn dɔ̃ɔ 'yɛr ɩka,
40015008	'A nɩbɛ banyãna den a ba nɛɛr 'yɔ̃ɔnɔ̃ nɩ ma tɩchɛ a ba nyãn pɔ, ba tɔɔn jãan ma.
40015009	A ba puorfʋ ba tara tɔ̃nɔ̃ kʋ ma ɛ, nɩsaal wiilfʋ lɛ ba wile.' "
40015010	Yesu bʋɔl a nɩyɔɔ a ba wa a wʋ sɛ̃, ka wʋ 'yɛr kʋ ba, "Yɩ chɛlɛ na yɩ bɔ̃ɔ a par.
40015011	A ba ɩ bon 'lɔ na ma tu a nɩsaal nɛɛ pɔ kpɛ lɛ ma sɔ̃ɔ wʋ ɛ, tɩchɛ bon 'lɔ na ma yɩ a nɩsaal nɛɛ pɔ lɛ ma sɔ̃ɔ wʋ."
40015012	A poturbo wa 'yɛr kʋ wʋ, "Fʋ bɔ̃ɔn naa an kpɛ a Faraseemɩne ban wõ a 'yɛr nyã fʋn 'yɛr ɔ?"
40015013	Ka wʋ 'yɛr, "Tɩɛ 'lɔ jaa a n Sãa na be a saaju na ba sɛl ɛ, ɩn vʋ̃ɔ wʋn bar.
40015014	Yɩ bar ba, jɔ̃n lɛ tɔɔrɔ jɔ̃n. Jɔ̃ɔ wa tɔɔrɔ a wʋ jɔ̃ɔ tɔ sʋɔ ba jaa ma lon bɔɔ pɔ."
40015015	Tɩchɛ ka Pita 'yɛr kʋ wʋ, "Wiil a sʋkpa nyã par kʋ sɩ."
40015016	Be lɛ wʋ 'yɛr, "A yɩn mɩ na ɩ a n poturbo ba bɔ̃ɔ a par ɛ?
40015017	Yaa bɔ̃ɔ ka bon 'lɔ jaa na tu a nɛɛ pɔ kpɛ a pʋɔ pɔ ma tun a par bɔɔ pɔ yi bɩɩ?
40015018	Tɩchɛ bon 'lɔ na ma yi a nɛɛ pɔ, yin a tɩɛr pɔ, anyãna lɛ ma sɔ̃ɔ a nɩsaal.
40015019	A nɩsaal tɩɛr pɔ lɛ a tɩɛr dɛbɛ ma yi, nɩrɛ kʋfʋ, pɔɔdeyele, sɛ̃sɛ̃yele, nãnyiyele, jir dãasɩɛ, nɩ a gagaryele ma be.
40015020	A anyãna lɛ a bonsɩ ala na ma sɔ̃ɔ a nɩsaal tɩchɛ nɩrɛ na din nũdɛbɛ ba sɔ̃ɔnɔ̃ wʋ ɛ."
40015021	Yesu yin a be chen a Tire paal nɩ Sidon paal pɔ.
40015022	Be lɛ a pɔɔ na yi a Kanaan paal pɔ yi piel ŋmiere chɛlsɩ, "N Soro kaa a n nɩbaal David Bie, a sɩdɛɛr lɛ tara a n bipɔɔ."
40015023	Tɩchɛ a Yesu ba 'yɛr 'yɛr jaa kʋ wʋ ɛ. Ka a wʋ poturbo wa 'yɛr kʋ wʋ, "Dii wʋ bar, wʋ pɔɔrɔ sɩn gɔ̃mɔ̃."
40015024	Ka wʋ 'yɛr, "A piir ala na bɔr a Isɩral nɩbɛ pɔ tɛɛ 'yɔ̃ɔ lɛ ba tʋ̃ ma."
40015025	Tɩchɛ ka a pɔɔ wa gbur dumo a wʋ niem 'yɛr, "N Soro, sʋ̃ʋ ma."
40015026	Ka a Yesu 'yɛr, "A ba sɛɛ ɩka fʋ de bibiir bʋ̃diir lɔb 'yɔ̃ɔ baar ɛ."
40015027	Ka a pɔɔ 'yɛr, "Ɔ̃ɔ, n Soro, a baar gba ma dire na a bʋ̃di pʋr pʋr ala na ma ŋmara loro a ba nɩkpɛ̃ɛ dakɔɔ pĩlem."
40015028	Ka Yesu 'yɛr kʋ a pɔɔ, "Pɔɔ, a fʋ sɔɔfʋ bɛrma naa! A ɩ kʋ fʋ a lɛ fʋn bʋɔrɔ." A wʋ bipɔɔ sa naa a dẽdẽe daa 'lɔ̃nɔ̃.
40015029	Yesu na wa yi a be, wʋ den a Galilee man yal kõkoor 'lana, na wʋ tɩ do tɔ̃ɔ ju jɩ̃nɛ.
40015030	A nɩyɔɔ tara na a nɩbɛ gbɛɛ na kpi kpi, nɩ jɔ̃n, nɩ a gbɛrsɩ, nɩ a wõn 'matãan baalsɩ yɔɔ waan a wʋ sɛ̃. Ba wa bin ban a wʋ niem a wʋ sãa a ba jaa baalsɩ.
40015031	Nɛɛr 'maan a nɩbɛ ban wõ ka a wõn 'yɛrɛ, ka a gbɛrsɩ sa chiine ka a bala a gbɛɛ nɩ na kpi kpi mɩ sa ka a jɔ̃n mɩ nyɛrɛ. Ka ba dãna a Isɩral nɩbɛ Nãaŋmɩn.
40015032	Yesu bʋɔl a wʋ poturbo wa 'yɛr kʋ ba, "Nɩbaal kpɛ ma naa nɩ a nɩyɔɔ banyãna bojũu ba ben a n sɛ̃ ber ata tɩ ba di bon jaa ɛ, n ba bʋɔrɔ ɩka n vɛ̃ ka ba lɩɛb chiine kɔ̃ ɛ, amɩne ban wa lon sɔr pɔ."
40015033	Ka a wʋ poturbo 'yɛr kʋ wʋ, "Nyɛ lɛ sɩn nyɛ paanʋ̃ɔ a dãlpʋɔ nyã pɔ tʋ̃ɔ kãan a nɩyɔɔ banyãna?"
40015034	Ka Yesu sʋʋr ba, "Paanʋ̃ɔ aŋmɩnɛ lɛ yɩ tara?" Ka ba 'yɛr, "Ayopõi nɩ jɩ̃mɛ bɩ̃lãa."
40015035	Wʋ vɛ̃n ka a nɩbɛ jɩ̃nɛ tẽe.
40015036	Ka wʋ pãa de a paanʋ̃ɔsɩ ayopõi nɩ a jɩ̃bɩ̃lãa ala na wʋ puor Nãaŋmɩn yãan, tɩ na wʋ ŋma de kʋ a wʋ poturbo, ka ba de põ a nɩbɛ.
40015037	Ba jaa din tɩɩ, ka a poturbo wob a bʋ̃ŋmaar 'yɔ̃ɔ pɛr ayopõi.
40015038	A bala na di ɩn dɔɔr tur anaar, ka pɔbɔ nɩ bibiir nũu ba pʋɔ ɛ.
40015039	Wʋn wa vɛ̃ ka a nɩbɛ yaar baar wʋ kpɛ̃n a gboro na wʋ chen Magadan paal pɔ.
40016001	A Faraseemɩne nɩ a Saduseemɩne wan ɩka ba bɛɛr Yesu kaa na ba 'yɛrɛ, "Wiil sɩ nɛ'maa tʋ̃mɔ̃ na ɩ jɩ̃nɛ na yi a saaju."
40016002	Ka wʋ 'yɛr kʋ ba, "Ala wa ɩ jãanʋɔr lɛ, yɩ ma 'yɛr ɩka a wɛr chaar naa bojũu a saaju mʋ̃ɔ naa.
40016003	Ala wa ɩ bibio lɛ, yɩ ma 'yɛr ɩka saa na wan a dɩna, a julõjuur sɔb naa ka saa koro. Yɩ ma kãan a saaju tɩ 'yɛr ɩka saa na wan bɩɩ wʋ kʋ̃ wa ɛ, yɩ bɔ̃ɔn a tẽe nɩ a saaju 'yɛr ma 'yɛr, ŋmɩnɛ a yɩ kʋ̃ tʋ̃ɔ bɔ̃ɔ a jɩ̃nsɩ a dɩna ɛ?
40016004	Yɩn yelbe-ɩrbɛ nɩ sɛ̃sɛ̃nbɛ lɛ bʋɔrɔ ɩka n tʋ̃ nɛ'maa tʋ̃mɔ̃ ka yɩ kaa, yɩ kʋ̃ nyɛ nɛ'maa tʋ̃mɔ̃ ka a Jona nɛ'maa tʋ̃mɔ̃ ba lɛ ɛ." Be lɛ wʋ bar ba tɩ chen.
40016005	A poturbo ĩin ba tʋ̃ɔ de paanʋ̃ɔ ɛ, tɩ na ba gɔ̃ɔ a man gɔ̃ɔn.
40016006	Ka Yesu 'yɛr kʋ ba, "Yɩ gu yɩ mɩ̃ɛ a Faraseemɩne nɩ a Saduseemɩne dãbɩl pɔ."
40016007	Ba piel mana kʋrɔ taa, "Sɩn ba waan paanʋ̃ɔ jaa lɛ so."
40016008	Yesu na wa bɔ̃ɔn wʋ 'yɛr naa, "Yɩn sɔɔfʋ na ba jɩ̃ bon ɛ, ŋmɩnɛ a yɩ 'yɛrɛ ɩka yaa tara paanʋ̃ɔ ɛ?
40016009	Yaa nyɛ bɔ̃ɔ a par sɛrɛ bɩɩ? Yaa tɩɛrtɔ a paanʋ̃ɔsɩ anũu a nɩbɛ tur anũu na di faa tɩ yɩ wob a bʋ̃ŋmaar 'yɔ̃ɔ a pɛr pie nɩ ayi bɩɩ? Yaa tɩɛrtɔ a paanʋ̃ɔsɩ anũu a nɩbɛ tur anũu na di faa tɩ yɩ wob a bʋ̃ŋmaar 'yɔ̃ɔ a pɛr pie nɩ ayi bɩɩ?
40016010	Bɩɩ a paanʋ̃ɔsɩ ayopõi a nɩbɛ tur anaar na di faa tɩ yɩ wob 'yɔ̃ɔ pɛr ayopõi bɩɩ?
40016011	Bo lɛ so ka yaa tɩɛr bɔ̃ɔ ɩka a ba ɩ paanʋ̃ɔ lɛ n 'yɛrɛ ɛ? Yɩ gu yɩ mɩ̃ɛ a Faraseemɩne nɩ a Saduseemɩne dãbɩl yele pɔ."
40016012	Be lɛ ba pãa tɩɛr bɔ̃ɔn ɩka a ba ɩ a paanʋ̃ɔ dãbɩl lɛ ɛ tɩchɛ ba bɔ̃ɔn a Faraseemɩne nɩ a Saduseemɩne wiilfʋ.
40016013	A Yesu na wa kpɛ a Sisariya Filipai paal pɔ, wʋ sʋʋr a wʋ poturbo, "An lɛ a nɩbɛ 'yɛr ɩka a maa Nɩsaal Bie ɩ naa?"
40016014	Ka ba 'yɛr, "Bamɩne 'yɛr ɩka Jɔɔn Kɔ̃suoro, ka bamɩne mɩ 'yɛr ɩka Elaija lɛ, ka bamɩne mɩ 'yɛr ɩka Jeremiya bɩɩ a Nãaŋmɩn 'yɛ'yɛrɛ ɩ̃sʋɔ lɛ."
40016015	Tɩchɛ a wʋ sʋʋr ba, "An lɛ yɩn 'yɛr ɩka n ɩ naa?"
40016016	Ka Simon Pita 'yɛr, "Fʋ̃ʋ lɛ a Nɩ-iraa, a Nãaŋmɩn Vʋr Bie."
40016017	Ka Yesu 'yɛr kʋ wʋ, "Fʋ ju nʋ̃mɔ̃ na Simon, Jona bie! A ba ɩ nɩsaal nɩ nɩrɛ lɛ ir wiil fʋ ɛ, tɩchɛ a n Sãa na be a saaju lɛ.
40016018	Maa lɛ 'yɛrɛ kʋrɔ fʋ, a fʋ̃ʋ Pita, a par lɛ kʋsɩr pie, a fʋ 'yɛr nyãna pɔ lɛ, ɩn tu bʋɔl nɩbɛ a ba wa sɔɔ de ma ka a kpĩi tẽe kʋ̃ tʋ̃ɔ ba ɛ.
40016019	Ɩn kʋ fʋn a saaju nãalʋ̃ʋ pãn bie, bon 'lɔ jaa fʋn lũ ka a wɛr pɔ, a mɩn lũn a be a saaju, bon 'lɔ jaa fʋn for bar ka a wɛr pɔ, a mɩn for bar a be a saaju."
40016020	Ka wʋ pãa kpãkpãan a wʋ poturbo ɩka ba taa 'yɛrɛ kʋrɔ nɩrɛ jaa ɩka 'lɔ lɛ ɩ a Nɩ-iraa ɛ.
40016021	An piel a sɔ̃ɔ 'lɔ̃nɔ̃ a Yesu piel 'yɛrɛ kʋrɔ ba ɩka wʋn chen Jerusalɛm tɩ di dɔɔyɛ a nɩbɛrɛ nɩ a Juu nɩbɛ bɔɔrlo nɩbɛrɛ nɩ a nɛɛ wiwiilbe nuur pɔ, ka ba kʋ wʋ, ka a ber ata daar a wʋ lɛ ir ɩ vʋr.
40016022	Ka Pita tɔɔ wʋ yin chɛ̃chɛ̃ɛ na wʋ tɩ piel 'yɛrɛ, "N Soro, Nãaŋmɩn kʋ sɔɔ ka a yele nyã ɩ fʋ ɛ."
40016023	Tɩchɛ a Yesu lɩɛb 'yɛr kʋ a Pita, "Tɔɔ lan ka tɩ chɛ ma. Fʋ ɩn Satan, na fʋ ɩ gbɛr ŋme bon kʋ ma. Faa tara Nãaŋmɩn bonsɩ tɩɛr ɛ, tɩchɛ nɩsaal bonsɩ tɩɛr lɛ fʋ tara."
40016024	Ka a Yesu pãa 'yɛr kʋ a wʋ poturbo, "Ala ɩ ɩ̃sʋɔ jaa bʋɔrɔ na ɩka wʋ ɩ a n poturo, wʋ 'laar a wʋ mɩ̃ɛ tɩ 'mɔɔ a wʋ daa tuo turo nɩ ma.
40016025	A nɩrɛ 'lɔ na bʋɔrɔ ɩka wʋ faa a wʋ nyɛvʋr na bɔr wʋ naa, tɩchɛ nɩrɛ 'lɔ mɩ na bɔr a wʋ nyɛvʋr a maa jũu, na nyɛ wʋ naa.
40016026	Ala ɩ nɩrɛ tara naa a wɛr ju bonsɩ a jaa, tɩ bɔr a wʋ nyɛvʋr, bo tʋ̃nɔ̃ lɛ wʋn nyɛ? Bɩɩ bo lɛ wʋn de tɛɛn a wʋ nyɛvʋr?
40016027	A maa Nɩsaal Bie na waan naa Nãaŋmɩn tɩɩr nɩ a wʋ malakasɩ wa yab nɩrɛ jaa bon 'lɔ wʋn maal.
40016028	Yelmɩ̃ɛ lɛ n 'yɛrɛ kʋrɔ yɩ ɩka a yɩ bamɩne na ara a ka kʋ̃ kpi ɛ, tɩ na yɩ nyɛ a maa Nɩsaal Bie na waara a n nãa difʋ jie."
40017001	A ber ayʋɔb daar, Yesu tara na Pita nɩ Jemesɩ nɩ a wʋ yɛbɛ Jɔɔn don tɔ̃wõo ju a ba tɛɛ.
40017002	Wʋ chil wʋ mɩ̃ɛ a ba niem, ka a wʋ nie nyɩlɛ mɔ̃tɔ̃ɔ kaar, ka a fuu pɛl nyɩlɛ bũu kaar.
40017003	Mosesɩ nɩ Elaija mɩ wa dũun yɩ ara a wʋ sɛ̃, ka ba wa 'mataa 'yɛrɛ.
40017004	Pita 'yɛr kʋ Yesu, "N Soro, a vɩla na ka sɩn kpɩɛrɛ a ka. Ala ɩ fʋ sɔɔ naa, ɩn 'yɔ̃ɔn sɛɛr ata a ka na, ka fʋ so a ɩ̃sʋɔ, ka Mosesɩ mɩ so a ɩ̃sʋɔ, ka Elaija mɩ so a ɩ̃sʋɔ."
40017005	Wʋn chɛnɛ 'yɛrɛ ka a julõjupɩla wa pɔɔ ba naa, ka Nãaŋmɩn kɔkɔr 'yɛr be a julõjuur pɔ, "Nyã lɛ a n Binʋ̃nãa, a n pʋɔ pɛl wʋ naa, yɩ chɛlɛ a wʋ 'yɛr."
40017006	A poturbo na wa wõ a nɩtɔ̃ dãbɩ̃ɛ kpɛ ba naa ka ba lo kpa tẽe.
40017007	Tɩchɛ ka Yesu wa sɩɩr ba tɩ 'yɛrɛ, "Yɩ ir, yɩ ta joro dãbɩ̃ɛ ɛ."
40017008	Ban wa dʋɔ kaa, baa nyɛ nɩrɛ jaa ka a Yesu tɛɛ ba lɛ ɛ.
40017009	Ban wa yi a tɔ̃ɔ ju suro, Yesu kpãa ba naa, "Yɩ taa 'yɛrɛ kʋrɔ nɩrɛ jaa a bon 'lɔ yɩn nyɛ ɛ, tɩ tãn a daar 'lɔ a maa Nɩsaal Bie na lɩɛb ir a kũu pɔ."
40017010	Ka a wʋ poturbo sʋʋr wʋ, "Ŋmɩnɛ lɛ a ɩ ka a nɛɛ wiwiilbe 'yɛr ɩka Elaija lɛ na de nie wa?"
40017011	Ka Yesu 'yɛr, "Sɩrɛ jaa lɛ, ɩka Elaija wa naa wa chɔɔr a bonsɩ a jaa.
40017012	Tɩchɛ yelmɩ̃ɛ lɛ n 'yɛrɛ kʋrɔ yɩ ɩka Elaija den nie wa ka baa bɔ̃ɔ wʋ ɛ, tɩchɛ ba ɩ wʋn a lɛ na pɛl a ba pʋɔ. Lɛ mɩ lɛ a maa Nɩsaal Bie mɩ na di a dɔɔyɛ a ba nuur pɔ."
40017013	Be lɛ a poturbo pãa bɔ̃ɔn ɩka Jɔɔn Kɔ̃suoro 'yɛr lɛ wʋ 'yɛrɛ.
40017014	Yesu nɩ a wʋ poturbo na wa chen a nɩyɔɔ sɛ̃, daba wa gbur dumo a wʋ niem,
40017015	tɩ 'yɛr, "N Soro, kaa a n bie nɩbaal, kpũgul lɛ wʋ loro na wʋ dire dɔɔyɛ yɔɔ, sɔ̃ɔ ɩ̃sʋɔ wʋ ma lon bũu pɔ bɩɩ kʋ̃ɔ pɔ.
40017016	N tara wʋn waan a fʋ poturbo sɛ̃, tɩchɛ baa tʋ̃ɔ sãa wʋ ɛ."
40017017	Ka a Yesu 'yɛr, "Yɩn dɩna nɩbɛ babãma dẽme, a yɩ sɔɔfʋ na ba jɩ̃ bon ɛ, n be a yɩ sɛ̃ naa tɩ tãn dabor? N tara nɩ yɩ kãnyir jɩ̃ ŋmɩnɛ?" Tɩ 'yɛr a daba, "Tɔɔ a bie wa kʋ ma."
40017018	Yesu tãn a sɩdɛɛr ka wʋ yi a bie pɔ, a dẽdẽe daa ka a bie sa.
40017019	A poturbo wan a Yesu tɛɛ sɛ̃ wa sʋʋr, "Ŋmɩnɛ a ɩ ka sɩn ba tʋ̃ɔ dii a sɩdɛɛr bar ɛ?"
40017020	Wʋ 'yɛr kʋ ba, "Bojũu a yɩ sɔɔfʋ ba jɩ̃ bon ɛ. Yelmɩ̃ɛ lɛ n 'yɛrɛ kʋrɔ yɩ, yɩn tara sɔɔfʋ kʋ jɩ̃ a kɔ̃kɔ̃ɔ bir, yɩn 'yɛr kʋ a tɔ̃ɔ nyãna, ir a ka chen a be; wʋn ir chen. Tɩ yele jaa kʋ ɩ kpɛ̃ɔ kʋ yɩ ɛ."
40017022	Ban wa lɔ̃ɔ taa a Galilee, Yesu 'yɛr kʋ ba, "Ban gar 'yɔ̃ɔ a maa Nɩsaal Bie ka n di dɔɔyɛ a nɩbɛ nuur pɔ.
40017023	Ban kʋ maa naa, ka a ber ata daar ka n lɩɛb ir ɩ vʋr." Ban wõ a nɩtɔ̃, ba pʋʋr sɔ̃ɔ naa.
40017024	A Yesu nɩ a wʋ poturbo na wa ta a Kapenahum, a puorfʋ yir lõpodierbe wa 'yɛr a Pita, "A yɩ wiwile maa yab a puorfʋ yir lõpoo bɩɩ?"
40017025	Ka wʋ 'yɛr, "Ɔ̃ɔ, wʋ ma yab naa." Pita na wa ta a yir, Yesu lɛ de nie sʋʋr Simon, "Bo lɛ fʋ tɩɛr?" Ba boo lɛ ma yab a lõpoo kʋ a wɛr ju nãmɩne? A ba bibiir lɛ bɩɩ nɩyor lɛ ma yab?
40017026	Pita na 'yɛr ɩka nɩyor sɛ̃, lɛ Yesu 'yɛr kʋ wʋ, "A lɛ a bibiir son ba mɩ̃ɛ.
40017027	Tɩchɛ saa bʋɔrɔ ɩka sɩ sɔ̃ɔ a nɩbɛ banyãna pʋɔ ɛ, yɩ chen a man pɔ tɩ lɔb a jɩ̃pɩ̃ɩ, yin wa ir a jɩ̃dɔ̃ɔ 'lɔ yɩ yuo a nɛɛ, yɩn nyɛn libir, yɩ de ya a sɩ lõpoo. De a jɩ̃m 'lɔ fʋn dɔ̃ɔ nie nyɔɔ, fʋ̃ʋ wa haa a wʋ nɛɛ fʋn nyɛn libibir, de a 'lɔ yab a sɩ lõpoo."
40018001	A sɔ̃ɔ 'lɔ̃nɔ̃ lɛ a poturbo wa a Yesu sɛ̃ na ba wa sʋʋr, "An lɛ ɩ kpɛ̃ɛ gar ba jaa a Nãaŋmɩn nãalʋ̃ʋ pɔ?"
40018002	Wʋ bʋɔl bibile na wʋ vɛ̃ a wʋ ara a ba pɔ,
40018003	tɩ wʋ 'yɛr, "Yelmɩ̃ɛ lɛ n 'yɛrɛ kʋrɔ yɩ, yɩn baa lɩɛb na yɩ kaara fɩka bibiir kaar ɛ, yɩ kʋ̃ tʋ̃ɔ kpɛ a Nãaŋmɩn nãalʋ̃ʋ pɔ ɛ.
40018004	A lɛ jũu, nɩrɛ 'lɔ na sɩɩr wʋ mɩ̃ɛ a bibile nyãna kaar, lɛ ɩ a kpɛ̃ɛ gar ba jaa a Nãaŋmɩn nãalʋ̃ʋ pɔ.
40018005	"Nɩrɛ 'lɔ jaa na de a bibile nyãna a n jũu, maa lɛ wʋ de.
40018006	Tɩchɛ, ala ɩ ɩ̃sʋɔ jaa mɩ vɛ̃ naa a bʋ̃bile nyãna na sɔɔ ma ɩ yelbier, a nɩnyɩnɛ 'lɔ̃nɔ̃, bala 'mɔɔ nɩɛr lũ yɔɔl a wʋ nyĩe pɔ daa 'yɔ̃ɔ a man pɔ, ala sa.
40018007	"Nɛbier lɛ kʋ a wɛr, a bɛɛr kaa na vɛ̃ ka ba ɩ yelbier. Bɛɛr kaa na wa naa, tɩchɛ nɛbier lɛ kʋ a nɩrɛ 'lɔ 'yɔ̃ɔ an tu wa!
40018008	Ala ɩ a fʋ nũu bɩɩ gbɛr vɛ̃ naa ka fʋ ɩ yelbier, ŋmaa wʋ lɔb bar. Fʋn tɩ kpɛ a nyɛvʋr pɔ nɩ nũŋmaa bɩɩ gbɛŋmaa sãn fʋn tara a nuur nɩ a gbɛɛ a jaa ayi tɩ na fʋ tɩ kpɛ a wõm jie a be a bũu na ba kpĩine ɛ.
40018009	Ala ɩ a fʋ nɩbir mɩ vɛ̃ naa ka fʋ ɩ yelbier, 'loo lɔb bar. Fʋn tɩ kpɛ a Nãaŋmɩn nãalʋ̃ʋ pɔ nɩ nɩbifɩɛ sa naa fʋn tara a nɩbie ayi tɩ na fʋ tɩ kpɛ wõm jie.
40018010	"Yɩ bɔ̃ɔn sʋ̃ na yɩ taa kaara a bʋ̃bil banyãna ɩ̃sʋɔ pɔrɔ ɛ, yelmɩ̃ɛ jaa lɛ n 'yɛrɛ kʋrɔ yɩ a ba malakasɩ ben a saaju ma kaara a n Sãa niem.
40018012	"Bo lɛ yɩ tɩɛr? Ala ɩ a nɩrɛ ɩ̃sʋɔ tara na piir kɔbaa, ka bʋ̃'yen wa bɔr, a ba ɩ wʋn bar a kɔbaa forbir ala a pɛchiin baa pɔ, tɩ yʋɔrɔ bʋɔrɔ a bʋ̃'yen 'lɔ tɩ tãn a sɔ̃ɔ 'lɔ jaa wʋn na tɩ nyɛ wʋ bɩɩ?
40018013	Yelmɩ̃ɛ lɛ n 'yɛrɛ kʋrɔ yɩ, 'lɔ wa nyɛ wʋ, nʋ̃ɔ ma kpɛ wʋ naa gar a kɔbaa forbir ala na ba bɔr ɛ.
40018014	Lɛ nɩ wʋ ju mɩ lɛ ɩka a ba ɩ a yɩ Sãa saaju bɔfʋ ɩka a bʋ̃bil banyãna ɩ̃sʋɔ wʋ bɔr ɛ.
40018015	"Ala ɩ a fʋ yɛbɛ ɩ̃sʋɔ ɩ fʋn yelbier, chen tɩ wiil wʋ a wʋ sɔ̃ɔnaa fʋ̃ʋ nɩ a 'lɔ tɛɛ. 'Lɔ wa sɔɔ a wʋ bɔrfʋ, yɩ lɛ ɩn yɛɛr go.
40018016	Tɩchɛ 'lɔ ba wa sɔɔ a fʋ 'yɛr ɛ, tara nɩbʋ̃'yen bɩɩ nɩbɛ ayi chiin, ka a nɩbɛ ayi bɩɩ nɩbɛ ata di a 'yɛr dãasɩɛ.
40018017	'Lɔ wa tɔr a nɩbɛ bala niem, 'yɛr kʋ a pupuorbiir, ka 'lɔ wa chɛnɛ tɔr na waa tu a ba nɛɛ ɛ, fʋ maal wʋ fɩka a lɛ fʋn na maal a nɩyuo, bɩɩ a lõpodier kaar.
40018018	"Yelmɩ̃ɛ lɛ n 'yɛrɛ kʋrɔ yɩ, bon 'lɔ jaa yɩn lũ ka a wɛr pɔ, mɩ lũn a saaju bon 'lɔ yɩn lor bar a wɛr pɔ a mɩ lor bar a saaju.
40018019	"Yelmɩ̃ɛ lɛ n 'yɛrɛ kʋrɔ yɩ, a yɩ nɩbɛ ayi tara sɔɔfʋ sʋɔr bon jaa, a n Sãa na be a saaju na kʋ yɩ naa.
40018020	Jie 'lɔ nɩbɛ ayi bɩɩ ata na ara nɩ a maa yuor, n ben a ba pɔ."
40018021	Pita wan wa sʋʋr wʋ, "N Soro, ala ɩ a n tɔ sʋɔ ɩ man yelbier gbɛɛ aŋmɩnɛ lɛ ɩn vɛ̃ bar wʋ? Gbɛɛ ayopõi (7) bɩɩ?"
40018022	Ka a Yesu 'yɛr kʋ wʋ, "N 'yɛrɛ na kʋrɔ fʋ a ba ɩ gbɛɛ ayopõi ɛ, tɩchɛ gbɛɛ lɩjaata nɩ pie nɩ ayopõi gbɛɛ ayopõi (77)."
40018023	"A lɛ jũu a Nãaŋmɩn nãalʋ̃ʋ na nyɛntaa fɩka nãa na bʋɔr ɩka 'lɔ nɩ a wʋ tʋ̃tʋ̃nbɔ ba guor a ba libie kaa.
40018024	Wʋn wa tɩ piel guoro a libie yele ba nyɔɔn ɩ̃sʋɔ na di wʋ turo pie sãn waan a wʋ sɛ̃,
40018025	wʋn kʋ̃ tʋ̃ɔ yab a sãn ɛ, a wʋ nɩkpɛ̃ɛ 'yɛr ɩka ba da 'lɔ nɩ a wʋ pɔɔ nɩ a bibiir nɩ a wʋ bonsɩ a jaa yab a sãn.
40018026	"Ka a tʋ̃tʋ̃nɔ̃ lo gbur dumo a wʋ niem lɔɔrɔ nuur 'yɛrɛ, 'Tara nɩ ma kãnyir, ɩn yab a fʋ sãma a jaa.'
40018027	A nɩkpɛ̃ɛ kãan a wʋ nɩbaal tɩ vɛ̃ a wʋ sãma kʋ wʋ, tɩ bar wʋ.
40018028	"Tɩchɛ, a daba nyã nɩ wʋ ju na wa yɩ a yõo nyɛ a wʋ tʋ̃tʋ̃tɔ sʋɔ na di wʋ toofar kɔbaa sãn, wʋ chɩm a daba kɔkɔr pɔ tɩ 'yɛr, 'Yab ma a sãn fʋn di.'
40018029	"Ka a tʋ̃tʋ̃nɔ̃ nyã mɩ lo gbur dumo tɩ sʋɔrɔ, 'Tara nɩ ma kãnyir, tɩ ɩn yab fʋn a sãn.'
40018030	"Ka wʋ tɔr, tɩ nyɔɔ wʋ chiin tɩ pɔɔ tɩ tãn a sɔ̃ɔ 'lɔ wʋn yab a sãn.
40018031	A wʋ tʋ̃tʋ̃taaba na wa nyɛ a lɛ wʋn ɩ, ba pʋɔ sɔ̃ɔ naa, ka ba chen tɩ man a jaa kʋ a nɩkpɛ̃ɛ a lɛ jaa na ɩ.
40018032	Ka a wʋ nɩkpɛ̃ɛ bʋɔl wʋ wa sʋʋr wʋ, 'Fʋ̃ʋ tʋ̃tʋ̃putuo sʋɔ. Fʋn sʋɔr ma jũu lɛ so ka n vɛ̃ a sãn bar fʋ.
40018033	Fʋ mɩ kʋ̃ naa kaa a fʋ tʋ̃tʋ̃tɔ sʋɔ nyã nɩbaal nɩtãa a lɛ ɩn kaa a fʋ nɩbaal ɛ?'
40018034	A wʋ nɩkpɛ̃ɛ suur ir naa ka wʋ de wʋ tɩr ɩka ba tɩ pɔɔ wʋ ge wʋ tɩ tãn a daar 'lɔ wʋn yab a sãn a jaa.
40018035	"Lɛ mɩ lɛ a n Sãa na be a saaju na ɩ yɩ mɩ, yɩn baa vɛ̃ a yɩ yɛbɛ yelbier bar ɛ."
40019001	Yesu na wa 'yɛr a anyã baar, wʋ yin a Galilee chen Judiya paal pɔ, a Jordan man gɔ̃ɔn.
40019002	Nɩyɔɔ turo wʋ naa, ka wʋ sãa a ba baalsɩ a be.
40019003	Faraseemɩne bamɩne wan a wʋ sɛ̃ ɩka ba wa bɛɛr wʋ kaa, na ba sʋʋr wʋ, "Sɔr ben be ɩka daba wʋ bar a wʋ pɔɔ yele kɔ̃ɔ jũu bɩɩ?"
40019004	Ka Yesu 'yɛr, "Yaa kar a be a nɩrɛ 'lɔ na maal ba a pielfʋ daar 'Maal daba nɩ pɔɔ' ",
40019005	na wʋ 'yɛr, "A lɛ jũu, daba na bar a wʋ sãa nɩ a wʋ ma, tɩchɛ ka 'lɔ nɩ a wʋ pɔɔ ɩ bʋ̃'yen, ka ba jaa ayi ɩ ɩ̃gãn bʋ̃'yen?
40019006	Baa lɛ chɛnɛ ɩ ayi ɛ, tɩchɛ ba ɩn ɩ̃gãn bʋ̃'yen. A lɛ jũu, bon 'lɔ Nãaŋmɩn na 'mataa, nɩrɛ wʋ ta oor aa ɛ."
40019007	Ka ba sʋʋr wʋ, "Ŋmɩnɛ ka a Mosesɩ 'yɛr ɩka sɩ kʋ wʋ pɔɔ bar gãn, tɩ bar wʋ?"
40019008	Ka wʋ 'yɛr kʋ ba, "Bojũu a yɩ nyãkpɩ̃ɛn jũu lɛ so ka a Mosesɩ bar a sɔr ɩka, yɩ bar a yɩ pɔbɔ, tɩchɛ a pielfʋ daar a ba dɔ̃ɔ be a lɛ ɛ.
40019009	A lɛ jũu, n 'yɛrɛ na kʋrɔ yɩ, nɩrɛ 'lɔ jaa na bar a wʋ pɔɔ, ka ala ba ɩ sɛ̃fʋ jũu tɩ kul pɔɔ yuo, wʋ sɔ̃ɔn a kul taa."
40019010	A wʋ poturbo 'yɛr kʋ wʋ, ala ɩ lɛ lɛ a be a daba nɩ a wʋ pɔɔ, a ba sɛɛ ɩka nɩrɛ wʋ kul pɔɔ ɛ.
40019011	Tɩchɛ ka wʋ 'yɛr kʋ ba, "Nɩrɛ jaa kʋ̃ tʋ̃ɔ sɔɔ a wiilfʋ nyã ka a bala a Nãaŋmɩn na vɛ̃ a ba bɔ̃ɔ a par tɛɛ ba lɛ ɛ.
40019012	Bamɩne ben be na ba dɔɔr ɛ, an ɩ lɛ lɛ ba dɔɔ ba ka be, ka bamɩne mɩ a ba taaba lɛ maal ba ka baa dɔɔr ɛ, ka bamɩne mɩ tɔr a kul taa a Nãaŋmɩn nãalʋ̃ʋ jũu, 'lɔ jaa nɩ na tʋ̃ɔ sɔɔ a wiilfʋ nyã, wʋ sɔɔ."
40019013	Nɩbɛ waan na bibiir ɩka wʋ dɔɔl ba a wʋ nũu na wʋ sʋɔr Nãaŋmɩn kʋ ba. Tɩchɛ a poturbo mɩɩn 'yɔ̃ɔ a bala na waan ba.
40019014	Ka a Yesu 'yɛr, "Yɩ bar a bibiir sɔr ka ba wa a n sɛ̃, yɩ ta pii ba sɔr ɛ, a banyã taaba lɛ so a Nãaŋmɩn nãalʋ̃ʋ."
40019015	Wʋ dɔɔl ban a wʋ nuur sʋɔr Nãaŋmɩn kʋ ba, tɩ chen.
40019016	Be lɛ ka nɩrɛ ɩ̃sʋɔ wa a wʋ sɛ̃ wa sʋʋr, "Wiwile, bo yelvɩla lɛ ɩn ɩ naa nyɛ nyɛvʋr na ba tara baarfʋ ɛ?"
40019017	Ka a Yesu sʋʋr, "Ŋmɩnɛ a fʋ sʋrɔ ma bon 'lɔ na ɩ vɩla? Nɩbʋ̃'yen tɛɛ lɛ ɩ nɩbie. Ala ɩ fʋ bʋɔrɔ na ɩka fʋ nyɛ nyɛvʋr turo a nɛbinsɩ."
40019018	Ka daba sʋʋr wʋ, "A boo?" Ka Yesu 'yɛr, "Ta kʋ nɩrɛ ɛ, ta sɛ̃ ɛ, ta ju ɛ, ta di jir dãasɩɛ ɛ,
40019019	'yɔ̃ɔnɔ̃ a fʋ sãa nɩ a fʋ ma, na fʋ mɩ lɛ nʋ̃ a fʋ tɔ sʋɔ a fʋ mɩ̃ɛ kaar."
40019020	Ka a daba 'yɛr kʋ wʋ, "N tu naa anyãna a jaa, bo lɛ chɛ ma?"
40019021	Ka a Yesu 'yɛr kʋ wʋ, "Ala ɩ fʋ bʋɔrɔ na ɩka fʋ ɩ chɛchɛ, tɩ de a fʋ bʋ̃tarsɩ a jaa da, na fʋ de a libie kʋ a nɔ̃n dẽme, fʋn nyɛn a Nãaŋmɩn nãalʋ̃ʋ tɩ na fʋ wa turo ma."
40019022	A daba na wa wõ a nɩtɔ̃, wʋ chiin naa pʋsɔ̃ɔ bojũu wʋ tara na bʋ̃tarsɩ.
40019023	Ka Yesu 'yɛr kʋ a wʋ poturbo, "Yelmɩ̃ɛ lɛ n 'yɛrɛ yɩ, an ɩn kpɛ̃ɔ tara sʋɔ na kpɛ a Nãaŋmɩn nãalʋ̃ʋ pɔ.
40019024	Sɩrɛ jaa lɛ n 'yɛrɛ kʋrɔ yɩ go, an ɩn kɔ̃mɔ̃kɔ̃mɔ̃ ka nyɔɔma na kpɛ kparpĩi bɔɔ pɔ gar tara sʋɔ na kpɛ a Nãaŋmɩn nãalʋ̃ʋ pɔ."
40019025	A poturbo na wa wõ a nɩtɔ̃, nɛɛ 'maa ba naa ka ba sʋrɔ, "An lɛ na pãa nyɛ faafʋ?"
40019026	Ka Yesu kaa ba tɩ 'yɛr, "Ala na ɩ tuo nɩrɛ sɛ̃, Nãaŋmɩn sɛ̃ yele jaa ba ɩ tuo ɛ."
40019027	A Pita 'yɛr kʋ wʋ, "Nyɛ sɩn bar bonsɩ a jaa tɩ wa turo fʋ? Bo sãyar lɛ sɩn nyɛ?"
40019028	Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, a bonsɩ a jaa bʋ̃paalaa lɩɛbfʋ daar, a maa Nɩsaal Bie na jɩ̃nɛ naa a tɩɩr nãalʋ̃ʋ dakɔɔ ju. Ka a yɩn bala mɩ na turo ma mɩ jɩ̃nɛ a nãa dakɔɔ pie nɩ ayi ju, tɔɔrɔ a Isɩral bala pie nɩ ayi 'yɛr.
40019029	Nɩrɛ nyã jaa na bar a wʋ yir bɩɩ yɛɛr bɩɩ yɛpɔbɔ, bɩɩ sãa, bɩɩ ma, bɩɩ bibiir, bɩɩ puo a maa jũu na nyɛn dɔɔltaa gbɛɛ kɔbaa tɩ tara nyɛvʋr na ba tara baar fʋ ɛ.
40019030	Tɩchɛ a nɩyɔɔ na de a nie na wa ben puor, tɩchɛ ka a puor dẽme nɩ wa de a nie.
40020001	"Nãaŋmɩn nãalʋ̃ʋ nyɛntãan fɩka daba kɔ̃ɔ na dɔ̃ɔ ŋmaa ir bibio jaa pipi yi ɩka wʋ tɩ bɔ nɩbɛ ka ba chen tɩ kɔ wʋ puo pɔ.
40020002	Wʋ sɔɔ naa ɩka wʋn yab ba naa a lɛ ban na de a bɩbir gbul ka wʋ tara ba chiin a wʋ puo pɔ.
40020003	"A mɔ̃tɔ̃ɔ nɩ lɛ wa do bɩ̃lãa wʋ yɩn tɩ nyɛ a nɩbɛ bamɩne na ara a daa pɔ na baa maala bon jaa ɛ.
40020004	Ka wʋ 'yɛr kʋ ba, 'Yɩ mɩ chen a n puo pɔ tɩ ɩn yab yɩn naa a lɛ jaa na sɛɛn.'
40020005	Ka ba sɔɔ chen. Tɩ wʋ lɛ yɩ go a mɔ̃tɔ̃ɔ na wa vɩrʋ̃ gar ju sãlsɔɔ nɩ a mɔ̃tɔ̃ɔ na wa suro a tɩɩr pɔ na wʋ tɩ bɔ a nɩbɛ bamɩne mɩ.
40020006	A jãanɔ'maar sɔ̃ɔ, wʋ lɛ yin tɩ nyɛ bamɩne mɩ na chɛnɛ jɛ̃ pɔrɔ jaa. Ka wʋ sʋʋr ba, 'Bo lɛ so a dɩna yɩn jɩ̃nɛ ba maala bon jaa ɛ?'
40020007	A ba 'yɛr, 'Nɩrɛ jaa ba sʋɔr sɩ kɔb ɛ.' Ka wʋ 'yɛr kʋ ba, 'Yɩ wa a sɩ chen a n puo pɔ a yɩ tɩ kɔ.'
40020008	"Jãanʋɔr na wa ta, a puo sʋɔ 'yɛr kʋ a nɩrɛ 'lɔ na kaara a wʋ puo, 'Bʋɔl a tʋ̃tʋ̃nbɔ kʋ ba a ba libie, de nie piel a bala na bɩɛr wa tɩ tãn a bala na dɔ̃ɔ nie wa.'
40020009	"A bala na wa bɩɛr wa ɩ̃sʋɔ jaa den a bɩbir gbul libir.
40020010	A dɔ̃ɔ nie dẽme na wa tɩ wa, ba tɩɛr ɩka ban nyɛn gar a lɛ, tɩchɛ a wʋ kʋ ɩ̃sʋɔ jaa mɩ bɩbir gbul libir.
40020011	Tɩchɛ ban wa de a lɛ baar, ba vʋ̃n nɛɛr 'yɔ̃ɔ a puo sʋɔ,
40020012	na ba gɔ̃ɔnɔ̃ a puo sʋɔ 'yɛrɛ, 'A nɩbɛ banyãna wa bɩɛr wa tɩ fʋ yab sɩ jɩ̃taa, nɩ sɩn na ŋmaa ir nɩ ɔɔr wa tʋ̃ lɛ̃ɛɛ ka mɔ̃tɔ̃ɔ ŋme sɩ tɩ mʋrʋ̃.'
40020013	"Ka wʋ lɩɛb sʋʋr a ba ɩ̃sʋɔ, 'N badaba, n ba ɩ fʋ dɛɛr ɛ, a ba ɩ yɩn lɛ sɔɔ ɩka yɩn den a bɩbir gbul libir ɛ?
40020014	De a fʋ libir chiine. Maa lɛ nʋ̃ naa kʋ a puor dẽme nɩtãa a lɛ ɩn kʋ yɩ.
40020015	N ba tara sɔr na de a n libie ɩn a lɛ ɩn bʋɔrɔ bɩɩ? Bɩɩ fʋ tara nyuur nɩ a n maal vɩla?'
40020016	"A lɛ jũu, a puor dẽme na wa ben niem ka a nie dẽme mɩ wa be a puor."
40020017	Yesu na wa pãa duoro a Jerusalɛm, wʋ tara na a poturbo pie nɩ ayi yin chɛ̃chɛ̃ɛ na wʋ tɩ 'yɛr kʋ ba,
40020018	"Nyɛ, sɩ ben duoro a Jerusalɛm ka ban tɩ de a maa Nɩsaal Bie 'yɔ̃ɔ a Juu nɩbɛ bɔɔrlo nɩbɛrɛ nɩ a nɛɛ wiwiilbe nuur pɔ.
40020019	Ban de man kʋ a bala na ba ɩ a Juu nɩbɛ ɛ, ka ba la ma, tʋrɔ ma, chɩrɛ nataar 'yɔ̃ɔnɔ̃ ma, na ba ge ma, tɩ kʋ ma, ka a ber ata daar ka n ir ɩ vʋr go."
40020020	Be lɛ ka Jebedee pɔɔ tara a wʋ bibiir ayi waan a wʋ sɛ̃ wa lo gbur dumo a wʋ niem na wʋ sʋɔrɔ bon kɔ̃ɔ.
40020021	Ka a Yesu sʋʋr wʋ, "Bo lɛ fʋ bʋɔrɔ?" Ka wʋ 'yɛr, "Vɛ̃ ka a n bibiir banyã ayi ka ɩ̃sʋɔ jɩ̃nɛ a fʋ nũsʋ̃ɔ ka ɩ̃sʋɔ mɩ jɩ̃nɛ a fʋ gʋbaa jie a fʋ nãalʋ̃ʋ pɔ."
40020022	Ka a Yesu 'yɛr, "Faa bɔ̃ɔ a bon 'lɔ fʋn sʋɔrɔ ɛ. Ban tʋ̃ɔ nyũn a dɔɔyɛ ŋmele 'lɔ ɩn na nyũn ɔ?" Ka ba 'yɛr, "Sɩn tʋ̃ɔ naa."
40020023	Ka a Yesu 'yɛr kʋ ba, "Yɩn tʋ̃ɔ nyũn a n ŋmele tɩchɛ maa kʋ̃ tʋ̃ɔ 'yɛr a buor sʋɔ na jɩ̃nɛ a n nũsʋ̃ɔ bɩɩ a n gʋbaa jie ɛ, ka a bala a n Sãa na chɔɔr kʋ tɛɛ ba lɛ ɛ."
40020024	A poturbo pie bala na wa wõ a nɩtɔ̃, ba nyɛn naa a yɛɛr ayi bala suur.
40020025	Ka a Yesu bʋɔl ba waan wa 'yɛr, "Yɩ bɔ̃ɔn na ɩka a bala na kaara a nɩbɛ bala na ba ɩ a Juu nɩbɛ lɛ kaara ba bon jaa pɔ, ka a ba nɩbɛrɛ tʋ̃ɔ ba.
40020026	A kʋ̃ tʋ̃ɔ be a lɛ a yɩ pɔ ɛ, tɩchɛ nɩrɛ 'lɔ na bʋɔrɔ ɩka wʋ ɩ a yɩ kpɛ̃ɛ, wʋ ɩ a yɩ tʋ̃tʋ̃nɔ̃.
40020027	Nɩrɛ 'lɔ mɩ na bʋɔrɔ ɩka wʋ ɩ a yɩ nɩdiere, wʋ ɩ a yɩ gbãgbaa.
40020028	Nɩtãa lɛ a maa Nɩsaal Bie na ba wa ɩka ba tʋ̃nɔ̃ kʋrɔ ma ɛ, tɩchɛ ka wʋ ɩ a tʋ̃tʋ̃nɔ̃ na wʋ de a n nyɛvʋr faan nɩyɔɔ yelbier bar."
40020029	Yesu nɩ a wʋ poturbo na wa yire a Jeriko nɩyɔɔ turo wʋ naa.
40020030	Ka a jɔ̃n ayi jɩ̃nɛ a sɔr kõkoor. Ban wa wõ ɩka Yesu lɛ tala, ka ba gboolo, "Sɩ Soro, David Bie wooo ɩ, kaa a sɩ nɩbaal."
40020031	Ka a nɩyɔɔ 'yɛr ɩka ba bar gɔ̃mɔ̃ tɩchɛ ka ba chɛnɛ gboolo, "Sɩ Soro, David Bie wooo ɩ, kaa a sɩ nɩbaal."
40020032	Yesu ara na tɩ bʋɔl ba sʋrɔ, "Bo lɛ yɩ bʋɔrɔ ɩka n maal kʋ yɩ?"
40020033	Ka ba 'yɛr kʋ wʋ, "Sɩ Soro, sɩ bʋɔrɔ na ɩka sɩ nyɛrɛ."
40020034	Nɩbaal kpɛ̃n a Yesu, ka wʋ sɩɩr a ba nɩbie, ka ba nyɛrɛ na ba turo wʋ.
40021001	Ban wa gbʋrɔ a Jerusalɛm nɩ a Betefagɩ a Olive Tɩɩr Tɔ̃ɔ ju, Yesu tʋ̃n a wʋ poturbo ayi,
40021002	na wʋ 'yɛr kʋ ba, "Yɩ chen a tẽbile 'lɔ na be a yɩ niem, yɩn tɩ nyɛn bʋ̃ɔ ban lũ ka a bʋ̃pɔl ara kɔɔ wʋ, yɩ for yaa waan.
40021003	Ala ɩ nɩrɛ wa sʋʋr yɩ naa, 'Ŋmɩnɛ a yɩ foro a bʋ̃ɔ?' Yɩ 'yɛr kʋ wʋ, 'A Sɩ Soro lɛ bʋɔrɔ yaa.' Wʋn bar sɔr ka yɩ foraa waan fɔɔ jaa."
40021004	A yele anyã ɩ na ka a na ɩ yelmɩ̃ɛ a lɛ a Nãaŋmɩn 'yɛ'yɛrɛ na dɔ̃ɔ 'yɛr na wʋ 'yɛrɛ.
40021005	"'Yɛr kʋ a Jerusalɛm nɩbɛ, 'Nyɛ, a yɩ nãa waara na a yɩ sɛ̃. Wʋ siir wʋ mɩ̃ɛ na wʋ do bʋ̃ɔ. Bʋ̃pɔl bile lɛ wʋ do waara nɩ.' "
40021006	A poturbo chen tɩ tʋ̃ a lɛ a Yesu na 'yɛr ɩka ba ɩ.
40021007	Ba waan na a bʋ̃ɔ nɩ a bʋ̃pɔl bile na ba de a ba fɔɔr 'yɩɛr dɔɔl, ka wʋ do jɩ̃nɛ a bʋ̃pɔl ju.
40021008	Nɩyɔɔ 'yɩɛr a ba fɔɔr a sɔr pɔ ka bamɩne mɩ 'mɛl vaɩ 'yɩɛr a sɔr pɔ.
40021009	A nɩyɔɔ bala na be a niem nɩ a bala na turo a puor chɩlɛ na 'yɛrɛ, "Yãan yooo, Nãa David Bie! Nãaŋmɩn wʋ sʋ̃ʋ a 'lɔ wʋn tʋ̃! Yãan yooo, dãnfʋ wʋ ta a saaju Nãaŋmɩn."
40021010	Wʋn wa kpɛ a Jerusalɛm tẽe pɔ, a nɩbɛ ba jaa ɩrɛ na yulõbʋmm, na ba sʋrɔ, "An lɛ a nyã?"
40021011	Ka a nɩyɔɔ bala na turo wʋ 'yɛr, "Nyã lɛ ɩ a Nãaŋmɩn 'yɛ'yɛrɛ, Yesu na yi a Najaretɩ na be Galilee."
40021012	Yesu kpɛ naa a Nãaŋmɩn puorfʋ yir bɛchaar pɔ, na wʋ dire a bala na chiin a bonsɩ tɩ daara nɩ a bala na daara baraa, tɩ na wʋ dara a libitɛɛrbɛ tɛɛbʋlsɩ nɩ a bala na daara a papar dakɔɔr lɔɔrɔ.
40021013	Wʋ 'yɛr kʋ ba, "A sɛb a Nãaŋmɩn gãn pɔ ɩka, 'A n yir na ɩ naa Nãaŋmɩn sʋɔrfʋ jie,' tɩchɛ 'Ka yɩn maal wʋ ka wʋ ɩ nãnyisɩ sɔɔlfʋ jie.' "
40021014	Jɔ̃n nɩ gbɛrsɩ chen a be a Nãaŋmɩn puorfʋ yir ka wʋ sãa ba.
40021015	Tɩchɛ a Juu nɩbɛ bɔɔrlo nɩbɛrɛ nɩ a nɛɛ wiwiilbe na nyɛ a nɛ'maa tʋ̃mɔ̃ wʋn tʋ̃ nɩ a bibiir na ɩrɛ a gɔ̃mɔ̃ a Nãaŋmɩn puorfʋ yir pɔ ɩka, "Yãan yooo! Nãa David Bie." Ka a ba pʋʋr sɔ̃ɔ.
40021016	Ba sʋɔr a Yesu, "Fʋ wõn a lɛ a bibiir banyãna na 'yɛrɛ ɔ?" Ka wʋ 'yɛr, "Ɔ̃ɔ, yaa dɔ̃ɔ kar ɩka, 'A bibiir nɩ bipɩlɛ nɛgãma pɔ lɛ yɩ bʋɔrɔ pɛɛfʋ ɛ?' "
40021017	Wʋ bar ba naa tɩ yi chen a Betanɩ tẽe pɔ tɩ gã a be.
40021018	Wʋn wa lɩɛb chen a tẽkpɛ̃ɛ pɔ a bibio, kɔ̃ kpɛ wʋ naa.
40021019	Wʋ nyɛn kɔ̃kɔ̃ɔ tɩɛ na ara a sɔr kõkoor, a wʋ chen tɩ ta ka wɔ̃mɔ̃ ba be be ɛ, tɩ wʋ ɩ va nara tɛɛ. Ka Yesu 'yɛr kʋ a tɩɛ, "Fʋ kʋ̃ lɛ wɔ̃ wɔ̃mɔ̃ go ɛ!" Ka a tɩɛ juɔl kpi ajienaa.
40021020	A poturbo na wa nyɛ a tɩɛ na kpi, nɛɛr 'maa ba naa ka ba 'yɛrɛ, "Ŋmɩnɛ lɛ a tɩɛ ɩ juɔl ajienaa a lɛ?"
40021021	Ka Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, yɩn tara sɔɔfʋ na yaa baal ɛ, a ba ɩ a lɛ na tʋ̃ kʋ a tɩɛ nyã tɛɛ lɛ yɩn tʋ̃ ɛ, tɩchɛ yɩn gba 'yɛr kʋ a tɔ̃ɔ nyãna, 'Ir suu a man pɔ,' tɩ wʋ̃n ir naa.
40021022	Yɩn wa sʋɔr bon jaa tɩ tara sɔɔfʋ, yɩn nyɛ naa."
40021023	Yesu na wa tɩ kpɛ a Nãaŋmɩn puorfʋ yir bɛchaar pɔ na wʋ wile, ka a Juu nɩbɛ bɔɔrlo nɩbɛrɛ nɩ a Juu nɩbɛrɛ wa a wʋ sɛ̃ a sɔ̃ɔ 'lɔ wʋn wile wa sʋʋr wʋ, "Bo kpɛ̃ɔ lɛ fʋ de tʋ̃nɔ̃ nɩ a anyã nɩ an lɛ kʋ fʋ a sɔr ɩka fʋ tʋ̃nɔ̃ nɩ a anyã?"
40021024	Ka a Yesu 'yɛr kʋ ba, "N mɩ na sʋʋr yɩn sʋʋrfʋ bʋ̃'yen. Yɩn wa tʋ̃ɔ wiil ma a par, n mɩ na wiil yɩ naa a nɩrɛ 'lɔ na kʋ ma a kpɛ̃ɔ ka tʋ̃nɔ̃ nɩ a anyãna.
40021025	A Jɔɔn na dɔ̃ɔ suoro a nɩbɛ a Nãaŋmɩn kʋ̃ɔ, Nãaŋmɩn lɛ kʋ wʋ a sɔr bɩɩ nɩbɛ lɛ kʋ wʋ a sɔr? Yɩ 'yɛr n kaa?" Ka ba piel chɩrɛ taa, "Sɩn be 'yɛr ɩka Nãaŋmɩn lɛ tʋ̃ wʋ wʋn sʋʋr sɩ naa ka bo lɛ so ka saa sɔɔ de wʋ ɛ?
40021026	Tɩchɛ sɩn mɩ 'yɛr ɩka nɩrɛ lɛ tʋ̃ wʋ a ba ɩ ɛ, sɩ joro naa a nɩbɛ dãbɩ̃ɛ bojũu nɩrɛ jaa sɔɔ naa ɩka a Jɔɔn ɩn Nãaŋmɩn 'yɛ'yɛrɛ."
40021027	Be lɛ a ba 'yɛr kʋ a Yesu, "Saa bɔ̃ɔ ɛ." Ka a Yesu mɩ 'yɛr kʋ ba, "N mɩ kʋ̃ 'yɛr kʋ yɩ a nɩrɛ 'lɔ na kʋ ma a kpɛ̃ɔ ka n tʋ̃nɔ̃ nɩ a anyãna ɛ."
40021028	Ka a Yesu 'yɛr kʋ ba, "Ŋmɩnɛ lɛ yɩ tɩɛr? Daba lɛ tara bibiir ayi, na wʋ chen tɩ 'yɛr kʋ a dɔ̃ɔ sʋɔ, 'N Bie chen tɩ tʋ̃ a n puo tʋ̃mɔ̃ a dɩna.'
40021029	Ka wʋ 'yɛr, 'N kʋ̃ chen ɛ,' tɩchɛ na wʋ ta sɔ̃ɔ lɩɛb a wʋ tɩɛr na wʋ chen.
40021030	A sãa lɛ chen tɩ 'yɛr kʋ a ayi sʋɔ a lɛ nɩ wʋ ju mɩ, ka wʋ 'yɛr, 'N chen naa,' tɩ na wʋ tɔr.
40021031	"A bibiir banyãna ayi, buor sʋɔ lɛ tʋ̃ a wʋ sãa bɔfʋ?" Ka ba 'yɛr, "A dɔ̃ɔ sʋɔ lɛ." Ka Yesu 'yɛr kʋ ba, "Yelmɩ̃ɛ jaa lɛ n 'yɛrɛ kʋrɔ yɩ a lõpodierbe nɩ a pɔɔ baar na dɔ̃ɔ yɩn nie kpɛ a Nãaŋmɩn nãalʋ̃ʋ pɔ.
40021032	Jɔɔn Kɔ̃suoro wan wa wile yɩ a yelmɩ̃ɛ sɔr ka yaa sɔɔ de wʋ ɛ, tɩchɛ a lõpodierbe nɩ a pɔɔ baar sɔɔn de wʋ, yɩn sɔɔ wa nyɛ gba yaa lɩɛb a yɩ tɩɛr sɔɔ de wʋ ɛ.
40021033	"Yɩ lɛ chɛlɛ a sʋkpa ɩ̃sʋɔ. Daba lɛ kɔ wʋ puo na wʋ. Wʋ wɔɔn a puo wʋ jaa jilʋ̃, na wʋ tuu bɔɔ ka ban ma pɔr a wɔ̃mɔ̃ 'yɔ̃ɔnɔ̃ na ba nɛŋmɛr ir a kʋ̃ɔ. Wʋ mɛn jie ɩ̃sʋɔ na do ka nɩrɛ na ma do jɩ̃nɛ a be kaara a puo. Wʋ den a puo kʋ nɩbɛ ɩka ba kaara tɩ na wʋ yɔ chen paal yuo pɔ.
40021034	A pɔrfʋ sɔ̃ɔ na wa ta, wʋ tʋ̃n a wʋ gbãgbaar ɩka ba chen a nɩbɛ bala sɛ̃ tɩ pɔr a tɩɛ wɔ̃mɔ̃.
40021035	"Tɩchɛ ka a nɩbɛ bala nyɔɔ a wʋ gbãgbaar ŋme a ɩ̃sʋɔ, na ba kʋ a ɩ̃sʋɔ tɩ na ba lɔb a ɩ̃sʋɔ nɩ kʋsɩbɛ kʋ.
40021036	Be lɛ wʋ lɛ tʋ̃ a gbãgbaar bamɩne ka ba ge ba a lɛ nɛ nɩ wʋ ju.
40021037	A baaraa lɛ wʋ tʋ̃ a wʋ mɩ̃ɛ bie a ba sɛ̃ na wʋ 'yɛr, 'Ban 'yɔ̃ɔ naa a n bie.'
40021038	"Tɩchɛ a pokaarba na wa nyɛ a bie, ba 'yɛr kʋ taa, 'Nyã lɛ ɩ a bʋ̃dire, yɩ ɩ a sɩ kʋ wʋ tɩ de a bonsɩ.'
40021039	Be lɛ ba nyɔɔ wʋ kʋ lɔb bar a puo kõkoor.
40021040	"Pʋ̃pãanyã a puo sʋɔ wa wa, ŋmɩnɛ lɛ wʋn ɩ a pokaarba banyãna?"
40021041	Ka ba 'yɛr kʋ wʋ, "Wʋn wan wa kʋ a pokaarba banyã ba jaa tɩ de a puo kʋ nɩyor, a bala na ma sɔɔ ka ba põ a puo bonsɩ a ŋmafʋ sɔ̃ɔ."
40021042	Yesu 'yɛr kʋ ba, "Yaa kar a jie nyã a Nãaŋmɩn gãn na 'yɛr ɩka a, 'A kʋsɩr 'lɔ a mɩmɩɛrbɛ na tɔr bar lɛ ɩ a kʋsɩr ju. A sɩ Soro lɛ tʋ̃ a nɩtɔ̃ ka a sɔb sɩ a nɩbie.'
40021043	"A lɛ jũu n 'yɛrɛ na kʋrɔ yɩ, Nãaŋmɩn na faan a wʋ nãalʋ̃ʋ yin a yɩ sɛ̃ kʋ a nɩyor bala na sɔɔ wʋ.
40021044	Nɩrɛ nyã na lo a kʋsɩr nyã ju na pʋrpʋr a, tɩchɛ a wʋ mɩ na kʋ nɩrɛ nyã ju wʋn lo dɔɔl."
40021045	A Juu nɩbɛ bɔɔrlo nɩbɛrɛ nɩ a Faraseemɩne na wa wõ a wʋ sʋkpar anyãna, ba bɔ̃ɔn naa ɩka bala lɛ wʋ lɔɔrɔ a sʋkpar gbɛɛrɛ nɩ.
40021046	Ka ba bʋɔrɔ na sɔr ɩka ba nyɔɔ wʋ, tɩ na ba joro a nɩyɔɔ dãbɩ̃ɛ bojũu ba nyɛn ka wʋ ɩ Nãaŋmɩn 'yɛ'yɛrɛ.
40022001	Yesu lɛ lɔɔrɔ na sʋkpar kʋrɔ a nɩbɛ na wʋ 'yɛrɛ,
40022002	"A Nãaŋmɩn nãalʋ̃ʋ nyɛntãan fɩka nãa kɔ̃ɔ na maal a wʋ bidaba na kulo pɔɔ paalaa bʋ̃diir.
40022003	Wʋ tʋ̃n a wʋ tʋ̃tʋ̃nbɔ ɩka ba tɩ 'yɛr a bala wʋn bʋɔl a pɔɔ paalaa jie, tɩchɛ a bala wʋn bʋɔl ka ba tɔr.
40022004	"Wʋ lɛ tʋ̃n nɩyor ɩka ba tɩ 'yɛr a bala wʋn bʋɔl, 'Nyɛ, n maal a pɔɔ paalaa bʋ̃diir baar, n kʋn a n nadar nɩ a napɔl ka yele jaa chɔɔr baar, yɩ wa a pɔɔ paalaa jie.'
40022005	"Tɩchɛ ka ba tɔr ka nyã jaa ma chen wʋ chenfʋ jie, ka ɩ̃sʋɔ mɩ chen a wʋ puo pɔ, ka ɩ̃sʋɔ mɩ chen a wʋ yar jie.
40022006	Tɩchɛ ka a bala na chɛ nyɔɔr a wʋ tʋ̃tʋ̃nbɔ ge ba tɩ na ba kʋ ba.
40022007	A nãa suur ir naa ka wʋ tʋ̃ a wʋ sojasɩ ɩka ba tɩ kʋ a nɩkʋrbɔ bala tɩ chʋm a ba tẽe.
40022008	"Tɩ na wʋ pãa 'yɛr kʋ a wʋ tʋ̃tʋ̃nbɔ, 'Yele jaa chɔɔr baar, tɩchɛ a bala ɩn bʋɔl ba sɛɛ ɛ.
40022009	Yɩ yi a tẽe pɔ tɩ bʋɔl nɩrɛ jaa yɩn nyɛ ka wʋ wa a pɔɔ paalaa jie.'
40022010	Lɛ lɛ, a tʋ̃tʋ̃nbɔ yin a tẽe pɔ tɩ bʋɔl nɩrɛ jaa ban nyɛ, a nɩmɩn nɩ a nɩdɛbɛ ka a yir wa sɛɛn nɩbɛ wʋ jaa.
40022011	"Tɩchɛ a nãa na wa kpɛ ɩka wʋ kaa a nɩbɛ, wʋ nyɛn daba ɩ̃sʋɔ na ba su a pɔɔbɩɛl fuu ɛ,
40022012	Ka wʋ suur wʋ, 'N badaba, ŋmɩnɛ fʋ ɩrɛ wa kpɛ a ka tɩ ba su a pɔɔ paalaa fuu ɛ?' Ka a daba kpal a nɛɛ.
40022013	"Ka a nãa 'yɛr kʋ a wʋ tʋ̃tʋ̃nbɔ, 'Yɩ lũ a wʋ gbɛɛ naa nuur na yɩ lɔb wʋ bar yõo a libe pɔ, be lɛ nɩbɛ na kõnõ tɩ ɔɔrɔ nyɩmɛ.'
40022014	"Nɩyɔɔ lɛ ba bʋɔl, tɩchɛ bɩ̃lãa lɛ ban chɛl ir."
40022015	Be lɛ ka a Faraseemɩne guor taa na ba wa bɛɛr Yesu kaa na ba na nyɔɔ wʋ a wʋ 'yɛrbie pɔ.
40022016	Be lɛ ba tʋ̃ a ba poturbo nɩ a nɩbɛ bamɩne na yi a Nãa Hɛrɔd sɛ̃, na ba 'yɛr, "Wiwile, sɩ bɔ̃ɔ naa ɩka fʋ ɩn yelmɩ̃ɛ sʋɔ, na fʋ wile Nãaŋmɩn sɔr nɩ yelmɩ̃ɛ, bojũu faa kaara lɛ nɩbɛ na 'yɛrɛ bɩɩ oor ɛ.
40022017	'Yɛr kʋ sɩ a lɛ fʋn tɩɛr. A tara na sɔr ɩka sɩ yab a lõpoo kʋ a Nãkpɛ̃ɛ Siisa bɩɩ sɩ ta yab ɛ?"
40022018	Tɩchɛ a Yesu na bɔ̃ɔn a ba pʋtɩdɛɛr jũu, ka ka wʋ sʋʋr ba, "Yɩn nɛɛr ayi dẽme. Bo lɛ yɩ bʋɔrɔ ɩka yɩ bɛɛr ma kaa?
40022019	Yɩ wiil ma a libir n kaa." Be lɛ ba de a libikur waan.
40022020	Ka wʋ sʋʋr ba, "An foto nɩ an yuor lɛ be a libir pɔ?"
40022021	Ka ba 'yɛr, "A Nãkpɛ̃ɛ Siisa lɛ." Lɛ lɛ ka a Yesu 'yɛr kʋ ba, "Yɩ de a 'lɔ na ɩ a Nãkpɛ̃ɛ Siisa sofʋ na yɩ kʋ wʋ, na yɩ mɩ de a 'lɔ na ɩ a Nãaŋmɩn sofʋ mɩ kʋ a Nãaŋmɩn."
40022022	Ban wa wõ a nɩtɔ̃, nɛɛ 'maa ba naa ka ba bar wʋ tɩ chen jaa jomm.
40022023	A bɩbir 'lɔ̃nɔ̃, a Saduseemɩne na 'yɛr ɩka a kũu pɔ irfʋ ba be be ɛ, ba wan a Yesu sɛ̃ wa sʋʋr wʋ,
40022024	"Wiwile, Mosesɩ sɛb ɩka yɛbɛ wa kpi tɩ bar pɔɔ na ba tara bie ɛ, a wʋ yɛbɛ wʋ kul a pɔɔkʋɔr 'lɔ na wʋ dɔɔ bibiir kʋ a wʋ yɛbɛ 'lɔ na kpi.
40022025	Yɛɛr ayopõi lɛ dɔ̃ɔ be a ka a sɩ sɛ̃ ka a ba kpɛ̃ɛ kul pɔɔ na waa dɔɔ bie ɛ, tɩ kpi tɩchɛ a pɔɔkʋɔr bar ka a yɛbɛ de kul.
40022026	Ka a ayi sʋɔ mɩ de a pɔɔkʋɔr kul baa mɩ dɔɔ bie, tɩchɛ ka wʋ mɩ kpi. A lɛ nɛ nɩ wʋ ju mɩ lɛ ata tɩ tãn a ayopõi sʋɔ.
40022027	Ba jaa na wa kul a pɔɔkʋɔr nyã lʋɔr taa baar a pɔɔkʋɔr nyã mɩ baar kpi.
40022028	Bala wa ir yi a kũu pɔ, a nɩbɛ banyã ayopõi an pɔɔ, lɛ wʋn ɩ, an ɩ ba jaa kul wʋn lʋɔr taa?"
40022029	Ka a Yesu 'yɛr kʋ ba, "Yaa nyɛ yɩn bɔr, bojũu yaa bɔ̃ɔ a Nãaŋmɩn gãma nɩ a wʋ kpɛ̃ɔ ɛ.
40022030	Nɩbɛ wa ir a kũu pɔ, ba kʋ̃ lɛ kul taa ɛ, tɩ ban kaara fɩka malakasɩ na be a saaju.
40022031	Tɩchɛ a kũu pɔ ir fʋ yele, yaa kar a lɛ a Nãaŋmɩn na dɔ̃ɔ 'yɛr kʋ yɩ ɩka,
40022032	n ɩ naa a Abraham Nãaŋmɩn nɩ a Isaakɩ Nãaŋmɩn nɩ a Jekɔb Nãaŋmɩn ɛ? Wʋ ɩn Nãaŋmɩn vʋr, waa ɩ Nãaŋmɩn kũu ɛ."
40022033	A nɩbɛ na wa wõ a nɩtɔ̃ nɛɛr 'maa ba naa nɩ a wʋ wiilfʋ.
40022034	A Faraseemɩne na wa wõ ɩka Yesu 'yɛr tʋ̃ɔ a Saduseemɩne, ba mɩ lɔ̃ɔn taa.
40022035	Ka a ba ɩ̃sʋɔ na ɩ a nɛɛ wiwile sʋʋr 'yɛrbir bʋɔrɔ ɩka wʋ bɛɛr a Yesu kaa,
40022036	"Wiwile, A Mosesɩ nɛbinsɩ a jaa pɔ, buor lɛ ɩ kpɛ̃ɛ?"
40022037	Ka a Yesu 'yɛr kʋ wʋ, " 'Nʋ̃ a fʋ Soro Nãaŋmɩn nɩ a fʋ nyãa wʋ jaa, nɩ a fʋ nyɛvʋr wʋ jaa, nɩ a fʋ tɩɛr wʋ jaa.'
40022038	Nyã lɛ ɩ a kpɛ̃ɛ nɩ a nɛdɔ̃ɔ.
40022039	A ayi sʋɔ mɩ nɩ nyã, 'Nʋ̃ a fʋ tɔ sʋɔ a fʋ kaar.'
40022040	A Mosesɩ nɛɛr a jaa nɩ a Nãaŋmɩn 'yɛ'yɛrbɛ wiilfʋ kpãkpãana na a binfʋ nyãna."
40022041	A Faraseemɩne na wa 'mataa, Yesu sʋʋr ba naa.
40022042	"Ŋmɩnɛ lɛ yɩ tɩɛr a Nɩ-iraa yele? An bie lɛ wʋ ɩ?" Ka ba 'yɛr kʋ wʋ, "David bie lɛ."
40022043	Ka a Yesu sʋʋr ba, "Ŋmɩnɛ lɛ ka a nãa David a Nãaŋmɩn Sɩɛ na dɔ̃ɔ kpɛ, a wʋ bʋɔl wʋ ɩka, 'N Soro'? Bojũu wʋ 'yɛr naa ɩka,
40022044	'A Soro 'yɛr kʋ a n Soro, "Jɩ̃nɛ a n nũsʋ̃ɔ jie, ka n wa de a fʋ dɔ̃dẽme ka ba ɩ a fʋ gbɛɛ dɔɔlfʋ jie." '
40022045	Ala ɩ David bʋɔl wʋn wʋ ɩka, 'N Soro,' ŋmɩnɛ wʋn ɩrɛ wa ɩ a wʋ bie?"
40022046	An yɩ a daar 'lɔ̃nɔ̃ chiine, nɩrɛ jaa ba lɛ haa nɛɛ 'yɛr 'yɛr ɛ bɩɩ lɛ 'la sʋʋr sʋʋrfʋ jaa go ɛ.
40023001	Yesu pãa 'yɛr kʋ a nɩyɔɔ bala nɩ a wʋ poturbo,
40023002	"A nɛɛ wiwiilbe nɩ a Faraseemɩne jɩ̃nɛ na a Mosesɩ dakɔɔ ju.
40023003	A lɛ jũu, yɩ maala a lɛ ban wile tɩ na yɩ turo, tɩ yɩ ta maala a lɛ ban maala ɛ, bojũu ba maa turo a lɛ ban wile ɛ.
40023004	Ba ma lũn tuor tɩɩr tuo nɩbɛ, tɩ maa sɔɔ de a ba nubir sɩɩr ɛ.
40023005	"Yele jaa ban tʋ̃nɔ̃, ba ma bʋɔrɔ naa ɩka nɩbɛ ba nyɛ ba, na ba ma lũ a fɔɔr a ba jur pɔ, tɩ na ba ma su fuusɩ ban ma sɛ bonsɩ 'yɔ̃ɔ jaa vɛvɛɛ.
40023006	Bala wa lɔ̃ɔ taa dire, a ji'yɔ̃ɔnsɩ jie lɛ ba ma nʋ̃ ɩka ba jɩ̃nɛ, nɩ a ba lɔ̃ɔfʋ jiir a jibɛrɛ jiir.
40023007	Ala tɩ na ba ma bʋɔrɔ ɩka bama puoro ba a dar pɔ, na ba ma bʋɔrɔ ɩka nɩbɛ ba bʋɔlɔ ba, Wiwiilbe.
40023008	"Yɩ ta sɔɔ ka ba bʋɔlɔ yɩ, Wiwiilbe ɛ, nɩkpɛ̃ɛ bʋ̃'yen tɛɛ lɛ yɩ tara. Yɩ jaa ɩn yɛɛr.
40023009	Yɩ ta bʋɔl nɩrɛ jaa yɩ, sãa a wɛr pɔ ɛ, bojũu yɩ tara na Sãa bʋ̃'yen na be a saaju.
40023010	Bɩɩ yɩ ta bʋɔl nɩrɛ jaa wiwile ɛ, bojũu yɩ tara na Wiwile bʋ̃'yen tɛɛ na ɩ a Nɩ-iraa.
40023011	A 'lɔ na bʋɔrɔ ɩka wʋ ɩ a yɩ kpɛ̃ɛ wʋ ɩ a yɩ tʋ̃tʋ̃nɔ̃.
40023012	Nɩrɛ 'lɔ na 'mɔɔrɔ a wʋ mɩ̃ɛ ire nɩ, Nãaŋmɩn na suun wʋn pĩlem tɩchɛ nɩrɛ 'lɔ mɩ na siir wʋ mɩ̃ɛ Nãaŋmɩn na 'mɔɔ wʋn ka wʋ do.
40023013	"Tɩchɛ nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ pɔɔn a nɩbɛ var bar a Nãaŋmɩn nãalʋ̃ʋ pɔ. Yɩn mɩ̃ɛ ba kpɩɛrɛ ɛ, tɩ na yɩ pɔɔ var a bala na bʋɔrɔ a kpɛfʋ bar.
40023015	"Nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ ma yɔn jitɛbɛ nɩ a man pɔ na yɩ tɩ 'yɛr lɩɛb nɩrɛ tɩɛr, yɩn wa tʋ̃ɔ wʋ ka wʋ kaara a yɩ kaar, yɩ ma lɩɛb wʋ naa ka wʋn di dɔɔyɛ a bũu dagel pɔ a yɩ kaar.
40023016	"Nɛbier ben a bala na ɩ jɔ̃n tɩ na ba tɔɔrɔ a jɔ̃n, na ba ma 'yɛr ɩka, 'Nɩrɛ 'lɔ na pɔn a Nãaŋmɩn puorfʋ yir a ba ɩ tuo ɛ, tɩchɛ nɩrɛ 'lɔ na pɔn a sɛlma 'lɔ na be a Nãaŋmɩn puorfʋ yir a lũ wʋ naa.'
40023017	Yɩ ɩn jɔ̃n na yɩ ɩ jɔlɔ. Buor lɛ ɩ kpɛ̃ɛ, a sɛlma bɩɩ a Nãaŋmɩn yir 'lɔ na maal a sɛlma ka wʋ ɩ a chɛchɛ?
40023018	Yɩ mɩ 'yɛr naa, 'Ala ɩ nɩrɛ pɔn na a Nãaŋmɩn bɔɔr lofʋ jie, a ba tuo ɛ, tɩchɛ ala ɩ nɩrɛ pɔn na a Nãaŋmɩn kʋfʋ 'lɔ na dɔɔl a jie, a lũ wʋ naa.'
40023019	Yɩn jɔ̃n banyã. Buor lɛ ɩ kpɛ̃ɛ, a kʋfʋ bɩɩ a Nãaŋmɩn bɔɔr lofʋ jie na ma vɛ̃ ka wʋ ɩ chɛchɛ?
40023020	A lɛ jũu, nɩrɛ 'lɔ jaa na pɔn a Nãaŋmɩn bɔɔr lofʋ jie, pɔn wʋ naa nɩ bon jaa na dɔɔl a wʋ ju.
40023021	Nɩrɛ 'lɔ mɩ na pɔn a Nãaŋmɩn yir, pɔn wʋ naa nɩ a nɩrɛ 'lɔ na jɩ̃nɛ a be.
40023022	Nɩrɛ 'lɔ mɩ na pɔn a saaju, pɔn naa a Nãaŋmɩn nãkɔɔ nɩ a nɩrɛ 'lɔ mɩ na jɩ̃nɛ a be.
40023023	"Nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ ma ir a bonsɩ pɔ jiir pie pɔ bʋ̃'yen lɔ̃ɔn badʋʋ gba vaar kʋ Nãaŋmɩn, tɩ na yɩ tɔr a Nãaŋmɩn nɛɛr ala na tɩrɛ bar na ɩ yelmɩ̃ɛ sɔr tufʋ, nɩbaal kaafʋ nɩ yelmɩ̃ɛ tarfʋ. A anyã lɛ a sɛɛ ɩka yɩ turo tɩ na yɩ taa ire amɩne bara ɛ.
40023024	Yɩn jɔ̃tɔɔrbɔ ba nyã. Yɩ ma chuor a jãajubil bar tɩ ma vɔl a nyɔɔma.
40023025	"Nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ ma pɛɛn a ŋmanyuraa nɩ a ladiraa a yõo tɩchɛ ka a pʋɔ sɛɛn bɔgar nɩ nyuur.
40023026	Yɩn Faraseemɩne na ɩ jɔ̃n. Yɩ ma dɔ̃ɔ pɛɛ a ŋmanyuraa pʋɔ tɩchɛ ka a yõo mɩ pãa pɛɛ a yõo ka a vɩɛlɛ.
40023027	"Nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ kaara fɩka yar ban pɩ̃ɛ ka a vɩɛlɛ, tɩchɛ ka a pʋɔ pɔ tara nɩbɛ kɔbɔ nɩ dɛɛr jaa bʋrɔ.
40023028	Lɛ nɩ wʋ ju mɩ lɛ a yɩn a yõo, yɩ ɩn nɩtor a yɩ taaba sɛ̃, tɩchɛ a yɩ pʋɔm, yɩ tara na nɛɛr ayi nɩ putuyele.
40023029	"Nɛbier ben a yɩn nɛɛ wiwiilbe nɩ a Faraseemɩne na ɩ a nɛɛr ayi dẽme sɛ̃. Yɩ mɛn a Nãaŋmɩn 'yɛ'yɛrbɛ yar, tɩ na chɔɔr a bala na tor yar,
40023030	tɩ na yɩ 'yɛr ɩka, 'Sɩn ta be be a sɩ sãakpãmɩne sɔ̃ɔ, sɩ kʋ̃ naa ta pʋɔ ba kʋ a Nãaŋmɩn 'yɛ'yɛrbɛ ɛ.'
40023031	A nɩtɔ̃ jũu yɩ din a yɩ mɩ̃ɛ dãasɩɛ ɩka yɩ ɩn a nɩbɛ bala na kʋ a Nãaŋmɩn 'yɛ'yɛrbɛ bibiir.
40023032	Yɩ baar baar a lɛ a yɩ sãakpãmɩne na dɔ̃ɔ ɩ.
40023033	"Yɩn waa bibiir, ŋmɩnɛ yɩn ɩrɛ wa chɩ̃ɛ a bũu dagel kũu.
40023034	A lɛ jũu ɩn tʋ̃n Nãaŋmɩn 'yɛ'yɛrbɛ, yɛ̃n dẽme, nɩ a wiwiilbe, ka yɩ kʋ bamɩne yɔɔl a daa ju, yɩn pɔɔn bamɩne na yɩ fɔb ba a yɩ lɔ̃ɔfʋ jiir, tɩ na yɩ pãa tulo yʋɔrɔ bʋɔrɔ ba a tẽn a jaa.
40023035	Ka a na di yɩ a nɩbɛ bala na ɩ a nɩtor ba bɔ̃ɔ yele jaa yɩn kʋ, piel a Abel jɩ̃ɩ sɔ̃ɔ tɩ tãn a Jekariya bidaba Barakiya ban kʋ a Nãaŋmɩn bɔɔr lofʋ jie nɩ a puorfʋ jie chara pɔ.
40023036	Yelmɩ̃ɛ lɛ n 'yɛrɛ kʋrɔ yɩ, a yɩn dɩna nɩbɛ na nyɛn gefʋ a yele anyãna jũu.
40023037	"Pa yɩn Jerusalɛm nɩbɛ, a yɩn na ma kʋrɔ a Nãaŋmɩn 'yɛ'yɛrbɛ na yɩ lɔɔrɔ a bala a Nãaŋmɩn na tʋ̃ a yɩ sɛ̃ nɩ kʋsɩbɛ, nyɛ lɛ an ma ɩrɛ ma vɔlaa jɩ̃ ka n ma bʋɔrɔ ɩka n kaal a fʋ bibiir 'mataa fɩka nʋ̃ɔ na ma ũun a wʋ bil, tɩchɛ ka faa bʋɔrɔ ɩka fʋ maal a lɛ ɛ.
40023038	A lɛ jũu n bar a fʋ tẽe kʋ fʋ ka wʋ ɩ dakpolo.
40023039	Yelmɩ̃ɛ lɛ n 'yɛrɛ kʋrɔ yɩ ɩka yɩ kʋ̃ lɛ nyɛ ma go ɛ, wa tɩ tãn yɩn na 'yɛr ɩka, 'Nãaŋmɩn wʋ sʋ̃ʋ a 'lɔ wʋn tʋ̃.' "
40024001	Yesu na wa yi a Nãaŋmɩn puorfʋ yir pɔ na wʋ chiine, a wʋ poturbo turo wile ɩka wʋ nyɛ lɛ ban mɛ a Nãaŋmɩn puorfʋ yir ka wʋ kaara.
40024002	Be lɛ a Yesu 'yɛr kʋ ba, "Mɩ yɩ mɩ nyɛ naa anyãna a jaa? Yelmɩ̃ɛ jaa lɛ n 'yɛrɛ kʋrɔ yɩ, a kʋsɩvɩɛl anyãna ɩ̃sʋɔ jaa kʋ lɛ wa chɛnɛ dɔɔl a wʋ tɔ ju ɛ. Ban wa dãn a jaa lɔb."
40024003	Yesu na wa do jɩ̃nɛ a Olive Tɔ̃ɔju, a poturbo wan a wʋ sɛ̃ a ba tɛɛ wa sʋʋr wʋ, "'Yɛr kʋ sɩ a daar 'lɔ̃nɔ̃ a anyãna nɩ na ɩ. Bo lɛ na ɩ a jɩ̃nɛ a fʋ waa sɔ̃ɔ nɩ a wɛr baarfʋ daar?"
40024004	Ka a Yesu 'yɛr kʋ ba, "Yɩ bɔ̃ɔn sʋ̃ ka nɩrɛ jaa ta wa bɛl yɩ ɛ.
40024005	Bojũu, nɩyɔɔ na de naa maa yuor waan wa 'yɛrɛ, 'Maa lɛ a Nɩ-iraa,' na ban bɛl nɩyɔɔ.
40024006	Yɩn wa wõn tam, ka ba 'yɛrɛ a tam 'yɛr, yɩ ta mɩrɛ ɛ. A lɛ na ɩ naa, tɩchɛ a wɛr baarfʋ chɛnɛ na be puor.
40024007	Paal dẽdẽme na yin tam, ka a nãmɩne mɩ yɩ tam ka kɔ̃ mɩ lo ka a tẽe jiir amɩne dɔ̃ɔnɔ̃.
40024008	A dɔɔyɛ anyãna, an kaara fɩka a pɔɔ na ma dɔɔrɔ ka a wõnõ wʋ.
40024009	"Ban pãa nyɔɔr yɩn chiin na ba tɩ pɔb yɩ na ba kʋ yɩ, ka a paalsɩ a jaa 'laar yɩ, yɩn sɔɔ ma jũu.
40024010	Nɩyɔɔ na bar a ba sɔɔfʋ, na ba gar 'yɔ̃ɔ taa na ba 'laar taa.
40024011	Jir ŋmarba 'yɛ'yɛrbɛ na wan wa 'yɛrɛ bɛlɛ nɩyɔɔ.
40024012	Nɩyɔɔ nɩ na tɔr Nãaŋmɩn nɛɛ, ba kʋ̃ nʋ̃ taa ɛ.
40024013	Tɩchɛ nɩrɛ nyã na ara tɩ tãn a baaraa Nãaŋmɩn na faa wʋ naa.
40024014	Ban mʋɔl a Nãaŋmɩn nãalʋ̃ʋ 'yɛr nʋ̃ɔ nyã a wɛr wʋ jaa ka a ɩ dãasɩɛ a paalsɩ a jaa pɔ, tɩchɛ ka a wɛr pãa baar.
40024015	"Yɩn wa nyɛ naa a yele 'lɔ a Nãaŋmɩn na 'laar na waara nɩ sɔ̃ɔfʋ ka wʋ be a jichɛchɛ 'lɔ nɩtãa lɛ a Nãaŋmɩn 'yɛ'yɛrɛ Danɩɛl na dɔ̃ɔ 'yɛr. Vɛ̃ ka a nyã na kara bɔ̃ɔ a par.
40024016	Yɩn wa nyɛ a lɛ a nɩbɛ bala na kpɩɛrɛ a Juda, ba jo do a tɔ̃ɔ ju.
40024017	Nɩrɛ jaa na be gar ju, wʋ ta suu a die pɔ tɩ de bon jaa ɛ.
40024018	'Lɔ mɩ na be a puo pɔ wʋ ta kul a yir tɩ de a wʋ fuu ɛ.
40024019	A bɩbir nyãna wa vɩɛ an ɩn tuo kʋ a pɔɔpʋʋr nɩ a bala na tara a bi'yɛnsɩ.
40024020	Yɩ sʋɔrɔ Nãaŋmɩn ka a yɩ jofʋ ta ɩ sɩ̃ɛ ɛ, bɩɩ a Pɛ̃nfʋ Bɩbir Daar ɛ.
40024021	Nãaŋmɩn na maal a wɛr wa tãn a pʋ̃pãanyã, baa di a dɔɔyɛ nyã bʋrɔ ɛ, bɩɩ dɔɔyɛ kʋ̃ lɛ wa jɩ̃ wʋ go ɛ.
40024022	Ala ɩ a Nãaŋmɩn ba ŋmaa a ber ala bar ɛ, nɩrɛ kʋ̃ lɛ chɛnɛ go ɛ. Tɩchɛ a bala wʋn chɛl ir jũu wʋn ŋmaan a ber bar.
40024023	A lɛ daar nɩrɛ wa 'yɛr yɩ ɩka, 'Nyɛ a Nɩ-iraa,' bɩɩ ''Lɔ nɩ nyã,' yɩ ta sɔɔ de ɛ.
40024024	Bojũu jirsɩ Nɩ-irsɩ nɩ jirsɩ 'yɛ'yɛrbɛ na wa naa wa tʋ̃nɔ̃ nɛ'maa tʋ̃mɔ̃ na ba bɛl nɩbɛ bamɩne ala ɩ ba tʋ̃ɔ naa ban 'mantaa bɛl a bala a Nãaŋmɩn na chɛl ir.
40024025	Yɩ nyɛ, n den nie 'yɛrɛ kʋrɔ yɩ.
40024026	"A lɛ jũu, bala wa 'yɛr kʋ yɩ ɩka, 'Nyɛ 'lɔ nɩ nyã a dãlpʋɔ ju,' yɩ ta yi a be ɛ. 'Bala wa 'yɛr nyɛ, 'lɔ nɩ nyã a die pɔ,' yɩ ta sɔɔ ɛ.
40024027	A lɛ a saa nyɩɩrfʋ na ma yi a mɔ̃tɔ̃ɔ purfʋ jie na wʋ chaar 'yɔ̃ɔ a mɔ̃tɔ̃ɔ mʋrfʋ jie, lɛ lɛ a maa Nɩsaal Bie waa mɩ na kaara.
40024028	Jie 'lɔ jaa bʋ̃kũu na be, be lɛ a sɩdumo ma 'laara.
40024029	"Ajienaa, a ber anyãna a dɔɔyɛ baarfʋ puor, 'A mɔ̃tɔ̃ɔ na lii naa, ka a chuu mɩ kʋ̃ lɛ chaar ɛ, ka a ŋmɛrbie pɔrɔ yire a saaju loro, ka a saaju bonsɩ a jaa dɔ̃ɔnɔ̃.'
40024030	"A sɔ̃ɔ 'lɔ̃nɔ̃ lɛ ban nyɛ a maa Nɩsaal Bie na waara a julõjuur pɔ, ka a paalsɩ a jaa na be ka a wɛr pɔ kõnõ. Ka ba nyɛ a maa Nɩsaal Bie na yi a saaju a julõjuur pɔ, waara nɩ kpɛ̃ɔ nɩ tɩɩr.
40024031	Wʋn tʋ̃n a wʋ malakasɩ ka ba pɛɛl a ɩɩl kpɛ̃ɔ jaa na ba bʋɔl a nɩbɛ bala wʋn chɛl ir a wɛr wʋ jaa 'mataa.
40024032	"Yɩ de a pɔlpɔl tɩɛr yele jãn yɛ̃. 'Lɔ wa tʋɔrɔ a vaar, yɩ bɔ̃ɔn ɩka a tʋl sɔɔ gbʋr naa.
40024033	A lɛ nɩ wʋ ju mɩ lɛ, yɩn wa nyɛ a yelsɩ anyãna, yɩ bɔ̃ɔn ɩka a maa Nɩsaal Bie waa gbʋr naa jaa yɛ̃yɛ̃.
40024034	Yelmɩ̃ɛ lɛ n 'yɛrɛ kʋrɔ yɩ ɩka, a pʋ̃pãanyã nɩbɛ kʋ̃ kpi baar ɛ, wa tɩ tãn a yelsɩ anyãna na ɩ.
40024035	A saaju nɩ a wɛr na wa baaraa, tɩchɛ maa 'yɛrbie 'lɔ kʋ̃ wa baar ɛ.
40024036	"Nɩrɛ jaa ba bɔ̃ɔ a bɩbir nyã ɛ, bɩɩ a sɔ̃ɔ ɛ, a malakasɩ mɩ gba na be a saaju ba bɔ̃ɔ ɛ, bɩɩ a Bie ɛ, ka a Sãa tɛɛ ba lɛ bɔ̃ɔ ɛ.
40024037	A lɛ an dɔ̃ɔ kaara a Nowa sɔ̃ɔ, lɛ lɛ an mɩ na kaara a maa Nɩsaal Bie waa sɔ̃ɔ.
40024038	Bojũu sɛrɛ, tɩchɛ ka a kɔ̃paalaa wa nɩbɛ dire na, tɩ nyuro, ka dɔɔr nɩ pɔbɔ kulo taa, tɩ tãn a bɩbir 'lɔ a Nowa na kpɛ a daka bulomtum pɔ.
40024039	Baa bɔ̃ɔn ɛ, tɩ tãn a sɔ̃ɔ 'lɔ a kɔ̃paalaa na wa di ba, lɛ mɩ lɛ an kaara a maa Nɩsaal Bie waa daar.
40024040	Nɩbɛ ayi na ben puo pɔ, ka a Nãaŋmɩn wa de a ɩ̃sʋɔ chiin tɩ bar a ɩ̃sʋɔ.
40024041	Pɔbɔ ayi na 'mantaa nɩɛnɛ jɔ̃ ka a Nãaŋmɩn wa de a ɩ̃sʋɔ chiin tɩ bar a ɩ̃sʋɔ.
40024042	"A lɛ jũu yɩ kaara sʋ̃, bojũu yaa bɔ̃ɔ a bɩbir 'lɔ a yɩ Soro nɩ na wa ɛ.
40024043	Tɩchɛ yɩ bɔ̃ɔn a yele anyã par, a yir sʋɔ ta bɔ̃ɔn a sɔ̃ɔ 'lɔ a nãnyie na waara a tɩ̃sɔɔ, wʋ kʋ̃ naa gur ɛ, ka a nãnyie wa kar kpɛ wʋ a yir ɛ.
40024044	A lɛ jũu, yɩ mɩ guro a yɩ mɩ̃ɛ, bojũu a maa Nɩsaal Bie na wan a sɔ̃ɔ 'lɔ yɩn kʋ̃ bɔ̃ɔn ɛ.
40024045	"An lɛ a nɩrɛ 'lɔ na ɩ a yɛ̃ nɩ a yelmɩ̃ɛ sʋɔ a wʋ nɩkpɛ̃ɛ na 'yɔ̃ɔ ka wʋ kaara wʋ a yir na wʋ kʋrɔ a tʋ̃tʋ̃nbɔ a ba bʋ̃diir a sɔ̃ɔ 'lɔ wʋn 'yɔ̃ɔ wʋ?
40024046	An ɩn bɔɔsʋ̃n kʋ a tʋ̃tʋ̃nɔ̃ nyãna a wʋ nɩkpɛ̃ɛ na wa nyɛ ka wʋ ɩrɛ a lɛ.
40024047	Yelmɩ̃ɛ lɛ n 'yɛrɛ kʋrɔ yɩ, wʋn vɛ̃n ka wʋ kaara a wʋ bonsɩ a jaa.
40024048	Tɩchɛ ala ɩ a tʋ̃tʋ̃nɔ̃ nyãna ɩn putusʋɔ na wʋ tɩɛr a wʋ nyãa pɔ ɩka, a n nɩkpɛ̃ɛ kor naa,
40024049	tɩ piel gere a tʋ̃tʋ̃nbɔ bala na be a yir tɩ pãa ma di na wʋ ma pʋɔ a dãnyurbo pɔ,
40024050	a wʋ nɩkpɛ̃ɛ na wa dũu wʋ naa a bɩbir 'lɔ wʋn ba tɩɛr nɩ a sɔ̃ɔ 'lɔ wʋn ba bɔ̃ɔn ɛ.
40024051	Wʋn ŋma wʋn gbʋl gbʋl 'yɔ̃ɔ a nɛɛr ayi dẽme pɔ, be lɛ ban kõnõ tɩ ɔɔrɔ nyɩmɛ.
40025001	"A sɔ̃ɔ 'lɔ̃nɔ̃, a Nãaŋmɩn nãalʋ̃ʋ na kaara fɩka pɔɔsarsɩ pie na de a ba fɩ̃tɩnɛ ɩka ba tɩ tuor a pɔɔ paalaa nɩ a wʋ sɩrɛ.
40025002	Ka a ba anũu ɩ jɔlɔ, tɩchɛ ka a ba anũu mɩ ɩ yɛ̃ dẽme.
40025003	A jɔlɔ bala den a ba fɩ̃tɩnɛ tɩchɛ baa de kãa pʋɔ ɛ,
40025004	tɩchɛ ka a ba anũu bala mɩ na ɩ a yɛ̃ dẽme, de kãa pʋɔ a ba fɩ̃tɩnɛ pɔ.
40025005	A pɔɔ paalaa sɩrɛ na wa kor a waa jũu, gʋ̃ɔ kpɛ ba naa ka ba gã gur.
40025006	"A tɩ̃sɔɔ bɩ̃ɩn lɛ ba ŋme chɛlma tãna 'yɛrɛ, 'A pɔɔ paalaa sɩrɛ waara, yɩ yi wa tuor wʋ yooo.'
40025007	"A pɔɔsarsɩ pie banyãna vaan ir tɩɛ tɩɛ a ba gonsɩ 'yɔ̃ɔ a ba fɩ̃tɩnɛ pɔ.
40025008	A jɔlɔ bala 'yɛr kʋ a yɛ̃ dẽme, 'Yɩ pʋr a yɩ kãa amɩne kʋ sɩ, a sɩ bonsɩ kpĩine naa.'
40025009	"Be lɛ ka a yɛ̃ dẽme bala 'yɛr kʋ ba, 'Kai, a kʋ̃ ta sɩ nɩ a yɩn ɛ. Yɩ chen a be ban daara na yɩ tɩ da.'
40025010	"Tɩchɛ, ban lɩɛb chiine a dafʋ jie, a pɔɔ paalaa sɩrɛ wa naa, ka a bala jaa na chɔɔr 'mataa kpɛ a pɔɔ paalaa kulfʋ jie, tɩ na ba nyɔɔ a pãn pɔɔ.
40025011	"A jɔlɔ anũu bala mɩ wa bɩɛr wa na ba mɩ wa kpooro a pãn 'yɛr, 'Nɩkpɛ̃ɛ, nɩkpɛ̃ɛ, yuo a pãn ka sɩ kpɛ.'
40025012	"Tɩchɛ ka wʋ 'yɛr kʋ ba, 'Yelmɩ̃ɛ jaa, n ba bɔ̃ɔ yɩ ɛ.'
40025013	"A lɛ jũu yɩ gu yɩ mɩ̃ɛ bojũu yaa bɔ̃ɔ a bɩbir bɩɩ a sɔ̃ɔ ɛ.
40025014	"A mɩ lɛ nyɛntãan go fɩka daba kɔ̃ɔ na bʋɔrɔ yɔfʋ na wʋ bʋɔl a wʋ gbãgbaar 'mataa de a wʋ bonsɩ põ ba.
40025015	Wʋ kʋn ɩ̃sʋɔ sɛlbie anũu, na wʋ kʋ ɩ̃sʋɔ mɩ sɛlbie ayi na wʋ kʋ ɩ̃sʋɔ mɩ sɛlbir bʋ̃'yen. Wʋ ma kʋn ɩ̃sʋɔ jaa man a wʋ fɔ̃ɔ, tɩ na wʋ yɔ.
40025016	A 'lɔ na de a sɛlbie anũu tɩ yar nyɛ sɛlbie anũu tʋ̃nɔ̃ dɔɔl.
40025017	A 'lɔ mɩ na de a sɛlbie ayi tɩ yar mɩ nyɛ sɛlbie ayi tʋ̃nɔ̃ dɔɔl.
40025018	Tɩchɛ a 'lɔ na de a sɛlbir bʋ̃'yen tɩ tuun bɔɔ de a wʋ nɩkpɛ̃ɛ sɛlbir ũu.
40025019	"An wa kor bɩ̃lãa ka a gbãgbaar bala nɩkpɛ̃ɛ wa wa ɩka ba guor a sɛlbie yele.
40025020	A 'lɔ na de a sɛlbie anũu waan na sɛlbie anũu wa 'yɛr, 'Nɩkpɛ̃ɛ, sɛlbie anũu lɛ fʋ dɔ̃ɔ kʋ ma, nyɛ sɛlbie anũu tɔ̃nɔ̃ lɛ n nyɛ dɔɔl.'
40025021	"Ka a wʋ nɩkpɛ̃ɛ 'yɛr kʋ wʋ, 'Fʋ tʋ̃n vɩla, gbãgbamɩ̃ɛ lɛ fʋ ɩ. Fʋ tara na yelmɩ̃ɛ a bʋ̃bile pɔ, ɩn 'yɔ̃ɔ fʋn ka fʋ kaara bʋ̃yɔɔ. Wa pʋɔ ma ka sɩ 'mataa dire a nʋ̃ɔ.'
40025022	"A 'lɔ mɩ wʋn kʋ a sɛlbie ayi wa 'yɛr kʋ a wʋ nɩkpɛ̃ɛ, 'Fʋ dɔ̃ɔ kʋ ma sɛlbie ayi, nyɛ sɛlbie ayi tʋ̃nɔ̃ lɛ n nyɛ dɔɔl.'
40025023	"Ka a wʋ nɩkpɛ̃ɛ 'yɛr kʋ wʋ, 'Fʋ tʋ̃n vɩla, gbãgbamɩ̃ɛ lɛ fʋ ɩ. Fʋ tara na yelmɩ̃ɛ a bʋ̃bile pɔ, ɩn 'yɔ̃ɔ fʋn ka fʋ kaara bʋ̃yɔɔ. Wa pʋɔ ma ka sɩ 'mataa dire a nʋ̃ɔ.'
40025024	"A 'lɔ mɩ wʋn kʋ a sɛlbir bʋ̃'yen wa 'yɛr naa, 'Nɩkpɛ̃ɛ, n bɔ̃ɔn na fʋn ɩ nɩbikõo sʋɔ na fʋ ma ŋma a be fʋn ba bʋr ɛ, na fʋ ma wob a be fʋn maa yaar bar ɛ.
40025025	Ala lɛ so ka dãbɩ̃ɛ kpɛ ma ka de a fʋ sɛlbir tɩ ũu bar. Nyɛ a fʋ sɛlbir.'
40025026	"Ka a wʋ nɩkpɛ̃ɛ 'yɛr kʋ wʋ, 'Fʋ̃ʋ gbãgbaputuo nɩ koro sʋɔ nyã. Fʋn ben bɔ̃ɔn ɩka n ma ŋman a be ɩn maa bʋr ɛ, naa wob a jie 'lɔ ɩn maa yaar bar ɛ,
40025027	a ta sɛɛn ɩka fʋ ta de a n sɛlbir tɩ yɔ̃ɔ a libie yir pɔ, ka maa ta wa lɩɛb wa ka n nyɛ tʋ̃nɔ̃ dɔɔl ɛ?
40025028	" 'Yɩ faa a sɛlbir bʋ̃'yen a wʋ sɛ̃ na yɩ kʋ a nɩrɛ 'lɔ na tara a sɛlbie pie.
40025029	Nɩrɛ 'lɔ jaa na tara yɔɔ, ban kʋ wʋn yɔɔ pʋɔ ka ba tara yɔɔ tɩchɛ a nɩrɛ 'lɔ na ba tara bon jaa ɛ, a bɩ̃lãa 'lɔ wʋn tara gba ban faan yin a wʋ sɛ̃.
40025030	A gbãgbaburbur nyã 'lɔ, yɩ de wʋ lɔb bar yõo be lɛ ban kõnõ tɩ ɔɔrɔ nyɩmɛ.'
40025031	"A maa Nɩsaal Bie wa wa a n tɩɩr pɔ, nɩ a n malakasɩ ba jaa, ɩn wa jɩ̃nɛ naa, a n tɩɩr nãalʋ̃ʋ dakɔɔ ju.
40025032	A paalsɩ a jaa na pãa lɔ̃ɔ taa a n niem, ka n pãa oor a nɩbɛ nɩtãa lɛ pɛchinɛ na ma oor a piir nɩ a bʋʋr.
40025033	Ɩn oon a piir bar a n nũsʋ̃ɔ jie, tɩchɛ ka a bʋʋr mɩ ara a n gʋbaa jie.
40025034	"Ka n pãa 'yɛr kʋ a bala na be a n nũsʋ̃ɔ jie, 'Yɩ wa, yɩn a n Sãa Nãaŋmɩn na sʋ̃ʋ. Yɩ wa kpɛ a Nãaŋmɩn nãalʋ̃ʋ pɔ, de a yɩ nãbomo wʋn chɔɔr bin gun yɩ a wɛr pielfʋ sɔ̃ɔ.
40025035	Bojũu kɔ̃ dɔ̃ɔ kpɛ ma, ka yɩ kʋ ma ka n di, kɔ̃nyũur dɔ̃ɔ kpɛ ma, ka yɩ kʋ ma kʋ̃ɔ ka n nyũ, n dɔ̃ɔ ɩ sãan ka yɩ ir ma sãan.
40025036	N ba dɔ̃ɔ tara bʋ̃sursɩ ɛ, ka yɩ kʋ ma fuu ka n su, n dɔ̃ɔ bɩɛrɛ ka yɩ sãa ma. N dɔ̃ɔ be pɔɔfʋ die pɔ, ka yɩ wa piir ma kaa.'
40025037	"A nɩmɩn na pãa lɩɛb sʋʋr wʋ, 'Sɩ Soro, nyɩnɛ lɛ sɩ nyɛ fʋ, ka a kɔ̃ kpɛ fʋ, ka sɩ kʋ fʋ bʋ̃diir a fʋ di, bɩɩ ka kɔ̃nyũur kpɛ fʋ, ka sɩ kʋ fʋ kʋ̃ɔ a fʋ nyũ?
40025038	Sɔ̃ɔ buor lɛ sɩ nyɛ fʋ, ka fʋ ɩ sãan ka sɩ ir fʋ a sãan, bɩɩ ka faa tara bʋ̃sursɩ ɛ, ka sɩ kʋ fʋ fuu a fʋ su?
40025039	Sɔ̃ɔ buor lɛ sɩ nyɛ fʋ, ka fʋ bɩɛrɛ, ka sɩ tɩ piir fʋ kaa, bɩɩ sɔ̃ɔ buor lɛ ba nyɔɔ fʋ pɔɔ ka sɩ chen tɩ piir fʋ kaa?'
40025040	"A nãa na 'yɛr kʋ ba, 'Yelmɩ̃ɛ lɛ n 'yɛrɛ kʋrɔ yɩ, a lɛ yɩn dɔ̃ɔ maal kʋ a nɩba'yɔ̃ɔnsɩ bala na ɩ a n sofʋ, maa lɛ yɩ maal kʋ.'
40025041	"Tɩchɛ na wʋ pãa 'yɛr kʋ a bala mɩ na be a wʋ gʋbaa jie, 'Pɔ 'yɔ̃ɔfʋ turo yɩ naa, yɩ tɔɔ chen be na yɩ tɩ kpɛ a bũu 'lɔ a Nãaŋmɩn na gbɔɔ gun a tɩɩ nɩ a wʋ malakasɩ.
40025042	Bojũu kɔ̃ dɔ̃ɔ kpɛ ma, ka yaa kʋ ma bon jaa ka n di ɛ. Kɔ̃nyũur dɔ̃ɔ kpɛ ma, ka yaa kʋ ma kʋ̃ɔ ka n nyũ ɛ.
40025043	N dɔ̃ɔ ɩ sãan, ka yaa kaa ma sãan kaa fʋ ɛ, n ba tara bon jaa na su ɛ, ka yaa kʋ ma fuu ka su ɛ, ka n bɩɛrɛ, bɩɩ be pɔɔfʋ die pɔ, ka yaa wa piir ma kaa ɛ.'
40025044	"Ka ba pãa mɩ lɩɛb sʋʋr wʋ, 'Sɩ Soro, sɔ̃ɔ buor lɛ sɩ nyɛ fʋ, ka a kɔ̃ kpɛ fʋ, bɩɩ ka a kɔ̃nyũur kpɛ fʋ, bɩɩ ka fʋ ɩ sãan, bɩɩ ka faa tara bon jaa na su ɛ, bɩɩ ka fʋ bɩɛrɛ, bɩɩ ka fʋ be pɔɔfʋ die pɔ, ka saa kaa fʋ ɛ?'
40025045	"Wʋ 'yɛr kʋ ba, 'Yelmɩ̃ɛ lɛ n 'yɛrɛ kʋrɔ yɩ, yɩn ba maal kʋ a nɩba'yɔ̃ɔnsɩ bala ɩ̃sʋɔ ɛ, maa lɛ yaa maal kʋ ɛ.'
40025046	"A nɩbɛ banyãna na chen a dɔɔyɛ 'lɔ na ba tara baarfʋ jie, tɩchɛ ka a nɩmɩn mɩ chen a nyɛvʋr na ba tara baarfʋ jie."
40026001	A Yesu na wa 'yɛr a anyãna a jaa baar, wʋ 'yɛr kʋ a wʋ poturbo,
40026002	"Yɩ bɔ̃ɔn ɩka a chɛn ber ayi ka a Gõl Bar Difʋ na ta, ka ba na de a maa Nɩsaal Bie tɩr ka ba kpa ma a daa ju."
40026003	A Juu nɩbɛ bɔɔrlo nɩbɛrɛ nɩ a nɩbɛrɛ lɔ̃ɔ taa a bɔɔrlo nɩkpɛ̃ɛ yir na di Kayafasɩ,
40026004	na ba bʋɔrɔ vuo ban na tu nyɔɔ a Yesu na ba kʋ.
40026005	Tɩchɛ ka ba 'yɛr, a ta ɩ a Gõl Bar Difʋ sɔ̃ɔ ɛ, ka jɛɛr taa ɩrɛ wa ir a chara pɔ ɛ.
40026006	Yesu na wa be a Betanɩ a Simon 'lɔ na dɔ̃ɔ ɩ a kɔ̃kɔ̃mɔ̃ yir,
40026007	ban wa jɛ̃ dire, pɔɔ kɔ̃ɔ waan na pɩ̃rtɔvɩla nɩ kãnyũu kɔ̃ɔ dafʋ na ba wõnõ ɛ, na wʋ kpaar dɔɔl a Yesu ju.
40026008	A poturbo na wa nyɛ a lɛ, ba nyɛn suur na ba 'yɛr, "Bo lɛ so ka wʋ sɔ̃ɔnɔ̃ a kãnyũu nyã bar a nɩtɔ̃?
40026009	Fʋn taa den a kãnyũu anyãna da libiyɔɔ de kʋ a nɔ̃n dẽme."
40026010	Yesu na bɔ̃ɔn a ba tɩɛr, wʋ 'yɛr kʋ ba, "Bãa 'yɔ̃ɔ lɛ yɩ mii 'yɔ̃ɔ wʋ? Wʋ maal vɩla kʋ ma.
40026011	A nɔ̃n dẽme 'lɔ, yɩn nɩ bala ben ka tɩchɛ maa kʋ be a yɩ sɛ̃ sɔ̃ɔ jaa ɛ.
40026012	Wʋn kpaar a kãnyũu anyãna 'yɔ̃ɔ ma, wʋ maal a lɛ chɔɔr ma gun a n ũufʋ.
40026013	Yelmɩ̃ɛ lɛ n 'yɛrɛ kʋrɔ yɩ, jie jaa ban wa mʋɔl a 'yɛr nʋ̃ɔ nyãna a wɛr wʋ jaa pɔ, ban 'yɛr naa a lɛ a pɔɔ nyã na ɩ na ba chɛnɛ tara a wʋ tɩɛr."
40026014	A Pie Nɩ Ayi bala ɩ̃sʋɔ ban bʋɔlɔ Judas Isɩkariyot chen a Juu nɩbɛ bɔɔrlo nɩbɛrɛ sɛ̃
40026015	tɩ sʋʋr ba, "Bo lɛ yɩn kʋ ma ala ɩ n de wʋn 'yɔ̃ɔ a yɩ nuur pɔ?" Ba sɔr sɛlbie lɩjɛr nɩ pie kʋ wʋ.
40026016	An yɩ a sɔ̃ɔ 'lɔ̃nɔ̃ wʋ bʋɔrɔ na vuo wʋn na tu de a Yesu 'yɔ̃ɔ a ba nuur pɔ.
40026017	A bɩbir dɔ̃ɔ 'lɔ̃nɔ̃ ɩ naa a Paanʋ̃kõo Lɔ̃ɔfʋ, ka a Yesu poturbo wa sʋʋr wʋ, "Nyɩnɛ lɛ fʋ bʋɔrɔ ɩka sɩ chen tɩ chɔɔr a Gõl Bar nyã Difʋ bar ka sɩ tɩ di?"
40026018	Ka wʋ 'yɛr kʋ ba, "Yɩ chen a tẽe pɔ, daba kɔ̃ɔ sɛ̃ na yɩ tɩ 'yɛr kʋ wʋ, 'A wiwile 'yɛr naa, a n sɔ̃ɔ gbʋr naa, ka maa nɩ a n poturbo na di a Gõl Bar Difʋ a fʋ yir.' "
40026019	A poturbo ɩn a lɛ jaa a Yesu na 'yɛr ɩka ba ɩ. Ka ba maal a Gõl Bar bʋ̃diir.
40026020	A jãanʋɔr na wa ta, Yesu nɩ a wʋ poturbo Pie nɩ Ayi wa jɛ̃n jil a bʋ̃diir na di.
40026021	Ban wa dire, wʋ 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ ɩka, a yɩ ɩ̃sʋɔ na gar 'yɔ̃ɔ ma."
40026022	Be lɛ ka ba jaa pʋʋr sɔ̃ɔ ka ba sʋrɔ wʋ bʋ̃'yen 'yen, "An ɩn maa lɛ ɔ, n Soro?"
40026023	Ka a Yesu 'yɛr, "A 'lɔ ɩn 'mataa tun ala bʋ̃'yen pɔ lɛ na gar 'yɔ̃ɔ ma.
40026024	A maa Nɩsaal Bie na kpi naa nɩtãa lɛ ban sɛb a Nãaŋmɩn gãn pɔ. Tɩchɛ nɛbier ben a nɩrɛ 'lɔ na gar 'yɔ̃ɔ a maa Nɩsaal Bie wʋn din dɔɔyɛ gar nɩrɛ jaa. Bala ta ba dɔɔ wʋ ɛ, ala sa."
40026025	Judas a 'lɔ na gar 'yɔ̃ɔ wʋ sʋʋr, "An ɩn maa lɛ ɔ, Wiwile?" Ka a Yesu sɔɔ, "Ɔ̃ɔ, fʋ̃ʋ lɛ."
40026026	Ban wa dire, Yesu den a paanʋ̃ɔ puor Nãaŋmɩn yãan na wʋ ŋma de kʋ a wʋ poturbo, tɩ na wʋ 'yɛr, "Yɩ de 'wɔb, a maa ɩ̃gãn lɛ."
40026027	Wʋ lɛ den a ŋmele 'lɔ ban nyuro nɩ, na wʋ puor Nãaŋmɩn yãan tɩ lɛ de kʋ ba, "Yɩ jaa yɩ de nyũ.
40026028	A anyãna lɛ ɩ a n jɩ̃ɩ na ɩ a nɛtɩraa ɩn tara nɩ yɩ na tara kpɛ̃ɔ. An kpaar na a faa nɩyɔɔ ka yelbier vɛ̃ kʋfʋ be be.
40026029	N 'yɛrɛ na kʋrɔ yɩ ɩka, n kʋ̃ lɛ nyũ a dãa anyãna ɛ, wa tɩ tãn a daar 'lɔ̃nɔ̃ ɩn na 'mataa nyũn yɩ a dãpaalaa a n Sãa nãalʋ̃ʋ pɔ."
40026030	Ban wa yiel a yiel dãn Nãaŋmɩn, ba suun chen a Olive Tɩɩr Tɔ̃ɔ ju.
40026031	Yesu 'yɛr kʋ ba, "Yɩ jaa na jon a tɩ̃sɔɔ nyãna tɩ bar ma a n yõ, a maa jũu. A sɛb a Nãaŋmɩn gãn pɔ ɩka, 'Ɩn ŋme naa pɛchinɛ kʋ ka a piir yɛ̃yɛl.'
40026032	Tɩchɛ maa wa ir a kũu pɔ, ɩn dɔ̃ɔ yɩn nie chen a Galilee."
40026033	Ka a Pita 'yɛr kʋ wʋ, "Ala ɩ ba jaa sɔɔn bar fʋ a fʋ jũu, maa 'lɔ kʋ̃ bar fʋ ɛ."
40026034	Yesu 'yɛr kʋ a Pita, "Yelmɩ̃ɛ lɛ n 'yɛrɛ kʋrɔ fʋ, ɩka a tɩ̃sɔɔ nyãna a nɔrdɔ̃ɔ kʋ̃ kõ ɛ, tɩchɛ ka fʋ chiir ma gbɛɛ ata."
40026035	Tɩchɛ ka a Pita 'yɛr kʋ wʋ ɩka, "Ala ɩ maa nɩ fʋ̃ʋ na 'mataa kpi gba, tɩ n kʋ̃ 'yɛr ɩka n ba bɔ̃ɔ fʋ ɛ." Ka a poturbo bala mɩ na chɛ 'yɛr a lɛ nɛ.
40026036	Yesu nɩ a wʋ poturbo chen a jie 'lɔ ban bʋɔlɔ a Getɩsemanɩ, ka wʋ 'yɛr kʋ ba, "Yɩ jɩ̃nɛ a kana tɩchɛ ka n chen tɩ sʋɔr Nãaŋmɩn."
40026037	Be lɛ wʋ tara Pita nɩ Jebedee bibiir ayi ka a wʋ pʋɔ sɔ̃ɔ yɔɔ jaa ka tɩɛr nyɔɔ wʋ.
40026038	Ka wʋ 'yɛr kʋ ba, "N tɩɛr sɔ̃ɔ naa, tɩ nyɛtãan kũn, yɩ jɩ̃nɛ a ka na gu ma."
40026039	Wʋ chen a niem bɩ̃lãa tɩ lo kpa tẽe sʋɔrɔ Nãaŋmɩn 'yɛrɛ, "N Sãa ala ɩ a tara naa ɩfʋ kɔ̃ɔ, vɛ̃ ka a dɔɔyɛ ŋmele nyãna po ma. Tɩchɛ a ta ɩ lɛ maa na bʋɔrɔ ɛ, tɩ a ɩ a lɛ fʋ̃ʋ na bʋɔrɔ."
40026040	Wʋ lɩɛb wa a poturbo sɛ̃ wa nyɛ ka ba guro. Ka wʋ 'yɛr kʋ ba, "A mɔ̃ yɩ kʋ̃ tʋ̃ɔ jɛ̃ bɩ̃lãa jaa gu ma ɛ?
40026041	Yɩ jɛɔ chɛlɛ, na yɩ sʋɔrɔ Nãaŋmɩn ka a bɛɛr kaa ta wa nyɔɔ yɩ ɛ. A ba tɩɛr bʋɔrɔ naa tɩchɛ ka a ba ɩ̃gãma ba tʋɔr ɛ."
40026042	Wʋ lɛ chen a gbɛɛ ayi sʋɔ tɩ sʋɔr Nãaŋmɩn. "N Sãa, ala ɩ a dɔɔyɛ ŋmele nyã kʋ̃ tʋ̃ɔ po ma ɛ, ka maa ba nyũn wʋ ɛ, fʋ̃ʋ bɔfʋ wʋ ɩ."
40026043	Wʋ lɛ wan wa nyɛ ka ba chɛnɛ guro, bojũu gʋ̃ɔ kpɛ ba naa.
40026044	Be lɛ wʋ lɛ bar ba tɩ chen a gbɛɛ ata sʋɔ tɩ sʋɔr Nãaŋmɩn a lɛ nɛ nɩ wʋ ju.
40026045	Wʋ lɩɛb wa a poturbo sɛ̃ wa sʋʋr ba, "Yɩ chɛnɛ na gã guro na yɩ pɛnɛ wɛ? Nyɛ, a sɔ̃ɔ ta naa ka ban gar 'yɔ̃ɔ a maa Nɩsaal Bie de wʋ kʋ a yelbe-ɩrbɛ.
40026046	Yɩ vaa ir ka sɩ chen. Yɩ nyɛ a gagaraa na waara."
40026047	A Yesu na chɛnɛ 'yɛrɛ, ka Judas na ɩ a wʋ poturbo Pie nɩ Ayi ɩ̃sʋɔ, tɩ daasãa nɩ nɩbɛ na yi a Juu nɩbɛ bɔɔrlo nɩbɛrɛ sɛ̃ waara nɩ sɔbɛrɛ nɩ dakʋrsɩ a wʋ sɛ̃.
40026048	A Judas dɔ̃ɔ man ba ɩka, a 'lɔ wʋn tɩ puor tɩ mʋʋr a kɔtɩr 'lɔ lɛ, yɩ nyɔɔ wʋ.
40026049	Ban wa tɩ ta, Judas pɔɔn chen tɩ 'yɛr, "Wiwile, n puor fʋ naa," tɩ mʋʋr a Yesu kɔtɩr.
40026050	Ka Yesu 'yɛr kʋ wʋ, "N badaba, tʋ̃ a lɛ fʋn bʋɔrɔ ɩka fʋ tʋ̃." Be lɛ ba wa nyɔɔ a Yesu.
40026051	Be lɛ ka a Yesu poturbo ɩ̃sʋɔ na ara gbʋr wʋ vʋ̃ɔ a sʋɔ chen a Juu dẽme bɔɔrlo nãa gbãgbaa toor ŋmaa.
40026052	Be lɛ ka a Yesu 'yɛr kʋ wʋ, "De a sʋɔ su a sʋkpa pɔ, bala na jɛɛrɛ nɩ a sʋɔ na kpin a sʋɔ kũu.
40026053	Fʋ tɩɛr ɩka n kʋ̃ tʋ̃ɔ bʋɔl a n Sãa ka wʋ sʋ̃ʋ ma nɩ a malakasɩ gbulo pie nɩ ayi bɩɩ?
40026054	Tɩchɛ ŋmɩnɛ lɛ an ɩrɛ wa ɩ yelmɩ̃ɛ a lɛ a Nãaŋmɩn gãma na 'yɛr ɩka a nɩtɔ̃ lɛ na ɩ?"
40026055	A sɔ̃ɔ 'lɔ̃nɔ̃, a Yesu sʋʋr a nɩyɔɔ bala, "A mɔ̃ nɩbier lɛ n ɩ ka yɩ waan sʋʋr nɩ dakʋrsɩ a n nyɔɔ fʋ jie wɛ? Bɩbir jaa lɛ n ma jɩ̃nɛ wile yɩ a puorfʋ yir bɛchaar pɔ, tɩ yaa nyɔɔ ma ɛ.
40026056	Tɩchɛ a ɩ naa a lɛ ka a lɛ a Nãaŋmɩn 'yɛ'yɛrbɛ na dɔ̃ɔ 'yɛr a Nãaŋmɩn gãma pɔ ɩ yelmɩ̃ɛ." Be lɛ ka a Yesu poturbo ba jaa bar wʋ tɩ jo.
40026057	A bala na nyɔɔ a Yesu, chiin wʋ naa a Juu nɩbɛ bɔɔrlo nãa Kayafasɩ sɛ̃, ka a nɛɛ wiwiilbe nɩ a nɩbɛrɛ ba jaa wa lɔ̃ɔ taa.
40026058	Tɩchɛ ka Pita be a puor jaa turo, na wʋ tɩ kpɛ a bɔɔrlo nãa yir bɛchaar pɔ, tɩ lɔ̃ɔ jɩ̃nɛ nɩ a gugurbo, ɩka wʋ nyɛ lɛ an na baar.
40026059	Ka a Juu nɩbɛ bɔɔrlo nɩbɛrɛ nɩ a 'yɛr tɔɔrfʋ nɩbɛrɛ pãa bʋɔrɔ jir ŋmarba ka ba na ŋmaa jire 'yɔ̃ɔ wʋ, ka ba na tu a be kʋ a Yesu.
40026060	Tɩchɛ baa nyɛ yele jaa a wʋ 'yɔ̃ɔ ɛ. Nɩyɔɔ daan yi ŋma jiryɔɔ 'yɔ̃ɔ wʋ, tɩchɛ ka a ba 'yɛrbie ɩ jirsɩ. A baaraa nɩbɛ ayi daan yi
40026061	na ba 'yɛr ɩka, "A daba nyãna lɛ 'yɛr ɩka, 'Ɩn tʋ̃ɔ ŋmɛr a Nãaŋmɩn puorfʋ yir nyãna bar tɩ de ber ata lɛ mɛn wʋ.' "
40026062	A be lɛ ka a Juu nɩbɛ bɔɔrlo nãa ir ara tɩ sʋʋr a Yesu, "Faa tara 'yɛr jaa na 'yɛr bɩɩ? Bo dãasɩɛ lɛ a anyã ban dire dɔɔlɔ fʋ?"
40026063	Tɩchɛ ka a Yesu ɩ jaa gbul. Be lɛ ka a Juu nɩbɛ bɔɔrlo nãa 'yɛr, "N sʋrɔ fʋ naa a Nãaŋmɩn nyã na ɩ a vʋr niem, ɩka fʋ 'yɛr kʋ sɩ, ala ɩ fʋ̃ʋ lɛ ɩ a Nɩ-iraa na ɩ a Nãaŋmɩn Bie."
40026064	Ka a Yesu 'yɛr kʋ wʋ, "Ɔ̃ɔ, a lɛ nɛ fʋn 'yɛr lɛ. Tɩchɛ yɩ jaa lɛ n 'yɛrɛ kʋrɔ ɩka daar kɔ̃ɔ, yɩn nyɛn a maa Nɩsaal Bie na jɩ̃nɛ a Kpɛ̃ɔ Sʋɔ nũsʋ̃ɔ jie. Yɩ mɩ na lɛ nyɛ ma naa ka n yɩ a julõjuur pɔ waara."
40026065	Ka a bɔɔrlo nãa tɔɔ a fuu chɩɛr tɩ 'yɛr, "Wʋ sɔ̃ɔn Nãaŋmɩn yuor. Bo lɛ so sɩn chɛnɛ bʋɔrɔ dãasɩdirbe? Yɩ wõn wʋ tʋ Nãaŋmɩn.
40026066	Ŋmɩnɛ lɛ yɩ tɩɛr?" Ka ba 'yɛr, "Wʋ sɛɛn kũu."
40026067	Ba chir nataar 'yɔ̃ɔ wʋ a nie pɔ, tɩ ma gbul nũu ŋmen wʋ, ka bamɩne mɩ ma 'ma wʋ,
40026068	tɩ sʋʋr, "Nɩ-iraa, ala ɩ fʋ bɔ̃ɔn yele jaa wiil sɩ a nɩrɛ 'lɔ na ŋme fʋ?"
40026069	Pita jɩ̃nɛ naa a yõo a bɛchaar pɔ. Ka a gbãgbapɔɔbile ɩ̃sʋɔ wa a wʋ sɛ̃ wa 'yɛr, "Fʋ mɩ dɔ̃ɔ turo a Yesu na yi a Galilee."
40026070	Tɩchɛ ka wʋ chiir a ba jaa niem tɩ 'yɛr, "N ba bɔ̃ɔ a 'yɛr 'lɔ par fʋn 'yɛrɛ ɛ."
40026071	Wʋn wa tɩ ara a dɔ̃dɔr nɛɛ, a pɔɔbile ɩ̃sʋɔ nyɛ wʋ naa na wʋ 'yɛr kʋ a nɩbɛ na ara a be, "A daba nyã mɩ dɔ̃ɔ turo a Yesu na yi a Najaretɩ."
40026072	Be lɛ a Pita lɛ chiir pɔ tɩ 'yɛr ɩka, "N ba bɔ̃ɔ a daba nyãna ɛ."
40026073	A ba kor ɛ, ka a bala na ara gbʋr a Pita mɩ 'yɛr, "Sɩrɛ jaa lɛ, fʋ ɩ naa a ba ɩ̃sʋɔ. A fʋ kɔkɔr yin fʋn chãa pɔ."
40026074	Be lɛ ka a Pita pɔrɔ 'yɔ̃ɔnɔ̃ a wʋ mɩ̃ɛ tɩ mɩ pɔrɔ kʋrɔ ba 'yɛrɛ ɩka, "N ba bɔ̃ɔ a daba nyãna ɛ." Ka a nɔraa mɩ tɔ̃ɔ kõ.
40026075	Be lɛ ka Pita tɩɛr tɔ a lɛ a Yesu na dɔ̃ɔ 'yɛr, "Fʋn chiir ma naa gbɛɛ ata tɩchɛ ka a nɔraa kõ." Ka a Pita ir yi a yõo tɩ kõ nɩbaal kõn.
40027001	A wɛr na wa chaar bibio, a Juu nɩbɛ bɔɔrlo nɩbɛrɛ nɩ a nɩbɛrɛ ba jaa lɔ̃ɔ taa guor lɛ ban na ɩ kʋ a Yesu.
40027002	Ba lũ wʋn tara chiin a paal Nãkpɛ̃ɛ Pilate sɛ̃.
40027003	Judas na gar 'yɔ̃ɔ wʋ na wa nyɛ ɩka ba tɔɔr a Yesu 'yɛr guor a wʋ kʋfʋ, wʋ pʋɔ sɔ̃ɔ naa ka wʋ lɛ lɩɛb a libibie lɩjɛr nɩ pie na wʋ tɩ kʋ a Juu nɩbɛ bɔɔrlo nɩbɛrɛ nɩ a nɩbɛrɛ.
40027004	Tɩ na wʋ 'yɛr, "N maal yelbier nɩ ɩn gar 'yɔ̃ɔ nɩrɛ na ba maal yelbier jaa ɛ." Tɩchɛ ka ba 'yɛr, "Sɩ baka ba lɛ ɛ? Fʋ 'yɛr a ɩ."
40027005	Wʋ den a libie lɔb bar a Nãaŋmɩn puorfʋ yir pɔ, tɩ na wʋ yi tɩ yɔɔl miir.
40027006	Ka a Juu nɩbɛ bɔɔrlo nɩbɛrɛ wob a libie na ba 'yɛr ɩka a ba sɛɛ ɩka sɩ de yaa 'yɔ̃ɔ a Nãaŋmɩn puorfʋ yir libie pɔ ɛ, bojũu a ɩn jɩ̃ɩ libie.
40027007	Ban wa guor taa baar, ba den a libie dãn a lamɩɛr wɛr a jie ban ma ũno sãanba.
40027008	Lɛ lɛ so ka nɩbɛ bʋɔlɔ a jie nyã, "Jɩ̃ɩ Wɛr," wa tãn dɩna.
40027009	A ɩn yelmɩ̃ɛ nɩ a lɛ a Nãaŋmɩn 'yɛ'yɛrɛ Jeremiya na dɔ̃ɔ 'yɛr, "Ba den a libibie lɩjɛr nɩ pie a lɛ a Isɩral nɩbɛ na sɔɔ de,
40027010	na ba dãn a lamɩɛr wɛr nɩtãa lɛ a sɩ Soro na 'yɛr."
40027011	Yesu na wa ara a Nãkpɛ̃ɛ Pilate niem, wʋ sʋʋr wʋ naa, "Fʋ̃ʋ lɛ ɩ a Juu nɩbɛ nãa ɔ?" Ka a Yesu 'yɛr "Ɔ̃ɔ, a lɛ nɛ fʋn 'yɛr lɛ."
40027012	A bɔɔrlo nɩbɛrɛ nɩ a nɩbɛrɛ na sɔ̃ɔnɔ̃ a wʋ yuor, waa 'yɛr 'yɛr jaa ɛ.
40027013	Be lɛ a Pilate sʋʋr wʋ, faa 'yɛrɛ 'yɛr jaa wɛ? Nyɛ lɛ ban sɔ̃ɔnɔ̃ a fʋ yuor jɩ̃?
40027014	Tɩchɛ a Yesu ba haa nɛɛ sɔɔ wʋ nɩ a ala a jaa ban 'yɛrɛ dɔɔlɔ wʋ ɛ, ka a 'maa a Pilate nɛɛ.
40027015	A lɔ̃ɔ difʋ sɔ̃ɔ wa ta, ba ma 'yɛr ɩka a Nãkpɛ̃ɛ Pilate wʋ ir nɩrɛ 'lɔ a nɩbɛ na bʋɔrɔ a pɔɔ fʋ die pɔ bar.
40027016	A sɔ̃ɔ 'lɔ̃nɔ̃, ba pɔɔn daputuo sʋɔ kɔ̃ɔ nɩrɛ jaa na bɔ̃ɔ ka wʋ di Barabasɩ.
40027017	A lɛ a nɩyɔɔ na wa lɔ̃ɔ taa, Pilate sʋʋr ba naa, "An lɛ yɩ bʋɔrɔ ɩka n yuo kʋ yɩ, Barabasɩ bɩɩ Yesu, a 'lɔ ban bʋɔlɔ a Nɩ-iraa?"
40027018	Bojũu wʋ bɔ̃ɔn naa ɩka a nyuur ban tara nɩ a Yesu lɛ so ban nyɔɔ wʋ waan a wʋ sɛ̃.
40027019	A Pilate na wa jɩ̃nɛ a 'yɛr tɔɔrfʋ dakɔɔ ju, a wʋ pɔɔ tʋ̃n 'yɛr wʋ, "Taa ɩrɛ wa ɩrɛ a daba 'lɔ̃nɔ̃ na ba maal bon jaa yele jaa ɛ, bojũu jãa, n din dɔɔyɛ jãn pɔ nɩ a wʋ yele."
40027020	Tɩchɛ a bɔɔrlo nɩbɛrɛ nɩ a nɩbɛrɛ 'yɛr kʋ a nɩyɔɔ ɩka ba sʋɔr ka wʋ yuo Barabasɩ bar, tɩ kʋ a Yesu.
40027021	Ka a Nãa Pilate lɛ bɔ̃ɔ sʋʋr ba go, "A nɩbɛ banyã ayi, buor lɛ yɩ bʋɔrɔ ɩka n yuo kʋ yɩ?" Ka ba 'yɛr, "Barabasɩ."
40027022	Ka a Nãa Pilate sʋʋr ba, "Tɩ n ɩ ŋmɩnɛ nɩ a 'lɔ yɩn bʋɔlɔ a Nɩ-iraa?" Ka ba jaa 'yɛr, "Kpa wʋ a daa ju."
40027023	Ka wʋ sʋʋr ba, "Bo yelbier lɛ wʋ ɩ? Bo dɛɛr lɛ wʋ maal?" Tɩchɛ ka ba tãna kpɛ̃ɔ jaa 'yɛrɛ, "Kpa wʋ a daa ju."
40027024	A Pilate na wa nyɛ bɔ̃ɔn ɩka wʋ kʋ̃ tʋ̃ɔ yele jaa ɩ ɛ, tɩchɛ ka a nɩbɛ wɩlɛwɩlɛ jaa tɩ gar, ka wʋ de kʋ̃ɔ pɛɛn a wʋ nuur a nɩyɔɔ niem, tɩ na wʋ 'yɛr, "Maa ba pʋɔ a daba nyã kũu pɔ ɛ. Yɩn sɛ̃ lɛ a be."
40027025	Be lɛ ka a nɩbɛ ba jaa 'mataa 'yɛr, "Vɛ̃ ka a wʋ jɩ̃ɩ dɔɔl a sɩn nɩ a sɩ bibiir ju."
40027026	Be lɛ wʋ yuo a Barabasɩ kʋ ba. Wʋ vɛ̃ naa ka ba fɔb a Yesu tɩ wʋ de wʋ kʋ a sojasɩ ka ban tɩ kpa a daa ju.
40027027	Be lɛ ka a sojasɩ tara a Yesu tɩ kpɛ̃n a nãa yir kpɛ̃ɛ 'lɔ pɔ, tɩ bʋɔl a ba taaba sojasɩ lɔ̃ɔ taa.
40027028	Ba yaar a wʋ bonsɩ bar tɩ de fuu jɩɛ su wʋ,
40027029	na ba lɛ de gʋʋr wob nãa jupil kaar su wʋ. Ba den dãgbal 'yɔ̃ɔ wʋ a nũsʋ̃ɔ pɔ, na ba gbur dumo a wʋ niem laara wʋ, "Yãan yooo, Juu nɩbɛ nãa!"
40027030	Ba ma chɩr nataar 'yɔ̃ɔ wʋ tɩ de daa ŋmen wʋ a ju pɔ.
40027031	Ban wa la wʋ a nɩtɔ̃ wa baar, ba yãan a fuu jie 'lɔ bar tɩ de a wʋ mɩ̃ɛ fuu su wʋ, na ba pãa de wʋ chiin ɩka ba tɩ kpa a daa ju.
40027032	Ban wa yi a sɔr pɔ, ba nyɛn daba na yi Sirenɩ ka a wʋ yuor di Simon, ka ba nyɔɔ wʋ fɩr wʋ ka wʋ tuo a Yesu daa.
40027033	Ba tɩ tãn jie ban bʋɔlɔ Gɔlgɔta, a par lɛ ɩka, Julaa Jie.
40027034	Ba den tɩ̃ɩtuo 'yɔ̃ɔ dãa pɔ ɩka a Yesu wʋ nyũ, tɩ wʋn wa lɛm kaa, wʋ tɔr bar.
40027035	Ban wa kpa wʋ a daa ju baar, ba põ naa a wʋ fɔɔr ŋmen gbãm bɔ̃ɔn ala ɩ̃sʋɔ jaa nɩ na di,
40027036	tɩ na ba jɩ̃nɛ a jie pire wʋ.
40027037	Ba sɛb a yele 'lɔ jũu ban kʋn wʋ mar a daa ju ɩka, NYƐ A YESU, A JUU NƖBƐ NÃA.
40027038	Ba mɩ kpan nɩfarba ayi a dabãbɩ̃nsɩ mɩ ju, ka ɩ̃sʋɔ be a Yesu nũsʋ̃ɔ jie ka ɩ̃sʋɔ mɩ be a wʋ gubaa jie.
40027039	A bala na tala a be tʋrɔ wʋ, na ba vavire jur
40027040	'yɛrɛ, "A fʋ̃ʋ na 'yɛr ɩka fʋn ŋmɛr a Nãaŋmɩn puorfʋ yir tɩ de ber ata mɛn, faa a fʋ mɩ̃ɛ. Ala ɩ fʋ ɩ naa a Nãaŋmɩn Bie, wa suu a daa ju."
40027041	Lɛ nɩ wʋ ju mɩ lɛ a Juu nɩbɛ bɔɔrlo nɩbɛrɛ nɩ a nɛɛ wiwiilbe nɩ a nɩbɛrɛ mɩ laara wʋ,
40027042	na ba 'yɛrɛ, "Wʋ faan nɩbɛ bamɩne, tɩ wʋ kʋ̃ tʋ̃ɔ faa a wʋ mɩ̃ɛ ɛ. 'Lɔ lɛ ɩ a Isɩral Nãa, wʋ wa suu a daa ju a pʋ̃pãanyãna, ka sɩ sɔɔ de wʋ.
40027043	Wʋ sɔɔn Nãaŋmɩn. Vɛ̃ ka Nãaŋmɩn faa wʋ a pʋ̃pãanyãna, bojũu wʋ 'yɛr naa ɩka wʋ ɩn Nãaŋmɩn Bie."
40027044	Lɛ nɩ wʋ ju mɩ lɛ a nɩfarba ayi bala mɩ ban kpa gbʋr wʋ, mɩ tʋ wʋ.
40027045	A mɔ̃tɔ̃ɔ na wa ara gar ju sãlsɔɔ, a wɛr wʋ jaa sɔb naa tɩ tãn a mɔ̃tɔ̃ɔ balfʋ sɔ̃ɔ.
40027046	A sɔ̃ɔ 'lɔ̃nɔ̃ a Yesu chɩɩr kpɛ̃ɔ jaa na wʋ 'yɛr, "Ɛloɩ, Ɛloɩ, lama sabakatanɩ." A par lɛ ɩka "N Nãaŋmɩn, n Nãaŋmɩn, bo lɛ so fʋn lɩɛb puor 'yɔ̃ɔ ma?"
40027047	A nɩbɛ bala na ara gbʋr wʋ, na wa wõ a lɛ wʋn 'yɛr, ka ba 'yɛr ɩka, "Elaija lɛ wʋ bʋɔlɔ."
40027048	Ajienaa ka a daba ɩ̃sʋɔ jo chen tɩ 'mɔɔ sapɔ 'lɔr a dãmiir amɩne pɔ, na wʋ char daa pɔ, de kʋ a Yesu ɩka wʋ mʋʋr.
40027049	Tɩchɛ ka bamɩne 'yɛr, "Yɩ bar a sɩ kaara, Elaija na wa yɔɔ wʋ naa bɩɩ."
40027050	Be lɛ a Yesu chɩɩr kpɛ̃ɔ jaa tɩ ŋmaa a vʋʋr.
40027051	Ka a Nãaŋmɩn puorfʋ yir pɔ, ban lũ fɔbaa chɩɛr a saaju tɩ gbem a par. Ka a tẽe dãm, ka a kʋsɩbɛ mɩ ŋmɛr ŋmɛr.
40027052	A yar mɩ yuo yuor, ka a Nãaŋmɩn nɩbɛ bamɩne na dɔ̃ɔ kpi, jɛɔ.
40027053	Ban wa yi a ba yar pɔ a lɛ, ka a Yesu na wa ir a kũu pɔ baar, ka ba pãa kpɛ a tẽchɛchɛ pɔ, ka nɩyɔɔ jaa tɩ nyɛ ba.
40027054	A sojasɩ nɩkpɛ̃ɛ nɩ a bala wʋn ara nɩ na ba pire a Yesu, nyɛn a wɛr na dãm nɩ a lɛ jaa na ɩ, ka dãbɩ̃ɛ kpɛ ba, ka ba 'yɛr, "Yelmɩ̃ɛ jaa lɛ, a daba nyã ɩn a Nãaŋmɩn Bie."
40027055	Pɔɔ yɔɔ mɩ dɔ̃ɔ be a be ara tɛɛr jaa kaara, bala lɛ dɔ̃ɔ tu wʋ yin a Galilee na ba sʋ̃nɔ̃ wʋ.
40027056	A pɔbɔ banyãna pɔ lɛ Mɛɛr na yi Magdala, nɩ Mɛɛr na ɩ Jemesɩ nɩ Josefʋ ma, nɩ a Jebedee bibiir ma.
40027057	A jãanʋɔr na wa ta, a taraa sʋɔ kɔ̃ɔ na yɩ Arimatɩya ban bʋɔlɔ Josefʋ, wʋ mɩ dɔ̃ɔ ɩ a Yesu poturo.
40027058	Wʋ chen a Pilate sɛ̃ tɩ sʋɔr a Yesu ɩ̃gãn. Ka a Pilate bar sɔr ka ba yɔɔ a Yesu kʋ wʋ.
40027059	A Josefʋ yɔɔn a ɩ̃gãn pil fɔpɩla,
40027060	kul tɩ ũu a wʋ mɩ̃ɛ yaa paalaa pɔ wʋn chɩ a kʋsɩr pɔ. Wʋ bil kʋsɩr wa pɔɔ a yaa nɛɛ tɩ na wʋ kul.
40027061	Mɛɛr na yi Magdala nɩ a Mɛɛr ɩ̃sʋɔ ben be jɩ̃nɛ a yaa puor.
40027062	A Chɔɔrfʋ Bɩbir ka a wɛr na chaar ka a ɩ a Pɛ̃nfʋ Bɩbir lɛ, a Juu nɩbɛ bɔɔrlo nɩbɛrɛ nɩ a Faraseemɩne chen tɩ 'yɛr a Nãkpɛ̃ɛ Pilate,
40027063	"Nɩkpɛ̃ɛ, sɩ lɛ tɩɛr a lɛ a jir ŋmara 'lɔ̃nɔ̃ na dɔ̃ɔ 'yɛr wʋn dɔ̃ɔ chɛnɛ, 'Ɩka ber ata daar ɩn lɛ lɩɛb ir ɩ vʋr.'
40027064	A lɛ jũu vɛ̃ ka ba gu a yaa tɩ tãn a ber ata daar, ka ala ba ɩ lɛ ɛ, a wʋ poturbo na chen tɩ ju a ɩ̃gãn a yaa pɔ, tɩ 'yɛr kʋ a nɩbɛ ɩka, 'lɔ lɛ ir a kũu pɔ, ka a bɛlfʋ taa ɩ dɛɛr gar a lɛ wʋn dɔ̃ɔ 'yɛr ɛ."
40027065	Ka a Pilate 'yɛr, "Yɩ de gugurbo ka ba tɩ gu a yaa a lɛ yɩn bɔ̃ɔ."
40027066	Be lɛ ba tara a gugurbo chiin ka ba tɩ bɛ a yaa bɔɔ pɔɔ, tɩ na ba 'yɔ̃ɔ a kʋsɩr jɩ̃nɛ, tɩ 'yɔ̃ɔ ka a gugurbo ara gu.
40028001	A Pɛ̃nfʋ Bɩbir na wa baar, ka a na ɩ a Pɛ̃nfʋ divɩɛ bio daar a wɛr na wa chaara wa la la la, Mɛɛr na yi a Magdala nɩ a Mɛɛr ɩ̃sʋɔ yin chen ɩka ba tɩ kaa a yaa.
40028002	Be lɛ ka a tẽe dãm kpɛ̃ɔ jaa, ka a ɩ Nãaŋmɩn malaka lɛ yi a saaju suu wa bil a kʋsɩr bar a yaa nɛɛ tɩ do jɩ̃nɛ.
40028003	A wʋ nie nyɩlɛ saa nyɩɩrfʋ kaar, ka a wʋ bʋ̃sursɩ pɛl jaa pɩlpɩl.
40028004	Dãbɩ̃ɛ kpɛ̃n a bala na ara kaara, ka ba gĩem ara kũn kaar.
40028005	A malaka 'yɛr kʋ a pɔbɔ, "Yɩ ta joro dãbɩ̃ɛ ɛ, n bɔ̃ɔn naa ɩka a Yesu 'lɔ ban kpa a daa ju lɛ yɩ bʋɔrɔ.
40028006	Waa be ka ɛ. Wʋ ir naa ɩ vʋr nɩtãa a lɛ wʋn dɔ̃ɔ 'yɛr. Yɩ wa muul kaa a jie wʋn gã.
40028007	Yɩ chen fɔɔ jaa na yɩ tɩ 'yɛr kʋ a wʋ poturbo, 'Wʋ lɩɛb ir a kũu pɔ, na wʋ de yɩ nie chiine a Galilee. Be lɛ yɩn tɩ nyɛ wʋ.' N pãa 'yɛr kʋ yɩ."
40028008	A pɔbɔ banyãna yin a yaa par nɩ dãbɩ̃ɛ jo fɔɔ jaa nɩ pʋpɛl chen ɩka ba tɩ 'yɛr kʋ a wʋ poturbo.
40028009	Be lɛ ka ajienaa, ka a ɩ Yesu lɛ tuor puor ba, ka ba lo kpa a wʋ niem nyɔɔ a wʋ gbɛɛ puor wʋ.
40028010	Be lɛ a Yesu 'yɛr kʋ ba, yɩ ta joro dãbɩ̃ɛ ɛ, "Yɩ tɩ 'yɛr kʋ a n yɛɛr ɩka ba chen a Galilee, be lɛ ban tɩ nyɛ ma."
40028011	A pɔbɔ na wa chiine, a sojasɩ bamɩne na dɔ̃ɔ guro a yaa kpɛ̃n a tẽkpɛ̃ɛ pɔ, tɩ 'yɛr kʋ a Juu nɩbɛ bɔɔrlo nɩbɛrɛ a lɛ jaa na ɩ.
40028012	A bɔɔrlo nãa nɩ a wʋ nɩbɛrɛ na wa lɔ̃ɔ taa, ba guor taa de libiyɔɔ kʋ a sojasɩ
40028013	tɩ na ba 'yɛr kʋ ba, "Yɩ 'yɛr ɩka, 'A wʋ poturbo lɛ wa ju a wʋ ɩ̃gãn a sɔ̃ɔ 'lɔ sɩn chɛnɛ gã guro.'
40028014	Ala ɩ a 'yɛr nyã wa lon a Nãa Pilate toor pɔ, sɩn maal wʋ naa ka a wʋ pʋɔ pɛl a sɩ ir yɩ yin wõm pɔ."
40028015	A sojasɩ den a libie tɩ na ba ɩ a lɛ ban 'yɛr ɩka ba ɩ. A Juu nɩbɛ ma chɛnɛ na 'yɛr a yele nyãna a dɩna.
40028016	A poturbo pie nɩ bʋ̃'yen chen a Galilee a tɔ̃ɔ 'lɔ ju a Yesu na wiil ba ɩka ba do.
40028017	Ban wa nyɛ wʋ, ba gbur dumo na ba puor wʋ tɩchɛ ka bamɩne chɛnɛ baala.
40028018	Ka a Yesu wa 'yɛr kʋ ba, "A n Sãa den a kpɩ̃ɛn ala a jaa na be a saaju, nɩ a kpɩ̃ɛn ala a jaa na be a wɛr pɔ kʋ ma.
40028019	A lɛ jũu, yɩ yɔ a wɛr wʋ jaa na yɩ tɩ 'yɔ̃ɔ paalsɩ ka ba wa turo ma, na yɩ suoro ba a Nãaŋmɩn kʋ̃ɔ, a Sãa yuor, nɩ a Bie yuor, nɩ a Nãaŋmɩn Sɩɛ yuor 'yɔ̃ɔ,
40028020	tɩ na yɩ wile ba ka ba sɔɔ de, tɩ turo bon jaa ɩn 'yɛr kʋ yɩ. Yɩ bɔ̃ɔn ɩka ɩn ma ben a yɩ sɛ̃ sɔ̃ɔ jaa, tɩ tãn a wɛr baarfʋ daar."
41001001	Yesu Kɩrɩsɩto na ɩ a Nãaŋmɩn Bie 'yɛr nʋ̃ɔ pielfʋ.
41001002	'Yɛ'yɛrɛ kɔ̃ɔ yuor na di Isaiya sɛb naa, "Nyɛ, ɩn tʋ̃ naa a n tʋ̃tʋ̃nɔ̃ ka wʋ de nie tɩ chɔɔr a sɔr kʋ fʋ."
41001003	"Kɔkɔr tãna naa a dãlpʋɔ ju, 'Chɔɔr a sɔr kʋ a sɩ Soro na fʋ maal a wʋ sɔr ka wʋ tor.' "
41001004	Lɛ lɛ a Jɔɔn wa, na wʋ wa suoro a nɩbɛ a Nãaŋmɩn kʋ̃ɔ be a dãlpʋɔ ju, na wʋ mʋɔl 'yɛr, "Yɩ lɩɛb yi a yɩ tɩɛr dɛɛr pɔ so a Nãaŋmɩn kʋ̃ɔ, ka wʋ vɛ̃ a yelbebe kʋ yɩ."
41001005	Ka a nɩbɛ yire a tẽn ala a jaa na be a Judiya wɛr pɔ, ka a bamɩne mɩ yire a Jerusalɛm. Ba chire naa a ba pʋʋr 'yɛrɛ a ba yelbebe kʋrɔ wʋ tɩchɛ ka wʋ suoro ba jaa a Nãaŋmɩn kʋ̃ɔ a Jordan man pɔ.
41001006	Nyɔɔma kɔɔlʋ fuu lɛ Jɔɔn ma su tɩ de gãn lũn a sɩɛ. Soor nɩ sɩkãa lɛ ɩ a wʋ bʋ̃diir.
41001007	Wʋ 'yɛr naa, "N puor sʋɔ ben be, na wʋ gar ma. A wʋ nafɔɔr mibe gba n ba sɛɛ ɩka n guun for ɛ.
41001008	Maa suoro yɩ naa nɩ a Nãaŋmɩn kʋ̃ɔ tɩchɛ 'lɔ na so yɩ naa nɩ a Nãaŋmɩn Sɩɛ."
41001009	A sɔ̃ɔ 'lɔ Yesu yi naa Najaretɩ na be a Galilee wɛr pɔ wa, ka a Jɔɔn so wʋ a Nãaŋmɩn kʋ̃ɔ a Jordan man pɔ.
41001010	A Yesu na wa yire a kʋ̃ɔ pɔ, wʋ nyɛ naa a saaju na tɔɔ yuo ka a Nãaŋmɩn Sɩɛ wa suro fɩka papa wa kpɛ a Yesu pɔ.
41001011	Tɩ a kɔkɔr yi a Nãaŋmɩn sɛ̃ 'yɛrɛ, "Fʋ̃ʋ lɛ ɩ a n binʋ̃nãa, ka a n 'yɔ̃ɔ ma 'maa nɩ fʋ."
41001012	Ka a Nãaŋmɩn Sɩɛ de wʋ fɔɔ jaa chiin a dãlpʋɔ ju,
41001013	ka wʋ tɩ be be ber lɩjaayi ka a Satan bɛɛr wʋ kaa. 'Lɔ nɩ a mɔdʋ̃n lɛ dɔ̃ɔ be be, ka a malakasɩ wa sʋ̃nɔ̃ wʋ.
41001014	Jɔɔn ban wa nyɔɔ pɔɔ baar, Yesu chen naa a Galilee na wʋ tɩ mʋɔlɔ 'yɛrɛ a Nãaŋmɩn 'yɛr nʋ̃ɔ.
41001015	Wʋ 'yɛr naa, "A sɔ̃ɔ ta naa ka a Nãaŋmɩn di a wʋ nãalʋ̃ʋ. Yɩ lɩɛb yi a tɩɛr dɛɛr pɔ na yɩ sɔɔ de a 'yɛr nʋ̃ɔ."
41001016	A lɛ a Yesu na wa de a Galilee man lana, wʋ nyɛ naa Simon nɩ a wʋ yɛbile Andiru ka ba lɔɔrɔ lɔyaar, jɩ̃nyɔɔrbɔ lɛ ba ɩ,
41001017	ka wʋ bʋɔl ba, "Yɩ wa turo ma, ka n lɩɛb yɩ ka yɩ nyɔɔrɔ nɩbɛ 'yɔ̃ɔnɔ̃ Nãaŋmɩn nãalʋ̃ʋ pɔ."
41001018	Ka ba tɔ̃ɔ tɩɛ a jɩ̃mɛ nyɔɔrfʋ bar tɩ turo wʋ.
41001019	Wʋn wa chen a niem bɩ̃lãa, wʋ nyɛ naa Jemesɩ nɩ Jɔɔn, Jebedee bibiir, a ba be a gboro pɔ chɔɔrɔ a lɔyaarsɩ.
41001020	Wʋn wa nyɛ ba, wʋ bʋɔl ba naa, ka ba bar a ba sãa nɩ a gboro nɩ a bala ban yara tɩ turo a Yesu.
41001021	Be lɛ ba wa chen a Kapenahum ka a Pɛ̃nfʋ Bɩbir wa ta, ka a Yesu chen tɩ kpɛ a lɔ̃ɔfʋ jie tɩ piel wile.
41001022	A nɩbɛ nɛɛr 'maa naa nɩ a wʋ wiilfʋ, bojũu wʋ wile ba naa nɩ Nãaŋmɩn sɔr. Waa ɩ fɩka a Mosesɩ Nɛɛ wiwiilbe ɛ.
41001023	A sɩdɛɛr sʋɔ kɔ̃ɔ mɩ chen tɩ kpɛ a ba lɔ̃ɔfʋ jie tãna 'yɛrɛ nɩ,
41001024	"Bãa lɛ a fʋ̃ʋ Yesu na yi a Najaretɩ bʋɔrɔ a sɩ sɛ̃? Fʋ wa naa ɩka fʋ wa sɔ̃ɔ sɩ bar bɩɩ? N bɔ̃ɔ naa a nɩrɛ 'lɔ fʋn ɩ, fʋ ɩ naa a chɛchɛ 'lɔ na yi a Nãaŋmɩn sɛ̃!"
41001025	Ka a Yesu tãn wʋ, "Pɔɔ a fʋ nɛɛ tɩ wa yi a daba pɔ!"
41001026	Ka a sɩdɛɛr daa a daba lɔb tẽe nɩtãa kpũgul loro tɩ ŋme chɛlma tɩ wa yi a daba pɔ.
41001027	Ka a nɛɛr 'maa a nɩbɛ ka ba lɩɛb sʋrɔ taa, "Bo lɛ? Wiil paal bo mɩ nɩ nyã, na tara kpɛ̃ɔ lɛ! Wʋ ma 'yɛr 'yɛr, ka a sɩdɛbɛ ma tu a wʋ nɛɛ."
41001028	Ka a wʋ yele yaar a Galilee wɛr wʋ jaa.
41001029	Ban wa yi a lɔ̃ɔfʋ jie, 'lɔ nɩ Jemesɩ nɩ Jɔɔn chen naa a Simon nɩ Andiru yir,
41001030	ka a ɩ̃gãn tɔ a Simon dɩ̃ɛ pɔɔ ka ba 'yɛr kʋ a Yesu.
41001031	Yesu kpɛ naa a wʋ sɛ̃ tɩ nyɔɔ a wʋ nũu sʋ̃ʋ wʋ ka wʋ ir. A ɩ̃gãn tʋl baar wʋ, ka wʋ ir maal bʋ̃diir kʋ ba.
41001032	A jãanʋɔr 'lɔ̃nɔ̃ a mɔ̃tɔ̃ɔ na wa mʋr, a nɩbɛ waan na baalsɩ nɩ a bala a sɩdɛbɛ na tara a Yesu sɛ̃.
41001033	Ka a tẽe nɩbɛ ba jaa wa lɔ̃ɔ a dɔ̃dɔ̃rʋ,
41001034	ka a Yesu sãa nɩyɔɔ na tara baal jaa bʋrɔ. Wʋ mɩ dii naa a sɩdɛbɛ yɔɔ ka a yi, tɩ maa sɔɔ ka a sɩdɛbɛ 'yɛr 'yɛr ɛ, bojũu ba bɔ̃ɔ naa a nɩrɛ 'lɔ wʋn ɩ.
41001035	A wɛr na chaara a bibio pipi tɩ chɛnɛ sɔb, Yesu ir na wʋ yi a yir na wʋ chen a jie ɩ̃sʋɔ ɩka wʋ tɩ sʋɔr Nãaŋmɩn.
41001036	Simon nɩ a wʋ taaba mɩ yin bʋɔrɔ wʋ na ba wa nyɛ wʋ,
41001037	na ba 'yɛr, "Nɩbɛ ba jaa yʋɔrɔ na bʋɔrɔ fʋ!"
41001038	Ka a Yesu 'yɛr, "Yɩ ɩ ka sɩ chen jiyuo, a tẽn anyã na gbʋr, ka n tɩ mʋɔl 'yɛr a Nãaŋmɩn 'yɛr a be, ala 'yɔ̃ɔ lɛ n wa."
41001039	Wʋ yɔ naa a Galilee wɛr wʋ jaa na wʋ 'yɛrɛ a Nãaŋmɩn 'yɛr a ba lɔ̃ɔfʋ yie pɔ tɩ na wʋ dire a sɩdɛbɛ mɩ ka a yire.
41001040	Ka a daba ɩ̃sʋɔ mɩ na ɩ kɔ̃kɔ̃mɔ̃ wa gbur dumo sʋɔr wʋ, "Fʋ̃ʋ sɔɔ, sãa ma."
41001041	Ka nɩbaal kpɛ a Yesu ka wʋ tur a wʋ nũu sɩɩr a daba tɩ 'yɛr, "N sɔɔ naa. Sa!"
41001042	Ajienaa ka a kɔ̃kɔ̃mɔ̃ sa.
41001043	Yesu kpãa wʋ naa kpãkpãan wʋ ɩka,
41001044	"Taa ɩrɛ wa 'yɛrɛ kʋrɔ nɩrɛ ɛ. Chen tɩ wiil a fʋ mɩ̃ɛ kʋ a Juu nɩbɛ bɔɔrloro tɩ ir a nɛɛ 'lɔ a Mosesɩ na 'yɛr ka a ɩ dãasɩɛ."
41001045	Tɩchɛ a daba na wa yi wʋ piel naa na wʋ ŋme a Yesu yele yaar, ka a lɛ jũu Yesu ba lɛ tʋ̃ɔ yʋɔrɔ chãa pɔ a tẽe pɔ ɛ. Wʋ ma be naa a tẽe kõkoor, a nɩbɛ chɛnɛ yire jiir jaa waara a wʋ sɛ̃.
41002001	A anyã puor, Yesu lɩɛb wa a Kapenahum, ka nɩbɛ wõ ka wʋ be naa a yir.
41002002	Nɩyɔɔ wan wa duo na ba sɛɛ a die wa tɩ yin a yõo. Ka wa 'yɛrɛ a Nãaŋmɩn 'yɛr kʋrɔ ba.
41002003	Be lɛ ka daba ɩ̃sʋɔ mɩ bɩɛrɛ, a wʋ nuur nɩ a wʋ gbɛɛ kpi naa, ka nɩbɛ anaar jɛ̃jɛl wʋ na ba waan a Yesu sɛ̃.
41002004	Ka ba wa ta, ka jie ba be be a ba na tu kpɛ̃n a be a Yesu na be ɛ, a nɩyɔɔ jũu. Be lɛ ba do a gar ju na ba tɩ ŋmaa puo a jie 'lɔ a Yesu na ara, tɩ na ba de a daba nɩ a fɔbaa 'lɔ ban 'mɔɔn wʋ waan tur bar ka wʋ suu tɩ gã a Yesu niem.
41002005	Be lɛ a Yesu na wa nyɛ a lɛ ban sɔɔ de wʋ, wʋ 'yɛr kʋ a dabaala, "N bie, n vɛ̃ naa fʋ yelbebe bar."
41002006	Ka be lɛ ka a Mosesɩ Nɛɛ wiwiilbe bamɩne na be be tɩɛrɛ,
41002007	"Ka nyɛ daba na ara fere na wʋ sɔ̃ɔnɔ̃ Nãaŋmɩn yuor tɛɛ. An lɛ na tʋ̃ɔ nɩrɛ yelbebe vɛ̃ bar, ka Nãaŋmɩn tɛɛ ba lɛ ɛ?"
41002008	Ajienaa Yesu bɔ̃ɔn naa a lɛ ban tɩɛrɛ a ba pʋʋr pɔ, ka wʋ 'yɛr kʋ ba, "Bãa lɛ yɩ tɩɛrɛ a lɛ a yɩ pʋʋr pɔ?
41002009	Buor sʋɔ lɛ ɩ kɔ̃mɔ̃kɔ̃mɔ̃, n 'yɛr ɩka n vɛ̃ naa wʋ yelbebe bar, bɩɩ, n 'yɛr ɩka a daba nyã wʋ ir, 'mɔɔ a wʋ bʋ̃gãnaa, na wʋ kulo nɩ?
41002010	N bʋɔrɔ naa ɩka yɩ bɔ̃ɔ ɩka a Nɩsaal Bie tara naa kpɛ̃ɔ a wɛr pɔ na vɛ̃ nɩrɛ yelbebe kʋ wʋ." Be lɛ wʋ 'yɛr kʋ a daba 'lɔ nuur nɩ a gbɛɛ na kpi,
41002011	"Fʋ̃ʋ lɛ n 'yɛrɛ, ir, na fʋ 'mɔɔ a bʋ̃gãnaa, na fʋ kulo nɩ."
41002012	Be lɛ, ka wʋ vaa ir 'mɔɔ a bʋ̃gãnaa yin a nɩbɛ ba jaa niem. Nɛɛr 'maa ba naa ka ba dãna Nãaŋmɩn 'yɛrɛ, "Saa dɔ̃ɔ nyɛ a lɛ ɛ."
41002013	Yesu lɩɛb chen a man nɛɛ ka nɩyɔɔ wa a wʋ sɛ̃ ka wʋ wile ba.
41002014	A Yesu na wa chiine wʋ nyɛ naa a Alfayasɩ bie, Levi, ka wʋ jɩ̃nɛ a lõpo defʋ jie, ka Yesu 'yɛr kʋ wʋ, "Ir turo ma," ka wʋ ir turo wʋ.
41002015	A lõpodierbe nɩ a yelbetʋ̃nbɔ yɔɔ turo naa a Yesu, ka 'lɔ nɩ a bamɩne nɩ a wʋ poturbo 'mataa dire a Levi yir.
41002016	A Mosesɩ Nɛɛ wiwiilbe na ɩ a Faraseemɩne nyɛ a lɛ wʋn jɩ̃nɛ nɩ a lõpodierbe nɩ a yelbetʋ̃nbɔ 'mataa dire, ka ba sʋʋr a wʋ poturbo, "Bãa lɛ so a daba nyã na 'mataa dire nɩ a lõpodierbe nɩ a yelbetʋ̃nbɔ?"
41002017	Yesu wõ naa a lɛ ban 'yɛr, ka wʋ 'yɛr kʋ ba, "Nɩrɛ na kpɛ̃mɛ waa chiine tɩtɩlɛ jie ɛ. Baalaa lɛ ma chen. N ba wa ɩka n wa bʋɔl a nɩtorsɩ ɛ. N wa naa ɩka n wa bʋɔl a yelbebe tʋ̃nbɔ ka ba wa lɩɛb a tɩɛr."
41002018	Jɔɔn poturbo nɩ a Faraseemɩne nɩbɛ gal kɔ̃, ka nɩbɛ wa sʋʋr a Yesu, "Ŋmɩnɛ lɛ a Jɔɔn poturbo nɩ a Farasee poturbo ma gal kɔ̃, tɩchɛ ka a fʋ̃ʋ poturbo maa gal kɔ̃ ɛ?"
41002019	A Yesu 'yɛr kʋ ba, "Ŋmɩnɛ lɛ an ɩ ka nɩbɛ be a pɔɔ paalaa sɩrɛ jie tɩ tʋ̃ɔ kɔ̃ gal? Wʋn chɛnɛ be a ba sɛ̃, ba kʋ̃ tʋ̃ɔ ɛ.
41002020	A daar 'lɔ ban wa de a pɔɔ paalaa sɩrɛ, ban gal a kɔ̃.
41002021	"Nɩrɛ maa ŋmaa fɔpaalaa sɛ 'yɔ̃ɔ fɔkoraa pɔ ɛ. 'Lɔ be sɛ 'yɔ̃ɔ a lɛ, a fɔpaalaa na tɔɔ naa a fɔkoraa chɩɛr.
41002022	Nɩrɛ maa de dãbɩ̃ɩn 'yɔ̃ɔ wɔkoraa pɔ ɛ. 'Lɔ 'yɔ̃ɔ, a wʋɔ na pur naa, ka a dãa nɩ a wʋɔ sɔ̃ɔ. Wʋ ma 'yɔ̃ɔ naa dãbɩ̃ɩn wɔpaalaa pɔ."
41002023	A Pɛ̃nfʋ Bɩbir Daar, Yesu nɩ a wʋ poturbo kpɛ̃n tala puo sãlsɔɔ, ka a wʋ poturbo piel fɔrɔ a bʋ̃bie.
41002024	Ka a Faraseemɩne 'yɛr kʋ a Yesu, "Nyɛ lɛ a fʋ poturbo na ɩrɛ. Bo lɛ so ka ba tʋ̃nɔ̃ a Pɛ̃nfʋ Bɩbir? A ba tara sɔr ɛ."
41002025	Ka a Yesu 'yɛr kʋ ba, "Yaa bɔ̃ɔ a par a lɛ yɩn kar kaa a Nãaŋmɩn gãn pɔ a nãa David nɩ a wʋ nɩbɛ na ba dɔ̃ɔ tara bon na di ɛ!
41002026	A ber ala pɔ Abiyata lɛ ɩ a Juu nɩbɛ bɔɔrlo nɩkpɛ̃ɛ, kɔ̃ dɔ̃ɔ kpɛ ba, ka wʋ kpɛ a Nãaŋmɩn yir, ka a Abiyata de a paanʋ̃ɔ ala ban bin kʋ Nãaŋmɩn kʋ wʋ, ka wʋ 'wɔb. A paanʋ̃ɔ ala a Juu nɩbɛ bɔɔrlorbo tɛɛ lɛ ma 'wɔb, a ba tara sɔr ɩka nɩyuo wʋ 'wɔb ɛ, tɩchɛ ka David 'wɔb tɩ de kʋ a bala na be a wʋ sɛ̃, ka ba mɩ 'wɔb."
41002027	Be lɛ ka a Yesu 'yɛr kʋ ba, "A Pɛ̃nfʋ Bɩbir ben be a nɩbɛ 'yɔ̃ɔ, a ba ɩ a nɩbɛ ben be a Pɛ̃nfʋ Bɩbir 'yɔ̃ɔ ɛ.
41002028	Ala lɛ so ka a Nɩsaal Bie ɩ a Soro lɔ̃ɔn a Pɛ̃nfʋ Bɩbir gba."
41003001	Sɔ̃ɔ ɩ̃sʋɔ go Yesu chen tɩ kpɛ a lɔ̃ɔfʋ jie, ka a daba kɔ̃ɔ mɩ be be ka a wʋ nũpɛl kpi.
41003002	Ka a nɩbɛ bamɩne na be be bʋɔrɔ ɩka ba gar a Yesu, be lɛ ba tɔɔ gbʋr kaara wʋ. Ka wʋn sãa naa a daba nũu baal a Pɛ̃nfʋ Bɩbir bɩɩ.
41003003	Yesu 'yɛr kʋ a daba nũpɛl na kpi, "Ir ara a sɩ jaa nyɛ fʋ."
41003004	Be lɛ ka a Yesu sʋʋr ba, "Tʋ̃buor sʋɔ lɛ tara sɔr a Pɛ̃nfʋ Bɩbir daar ɩka fʋ tʋ̃, a fʋ maal vɩla bɩɩ dɛɛr, fʋ faa nyɛvʋr bɩɩ fʋ kʋ wʋ?" Ka ba ɩ jaa gbulo gbulo.
41003005	Wʋ kaa naa ba jaa gʋɔr nɩ suur, ka a wʋ pʋɔ sɔ̃ɔ a ba bachɛlfʋ jũu. Wʋ 'yɛr kʋ a daba 'lɔ nũpɛl na kpi, "Tur a fʋ nũu." Wʋ tur naa ka a nũpɛl wʋ jaa sa.
41003006	Be lɛ ka a Faraseemɩne yi chen a Hɛrɔd nɩbɛ sɛ̃, a ba tɩ 'mataa guoro a Yesu, bʋɔrɔ sɔr 'lɔ ban na tu kʋ wʋ.
41003007	Yesu nɩ a wʋ poturbo yin chen a man pɔ ka a nɩyɔɔ na yi Galilee wɛr tu ba.
41003008	Nɩyɔyɔɔ mɩ yi naa Judiya wɛr, Jerusalɛm, Idumea wɛr nɩ a Jordan man gɔ̃ɔn, nɩ a tẽn na be Tire nɩ Sidon wɛr pɔ, wa a wʋ sɛ̃ bojũu ba wõ naa a lɛ jaa wʋn tʋ̃.
41003009	A nɩyɔɔ jũu, Yesu 'yɛr kʋ a wʋ poturbo, "Yɩ kaa nyɛ gboro kʋ ma ka n sɛr bɩ̃lãa." Wʋ 'yɛr naa a lɛ bojũu waa bʋɔrɔ ɩka a nɩbɛ ba mɩl pɔɔ wʋ ɛ.
41003010	A nɩbɛ yɔɔ wʋn sãa lɛ so, a baalsɩ dara taa bʋɔrɔ ɩka ba sɩɩr wʋ.
41003011	A sɩdɛbɛ na ma wa nyɛ a Yesu ba ma da naa a nɩrɛ 'lɔ 'yɔ̃ɔ ban be lɔb tẽe tɩ tãna 'yɛrɛ nɩ, "Fʋ̃ʋ lɛ a Nãaŋmɩn Bie!"
41003012	Tɩchɛ wʋ kpaal ban jũu, ka ba taa ɩrɛ wa 'yɛrɛ a nɩrɛ 'lɔ wʋn ɩ ɛ.
41003013	Yesu do naa a tɔ̃ɔ ju tɩ bʋɔl a bala wʋn bʋɔrɔ ka ba do wa a wʋ sɛ̃.
41003014	A ba pɔ lɛ wʋ kaa ir pie nɩ ayi, bʋɔlɔ ba nɩtʋ̃nsɩ, ka ba na be a wʋ sɛ̃, ka wʋ ma tʋ̃ ba ka ba chen tɩ mʋɔl 'yɛr a Nãaŋmɩn 'yɛr,
41003015	tɩ tara kpɛ̃ɔ dire nɩ sɩdɛbɛ ka a yire.
41003016	A nɩbɛ pie nɩ ayi bala wʋn ir yoe lɛ a anyã. Simon, wʋn lɛ kʋ wʋ yopaalaa Pita.
41003017	Jemesɩ, nɩ a wʋ yɛbile Jɔɔn, a ba sãa yuor lɛ Jebedee, wʋ bʋɔlɔ ba naa Bɔɔnɛgasɩ, a par lɛ sa tãna bibiir.
41003018	Andiru, Filip, Batolomi, Matiu, Tomasɩ, Jemesɩ na ɩ Alfayasɩ bidaba, Tadius, Simon na mʋ̃ɔ nɩbir nɩ a wʋ wɛr yele,
41003019	nɩ a Judas Isɩkariyot, 'lɔ lɛ na wa de a Yesu tɩr.
41003020	A Yesu na lɩɛb wa a yir, nɩyɔɔ wa naa wa lɔ̃ɔ go, ka 'lɔ nɩ a wʋ poturbo ba tara jaa gba na di ɛ.
41003021	Be lɛ a wʋ yir dẽme na wa wõ a lɛ, ba chen naa ɩka ba tɩ ka wʋ, bojũu ba 'yɛr naa ɩka, "Burbur kpɛ wʋ naa."
41003022	Ka a Mosesɩ Nɛɛr wiwiilbe bamɩne na yi a Jerusalɛm mɩ 'yɛrɛ, "A Beeljebul, lɛ pɔb wʋ! A sɩdɛbɛ nãa lɛ wʋ ma de dire nɩ a sɩdɛbɛ ka a yire."
41003023	Yesu bʋɔl naa a nɩbɛ na wʋ lɔb sʋkpar kʋ ba, "Ŋmɩnɛ lɛ a Satan na ɩ lɛ dii a Satan?
41003024	Ala ɩ nãa ir jɛɛrɛ nɩ a wʋ mɩ̃ɛ nãalʋ̃ʋ, ŋmɩnɛ lɛ wʋn ɩ ara?
41003025	Yir nɩbɛ mɩ ir jɛɛrɛ taa, a yir 'lɔ nɩbɛ kʋ̃ tʋ̃ɔ 'mataa kpɛ ɛ.
41003026	Ala ɩ a Satan ir naa na wʋ jɛɛrɛ nɩ a wʋ mɩ̃ɛ, wʋ mɩ kʋ̃ tʋ̃ɔ ara ɛ, a wʋ baaraa lɛ.
41003027	Yelmɩ̃ɛ, nɩrɛ jaa kʋ̃ tʋ̃ɔ kpɛ gãdaa yir tɩ ju a wʋ bonsɩ ka waa de nie lũ wʋ ɛ. 'Lɔ wa lũ wʋ a lɛ wa baar, wʋn pãa tʋ̃ɔ naa a wʋ yir bonsɩ ju.
41003028	Sɩrɛ lɛ n 'yɛrɛ kʋrɔ yɩ, yeldɛbɛ nɩ ferfʋ a jaa nɩbɛ na fere sɔ̃ɔnɔ̃ nɩ Nãaŋmɩn yuor ban nyɛn vɛ̃ kʋfʋ.
41003029	Tɩchɛ nɩrɛ 'lɔ na fere nɩ a Nãaŋmɩn Sɩɛ kʋ̃ nyɛ vɛ̃ kʋfʋ ɛ, bojũu wʋ lo naa a yeldɛɛr 'lɔ pɔ, na ba tara baarfʋ ɛ."
41003030	Ban 'yɛr ɩka wʋ tara naa a sɩdɛɛr lɛ so ka wʋ 'yɛr a lɛ.
41003031	Be lɛ ka a Yesu ma nɩ a wʋ yɛɛr wa. Ba ara naa a yõo tɩ tʋ̃ nɩrɛ ka wʋ bʋɔl wʋ.
41003032	Nɩyɔɔ jɩ̃nɛ naa jilʋ̃ a Yesu tɩ ba 'yɛr wʋ, "A fʋ ma nɩ a fʋ yɛɛr be naa a yõo bʋɔrɔ fʋ."
41003033	Ka wʋ sʋʋr ba, "An lɛ ɩ a n ma nɩ a n yɛɛr?"
41003034	Be lɛ wʋ kaa a bala na jɩ̃nɛ jilʋ̃ wʋ tɩ 'yɛr, "Banyã lɛ ɩ a n ma nɩ a n yɛɛr!
41003035	Nɩrɛ 'lɔ jaa na turo a Nãaŋmɩn sɔr, 'lɔ lɛ a n yɛbɛ nɩ a n yɛpɔɔ nɩ a n ma."
41004001	Sɔ̃ɔ kɔ̃ɔ go, Yesu piel wile a man nɛɛ. A nɩyɔyɔɔ na wa lɔ̃ɔ jũu, wʋ kpɛ naa a gboro pɔ jɩ̃nɛ, tɩchɛ ka a nɩbɛ ara kɔɔ a kʋ̃ɔ nɛɛ.
41004002	Sʋkpar lɛ wʋ lɔɔrɔ wile nɩ ba yelyɔɔ, sʋkpa ɩ̃sʋɔ nɩ nyã:
41004003	"Yɩ chɛlɛ! Kʋɔraa lɛ yi chen ɩka wʋ tɩ yaar a wʋ bʋ̃bʋrɔ.
41004004	Wʋ yaar naa ka amɩne lo a sɔr pɔ ka a lubil wa tuur di.
41004005	Ka amɩne mɩ lo a jie 'lɔ a kʋsɩbɛ na waa gar a tãna, na a bul fɔɔ, a tãna na ba tɩrɛ jũu.
41004006	Tɩchɛ a mɔ̃tɔ̃ɔ na wa nyãa, a jʋɔl naa na a kpi, bojũu a ba tara nyɩbɛ ɛ.
41004007	Amɩne mɩ tɩ lo naa gʋʋr pɔ, tɩchɛ ka a gʋʋr bul fɩ̃ɩn naa tara, a ba tʋ̃ɔ dɔɔ ɛ.
41004008	Ka amɩne mɩ tɩ lo a kɔjɔ̃ vɩla pɔ, na a dɔɔ yɔɔ. Ka amɩne dɔɔ a lɩjɛr nɩ pie, amɩne lɩjaata ka amɩne mɩ kɔbaa."
41004009	Ka wʋ 'yɛr kʋ ba, "Nɩrɛ jaa na tara toor, wʋ chɛlɛ!"
41004010	A nɩyɔyɔɔ bala na wa chen tɩ chɛ a nɩbɛ bala na turo wʋ nɩ a wʋ poturbo pie nɩ a ayi bala wʋn ir, ka a ba sʋʋr wʋ a sʋkpar par.
41004011	Be lɛ ka wʋ 'yɛr kʋ ba, "Yɩn 'lɔ Nãaŋmɩn kʋ yɩ naa a Nãaŋmɩn nãalʋ̃ʋ yelsɔɔlaa, tɩchɛ a banyã 'lɔ na ba pʋɔ ɛ, a yelsɩ a jaa ɩ naa sʋkpar kʋ ba.
41004012	A lɛ jũu, 'Ba ma kãan lɛ̃ɛɛ tɩ ba maa nyɛ ɛ, na ba ma chɛl lɛ̃ɛɛ tɩ ba maa wõ ɛ. Ala ba ɩ lɛ ɛ ban lɩɛb a ba tɩɛr ka Nãaŋmɩn vɛ̃ kʋ ba.' "
41004013	Ka Yesu sʋʋr ba, "Yaa bɔ̃ɔ a sʋkpa nyã par ɛ? Ŋmɩnɛ lɛ yɩn ɩ wa bɔ̃ɔ sʋkpa jaa par?
41004014	Yɩ kaa, a kʋɔraa lɛ a nɩrɛ 'lɔ na yaara a Nãaŋmɩn 'yɛr.
41004015	Nɩbɛ bamɩne kaara naa fɩka a bʋ̃bie ala ban yaar ka a lo a sɔr pɔ. Bala wa wõ a 'yɛr wa baar, a Satan ma wa naa, wa de a Nãaŋmɩn 'yɛrbir ban bʋr a ba nyãa pɔ.
41004016	Ala mɩ na lo a jie 'lɔ a kʋsɩbɛ na waa gar a tãna ɩ naa a bala na wõ a 'yɛr na ba ma sɔɔ de fɔɔ jaa nɩ pʋpɛl,
41004017	tɩchɛ baa tara nyɩbɛ ɛ, ba maa kor ɛ. A 'yɛr jũu, wõm bɩɩ gefʋ wa wa a ba sɛ̃, ba ma lɩɛb puor fɔɔ jaa.
41004018	A ala mɩ na lo a gʋʋr pɔ ɩ naa a bala na wõ a 'yɛr,
41004019	tɩchɛ ka a ɩ̃gãn nyã wõm, nɩ a bʋ̃tarsɩ bɛlfʋ, nɩ a bʋ̃bʋɔrsɩ fɩ̃ɩn a 'yɛr, ka waa tʋ̃ɔ dɔɔ ɛ.
41004020	A anyã mɩ na lo a kɔjɔ̃ pɔ ɩ naa a bala na wõ a 'yɛr na ba sɔɔ de na ba dɔɔ jur, ka amɩne ɩ lɩjɛr nɩ pie, amɩne lɩjaata, amɩne mɩ kɔbaa."
41004021	Wʋ sʋʋr ba naa, "Ba ma chʋm fɩ̃tɩn na ba de laa kpa pɔɔ bɩɩ de su gado pĩlem bɩɩ? A ba ɩ a jie 'lɔ wʋn na chaar nɩrɛ jaa lɛ ba ma dɔɔl ɛ?
41004022	Bon jaa na pɔɔ ban yuo wʋ naa, ka ala a jaa mɩ na sɔɔl yi chãa pɔ.
41004023	Nɩrɛ jaa na tara toor, wʋ chɛlɛ!"
41004024	Ka wʋ 'yɛr kʋ ba, "Yɩ bɔ̃ɔ chɛlɛ sʋ̃ a lɛ yɩn wõnõ. A lɛ fʋn man tɩr, lɛ mɩ lɛ ban man kʋ fʋ, tɩ dɔɔl gba.
41004025	Nɩrɛ jaa na tara, Nãaŋmɩn ma vɛ̃ naa ka wʋ nyɛrɛ dɔɔlɔ, nɩrɛ nyã mɩ na ba tara ɛ, a bɩ̃lãa ala gba wʋn tara, Nãaŋmɩn na de naa a wʋ sɛ̃."
41004026	Tɩ lɛ bɔ̃ɔ 'yɛr kʋ ba, "A Nãaŋmɩn nãalʋ̃ʋ nɩtɔ̃ lɛ wʋ kaara. Daba ma yaar a wʋ bʋ̃bʋrɔ bar.
41004027	Tɩ̃sɔɔ nɩ mɔ̃tɔ̃ɔ, ka wʋ gãn bɩɩ wʋ ir naa, a bʋ̃bie ma bulaa naa nʋ̃ɔ, tɩchɛ a wʋ mɩ̃ɛ gba maa bɔ̃ɔ ɛ.
41004028	A bʋ̃bie ma bul naa a tẽe naa tɔ vaar tɩ dɔɔ jur, bɩ a bie.
41004029	Ala wa bɩ baar, wʋ ma chiin nɩ sʋɔ tɩ ŋman bojũu a ŋmab sɔ̃ɔ ta naa."
41004030	Ka Yesu lɛ 'yɛr, "Bo lɛ sɩn de man a Nãaŋmɩn nãalʋ̃ʋ bɩɩ sʋkpa buor lɛ sɩn lɔb gbɛb wʋ?
41004031	Wʋ kaara fɩka a kɔ̃kɔ̃ɔ bir, 'lɔ lɛ ɩ a bʋ̃bie a jaa pɔ bʋ̃bile.
41004032	Tɩchɛ wʋ ma bul ɩ tɩkpɛ̃ɛ na wʋ tɛ wilbɛrɛ, ka a lubil ma wa mara a wʋ 'maar pɔ."
41004033	Yesu de naa sʋkpayɔɔ na nyɛtaa na wʋ 'yɛr a 'yɛr kʋ ba, a lɛ an na ɩ ka ba tʋ̃ɔ bɔ̃ɔ a par.
41004034	Sʋkpar tɛɛ lɛ wʋ ma de 'yɛrɛ nɩ a 'yɛr kʋrɔ ba. Tɩchɛ ala wa ɩ 'lɔ nɩ a wʋ poturbo tɛɛ lɛ, wʋ ma wiil naa a jaa par kʋ ba.
41004035	A daar 'lɔ̃nɔ̃ jãanʋɔr, wʋ 'yɛr kʋ a wʋ poturbo, "Yɩ ɩ a sɩ gɔ̃ɔ chen a man gɔ̃ɔn."
41004036	Ba bar naa a nɩyɔyɔɔ bala tɩchɛ ka a wʋ poturbo tara wʋ, ka ba 'matãan a gborsɩ amɩne gɔ̃ɔnɔ̃.
41004037	Ka a man kʋ̃ɔ sɛkpɛ̃ɛ 'lɔ ire ka a kʋ̃ɔ kpɛ a gboro pɔ ɩrɛ na sɛɛ
41004038	tɩchɛ ka a Yesu be a gboro par gã kɔɔl wʋ ju guro. Ka a wʋ poturbo sɩ̃ɩ wʋ na ba sʋrɔ wʋ, "Wiwile, a ba bã fʋ sɩn mʋrɔ bɩɩ?"
41004039	Be lɛ ka wʋ ir tãn a sɛsɛbɛ nɩ a man, "Yɩ ŋmaa vʋʋr! Yɩ ara a lɛ nɛ!" Ka a sɛsɛbɛ ŋmaa vʋʋr ka a man ara jomm.
41004040	Ka wʋ sʋʋr a wʋ poturbo, "Bo lɛ so ka yɩ joro a dãbɩ̃ɛ? Yɩ chɛnɛ na ba sɔɔ ma bɩɩ?"
41004041	Ka a dãbɩ̃ɛ kpɛ ba ka ba lɩɛb sʋrɔ taa, "An lɛ a nyã ka a sɛsɛbɛ nɩ a man tu a wʋ nɛɛ?"
41005001	Yesu nɩ a wʋ poturbo gɔ̃ɔ naa a man, a Gerasenɩ nɩbɛ wɛr pɔ.
41005002	Yesu na wa yi a gboro pɔ, daba na gele yi naa a yar par wa tuor wʋ.
41005003	A gẽgelaa nyã kpɩɛrɛ naa a yar par ka nɩrɛ jaa ba be be na tʋ̃ɔ lũ wʋ nɩ bɔ̃jɔrsɩ gba ɛ.
41005004	Ba ma lũ naa a wʋ gbɛɛ nɩ a nuur tɩchɛ ka wʋ ŋma, tɩ kar a kue ala bar. Nɩrɛ jaa ba be be na tʋ̃ɔ wʋ ɛ.
41005005	Tɩ̃sɔɔ nɩ mɔ̃tɔ̃ɔ, wʋ ma be naa a yar par nɩ a tɔ̃n ju tãna tɩ ŋmara a wʋ mɩ̃ɛ nɩ kʋsɩbɛ.
41005006	Wʋn wa nyɛ a Yesu na be tɛɛr, wʋ jo naa tɩ lo gbur dumo a wʋ niem,
41005007	tɩ na wʋ ŋme chɛlma 'yɛrɛ, "Bo fʋ bʋɔrɔ ɩka fʋ ɩ ma? Fʋ ɩ naa a Nãaŋmɩn nyã na gar a jaa Bie pɔn Nãaŋmɩn ɩka fʋ kʋ̃ ge ma ɛ."
41005008	Bojũu Yesu dɔ̃ɔ 'yɛrɛ kʋrɔ wʋ ɩka, "A fʋ̃ʋ sɩdɛɛr wa yi a daba pɔ."
41005009	Be lɛ ka Yesu sʋʋr wʋ, "Bãa a fʋ yuor di?" Ka wʋ 'yɛr, "Sɩyɔɔ, bojũu sɩ waa naa."
41005010	Ka wʋ sʋɔr a Yesu yãayãabɩlɛ ɩka wʋ ta dii wʋ bar a jie 'lɔ ɛ.
41005011	Doyɔɔ mɩ ara na gbʋr a tɔ̃ɔ, dire.
41005012	Ka a sɩdɛbɛ sʋɔr a Yesu, "Ir sɩ 'yɔ̃ɔ a dor ala pɔ na fʋ sɔɔ ka sɩ tɩ kpɛ a ba pɔ."
41005013	Wʋ sɔɔ naa ka a sɩdɛbɛ yi tɩ kpɛ a dor ala. A ɩ naa dor tur ayi (2,000) ka a jaa tĩgbil suu tɩ kpɛ a man pɔ gbʋ̃m kpi kpi.
41005014	A bala na kaara a dor jon kul a tẽe pɔ nɩ a tẽbil ala na gbʋr tɩ 'yɛr a lɛ na ɩ. Ka a nɩbɛ yi chen ɩka ba tɩ kaa.
41005015	Ba wa naa a Yesu sɛ̃ wa nyɛ a daba 'lɔ na dɔ̃ɔ tara a sɩdɛyɔɔ gele ka wʋ chɩ su bonsɩ jɩ̃nɛ, ka a dãbɩ̃ɛ kpɛ ba.
41005016	A bala na nyɛ 'yɛr kʋ a nɩbɛ a lɛ na ɩ a daba na dɔ̃ɔ tara a sɩdɛbɛ nɩ a dor 'yɛr,
41005017	ka a nɩbɛ piel sʋɔrɔ a Yesu ka wʋ yi a ba wɛr pɔ.
41005018	Yesu na wa kpɩɛrɛ a gboro pɔ ka a daba 'lɔ 'yɔ̃ɔ a sɩdɛbɛ na yi sʋɔr wʋ ɩka wʋ ɩ a ba 'mataa chen.
41005019	Ka a Yesu ba sɔɔ ɛ, tɩ 'yɛr wʋ, "Kul a fʋ yir dẽme sɛ̃ tɩ 'yɛr kʋ ba a lɛ a Soro na ɩ kʋ fʋ, nɩ a lɛ wʋn jo a fʋ nɩbaal."
41005020	A daba chen na wʋ tɩ piel 'yɛrɛ a lɛ a Yesu na maal kʋ wʋ a wɛr 'lɔ pɔ ban bʋɔlɔ a Dekapolisɩ. Ka a nɛɛr 'maa a nɩbɛ.
41005021	Yesu na wa gɔ̃ɔ a man gɔ̃ɔn go, nɩyɔyɔɔ lɔ̃ɔ naa na ba jilʋ̃ wʋ. Wʋ chɛnɛ na ara a man nɛɛ,
41005022	ka a ba lɔ̃ɔfʋ jie nɩkpɛ̃ɛ ɩ̃sʋɔ ban bʋɔlɔ Jairusɩ wa a be. Wʋn wa nyɛ a Yesu,
41005023	wʋ gbur dumo a Yesu niem tɩ sʋɔr wʋ, "Yãayãabɩlɛ, a n bipɔɔbile lɛ ɩ baal ɩrɛ na kpi. Wa dɔɔl wʋ a fʋ nũu ka wʋ sa ta kpi ɛ."
41005024	Ka a Yesu nɩ a daba 'mataa chiine. Nɩyɔyɔɔ turo naa dara taa tɩɛrɛ wʋ.
41005025	Pɔɔ kɔ̃ɔ mɩ ben be lo sɩɛ suoro faara yuomo pie nɩ ayi.
41005026	Wʋ bal di dɔɔyɛ yɔɔ a tɩtɩɩlbɛ jie na wʋ sɔ̃ɔ bon jaa wʋn tara tɩ ba sa ɛ. Ka a baal tʋ̃ɔnɔ̃ wʋ.
41005027	Wʋn wa wõ a Yesu yele, wʋ tu naa a puor tɩ sɩɩr a wʋ fuu,
41005028	bojũu wʋ 'yɛr kʋ a wʋ mɩ̃ɛ. "Maa tʋ̃ɔ sɩɩr a wʋ fuu gba, ɩn sa naa, na n pɛ̃n."
41005029	Wʋn wa sɩɩr a Yesu fuu nɛɛ wa baar, a jɩ̃ɩ ŋmaa naa a dẽdẽe daa ka wʋ bɔ̃ɔn ɩka a wʋ wʋʋr baar naa.
41005030	Ka a Yesu mɩ bɔ̃ɔn a fɔɔ 'lɔ̃nɔ̃ a kpɛ̃ɔ na yi a wʋ sɛ̃. Ka a wʋ lɩɛb a nɩyɔɔ bala pɔ sʋʋr, "An lɛ sɩɩr a n fuu?"
41005031	Ka a wʋ poturbo 'yɛr, "Nyɛ a lɛ a nɩyɔyɔɔ banyã na dara taa tɩɛrɛ fʋ, tɩchɛ a fʋ sʋrɔ a sʋɔ 'lɔ na sɩɩr fʋ!"
41005032	Tɩchɛ ka a Yesu chɛnɛ kaara gʋɔrɔ ɩka wʋ nyɛ a nɩrɛ 'lɔ na sɩɩr wʋ.
41005033	Ka a pɔɔ na bɔ̃ɔn a lɛ na ɩ, dãbɩ̃ɛ kpɛ wʋ naa ka wʋ mɩrɛ na wʋ wa gbur dumo a Yesu niem tɩ 'yɛr a lɛ jaa na ɩ.
41005034	Ka a Yesu 'yɛr kʋ wʋ, "N yɛpɔɔ, fʋn sɔɔ ma jũu, fʋ sa naa. Kulo nɩ ɩ̃gãn 'maar, a fʋ dɔɔyɛ baar naa."
41005035	A Yesu ba 'yɛr baar ɛ, tɩchɛ nɩbɛ kɔ̃ɔ yi a Jairusɩ yir wa 'yɛr wʋ, "A fʋ bie kpi naa. Bãa 'yɔ̃ɔ fʋ dɔ̃ɔnɔ̃ a wiwile go?"
41005036	Yesu ba chɛlɛ a lɛ ban 'yɛrɛ ɛ, tɩ na wʋ 'yɛr kʋ a daba, "Taa joro dãbɩ̃ɛ ɛ. Sɔɔ ma dɛ."
41005037	Yesu ba sɔɔ ka nɩrɛ jaa tu wʋ ɛ, ka Pita nɩ Jemesɩ nɩ a wʋ yɛbile Jɔɔn tɛɛ ba lɛ ɛ.
41005038	Ban wa ta a Jairusɩ yir, Yesu nyɛ naa a nɩbɛ na kõnõ ŋmiere chɛlsɩ.
41005039	Ka wʋ kpɛ tɩ sʋʋr ba, "Bãa lɛ yɩ kõnõ ŋmiere nɩ a chɛlsɩ a lɛ? A bie ba kpi ɛ. Wʋ gur naa."
41005040	A ba laara tʋrɔ nɩ wʋ. Wʋ dii naa a nɩbɛ ba jaa bar ka ba yi tɩ wʋ tara a bie sãa nɩ a ma nɩ a wʋ poturbo bala wʋn 'mataa chiin, a ba kpɛ a jie 'lɔ a bikũu na be.
41005041	Ka wʋ tɩ nyɔɔ a pɔɔbile nũu tɩ 'yɛr, "Talita kum!" A par lɛ a Yesu nɩbɛ kɔkɔr pɔ, "Pɔɔbile, ir!"
41005042	Ka wʋ vaa ir chiine. Yuomo pie nɩ ayi bie lɛ. Ka a yele 'maa ba nɛɛ.
41005043	Yesu kpaal ba naa jũu ka ba taa vɛ̃ ka a nɩrɛ jaa wõ naa ɛ. Tɩ 'yɛr ɩka ba kʋ a pɔɔbile bʋ̃diir ka wʋ di.
41006001	Yesu yi naa a be ka a wʋ poturbo tu wʋ ka a ba 'mataa kul a Najaretɩ na ɩ a wʋ tẽe.
41006002	Ka a Pɛ̃nfʋ Bɩbir wa ta, ka wʋ kpɛ be a ba lɔ̃ɔfʋ jie tɩ piel wile, ka a nɩyɔɔ bala na wõ nɛɛr 'maa. Ka ba sʋrɔ, "Nyɩnɛ lɛ a daba nyã nyɛ a bɔ̃ɔfʋ nyã? Yɛ̃ buor lɛ a nyã wʋn tara na wʋ gba tʋ̃nɔ̃ nɩ a nɛ'maa tʋ̃mɔ̃?
41006003	A ba ɩ a mɩmɩɛrɛ lɛ ɛ? A ba ɩ a Mɛɛr bie lɛ ɛ, a wʋ yɛbil ɩ Jemesɩ nɩ Josesɩ nɩ Judas nɩ Simon ɛ? Ka a wʋ yɛpɔbɔ mɩ be ka a sɩ sɛ̃ ɛ?"
41006004	Ka a Yesu 'yɛr kʋ ba, "Nãaŋmɩn 'yɛ'yɛrɛ nyɛrɛ na 'yɔ̃ɔfʋ jie jaa, tɩchɛ a wʋ mɩ̃ɛ tẽe nɩ a wʋ yir dẽme nɩ a wʋ nɩbɛ sɛ̃ lɛ waa nyɛrɛ 'yɔ̃ɔfʋ ɛ."
41006005	Waa tʋ̃ɔ tʋ̃ nɛ'maa tʋ̃mɔ̃ yɔɔ a be ɛ, tɩ wʋ dɔɔl a wʋ nũu baalsɩ bɩ̃lãa a ba sa.
41006006	Yesu nɛɛ 'maa wʋ naa bojũu baa sɔɔ de wʋ ɛ. Wʋ yɔn gʋɔr a tẽn na wʋ wile.
41006007	Wʋ bʋɔl naa a wʋ poturbo Pie nɩ Ayi bala wʋn dɔ̃ɔ ir, ka ba wa a wʋ sɛ̃ ka wʋ tʋ̃ ba ayir yir, na wʋ kʋ ba kpɛ̃ɔ ka ba tʋ̃ɔ sɩdɛbɛ.
41006008	Wʋ 'yɛr kʋ ba, "Yɩ ta de bon jaa ɛ, yɩ tara dadiirsɩ tɛɛ. Yɩ ta tara bʋ̃diir ɛ, bɩɩ wʋʋr ɛ, bɩɩ yɔ̃ɔ libie a yɩ sɩɩr gãma pɔ ɛ.
41006009	Yɩ ɩ̃sʋɔ jaa wʋ su nafɔbɔ nɩ fuu bʋ̃'yen tɛɛ.
41006010	Yir jaa pɔ yɩn wa kpɛ, yɩ be a be tɩ ta a sɔ̃ɔ 'lɔ yɩn wa yi a tẽe 'lɔ pɔ.
41006011	Tẽe jaa pɔ yɩn wa kpɛ ka baa de yɩ ɛ, bɩɩ sɔɔ a 'yɛr ɛ, yɩn wa yire yɩ kpoor a yɩ gbɛɛ tã-uul ka a di a ba dɛɛr dãasɩɛ."
41006012	Ba yin chen tɩ mʋɔlɔ 'yɛrɛ a Nãaŋmɩn 'yɛr ɩka a nɩbɛ ba lɩɛb ba tɩɛr.
41006013	Ba diin a sɩdɛbɛ ka a yi, tɩ 'lɩɩ baalsɩ kãa ka ba sa.
41006014	A nãa Hɛrɔd mɩ wõ naa a anyã, bojũu nɩrɛ jaa wõ naa a Yesu yuor. Ka a bamɩne 'yɛrɛ, "A Jɔɔn 'lɔ na ɩ a kɔ̃suoro, 'lɔ lɛ tɔ̃ɔ yi a yaa pɔ, ala lɛ so ka wʋ tʋ̃nɔ̃ a nɛ'maa tʋ̃mɔ̃ a lɛ."
41006015	Ka a banyã mɩ 'yɛrɛ, "Elaija lɛ." Ka a bamɩne mɩ chɛnɛ 'yɛrɛ, "Wʋ ɩ naa a Nãaŋmɩn 'yɛ'yɛrɛ ɩ̃sʋɔ nɩtãa a bala na dɔ̃ɔ be be a kõro jaa."
41006016	Tɩchɛ a Hɛrɔd na wa wõ, wʋ 'yɛr naa, "A Jɔɔn 'lɔ ɩn vɛ̃ ka ba ŋmaa a wʋ ju lɛ, yi."
41006017	A Hɛrɔd mɩ̃ɛ lɛ dɔ̃ɔ vɛ̃ ka ba nyɔɔ a Jɔɔn waan, wa lũ 'yɔ̃ɔ a pɔɔfʋ die pɔ. Wʋ ɩ naa a nɩtɔ̃, a wʋ yɛbile Filip pɔɔ Hɛrɔdiyas wʋn de jũu.
41006018	Jɔɔn 'yɛr kʋ a Hɛrɔd, "A ba tara sɔr ɩka fʋ de a fʋ yɛbil vʋr pɔɔ kul ɛ."
41006019	Ka a Hɛrɔdiyas tara nɩ a Jɔɔn jɛɛr bʋɔrɔ ɩka wʋ kʋ wʋ, tɩchɛ waa tʋ̃ɔ ɛ.
41006020	A Hɛrɔd bɔ̃ɔ naa a Jɔɔn na ɩ nɩsʋ̃ nɩ chɛchɛ, na wʋ joro a Jɔɔn dãbɩ̃ɛ, na wʋ gu wʋ tara. A Hɛrɔd wa wõ a Jɔɔn 'yɛr a ma sɔb wʋn nɩbir, tɩchɛ wʋ ma bʋɔrɔ naa ɩka wʋ chɛlɛ a wʋ 'yɛr.
41006021	Tɩchɛ sɔr wa yuon kʋ a Hɛrɔdiyas a sɔ̃ɔ 'lɔ a nãa na wa maala a wʋ dɔɔfʋ bɩbir yele. A wʋ dɔɔfʋ bɩbir nyãna daar, wʋ bʋɔl naa a nɩbɛrɛ bala na turo a wʋ puor, nɩ a sojasɩ nɩbɛrɛ, nɩ a nɩbɛrɛ na be a Galilee pɔ.
41006022	A Hɛrɔdiyas bipɔɔ wa kpɛ naa, na wʋ sɛ a bɩ̃nɛ ka a pɛl a nãa Hɛrɔd nɩ a wʋ nɩbɛrɛ bala ba jaa pʋɔ. Ka wʋ 'yɛr kʋ a pɔɔbile, "Sʋɔr ma bon jaa fʋn bʋɔrɔ, ɩn kʋ fʋ naa."
41006023	Be lɛ wʋ põl kʋ a pɔɔbile, "Bon jaa fʋn sʋɔr ala ɩ a n nãalʋ̃ʋ ŋmaa gba lɛ, n na kʋ fʋ naa."
41006024	Ka wʋ yi chen tɩ sʋʋr a wʋ ma, "Bo lɛ ɩn sʋɔr?" Ka a wʋ ma 'yɛr wʋ, "Tɩ sʋɔr a Jɔɔn Kɔ̃suor ju."
41006025	Ka a pɔɔbile yi pɔɔ fɔɔ lɛ kpɛ a nãa sɛ̃ tɩ 'yɛr, "N bʋɔrɔ naa ɩka fʋ 'yɔ̃ɔ a Jɔɔn Kɔ̃suor ju a la'yɛlma pɔ kʋ ma a pʋ̃pãanyã."
41006026	A nãa pʋɔ sɔ̃ɔ naa, tɩchɛ a nɩbɛ bala wʋn bʋɔl na wʋn põl kʋ a pɔɔbile jũu, waa bʋɔrɔ ɩka wʋ tɔr ɛ.
41006027	Ka wʋ tʋ̃ a nɩkʋrɔ ɩ̃sʋɔ a dẽdẽe daa ɩka wʋ chen tɩ ŋmaa a Jɔɔn ju waan. A daba chen tɩ ŋmaa a Jɔɔn ju a pɔɔfʋ die pɔ
41006028	'yɔ̃ɔ a la'yɛlma pɔ waan, wa kʋ a pɔɔbile ka wʋ de kʋ a wʋ ma.
41006029	A Jɔɔn poturbo na wõ a lɛ, ba chen tɩ 'mɔɔ wʋ na ba ũu.
41006030	A Yesu nɩtʋ̃nsɩ lɩɛb wa lɔ̃ɔ taa a wʋ sɛ̃, na ba wa man a lɛ jaa ban tʋ̃ tɩ wiil a nɩbɛ, na ba kʋ a Yesu.
41006031	A nɩbɛ yɔɔ na waara tɩ chiine jũu, jaa gba ba be be a ban di ɛ. Be lɛ ka Yesu 'yɛr kʋ ba, "Yɩ wa a sɩn tɛɛ chen a jie 'lɔ a nɩbɛ na ba be ɛ, a yɩ tɩ jɩ̃nɛ pɛ̃n."
41006032	Ba kpɛ naa a gboro bala tɛɛ chen a jie 'lɔ̃nɔ̃.
41006033	Tɩchɛ a nɩbɛ na wa nyɛ ban chiine ba bɔ̃ɔ ba naa. A ba yi a tẽn a jaa de nie jon gbɛɛ tɩ ara a be.
41006034	A Yesu na wa tɩ ta, na wʋ nyɛ a nɩyɔɔ a ba ɩrɛ nɩbaal a wʋ sɛ̃, ban kaara fɩka piir na ba tara chɩnɛ jũu, wʋ piel wile ba yelyɔɔ.
41006035	Mɔ̃tɔ̃ɔ na wa mʋrɔ a wʋ poturbo wa naa wa 'yɛr kʋ a Yesu, "A ka ɩ naa mɔgɔ̃ɔ, tɩ a mɔ̃tɔ̃ɔ mɩ mʋrɔ;
41006036	wɛl a nɩbɛ bar a ba chen a por nɩ a tẽn na gbʋr tɩ bɔ bʋ̃diir da di."
41006037	Ka be lɛ a Yesu 'yɛr sɔɔ ba, "Yɩn mɩ̃ɛ yɩ kʋ ba bʋ̃kɔ̃ɔ a ba di." Ka a poturbo 'yɛr ɩka, "Nyɩnɛ lɛ sɩn nyɛ a libie anyãna? Nɩbʋ̃'yen ŋmɛrsɩ aniin sãyar gba! Ŋmɩnɛ lɛ sɩn ɩ kʋ ba jaa bʋ̃diir?"
41006038	A be lɛ a Yesu sʋʋr ba, "Paanʋ̃ɔsɩ aŋmɩnɛ lɛ yɩ tara? Yɩ chen tɩ kaa." Be lɛ ba chen tɩ kaa tɩ wa 'yɛr kʋ wʋ, "Paanʋ̃ɔsɩ anũu, nɩ jɩ̃mɛ ayi."
41006039	A Yesu 'yɛr kʋ a poturbo a ba ɩ a nɩbɛ ba jaa a ba jɛ̃ gbulsɩ a mɔ'yɔlɔ ju.
41006040	Be lɛ a nɩbɛ jɩ̃nɛ jɩ̃nɛ, a gbulsɩ gbulsɩ. Bamɩne jɩ̃nɛ naa kɔɔr kɔɔr, ka bamɩne mɩ jɩ̃nɛ lɩjaayi nɩ piir.
41006041	A Yesu de naa a paanʋ̃ɔsɩ anũu nɩ a jɩ̃mɛ ayi ala na wʋ kaa saaju tɩ dʋl puor Nãaŋmɩn yãan. Wʋ de naa a paanʋ̃ɔsɩ ŋma ŋma tɩ de kʋ a wʋ poturbo tɩ 'yɛr, "Yɩ de põ a nɩbɛ." Tɩ lɛ de a jɩ̃mɛ ayi ala mɩ ŋma põ a nɩbɛ.
41006042	A nɩbɛ ba jaa din, na ba tɩɩ,
41006043	tɩchɛ ka a poturbo wob a bʋ̃ŋmaara 'yɔ̃ɔ pɛr pie nɩ ayi.
41006044	A nɩbɛ bala na dɔ̃ɔ di a bʋ̃diir ala, dɔɔr tɛɛ ɩ naa tur anũu.
41006045	Ajienaa, ka a Yesu 'yɔ̃ɔ a wʋ poturbo a ba kpɛ a gboro na ba de nie chiine a Betɩsaida tɩ wʋ na wɛl a nɩbɛ bar.
41006046	Wʋn wa bar ba wa baar, wʋ do naa a tɔ̃ɔ ju ɩka wʋ tɩ puor.
41006047	A wɛr na wa sɔɔrɔ, a gboro be naa a man sãlsɔɔ, tɩchɛ ka wʋ be a wɛyõo, 'lɔ tɛɛ.
41006048	Wʋ nyɛ naa a wʋ poturbo ka ba mɔ̃nɔ̃ a gboro faara bojũu a sɛsɛbɛ furo na tuoro ba. A wɛr na wa gbʋrɔ a chaarfʋ, wʋ yin chiine a kʋ̃ɔ ju waara a ba sɛ̃, ta bʋɔrɔ ɩka wʋ po ba.
41006049	Ban wa nyɛ wʋn chiine a kʋ̃ɔ ju a lɛ, ba tɩɛr ɩka kpĩin lɛ, na ba ŋme chɛlsɩ,
41006050	bojũu ba jaa nyɛ wʋ naa ka dãbɩ̃ɛ kpɛ ba. Ajienaa, ka a Yesu tãn, "Yɩ nyɔɔ nyãa! Maa lɛ! Yɩ taa joro dãbɩ̃ɛ ɛ."
41006051	Tɩ pãa kpɛ a gboro pɔ ka a sɛsɛbɛ ŋmaa vʋʋr. Ka a nɛɛr 'maa ba yɔɔ jaa.
41006052	Baa dɔ̃ɔ bɔ̃ɔ a paanʋ̃ɔsɩ ala par ɛ, bojũu a ba ju ba wõnõ nyaar ɛ.
41006053	Ban wa gɔ̃ɔ a man do lũ a gboro a Genesaretɩ gɔ̃ɔn,
41006054	tɩ tɔ̃ɔ yi a gboro pɔ, nɩbɛ nyɛ naa a Yesu bɔ̃ɔ.
41006055	A nɩbɛ jon yɔ a wɛr 'lɔ wʋ jaa na ba tuo a ba baalsɩ nɩ sɔ̃n chiin jie jaa ban wõ ɩka wʋ be naa.
41006056	Jie jaa wʋn chen, tẽkpɛ̃ɛ pɔ bɩɩ, tẽbile pɔ bɩɩ, ka a tẽe kõkoor lɛ̃ɛɛ, ba ma gaal naa a ba baalsɩ a chãa pɔ. Ba ma sʋɔrɔ naa a Yesu ɩka wʋ sɔɔ ka ba sɩɩr a wʋ fuu nɛɛ gba, bala jaa na sɩɩr, ma sa naa.
41007001	A Faraseemɩne nɩ a Mosesɩ Nɛɛ wiwiilbe bamɩne yi naa a Jerusalɛm wa lɔ̃ɔ a Yesu sɛ̃,
41007002	na ba nyɛ a wʋ poturbo ka ba dire nɩ nũdɛbɛ. Ka a lɛ wiil ɩka baa pɛɛ a ba nuur a, "Puorfʋ pɛɛfʋ 'lɔ ɛ."
41007003	A Faraseemɩne nɩ a Juu nɩbɛ ba maa di ka bala ba pɛɛ a ba puorfʋ pɛɛfʋ 'lɔ ɛ, na ba turo a lɛ a ba nɩbɛrɛ na bin.
41007004	Bala wa yi daa wa, ba maa di ka bala ba pɛɛ a pɛɛfʋ 'lɔ ɛ. Ban turo a ba bin yɔɔ ala jũu, ba ma pɛɛn a ŋmama, dʋʋr nɩ a kulaar.
41007005	Ala lɛ so ka a Faraseemɩne nɩ a Mosesɩ Nɛɛ wiwiilbe sʋʋr a Yesu, "Bo lɛ so ka a fʋ poturbo ba turo a lɛ a sɩ nɩbɛrɛ na bin ɛ, na baa pɛɛ a ba nuur ɛ tɩ dire nɩ nũdɛbɛ!"
41007006	Ka a Yesu 'yɛr, "Sɩrɛ jaa lɛ a Isaiya dɔ̃ɔ 'yɛr a yɩn nɛɛr ayi dẽme 'yɛr na wʋ sɛb. Nãaŋmɩn 'yɛr naa, 'A yɩn nɩbɛ banyãna 'yɔ̃ɔnɔ̃ ma naa nɩ a yɩ nɛɛ, tɩchɛ ka a yɩ pʋtɩɛr jãa a n sɛ̃.
41007007	Pɔrɔ lɛ yɩ puoro ma, bojũu yɩ wile naa nɩsaal nɛbinsɩ tɩ tɩɛr ɩka maa nɛɛ lɛ.'
41007008	Yɩ bar naa a Nãaŋmɩn Nɛɛ tɩ turo a lɛ a yɩ nɩbɛrɛ na bin.
41007009	"A ba ɩ ka yɩ de yɛ̃ bar a Nãaŋmɩn Nɛɛ tufʋ tɩ turo a lɛ a yɩn mɩ̃ɛ na bin ɛ.
41007010	Mosesɩ 'yɛr naa a Nãaŋmɩn gãn pɔ, ''Yɔ̃ɔnɔ̃ a fʋ sãa nɩ a fʋ ma.' Na wʋ mɩ lɛ 'yɛr, 'Ɩ̃sʋɔ jaa wa pɔ 'yɔ̃ɔ a wʋ sãa bɩɩ a wʋ ma, ba kʋ wʋ.'
41007011	Tɩchɛ ka yɩn 'yɛr ɩka a sɛɛ na, nɩrɛ wa 'yɛr kʋ a wʋ sãa bɩɩ a wʋ ma, 'Bon jaa ɩn naa kʋ fʋ, n den kʋ Nãaŋmɩn.'
41007012	Yɩ maa lɛ vɛ̃ ka wʋ maal bon jaa kʋ a wʋ sãa bɩɩ a wʋ ma ɛ.
41007013	Yɩn ɩrɛ a nɩtɔ̃ jũu, ka yɩ kaara a Nãaŋmɩn Nɛɛ pɔrɔ tɩ turo a lɛ yɩn mɩ̃ɛ na bin. Yelyɔɔ mɩ ben be yɩn ɩrɛ nɩ nyɛtaa a nɩtɔ̃."
41007014	A Yesu lɛ bɔ̃ɔ bʋɔl a nɩyɔɔ ka ba lɩɛb wa a wʋ sɛ̃. Ka wʋ 'yɛr, "Yɩ ɩ̃sʋɔ jaa wʋ chɛl wõ ɩn 'yɛrɛ tɩ na yɩ bɔ̃ɔ a par.
41007015	Bon jaa ba be ka a yõo ka nɩrɛ na de di ka a bʋ̃nyɩnɛ vɛ̃ ka wʋ dɛɛ ɛ, tɩchɛ bon 'lɔ na yi a nɩrɛ pʋtɩɛr pɔ lɛ na vɛ̃ ka wʋ dɛɛ."
41007017	Sɔ̃ɔ 'lɔ wʋn wa bar a nɩyɔɔ bala tɩ kpɛ a yir, a wʋ poturbo sʋʋr wʋ naa a sʋkpa par.
41007018	Ka a Yesu sʋʋr ba, "Yɩ mɩ ɩ naa a nɩbɛ bala na ba bɔ̃ɔ a par bɩɩ? Yaa bɔ̃ɔ ɩka bon jaa ba be be ka nɩrɛ na de di na wʋ dɛɛ ɛ,
41007019	bojũu wʋ maa kpɛ a wʋ tɩɛr pɔ ɛ, tɩchɛ pʋɔm lɛ wʋ ma suu na wʋ tɩ yi." Yesu 'yɛr a nɩtɔ̃ na wʋ wiil ɩka a bʋ̃diir a jaa sɛɛn difʋ.
41007020	Na wʋ mɩ lɛ 'yɛr ɩka, "Bon nyã na yi a nɩrɛ pʋtɩɛr pɔ lɛ ma tʋ̃ɔ vɛ̃ ka wʋ dɛɛ.
41007021	Ala na ma yi a nɩrɛ pʋtɩɛr pɔ lɛ, tɩɛr dɛbɛ, nɩ a sɛ̃sɛ̃yele, nɩ a nãnyuur, nɩ nɩrɛ kʋfʋ, nɩ sɛ̃fʋ,
41007022	nɩ a nyuur, nɩ a putuo, nɩ jire, nɩ kakaba, nɩ bɔbier, nɩ yosɔ̃ɔ, nɩ pɔlyele nɩ a jɔlyele.
41007023	A yeldɛbɛ anyãna a jaa lɛ ma yi a nɩrɛ pʋtɩɛr pɔ, vɛ̃ ka wʋ dɛɛ."
41007024	Be lɛ ka a Yesu yi a be na wʋ chen a Tire wɛr pɔ. Wʋ tɩ kpɛ naa a yir ɩ̃sʋɔ pɔ, tɩ waa bʋɔrɔ ɩka nɩrɛ jaa wʋ bɔ̃ɔ ka wʋ ben be ɛ. Tɩchɛ wʋ kʋ̃ tʋ̃ɔ sɔɔl ɛ.
41007025	Ala a pɔɔ na tara wʋ bipɔɔ ka a sɩdɛɛr tara, ajienaa wʋn wʋ wõ a Yesu 'yɛr, wʋ wan wa lo gbur dumo a wʋ niem.
41007026	A pɔɔ ba dɔ̃ɔ ɩ a Juu nɩrɛ ɛ, na wʋ dɔ̃ɔ yi be a Siriya Fonisiya paal pɔ. Wʋ sʋɔr naa a Yesu ɩka, wʋ dii a sɩdɛɛr bar a wʋ bipɔɔ pɔ.
41007027	Ka a Yesu 'yɛr, "Bar ka a bibiir di a lɛ ban bʋɔrɔ, taa de a bibiir bʋ̃diir kʋ baar ɛ."
41007028	Ka a pɔɔ mɩ 'yɛr, "Sɩrɛ lɛ, n Soro, tɩchɛ a baar mɩ ma dire naa a bʋ̃ pʋr pʋr ala a bibiir na ma dire, tɩchɛ ka a loro a tẽe."
41007029	Ka a Yesu 'yɛr kʋ wʋ, "A nɩtɔ̃ fʋn 'yɛr jũu, kulo. A sɩdɛɛr bar naa a fʋ bipɔɔ."
41007030	Wʋ kul tɩ nyɛ a bie na gã a gado ju, tɩ a sɩdɛɛr yi.
41007031	Yesu lɛ yi naa a Tire wɛr pɔ, na wʋ tu a Sidon suu a Galilee man pɔ, na wʋ tɩ chen a Dekapolisɩ paal pɔ.
41007032	Be lɛ ka nɩbɛ bamɩne waan daba na ɩ wõo, na waa tʋ̃ɔnɔ̃ 'yɛrɛ sʋ̃ ɛ. Ba sʋɔr a Yesu ka wʋ sɩɩr a daba nɩ a wʋ nũu na wʋ sãa wʋ.
41007033	Ka Yesu tara a daba yin chɛ̃chɛ̃ɛ, na wʋ de a wʋ nubie su a daba tobɔɔr pɔ, be lɛ wʋ chɩr nataar tɩ sɩɩr a daba jãlbir.
41007034	Na wʋ dʋl kaa a saaju tɩ vʋʋr na wʋ 'yɛr kʋ a daba, "Efata!", a par lɛ a Yesu nɩbɛ kɔkɔr pɔ, yuo.
41007035	Ajienaa ka a daba tobo yuo ka a jãlbir lɩɛb ka wʋ piel 'yɛrɛ jaa chɛchɛ.
41007036	Yesu kpaal ban jũu ɩka ba taa ɩrɛ wa 'yɛrɛ kʋrɔ nɩrɛ jaa ɛ. Tɩchɛ a lɛ wʋn kpãa ba lɛ lɛ ba mɩ 'yɛrɛ yʋɔrɔ nɩ a jie wʋ jaa.
41007037	A nɩbɛ nɛɛ 'maan yɔɔ jaa ka ba 'yɛrɛ, "Wʋ ɩn yele jaa sʋ̃. Wʋ gba ma vɛ̃ naa ka wõo wõnõ, tɩ jãlbir lɩɛb 'yɛrɛ chɛchɛ."
41008001	A sɔ̃ɔ 'lɔ̃nɔ̃ pɔ, nɩyɔɔ lɛ lɔ̃ɔn taa go a Yesu sɛ̃, tɩ baa tara bon na di ɛ. Yesu bʋɔl a wʋ poturbo ka ba wa a wʋ sɛ̃ ka wʋ 'yɛr,
41008002	"A nɩbɛ banyã ɩrɛ naa nɩbaal, bojũu ber ata nɩ nyã ban be a n sɛ̃, baa lɛ tara bon na di ɛ.
41008003	Maa mɩ bar ba ka ba kulo nɩ a kɔ̃, ban tɩ lon sɔr pɔ, bojũu bamɩne yin tɛɛr."
41008004	Ka a wʋ poturbo 'yɛr, "Tɩchɛ nyɩnɛ lɛ a kanaa a mɔgɔ̃ɔ pɔ nɩrɛ na nyɛ bʋ̃diir kʋ ba?"
41008005	Ka a Yesu sʋʋr ba, "Paanʋ̃ɔsɩ aŋmɩnɛ lɛ yɩ tara?" Ka ba 'yɛr, "Paanʋ̃ɔsɩ ayopõi."
41008006	Wʋ 'yɛr naa a nɩbɛ, ka ba jɩ̃nɛ tẽe, tɩ na wʋ de a paanʋ̃ɔsɩ ayopõi ala puor Nãaŋmɩn yãan, tɩ ŋma ŋma de kʋ a wʋ poturbo ka ba de põ a nɩbɛ.
41008007	Ba tara naa a jɩ̃bil amɩne, ka wʋ de a ala mɩ puor Nãaŋmɩn yãan, tɩ 'yɛr ɩka a poturbo ba de põ a nɩbɛ.
41008008	Ba di naa tɩɩ tɩ chɛ. Ka a wʋ poturbo wob a bʋ̃ŋmaara ala ban di faa 'yɔ̃ɔ pɛr ayopõi.
41008009	Ba ɩ naa tur anaar. Ka wʋ bar ba a sɔr.
41008010	Ajienaa, 'lɔ nɩ a wʋ poturbo 'mantaa kpɛ a gboro pɔ, na ba chen a Dalmanuta paal pɔ.
41008011	Be lɛ a Faraseemɩne wa sʋrɔ wʋ yelsʋʋrsɩ, bʋɔrɔ ɩka ba bɛɛr wʋ kaa, na ba 'yɛr ɩka wʋ wiil ba jɩ̃nɛ kɔ̃ɔ ka ba bɔ̃ɔ ɩka wʋ yin a Nãaŋmɩn sɛ̃.
41008012	Ka wʋ vʋʋr lɛ fãa tɩ 'yɛr, "Bo lɛ so ka a yɩn pʋ̃pãanyã nɩbɛ bʋɔrɔ jɩ̃nɛ ɩka yɩ nyɛ? Yelmɩ̃ɛ lɛ n 'yɛrɛ kʋrɔ yɩ, yɩ kʋ̃ nyɛ jɩ̃nɛ jaa ɛ."
41008013	Wʋ bar ba naa tɩ kpɛ a gboro gɔ̃ɔnɔ̃ a man gɔ̃ɔn.
41008014	A wʋ poturbo ĩin naa ba tara paanʋ̃ɔ ɛ, tɩ tara bʋ̃'yen tɛɛ a gboro pɔ.
41008015	Ka a Yesu 'yɛr kʋ ba, "Yɩ bɔ̃ɔn a Faraseemɩne paanʋ̃ɔ dãbɩl nɩ a Hɛrɔd paanʋ̃ɔ dãbɩl mɩ."
41008016	Ka a wʋ poturbo guor taa 'yɛrɛ, "Sɩn ba tara a paanʋ̃ɔ lɛ so."
41008017	Yesu na bɔ̃ɔn a lɛ ban 'yɛrɛ, wʋ sʋʋr ba naa, "Bãa 'yɔ̃ɔ lɛ yɩ 'yɛrɛ ɩka yaa tara paanʋ̃ɔ ɛ? Yaa bɔ̃ɔ a par sɛrɛ ɛ? A yɩ nyãa kpɛ̃mɛ na mɩ?
41008018	Yɩ tara na nɩbie tɩ ba nyɛrɛ ɛ, na yɩ tara tobo tɩ ba wõnõ ɛ. Yɩ ĩin bɩɩ?
41008019	A paanʋ̃ɔsɩ anũu ɩn dɔ̃ɔ de ŋma kʋ a dɔɔr tur anũu, pɛr aŋmɩnɛ lɛ yɩ wob a bʋ̃ŋmaar na chɛ 'yɔ̃ɔ?" Ka ba 'yɛr, "Pɛr pie nɩ ayi."
41008020	Ka a Yesu lɛ bɔ̃ɔ 'yɛr, "Ɩn lɛ de a paanʋ̃ɔsɩ ayopõi na n ŋma kʋ a nɩbɛ tur anaar, pɛr aŋmɩnɛ lɛ yɩ lɛ wob 'yɔ̃ɔ?" Ka ba 'yɛr, "Pɛr ayopõi."
41008021	Ka wʋ 'yɛr kʋ ba, "Yaa bɔ̃ɔ a par sɛrɛ ɛ?"
41008022	Ba wa ta na a Betɩsaida tẽe pɔ, ka a nɩbɛ bamɩne tara jɔ̃ɔ waan a Yesu sɛ̃ wa sʋɔr wʋ, ka wʋ sɩɩr a jɔ̃ɔ ka wʋ nyɛrɛ.
41008023	Yesu nyɔɔ naa a jɔ̃ɔ nũu tɩ tɔɔ wʋ yin a tẽe chɛchɛ. Wʋ tɩ chɩr nataar 'yɔ̃ɔ a daba nɩbie pɔ tɩ dɔɔl wʋ a nũu tɩ sʋʋr wʋ, "Fʋ nyɛn bon bɩɩ?"
41008024	Ka a daba dʋɔ kaa tɩ 'yɛr, "N nyɛn nɩbɛ na kaara tɩɩr kaar na ba vire yʋɔrɔ."
41008025	Ka a Yesu lɛ de a wʋ nuur pɔɔ a daba nɩbie, ka a wʋ nɩbie yuo, ka wʋ nyɛrɛ pãa nyɛ bomo a jaa chɛchɛ.
41008026	Ka a Yesu 'yɛr kʋ wʋ, "Kulo, ta lɛ kpɛ a tẽe pɔ ɛ."
41008027	Yesu nɩ a wʋ poturbo chen naa a tẽn ala naa gbʋr Sisariya Filipai. A sɔr pɔ ban be chiine, a Yesu sʋʋr ba naa, "An lɛ a nɩbɛ 'yɛrɛ ɩka n ɩ naa?"
41008028	Ka ba 'yɛr, "Bamɩne 'yɛr naa ɩka fʋ̃ʋ lɛ a Jɔɔn 'lɔ na dɔ̃ɔ suoro a nɩbɛ a Nãaŋmɩn kʋ̃ɔ. Ka bamɩne mɩ 'yɛr ɩka Elaija. Ka a bamɩne mɩ chɛnɛ 'yɛrɛ ɩka fʋ ɩ naa Nãaŋmɩn 'yɛ'yɛrɛ ɩ̃sʋɔ na dɔ̃ɔ be be."
41008029	Ka a Yesu sʋʋr ba, "Tɩchɛ an lɛ yɩ mɩ 'yɛr ɩka n ɩ naa?" Ka a Pita 'yɛr, "Fʋ̃ʋ lɛ a Nɩ-iraa, a Nãaŋmɩn na tʋ̃ ɩka fʋ faa a wʋ nɩbɛ."
41008030	Ka a Yesu kpãa ba, "Yɩ taa ɩrɛ wa 'yɛrɛ a n 'yɛr kʋrɔ nɩrɛ jaa ɛ."
41008031	Yesu piel wile ba na wʋ 'yɛrɛ ɩka a Nɩsaal Bie na din dɔɔyɛ yele yɔɔ pɔ, ka a Juu nɩbɛrɛ, nɩ a ba bɔɔrlo nɩbɛrɛ nɩ a Mosesɩ Nɛɛ wiwiilbe tɔr wʋ bar, na ba kʋ wʋ. Tɩchɛ a ber ata daar wʋn ir naa a kũu pɔ ɩ vʋr.
41008032	Wʋ 'yɛr naa anyã chãa pɔ, ka a Pita tara wʋ yin chɛ̃chɛ̃ɛ tɩ piel mii 'yɔ̃ɔ wʋ.
41008033	Tɩchɛ ka a Yesu lɩɛb kaa a wʋ poturbo tɩ mɩ mii 'yɔ̃ɔ a Pita 'yɛrɛ, "Tɔɔ chen be, Satan! A fʋ tɩɛr ɩn nɩrɛ tɩɛr, waa ɩ Nãaŋmɩn tɩɛr ɛ."
41008034	Be lɛ wʋ bʋɔl a nɩyɔɔ nɩ a poturbo ka ba wa a wʋ sɛ̃, ka wʋ 'yɛr kʋ ba, "Nɩrɛ 'lɔ jaa na bʋɔrɔ ɩka wʋ turo ma, a nɩnyɩnɛ na 'laara a wʋ mɩ̃ɛ tɩ de a daa na ɩ dɔɔyɛ nɩ kũu, tɩ turo ma.
41008035	Nɩrɛ 'lɔ jaa na bʋɔrɔ a wʋ nyɛvʋr, a wʋ nyɛvʋr na bɔr na, tɩ nɩrɛ 'lɔ na sɔɔ a wʋ nyɛvʋr bɔrfʋ a maa nɩ a 'yɛr nʋ̃ɔ nyã jũu, na faa wʋ naa.
41008036	Ala ɩ nɩrɛ tara naa a wɛr nyã bonsɩ a jaa tɩ a wʋ sɩɛ wɛ, bo tɔ̃nɔ̃ lɛ be be?
41008037	Bɩɩ bo lɛ nɩrɛ na de tɛɛn a wʋ sɩɛ?
41008038	Ala ɩ nɩrɛ mɩ nyɛ naa a maa nɩ a n 'yɛrbie ka a ɩ vɩ̃ yele a nɩbɛ banyã na tɔr Nãaŋmɩn bar, nɩ a putudẽme sɛ̃, a Nɩsaal Bie mɩ na kaa naa a nɩnyɩnɛ 'lɔ ka wʋ ɩ vĩ sʋɔ a sɔ̃ɔ 'lɔ wʋn wa lɩɛb wa nɩ a wʋ Sãa tɩɩr 'matãan a malaka chɛchɛsɩ."
41009001	Ka a Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, bamɩne ara naa a kana na ba kʋ̃ kpi ɛ, tɩchɛ na ba nyɛ a Nãaŋmɩn nãalʋ̃ʋ na na wa nɩ kpɛ̃ɔ."
41009002	A ber ayʋɔb puor, Yesu tara naa Pita nɩ Jemesɩ nɩ Jɔɔn tɛɛ na wʋ de ba nie ka ba 'mataa do tɔ̃wõo kɔ̃ɔ ju. Be lɛ wʋ tɩ chil a ba niem.
41009003	A wʋ fuu pɛl nyɩlɛ gar bʋ̃pɩla jaa nɩrɛ na maal a ka a wɛr pɔ.
41009004	Ka a Elaija nɩ a Mosesɩ, wa daa yi a ba sɛ̃. Ka bala nɩ a Yesu 'mataa 'yɛrɛ.
41009005	Ka a Pita 'yɛr kʋ a Yesu, "Wiwile, a sɛɛ naa sɩn be a ka. Sɔɔ, ka sɩ maal sɛɛr ata: fʋ̃ʋ ɩ̃sʋɔ, Mosesɩ ɩ̃sʋɔ, Elaija mɩ ɩ̃sʋɔ."
41009006	Pita ba bɔ̃ɔ ŋmɩnɛ wʋ na 'yɛr ɛ, bojũu dãbɩ̃ɛ kpɛ ba naa.
41009007	Ka a julõjuur wa pɔɔ ba, tɩ kɔkɔr 'yɛr a be a julõjuur pɔ, "N binʋ̃nãa lɛ a nyãna. Yɩ chɛlɛ a wʋ 'yɛr."
41009008	Ajienaa ban ɩka ba kaa, baa lɛ nyɛ nɩrɛ jaa ɛ, tɩ nyɛ a Yesu tɛɛ.
41009009	Ban wa yi a tɔ̃ɔ ju suro, ka a Yesu kpãa ba ɩka ba taa wa 'yɛrɛ a lɛ ban nyɛ kʋrɔ nɩrɛ jaa ɛ, wa tɩ tãn a lɛ a Nɩsaal Bie na ir yi a wʋ kũu pɔ.
41009010	Baa 'yɛr kʋ nɩrɛ jaa ɛ, tɩ 'yɛrɛ na ba sʋrɔ taa a kũu pɔ irfʋ par.
41009011	Ka ba sʋʋr wʋ, "Bo lɛ so ka a Mosesɩ Nɛɛ wiwiilbe 'yɛr ɩka Elaija lɛ na de nie wa?"
41009012	Ka a Yesu 'yɛr, "Sɩrɛ jaa lɛ a Elaija de nie wa chɔɔr a yele jaa. Tɩ ba mɩ sɛb ɩka a Nɩsaal Bie na din dɔɔyɛ yɔɔ ka ba tɔr wʋ bar.
41009013	Tɩchɛ n 'yɛrɛ na kʋrɔ yɩ ɩka a Elaija wa naa ka ba ɩ a lɛ jaa ban bʋɔrɔ kʋ wʋ nɩtãa a lɛ ban sɛb a Nãaŋmɩn gãn pɔ."
41009014	Ban wa ta a poturbo ŋmaa bala sɛ̃, ba nyɛn nɩyɔɔ na ara jilʋ̃ ba ka a bala nɩ a Mosesɩ Nɛɛ wiwiilbe chɩrɛ taa.
41009015	Ka nɩbɛ na wa nyɛ a Yesu na waara, ka ba nɛɛ 'maa ka ba jo tuor puor wʋ.
41009016	Ka a Yesu sʋʋr a wʋ poturbo, "Bo lɛ yɩ chɩrɛ taa a lɛ?"
41009017	Ka nɩrɛ ɩ̃sʋɔ 'yɛr a be a nɩyɔɔ pɔ, "Wiwile, n bidaba lɛ sɩdɛɛr nyɔɔ ka wʋ maa tʋ̃ɔ 'yɛr ɛ, ka n waan a fʋ sɛ̃.
41009018	'Lɔ wa ir wʋ, wʋ ma daa wʋn lɔb tẽe ka wʋ furo a natafuul tɩ ɔɔrɔ a nyɩmɛ tɩ tãa. Ka n wa sʋɔr a fʋ poturbo ɩka ba dii a sɩdɛɛr nyãna bar, ka baa tʋ̃ɔ ɛ."
41009019	Ka a Yesu 'yɛr, "Aa, a yɩn nɩbɛ banyã na ba tara sɔɔfʋ ɛ, n be a yɩ sɛ̃ kor ta ŋmɩnɛ? N tara kãnyir ŋmɩnɛ kʋ yɩ? Waan a bie wa kʋ ma."
41009020	Ka ba waan a bie. A sɩɛ na wa nyɛ a Yesu, wʋ ir tãa a bie ka wʋ lo tẽe, mɩrɛ tɩ bile tɩ furo a natafuul.
41009021	Be lɛ a Yesu sʋʋr a bie sãa, "Sɔ̃ɔ buor lɛ a piel wʋ a nɩtɔ̃?" Ka a sãa 'yɛr, "A bibile daar jaa lɛ a piel wʋ.
41009022	Wʋ ma daa wʋn lɔb bũu pɔ bɩɩ kʋ̃ɔ pɔ bʋɔrɔ ɩka wʋ kpi. Ala ɩ fʋn tʋ̃ɔ ɩ yele kɔ̃ɔ, kaa a sɩ nɩbaal tɩ na fʋ sʋ̃ʋ sɩ."
41009023	Ka a Yesu mɩ 'yɛr, "Bo lɛ so ka a fʋ 'yɛr ɩka ala ɩ ɩn tʋ̃ɔ naa? Yele jaa ɩn kɔ̃mɔ̃kɔ̃mɔ̃ kʋ a bala na sɔɔ de ma."
41009024	Ajienaa lɛ a bie sãa chɩɩr, "N sɔɔn de fʋ! Sʋ̃ʋ ma, a n sɔɔfʋ ba bɛrma ɛ!"
41009025	Yesu na wa nyɛ a nɩyɔɔ na joro lɔ̃ɔnɔ̃ taa a jie, wʋ tãn a sɩdɛɛr, "Fʋ̃ʋ sɩdɛɛr na ma vɛ̃ ka nɩbɛ ɩ wõn, wa yi a bie pɔ na fʋ taa lɛ ɩrɛ wa kpɩɛrɛ a wʋ pɔ go ɛ!"
41009026	Ka a sɩɛ ŋme chɛlma tɩ dɔ̃ɔnɔ̃ a bie yɔɔ tɩ yi, ka a bie gã kaara fɩka kũu. Ka a nɩbɛ 'yɛr, "Wʋ kpi naa!"
41009027	Tɩchɛ ka a Yesu nyɔɔ a wʋ nũu tɔɔ, ka wʋ ir ara.
41009028	Yesu na wa kpɛ a yir 'lɔ nɩ a wʋ poturbo tɛɛ, ka ba sʋʋr wʋ, "Bãa lɛ so ka sɩn ba tʋ̃ɔ a sɩdɛɛr nyã dii bar ɛ?"
41009029	Ka a Yesu 'yɛr, "Nãaŋmɩn sʋɔrfʋ tɛɛ lɛ na vɛ̃ a fʋ dii a sɩɛ nyã ka wʋ yi."
41009030	Ba yin a jie 'lɔ tɩ tu a Galilee tal. Yesu ba bʋɔrɔ ɩka nɩrɛ jaa wʋ bɔ̃ɔ a jie ban be ɛ,
41009031	bojũu wʋ wile naa a wʋ poturbo, "Ban de naa a Nɩsaal Bie kʋ a nɩbɛ, ka ba kʋ wʋ. Ka a ber ata daar wʋn ir naa, na wʋ tara nyɛvʋr."
41009032	Tɩchɛ baa bɔ̃ɔ a par a lɛ wʋn 'yɛrɛ ɛ, tɩ joro dãbɩ̃ɛ ɩka ba sʋʋr wʋ.
41009033	Yesu nɩ a wʋ poturbo wa ta na a Kapenahum. Ban wa kpɛ a yir, a Yesu sʋʋr ba naa, "Bãa 'yɔ̃ɔ lɛ yɩ chɩrɛ taa a sɔr pɔ a lɛ?"
41009034	Ka ba ɩ jaa gbulo, bojũu a sɔr pɔ ba chɩrɛ na taa ɩka an lɛ ɩ a kpɛ̃ɛ.
41009035	Yesu na wa jɩ̃nɛ wʋ bʋɔl naa a wʋ poturbo Pie nɩ Ayi na wʋ 'yɛr kʋ ba, "A yɩ ɩ̃sʋɔ wa bʋɔrɔ ɩka wʋ de nie, a nɩnyɩnɛ 'lɔ wʋ ɩ a yɩ jaa bile, na wʋ ɩ a yɩ jaa tʋ̃tʋ̃nɔ̃."
41009036	Yesu vɛ̃ naa ka bibile kɔ̃ɔ ir ara a ba jaa sãlsɔɔ. Wʋ 'mɔɔn a bie tɩ 'yɛr kʋ ba,
41009037	"Nɩrɛ 'lɔ jaa na de a bibiir banyãna taaba a n jũu, maa lɛ wʋ de. Nɩrɛ 'lɔ jaa mɩ na de ma, a ba ɩ maa lɛ wʋ de ɛ, tɩchɛ a nɩrɛ 'lɔ na tʋ̃ ma lɛ wʋ de."
41009038	Ka a Jɔɔn 'yɛr kʋ wʋ, "Wiwile, sɩ nyɛ naa nɩrɛ ɩ̃sʋɔ mɩ na de a fʋ yuor na wʋ dire nɩ a sɩdɛbɛ ka a yire. Ka sɩ 'yɛr ɩka wʋ bar bojũu waa ɩ a sɩ ɩ̃sʋɔ ɛ."
41009039	Ka a Yesu 'yɛr kʋ ba, "Yɩ ta dii wʋ bar ɛ. Nɩrɛ 'lɔ jaa na de a n yuor tʋ̃nɔ̃ nɩ nɛ'maa tʋ̃mɔ̃ kʋ̃ 'yɛr ma 'yɛrdɛɛr go ɛ.
41009040	Nɩrɛ jaa na ba jɛɛr nɩ sɩ ɛ, pʋɔ sɩ naa.
41009041	Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ jaa na kʋ yɩ kɔ̃'maar nɩ ŋmele, yɩn ɩ a maa sofʋ jũu, a nɩnyɩnɛ kʋ̃ wa faa a wʋ sãyar ɛ.
41009042	"Ala ɩ ɩ̃sʋɔ jaa mɩ vɛ̃ naa a bʋ̃bil banyãna ɩ̃sʋɔ na sɔɔ ma ɩ yelbier, a nɩnyɩnɛ 'lɔ̃nɔ̃, bala 'mɔɔ nɩɛr lũ yɔɔl a wʋ nyĩe pɔ daa 'yɔ̃ɔ a man pɔ, ala sa.
41009043	Ala ɩ a fʋ nũu vɛ̃ naa ka fʋ ɩ yelbier, ŋmaa bar. Fʋn tɩ kpɛ nyɛvʋr pɔ nɩ nũŋmaa sa naa fʋn tara a nuur a jaa ayi tɩ tɩ kpɛ a wõm jie a be a bũu na ba kpĩine ɛ.
41009045	Ala ɩ a fʋ gbɛr mɩ vɛ̃ naa ka fʋ ɩ yelbier, ŋmaa bar fʋn tɩ kpɛ nyɛvʋr pɔ nɩ gbɛŋmaa sa naa fʋn tara a gbɛɛ a jaa ayi tɩ tɩ kpɛ a wõm jie.
41009047	Ala ɩ a fʋ nɩbir mɩ vɛ̃ naa ka fʋ ɩ yelbier, 'loo bar. Fʋn tɩ kpɛ Nãaŋmɩn nãalʋ̃ʋ pɔ nɩ nɩbifɩɛ sa naa fʋn tara a nɩbie ayi tɩ tɩ kpɛ a wõm jie.
41009048	Be lɛ a 'Bufulo ba kpire ɛ, ka a bũu mɩ ba kpĩine ɛ.'
41009049	Dɔɔyɛ difʋ na lɩɛb nɩrɛ jaa nɩtãa lɛ nyaar na ma wõ bʋ̃diir ka a nʋ̃mɔ̃.
41009050	"Nyaar ɩ naa, tɩchɛ a nʋ̃ɔ wa baar, ban lɛ bʋɔl wʋn nyaar ɔ? Yɩ ɩ nyaar, na yɩ tara nyã'maar kʋ taa."
41010001	Yesu pãa yin a jie 'lɔ na wa chen a Judiya paal, na wʋ tɩ gɔ̃ɔ a Jordan man. Nɩyɔɔ lɛ wa naa a wʋ sɛ̃ go, ka wʋ wile ba nɩtãa a lɛ wʋn ma wile ba.
41010002	A Faraseemɩne bamɩne wa naa ɩka ba wa bɛɛr wʋ kaa, na ba sʋʋr wʋ, "Sɔr ben be ka daba na tɔr a wʋ pɔɔ bar bɩɩ?"
41010003	Ka a Yesu mɩ sʋʋr ba, "Ŋmɩnɛ lɛ a Mosesɩ dɔ̃ɔ 'yɛr?"
41010004	Ka ba 'yɛr, "Mosesɩ bar sɔr ɩka daba wʋ sɛb dãasɩɛ gãn tɩ na wʋ tɔr a wʋ pɔɔ bar."
41010005	Ka a Yesu 'yɛr kʋ ba, "A yɩ nyãkpɩ̃ɛn jũu lɛ so ka wʋ sɛb a lɛ.
41010006	Tɩchɛ a wɛr pielfʋ, Nãaŋmɩn maal daba nɩ pɔɔ.
41010007	A lɛ jũu, daba na bar a wʋ sãa nɩ a wʋ ma tɩchɛ ka 'lɔ nɩ a wʋ pɔɔ ɩ bʋ̃'yen,
41010008	ka ba jaa ayi ɩ ɩ̃gãn bʋ̃'yen. Baa lɛ ɩ ayi ɛ, tɩ ɩ bʋ̃'yen.
41010009	A lɛ jũu, bon 'lɔ jaa Nãaŋmɩn na 'mataa, nɩrɛ wʋ ta nyɔɔ wɛl ɛ."
41010010	Ban wa lɩɛb kul a yir, a Yesu poturbo sʋʋr wʋ naa a 'yɛr nyã go.
41010011	Ka wʋ 'yɛr kʋ ba, "Daba jaa na tɔr wʋ pɔɔ bar tɩ kul pɔɔ yuo, wʋ maal yelbier.
41010012	Lɛ mɩ lɛ, pɔɔ wa tɔr a wʋ sɩrɛ bar tɩ kul dayuo wʋ mɩ maal yelbier."
41010013	Nɩbɛ dɔ̃ɔ waara nɩ a ba bibiir ɩka Yesu wʋ dɔɔl ba a wʋ nũu, tɩchɛ ka a wʋ poturbo mii 'yɔ̃ɔ ba.
41010014	Yesu na wa nyɛ a lɛ a wʋ poturbo na ɩ, wʋ nyɛn suur na wʋ 'yɛr kʋ ba, "Yɩ bar a bibiir ka ba wa a n sɛ̃, na yɩ ta ŋmaa ba sɔr ɛ. A ba nyãna taaba lɛ so a Nãaŋmɩn nãalʋ̃ʋ.
41010015	Yelmɩ̃ɛ lɛ n 'yɛrɛ kʋrɔ yɩ, nɩrɛ jaa na ba sɔɔ de a Nãaŋmɩn nãalʋ̃ʋ nɩtãa a bibile ɛ, wʋ kʋ̃ tʋ̃ɔ kpɛ be ɛ."
41010016	Be lɛ wʋ 'mɔɔr a bibiir, tɩ dɔɔl ba nuur na wʋ sʋɔr Nãaŋmɩn 'yɔ̃ɔ ba.
41010017	Yesu na wa de a sɔr chiine, daba jon var gbur dumo a Yesu niem tɩ sʋʋr wʋ, "Wiwiilmɩ̃ɛ, bo lɛ ɩn maal, naa nyɛ nyɛvʋr na ba tara baarfʋ ɛ?"
41010018	Ka a Yesu 'yɛr kʋ wʋ, "Bãa 'yɔ̃ɔ lɛ fʋ bʋɔl ma nɩmɩ̃ɛ? Nɩrɛ jaa ba ɩ mɩ̃ɛ ɛ, ka Nãaŋmɩn tɛɛ ba lɛ ɛ.
41010019	Fʋ bɔ̃ɔ naa a Nãaŋmɩn Nɛɛ. Taa kʋ nɩrɛ ɛ. Taa sɛ̃nɛ ɛ. Taa juro ɛ. Taa dire dãasɩjirɩ ɛ. Taa fɔlɔ ɛ. 'Yɔ̃ɔnɔ̃ a fʋ sãa nɩ a fʋ ma."
41010020	Ka wʋ 'yɛr, "Wiwile, n bile sɔ̃ɔ jaa lɛ n turo a Nɛɛ anyãna wa tãn a dɩna."
41010021	Yesu kaa naa a daba nɩ nʋ̃fʋ, tɩ 'yɛr kʋ wʋ, "A chɛ fʋn yelbʋ̃'yen. Kul tɩ da a fʋ bonsɩ a jaa de põ nɔ̃n dẽme, ala lɛ fʋn tara bʋ̃mɩ̃ɛ a Nãaŋmɩn sɛ̃. Tɩ na fʋ pãa wa turo ma."
41010022	A 'yɛr nyã vɛ̃ naa ka a daba sɔ̃ nie na wʋ kul pʋsɔ̃ɔ, bojũu tara sʋɔ lɛ wʋ ɩ.
41010023	Be lɛ ka a Yesu kaa gʋɔr na wʋ 'yɛr kʋ a wʋ poturbo, "A tara sʋɔ kpɛfʋ a Nãaŋmɩn nãalʋ̃ʋ pɔ ɩn kpɛ̃ɔ!"
41010024	A 'yɛrbie anyãna vɛ̃ naa ka ba nɛɛr 'maa, tɩchɛ ka wʋ lɛ 'yɛr go, "Bibiir, a ɩn kpɛ̃ɔ kʋ nɩrɛ jaa na na kpɛ a Nãaŋmɩn nãalʋ̃ʋ pɔ!
41010025	An ɩn kɔ̃mɔ̃kɔ̃mɔ̃, nyɔɔma na na kpɛ kparpĩi bɔɔ pɔ gar tara sʋɔ na na kpɛ a Nãaŋmɩn nãalʋ̃ʋ pɔ."
41010026	Ka a poturbo pãa ɩ chĩcham, tɩ lɩɛb sʋrɔ taa, "An lɛ na pãa tʋ̃ɔ nyɛ faafʋ?"
41010027	Ka a Yesu kaa ba tɩ 'yɛr, "Nɩrɛ sɛ̃ 'lɔ, a ɩn tuo, tɩchɛ Nãaŋmɩn sɛ̃ ba lɛ ɛ. Nãaŋmɩn sɛ̃ yele jaa ba ɩ tuo ɛ."
41010028	Be lɛ Pita 'yɛr kʋ wʋ, "Nyɛ, sɩn bar bon jaa tɩ wa turo fʋ!"
41010029	Ka Yesu 'yɛr, "Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ jaa na bar a wʋ yir bɩɩ yɛɛr, bɩɩ yɛpɔbɔ bɩɩ a wʋ sãa bɩɩ a wʋ ma, bɩɩ bibiir bɩɩ wɛr, tɩ 'la maa nɩ a 'yɛr nʋ̃ɔ nyã jũu,
41010030	wʋn nyɛn yɔɔ a dɩna. Wʋn nyɛn yie, yɛɛr, yɛpɔbɔ, mamɩne, bibiir nɩ wɛr dɔɔl gbɛɛ kɔbaa, nɩ a gefʋ! Tɩ a sɔ̃ɔ 'lɔ na waara, ka wʋ nyɛ nyɛvʋr na ba tara baarfʋ ɛ.
41010031	Tɩchɛ a nɩyɔɔ bala na de nie na wa ben puor, ka a nɩyɔɔ bala na be a puor mɩ wa de a nie."
41010032	Ba dɔ̃ɔ de a sɔr duoro a Jerusalɛm ka Yesu de a nie, tɩ a wʋ poturbo nɛɛr 'maa ka bala mɩ na turo joro dãbɩ̃ɛ. Wʋ tɔɔ naa a Pie Nɩ Ayi yin chɛ̃chɛ̃ 'yɛr kʋ ba a lɛn na wa a wʋ sɛ̃.
41010033	Yesu 'yɛr naa, "Sɩn chiine a Jerusalɛm tẽe pɔ, be lɛ ban tɩ de a Nɩsaal Bie kʋ a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe, ka ba ɩka wʋ sɛɛn kũu, na ba nyɔɔ wʋ kʋ a nɩbɛ na ba ɩ a Juu nɩbɛ ɛ.
41010034	A banyãna na la wʋ naa, na ba chɩr nataar 'yɔ̃ɔ wʋ, na ba fɔb wʋ tɩ kʋ wʋ. Ka a ber ata daar wʋn ir naa a kũu pɔ ɩ vʋr."
41010035	Be lɛ a Jebedee bibiir Jemesɩ nɩ Jɔɔn tɔɔ gbʋr a Yesu na ba 'yɛr, "Wiwile, sɩ bʋɔrɔ na ɩka sɩ sʋɔr fʋ yele kɔ̃ɔ ka fʋ maal kʋ sɩ."
41010036	Ka a Yesu sʋʋr ba, "Bãa lɛ yɩ bʋɔrɔ ɩka n maal kʋ yɩ?"
41010037	Ka ba 'yɛr, "Vɛ̃ ka a sɩ ɩ̃sʋɔ jɩ̃nɛ a fʋ nũsʋ̃ɔ loor, ka 'yen mɩ jɩ̃nɛ a fʋ gʋba loor a fʋ nãalʋ̃ʋ pɔ."
41010038	Ka a Yesu 'yɛr kʋ ba, "Yaa bɔ̃ɔ a bon yɩn sʋɔrɔ ɛ. Yɩn tʋ̃ɔ nyũn a dɔɔyɛ ŋmele 'lɔ ɩn wa nyũn, bɩɩ kpɛ a dɔɔyɛ 'lɔ pɔ ɩn wa kpɛ a Nãaŋmɩn kʋ̃ɔ sofʋ kaar ɔ?"
41010039	Ka a ba 'yɛr, "Ɔ̃ɔ." Ka a Yesu 'yɛr, "Yɩn nyũn a ŋmele 'lɔ ɩn na nyũn, na yɩ so a kʋ̃ɔ 'lɔ ɩn na so,
41010040	tɩchɛ a n nũsʋ̃ɔ loor nɩ a n gʋba loor 'lɔ n ba tara sɔr ɩka n kʋ yɩ ɛ. Nãaŋmɩn tɛɛ lɛ tara sɔr ɩka wʋ de a jiir anyãna kʋ a bala wʋn chɔɔr."
41010041	A poturbo pie bala na chɛ na wa wõ a yele, ba nyɛn suur 'yɔ̃ɔ a Jemesɩ nɩ a Jɔɔn.
41010042	Ka a Yesu bʋɔl ba jaa 'mataa tɩ na wʋ 'yɛr kʋ ba, "Yɩ bɔ̃ɔn naa a bala na ɩ a nãmɩne a bala na ba ɩ a Juu nɩbɛ ɛ, ma fɩrɛ naa a nɩbɛ, ka a nɩbɛrɛ ma wile a ba kpɩ̃ɛn.
41010043	A ba ɩ lɛ lɛ a yɩ sɛ̃ ɛ. Nɩrɛ 'lɔ jaa na bʋɔrɔ ɩka wʋ ɩ a yɩ nɩkpɛ̃ɛ, wʋ ɩ a yɩ jaa tʋ̃tʋ̃nɔ̃,
41010044	ka a 'lɔ mɩ na bʋɔrɔ ɩka wʋ ɩ a nɩdiere, wʋ ɩ a yɩ jaa gbãgbaa.
41010045	A Nɩsaal Bie mɩ gba ba wa, ɩka ba wa tʋ̃nɔ̃ kʋrɔ wʋ ɛ, tɩchɛ wʋ wa naa ɩka wʋ wa tʋ̃ kʋ ba, na wʋ de a wʋ nyɛvʋr lɩɛ faan nɩyɔɔ."
41010046	Ba pãa wa naa a Jeriko. Ban wa kpɛ a Jeriko tɩ yire, nɩyɔɔ turo naa Yesu nɩ a wʋ poturbo, ka a jɔ̃ɔ kɔ̃ɔ ban bʋɔlɔ Batimayus, Timeyus bidaba, jɩ̃nɛ a sɔr kõkoor sʋɔrɔ bomo.
41010047	Wʋn wa wõ ka a Yesu na yi a Najaretɩ lɛ, ka wʋ piel gboolo, "Yesu, David Bie, kaa n nɩbaal!"
41010048	Ka a nɩbɛ bamɩne ɩka wʋ pɔɔ a nɛɛ, tɩchɛ ka wʋ pãa chɛnɛ mal gboolo, "David Bie, kaa n nɩbaal!"
41010049	Be lɛ a Yesu tɛɛ ara tɩ 'yɛr, "Yɩ bʋɔl wʋ." Ka ba bʋɔl a jɔ̃ɔ 'yɛr wʋ, "'Maa nyãa! Ir ara, wʋ bʋɔlɔ fʋ naa."
41010050	Ka wʋ vaa ir lɔb a fɔbaa bar tɩ wa a Yesu sɛ̃.
41010051	Ka a Yesu sʋʋr wʋ, "Bãa fʋ bʋɔrɔ ɩka n maal kʋ fʋ?" Ka wʋ 'yɛr, "Wiwile, n bʋɔrɔ naa ɩka n nyɛrɛ."
41010052	Ka a Yesu 'yɛr, "Chiine! Fʋ sa naa, fʋn sɔɔ ma jũu." Ajienaa, wʋ nyɛrɛ naa, na wʋ turo a Yesu ka ba de a sɔr.
41011001	A lɛ ban wa gbʋrɔ a Jerusalɛm, ba ta naa a tẽn ayi, Betefagɩ nɩ Betanɩ na be a Olive tɔ̃ɔ par, ka Yesu tʋ̃ wʋ poturbo ayi.
41011002	Wʋ 'yɛr kʋ ba, "Yɩ chen a tẽbile 'lɔ na be a yɩ niem, Yɩn wa kpɩɛrɛ a tẽe pɔ, yɩn nyɛn bʋ̃bile nɩrɛ jaa na ba do wʋ sɛrɛ ɛ, ban lũ. Yɩ for waan.
41011003	Ka nɩrɛ wa sʋʋr yɩ ɩka bãa lɛ yɩ ɩrɛ a lɛ, yɩ 'yɛr wʋ ɩka, a yɩ Soro lɛ bʋɔrɔ wʋ, tɩ wʋn lɩɛb waan fɔɔ."
41011004	Ba chen tɩ nyɛ a bʋ̃bile ban lũ a yõo dɔ̃dɔr nɛɛ. Ban wa foro,
41011005	nɩbɛ bamɩne na ara a be sʋʋr ba naa, "Bãa lɛ yɩ foro a bʋ̃bile ɩrɛ nɩ?"
41011006	Ka ba 'yɛr a lɛ a Yesu na ɩka ba 'yɛr, ka a nɩbɛ bar ba.
41011007	Be lɛ ba waan a bʋ̃bile wa kʋ a Yesu, na ba de a ba fɔɔr 'yɩɛr dɔɔl a bʋ̃bile ju, ka wʋ do jɩ̃nɛ.
41011008	Nɩyɔɔ na bʋɔrɔ ɩka ba 'yɔ̃ɔ a Yesu jũu, ba den fɔɔr 'yɩɛr a sɔr pɔ, ka bamɩne mɩ kar vaɩ a por pɔ wa 'yɩɛr a sɔr pɔ.
41011009	Ka a bala na be a niem nɩ a bala na be a puor, pãa chɩlɛ gɔ̃nɔ̃ 'yɛrɛ, "Yãan yooo! Nãaŋmɩn wʋ sʋ̃ʋ a 'lɔ wʋn tʋ̃!
41011010	Nãaŋmɩn wʋ sʋ̃ʋ a sɩ sãa David nãalʋ̃ʋ na waara! Yãan yooo! Sɩ dãn Nãaŋmɩn yɔɔ jaa!"
41011011	Yesu na wa ta a Jerusalɛm, wʋ chen tɩ kpɛ a Nãaŋmɩn Puorfʋ Yir kaa a bomo a jaa. A wɛr na sɔɔrɔ jũu, 'lɔ nɩ a wʋ poturbo pie nɩ ayi yin chen a Betanɩ.
41011012	A wɛr na wa chaar ka a Yesu nɩ a wʋ poturbo lɩɛb yi a Betanɩ waara a Jerusalɛm, kɔ̃ kpɛ naa a Yesu.
41011013	Be lɛ wʋ nyɛ a kɔ̃kɔ̃ɔ tɩɛ na tɔ vaar ara a niem, ka wʋ chen ɩka wʋ tɩ kaa wɔ̃mɔ̃ ben be bɩɩ. Wʋ chen tɩ ta ka a ɩ wɔ̃mɔ̃ ba be be ɛ, vaar tɛɛ lɛ, bojũu a ba ɩ a wɔ̃mɔ̃ sɔ̃ɔ lɛ ɛ.
41011014	Ka a Yesu 'yɛr kʋ a tɩɛ, "Nɩrɛ jaa kʋ̃ lɛ wa pɔr a fʋ wɔ̃mɔ̃ di ɛ." A wʋ poturbo wõ naa a lɛ wʋn 'yɛr.
41011015	Ban wa ta a Jerusalɛm, Yesu chen tɩ kpɛ a Nãaŋmɩn Puorfʋ Yir bɛchaar pɔ dire a nɩbɛ bala na chiin a bonsɩ tɩ daara nɩ a bala na daara. Wʋ daa naa libitɛɛrbɛ tɛɛbʋlsɩ lɩɛb kpa, tɩ da a bala mɩ na daara a papasɩ dakɔɔr lɔb.
41011016	Waa sɔɔ ka a nɩrɛ jaa tuo bon jaa tun a bɛchaar 'lɔ pɔ ɛ.
41011017	Be lɛ ka wʋ pãa wile ba na wʋ 'yɛr, "A Nãaŋmɩn 'yɛr naa a wʋ gãn pɔ, 'N yir ɩ naa a yir a nɩbʋrɔ ba jaa na wa puor ma,' tɩchɛ ka a yɩn 'lɔ maal wʋ a nɩfarba jie."
41011018	Ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ wa wõ a nɩtɔ̃ bʋɔrɔ sɔr 'lɔ ban tu kʋ wʋ, tɩ na ba joro wʋ dãbɩ̃ɛ bojũu a nɩyɔɔ nɛɛr 'maa ba naa a wʋ wiilfʋ pɔ.
41011019	A jãanʋɔr na wa ta, Yesu nɩ a wʋ poturo lɩɛb chen a Betanɩ.
41011020	A wɛr na wa chaar bibio ka ba lɩɛb chiine a Jerusalɛm, ba nyɛ naa ka ɩ a kɔ̃kɔ̃tɩɛ na kpi lɔ̃ɔn a nyɩbɛ.
41011021	Be lɛ ka a Pita tɩɛr a lɛ a Yesu na 'yɛr kʋ a tɩɛ, na wʋ 'yɛr kʋ wʋ, "Wiwile, nyɛ a tɩɛ 'lɔ fʋn pɔ 'yɔ̃ɔ! Wʋ kpi naa!"
41011022	Ka a Yesu 'yɛr kʋ ba, "Yɩ sɔɔ de Nãaŋmɩn.
41011023	Sɩrɛ lɛ n 'yɛrɛ kʋrɔ yɩ, ala ɩ yɩ ɩ̃sʋɔ sɔɔ naa de Nãaŋmɩn na waa baala a wʋ tɩɛr pɔ ɛ, 'lɔ gba na tʋ̃ɔ 'yɛr kʋ a tɔ̃ɔ nyãna, 'Ir tɩ lo a man pɔ,' a Nãaŋmɩn na sɔɔ naa ka a lɛ ɩ.
41011024	Ala lɛ n 'yɛrɛ kʋrɔ yɩ, fʋ̃ʋ puor Nãaŋmɩn sʋɔr bon jaa tɩ sɔɔ ɩka, wʋn ɩn kʋ fʋ, wʋn ɩ naa.
41011025	Fʋ̃ʋ wa ɩka fʋ puor, tɩ tara nɩrɛ nɩ 'yɛr, vɛ̃ kʋ a nɩnyɩnɛ. A fʋ Sãa na be a saaju mɩ na vɛ̃ naa a fʋ yelbier kʋ fʋ."
41011027	Ba lɛ wa naa a Jerusalɛm go, ka a Yesu tɩ kpɛ yʋɔrɔ a Nãaŋmɩn Puorfʋ Yir bɛchaar pɔ. A Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ a nɩbɛrɛ wa naa a wʋ sɛ̃.
41011028	Ba wa sʋʋr wʋ naa, "An lɛ kʋ fʋ a sɔr ka fʋ tʋ̃nɔ̃ nɩ a anyã? Fʋ tara naa a sɔr ɩka fʋ tʋ̃nɔ̃ nɩ a anyã ɔ?"
41011029	Ka a Yesu 'yɛr kʋ ba, "N sʋʋr yɩ sʋʋrfʋ bʋ̃'yen. Yɩn wa tʋ̃ɔ wiil ma a par, n mɩ na wiil yɩ naa a nɩrɛ 'lɔ na kʋ ma a sɔr ka n tʋ̃nɔ̃ nɩ a anyã.
41011030	Jɔɔn na dɔ̃ɔ suoro a nɩbɛ a Nãaŋmɩn kʋ̃ɔ, Nãaŋmɩn lɛ kʋ wʋ a sɔr bɩɩ, nɩbɛ lɛ kʋ wʋ a sɔr? Yɩ 'yɛr n kaa!"
41011031	A ba lɩɛb chɩrɛ taa, "Sɩn be 'yɛr ɩka Nãaŋmɩn lɛ tʋ̃ wʋ, wʋn sʋʋr sɩ naa, ka bo lɛ so ka saa sɔɔ wʋ ɛ?
41011032	Tɩchɛ sɩn mɩ 'yɛr ɩka nɩrɛ lɛ tʋ̃ wʋ, a ba ɩ ɛ." Ba joro naa a nɩbɛ dãbɩ̃ɛ, bojũu nɩrɛ jaa sɔɔ naa ɩka a Jɔɔn ɩn Nãaŋmɩn 'yɛ'yɛrɛ.
41011033	Lɛ lɛ ba 'yɛr kʋ a Yesu, "Saa bɔ̃ɔ ɛ." Ka a Yesu mɩ 'yɛr kʋ ba, "N mɩ kʋ̃ 'yɛr kʋ yɩ a nɩrɛ 'lɔ na kʋ ma a sɔr ka n tʋ̃nɔ̃ nɩ a anyãna ɛ."
41012001	Ka a Yesu lɛ piel 'yɛrɛ kʋrɔ ba nɩ sʋkpa. Wʋ 'yɛr naa, "Daba lɛ kɔ wʋ puo na wʋ bʋr tɩwɔ̃nsɩ. Wʋ wɔɔ naa a puo wʋ jaa jilʋ̃, na wʋ tuu bɔɔ ka ban ma pɔr a wɔ̃mɔ̃ 'yɔ̃ɔ na ba nɛŋmɛr ir a kʋ̃ɔ. Wʋ mɛn jie ɩ̃sʋɔ na do ka nɩrɛ na ma do jɛ̃ a be kaara a puo. Wʋ de naa a puo na wʋ kʋ nɩbɛ ɩka ba kaara tɩ na wʋ yɔ chen paal yuo pɔ.
41012002	A wɔ̃fʋ sɔ̃ɔ wa ta naa ka wʋ tʋ̃ a wʋ gbãgbaa ɩ̃sʋɔ ɩka wʋ chen a nɩbɛ bala sɛ̃ tɩ de a wɔ̃mɔ̃ amɩne.
41012003	Tɩchɛ ka ba nyɔɔ wʋ ŋme bar ka wʋ kul nũjaal.
41012004	Be lɛ wʋ lɛ tʋ̃ a gbãgbaa ɩ̃sʋɔ ka ba lɛ ŋme wʋ a ju puo tɩ 'yɔ̃ɔ wʋ vĩ.
41012005	Wʋ lɛ tʋ̃n ɩ̃sʋɔ ka ba kʋ a 'lɔ. Ka wʋ lɛ bɔ̃ɔ tʋ̃ bamɩne, ka ba pɔb bamɩne tɩ kʋ a bamɩne.
41012006	"Wʋ chen nɩbʋ̃'yen wʋn na tʋ̃, 'lɔ lɛ a wʋ bibʋ̃'yen wʋn nʋ̃. 'Lɔ lɛ wʋ wa tʋ̃ a baaraa jaa na wʋ 'yɛr, 'Ban 'yɔ̃ɔ naa a n bie.'
41012007	"Tɩchɛ a pokaarba na wa nyɛ a bie, ba 'yɛr kʋ taa, 'A nyã lɛ ɩ a bʋ̃dire! Yɩ ɩ a sɩ kʋ wʋ, tɩ chɛ ka a bonsɩ ɩ a sɩ sofʋ.'
41012008	Be lɛ ba nyɔɔ wʋ kʋ lɔb bar a puo kõkoor.
41012009	"Ŋmɩnɛ lɛ yɩ tɩɛr ɩka a puo sʋɔ na ɩ naa? Wʋn wan wa kʋ a pokaarba banyãna ba jaa tɩ de a puo kʋ nɩyor!
41012010	Yaa kar a jie nyã a Nãaŋmɩn gãn pɔ ɛ? Wʋ 'yɛr ɩka, 'A kʋsɩr 'lɔ a mɩmɩɛrbɛ na tɔr bar lɛ ɩ a kʋsɩr ju.
41012011	A sɩ Soro lɛ tʋ̃ a nɩtɔ̃ ka sɔb sɩ a nɩbie.' "
41012012	Be lɛ a Juu nɩbɛrɛ bʋɔrɔ sɔr ɩka ba nyɔɔ a Yesu, bojũu ba bɔ̃ɔ naa ɩka bala lɛ wʋ lɔb a sʋkpa gbɛb. Tɩchɛ ba joro naa a nɩyɔɔ bala dãbɩ̃ɛ, na ba bar wʋ tɩ lɩɛb chen.
41012013	Ba lɛ tʋ̃ naa a Faraseemɩne bamɩne nɩ nɩbɛ bamɩne na yi a nãa Hɛrɔd sɛ̃, ka ba wa bɛr Yesu nɛɛ nyɔɔ wʋ, a wʋ 'yɛrbie pɔ.
41012014	Ba wa na wa 'yɛr kʋ wʋ, "Wiwile, sɩ bɔ̃ɔ naa ɩka fʋ ɩn yelmɩ̃ɛ sʋɔ. Nɩbɛ 'yɛrbie maa tʋ̃ɔ a fʋ pʋtɩɛr lɩɛb ɛ, bojũu fʋ maa chɛlɛ a lɛ nɩrɛ jaa na be ɛ. Tɩchɛ fʋ wile na a Nãaŋmɩn sɔr nɩ yelmɩ̃ɛ. A tara naa sɔr ɩka sɩ yab a lõpo kʋ a nãkpɛ̃ɛ Siisa bɩɩ?
41012015	Sɩ yab bɩɩ sɩ ta yab ɛ?" Tɩchɛ ka a Yesu bɔ̃ɔn a ba nɛbɛr yele ban waan, na wʋ sʋʋr ba, "Bo lɛ yɩ bʋɔrɔ ɩka yɩ bɛɛr ma kaa? Yɩ de a libir ɩ̃sʋɔ waan ka n kaa."
41012016	Be lɛ ba de a libir kur ɩ̃sʋɔ waan, ka wʋ sʋʋr ba, "An foto nɩ a yuor lɛ be a libir pɔ?" Ka ba 'yɛr, "Siisa lɛ."
41012017	Lɛ lɛ ka Yesu 'yɛr kʋ ba, "Yɩ de a 'lɔ na ɩ a Siisa sofʋ na yɩ yab wʋ, na yɩ mɩ de a 'lɔ na ɩ a Nãaŋmɩn sofʋ na yɩ mɩ kʋ a Nãaŋmɩn." Ka ba faa tɩ nyɔɔr a nɛɛr ara nɩ.
41012018	A nɩbɛ bamɩne ban bʋɔlɔ a Saduseemɩne na 'yɛr ɩka kũu pɔ irfʋ ba be be ɛ, mɩ wa naa wa sʋʋr wʋ,
41012019	"Wiwile, Mosesɩ sɛb kʋ sɩ ɩka nɩrɛ yɛbɛ wa kpi tɩ bar pɔɔ na ba tara bie ɛ, a wʋ yɛbɛ wʋ kul a pɔɔkʋɔr 'lɔ na wʋ dɔɔ bibiir kʋ a wʋ yɛbɛ 'lɔ na kpi.
41012020	Yɛɛr ayopõi lɛ dɔ̃ɔ be be, ka ba kpɛ̃ɛ kul pɔɔ kpi tɩ chɛ bar, waa tara bie ɛ.
41012021	Ka a wʋ turo de a pɔɔkʋɔr kul, baa mɩ dɔɔ bie ɛ, tɩchɛ ka wʋ mɩ kpi. A lɛ nɛ nɩ wʋ ju mɩ lɛ a turo ata sʋɔ.
41012022	Yelmɩ̃ɛ jaa a yɛɛr ayopõi banyãna ba jaa kulnaa a pɔɔ 'lɔ̃nɔ̃, tɩ waa dɔɔ bie ɛ, a baaraa jaa ka a pɔɔ mɩ kpi.
41012023	Bala wa ir yi a kũu pɔ, an pɔɔ lɛ wʋn ɩ, an ɩ ba jaa kul wʋn lʋɔr taa?"
41012024	Ka a Yesu 'yɛr, "Yaa nyɛ yɩn bɔr, bojũu yaa bɔ̃ɔ a Nãaŋmɩn sɛbɛ nɩ a wʋ kpɛ̃ɔ ɛ.
41012025	Nɩbɛ wa ir a kũu pɔ ba kʋ̃ lɛ kul taa ɛ, tɩ ban kaara naa fɩka a malakasɩ, baa kulo taa ɛ.
41012026	A kũu pɔ irfʋ yele yɩ kar a Mosesɩ gãn pɔ a sɔ̃ɔ 'lɔ wʋn nyɛ a tɩbile na 'lɩrɛ bũu, ka a Nãaŋmɩn 'yɛr kʋ wʋ, 'N ɩ naa a Abraham Nãaŋmɩn nɩ a Isaakɩ Nãaŋmɩn nɩ a Jekɔb Nãaŋmɩn.'
41012027	Wʋ ɩ naa vʋr Nãaŋmɩn, waa ɩ kũn Nãaŋmɩn ɛ. Yɩ tul naa."
41012028	A Mosesɩ Nɛɛ wile ɩ̃sʋɔ wa ara na chɛl a lɛ a Yesu nɩ a nɩbɛ na 'mataa 'yɛrɛ. Ka wʋ nyɛ ka a Yesu 'yɛr nʋ̃mɔ̃. Ka wʋ mɩ sʋʋr a Yesu, "A Nãaŋmɩn nɛɛr a jaa pɔ, buor sʋɔ lɛ ɩ kpɛ̃ɛ?"
41012029	Ka Yesu 'yɛr kʋ wʋ, "A 'lɔ na ɩ kpɛ̃ɛ gar a jaa nɩ nyã, 'A Isɩral nɩbɛ, yɩ chɛlɛ! A sɩ Soro Nãaŋmɩn, wʋ ɩ naa Soro bʋ̃'yen tɛɛ.
41012030	Nʋ̃ a fʋ Soro Nãaŋmɩn nɩ a fʋ nyãa, nɩ a fʋ nyɛvʋr wʋ jaa, nɩ a fʋ tɩɛr wʋ jaa, nɩ a fʋ kpɛ̃ɔ wʋ jaa.'
41012031	A 'lɔ na tu nɩ nyã, 'Nʋ̃ a fʋ tɔ sʋɔ nɩtãa lɛ fʋn nʋ̃ a fʋ mɩ̃ɛ.' Nɛɛ jaa ba be be ɩ kpɛ gar a anyã ɛ."
41012032	Ka a daba 'yɛr, "Wiwile, fʋ 'yɛr yelmɩ̃ɛ, a lɛ fʋn 'yɛr ɩka Nãaŋmɩn bʋ̃'yen tɛɛ lɛ be be, ka ɩ̃sʋɔ jaa ba lɛ be be pʋɔ wʋ ɛ.
41012033	A fʋ nʋ̃ wʋ nɩ a fʋ nyãa, nɩ a fʋ tɩɛr wʋ jaa, nɩ a fʋ kpɛ̃ɔ wʋ jaa, na fʋ lɛ nʋ̃ a fʋ tɔ sʋɔ nɩtãa a fʋ mɩ̃ɛ, a yele anyãna tufʋ ɩn gar dʋ̃n fʋn kʋ chʋm kʋ Nãaŋmɩn nɩ bɔɔrlorsɩ a jaa."
41012034	Yesu na nyɛ a lɛ a daba na 'yɛr nɩ yɛ̃ ka wʋ 'yɛr kʋ wʋ, "Faa jãa nɩ a Nãaŋmɩn nãalʋ̃ʋ ɛ." An yi a be chiine nɩrɛ jaa ba lɛ 'la sʋʋr wʋ sʋʋrfʋ go ɛ.
41012035	A lɛ a Yesu na wile a Puorfʋ Yir bɛchaar pɔ, wʋ sʋʋr naa a nɩbɛ, "Ŋmɩnɛ lɛ a ta ka a Mosesɩ Nɛɛ wiwiilbe 'yɛr ɩka David bie lɛ a Nɩ-iraa?
41012036	A ba ɩ a David mɩ̃ɛ pɔ lɛ a Nãaŋmɩn Sɩɛ, ka wʋ 'yɛr ɩka, 'A n Soro Nãaŋmɩn 'yɛr kʋ a n Soro nyã wʋn ir, "Jɩ̃nɛ a n nũsʋ̃ɔ loor ka n wa de a fʋ dɔ̃dẽme bin a fʋ gbɛɛ pĩlem." '
41012037	Ala ɩ David mɩ̃ɛ bʋɔl wʋ naa a wʋ Soro, ŋmɩnɛ lɛ wʋn lɛ ɩ a wʋ bie tɛɛ?" Ka a nɩyɔɔ bala ara chɛlɛ wʋ nɩ pʋpɛl.
41012038	Yesu wile naa tɩ na wʋ kpãa ba, "Yɩ gu yɩ mɩ̃ɛ a Mosesɩ Nɛɛ wiwiilbe sɛ̃, ba ma su naa a fuu vɛɛsɩ ala yʋɔrɔ ɩka ba puor ba a dar pɔ.
41012039	Bala be wa kpɛ a lɔ̃ɔfʋ jie, a niem lɛ ba ma jɩ̃nɛ.
41012040	Ba mɩ ma fɔlɔ naa a pɔɔkɔɛ, na ba mɩ ma puor Nãaŋmɩn kor, bʋɔrɔ ɩka nɩbɛ ba kaara ba. A nɩbɛ banyãna 'yɛr tɔɔrfʋ na kpɛ̃mɛ naa."
41012041	Yesu jɛ̃n gbʋr a jie ban 'yɔ̃ɔnɔ̃ a libie a Nãaŋmɩn Puorfʋ Yir pɔ, na wa kaara a lɛ a nɩyɔɔ na 'yɔ̃ɔnɔ̃ a ba libie. Taraa dẽme yɔɔ jaa lɔɔrɔ naa yɔɔ.
41012042	Be lɛ ka a pɔɔkɔnɔ̃ɔ sʋɔ mɩ be be na wʋ mɩ waan libikue ayi na ɩ kobo wa 'yɔ̃ɔ a libie pɔ.
41012043	Ka Yesu bʋɔl a wʋ poturbo ka ba tɔɔ gbʋr wʋ ka wʋ 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, a pɔɔkɔnɔ̃ɔ sʋɔ nyã lɔb gar ba jaa.
41012044	A tara dẽme ma 'yɔ̃ɔn tɩ chɛ a libiyɔɔ amɩne, tɩchɛ a pɔɔkɔnɔ̃ɔ sʋɔ nyã 'lɔ, a jaa lɛ wʋ de 'yɔ̃ɔ. Waa lɛ tara bon jaa go ɛ."
41013001	Yesu na wa yire a Nãaŋmɩn Puorfʋ Yir pɔ, a wʋ poturo ɩ̃sʋɔ 'yɛr kʋ wʋ, "Wiwile, nyɛ a kʋsɩbɛ ban mɛn a yir kpɛ̃ɛ nyã ka wʋ kaara ka!"
41013002	Ka a Yesu 'yɛr sɔɔ wʋ, "Mɩ fʋ nyɛ naa a lɛ ban mɛ a yir kpɛ̃ɛ nyãna? A kʋsɩvɩɛl anyãna 'yen jaa kʋ̃ lɛ wa chɛnɛ dɔɔl wʋ tɔ ju ɛ. Ban dãn a jaa lɔb."
41013003	Yesu na wa jɩ̃nɛ a Olive Tɩɩr Tɔ̃ɔ ju, a Nãaŋmɩn Puorfʋ Yir nidaa, Pita nɩ Jemesɩ nɩ Jɔɔn nɩ Andiru sʋʋr wʋ naa a ba tɛɛ,
41013004	"'Yɛr kʋ sɩ a daar 'lɔ a anyã na ɩ. Bo lɛ na ɩ a jɩ̃nɛ sɛrɛ tɩ chɛ ka a wa ɩ?"
41013005	Ka a Yesu 'yɛr kʋ ba, "Yɩ bɔ̃ɔn ka nɩrɛ jaa ta wa bɛl yɩ ɛ!
41013006	Nɩyɔɔ na de naa maa yuor waan wa 'yɛrɛ, 'Maa lɛ a Yesu,' na ba wa bɛlɛ nɩyɔɔ.
41013007	Yɩn wa wõn tam, ka ba 'yɛrɛ a tam 'yɛr, yɩ taa mɩrɛ ɛ. A lɛ na ɩ naa, tɩchɛ a wɛr baarfʋ chɛnɛ na be puor.
41013008	Nɩbʋr dẽdẽme na yin tam, ka a nãmɩne mɩ yi tam. Ka a tẽgãn dɔ̃ɔnɔ̃ jiir yɔɔ, ka kɔ̃ mɩ lo. A dɔɔyɛ anyãna lɛ ɩ a pielfʋ.
41013009	"Yɩ bɔ̃ɔn, ɩka ban ma nyɔɔr yɩn chiin a 'yɛr tɔɔrfʋ jie, na ba lɛ pɔb yɩ, a lɔ̃ɔfʋ jiir. A maa yɩn sɔɔ jũu, ban tara yɩn chiin a tẽe nɩbɛrɛ nɩ a nãmɩne jie, ɩka ba tɩ tɔɔr a yɩ 'yɛr, tɩ yɩn tu naa a be 'yɛr a Nãaŋmɩn 'yɛr nʋ̃ɔ kʋ ba.
41013010	A 'yɛr nʋ̃ɔ nyã na den nie ta a nɩbʋrɔ ba jaa.
41013011	Bala wa nyɔɔr yɩ chiin a 'yɛr tɔɔrfʋ jie, yɩ ta vɛ̃ ka tɩɛr nyɔɔ yɩ a lɛ yɩn tɩ 'yɛr ɛ. Lɛ jaa a Nãaŋmɩn na wiil yɩ a 'yɛr tɔɔrfʋ sɔ̃ɔ, 'yɛr wʋ. A ba ɩ yɩn lɛ 'yɛr ɛ, tɩchɛ a 'yɛrbie yi naa a Nãaŋmɩn Sɩɛ sɛ̃.
41013012	"Yɛbɛ na gar 'yɔ̃ɔ yɛbɛ, ka ba kʋ wʋ, ka a sãa mɩ gar 'yɔ̃ɔ bie, ka ba kʋ wʋ. Bibiir kʋ̃ lɛ wõnõ a ba sãamɩne toor ɛ, na ba vɛ̃ ka ba kʋ a ba sãamɩne.
41013013	Nɩrɛ jaa na 'laar yɩ naa, yɩn sɔɔ ma jũu, tɩ 'lɔ na sɔɔ tɩ ta a baaraa, na nyɛn Nãaŋmɩn faafʋ.
41013014	"Yɩn nyɛ naa a yele 'lɔ a Nãaŋmɩn na 'laar na be a jie 'lɔ an ba sɛɛ ɛ, na wʋ sɔ̃ɔ a jie, na wʋ vɛ̃ ka a wʋ suur dire. A fʋ̃ʋ nyã na kara bɔ̃ɔ a par. Yɩn wa nyɛ a lɛ, nɩbɛ na be a Judiya ba jo do a tɔ̃ɔ ju.
41013015	Nɩrɛ jaa na be gar ju, ta suu a die pɔ tɩ de bon jaa ɛ.
41013016	'Lɔ mɩ na be a puo pɔ, ta lɛ chen tɩ de a wʋ fɔbaa ɛ.
41013017	A bɩbir nyãna an ɩn tuo kʋ a pɔɔpʋʋr nɩ a bala na tara a bi'yɛnsɩ.
41013018	Yɩ sʋɔrɔ Nãaŋmɩn ka a ta wa ɩ uon ɛ.
41013019	A ber ala pɔ, nɩbɛ na din dɔɔyɛ yɔɔ. Nãaŋmɩn na maal a wɛr baa di a dɔɔyɛ nyã bʋrɔ ɛ, tɩ ba mɩ kʋ̃ lɛ wa di wʋ go ɛ.
41013020	Ala ɩ a Nãaŋmɩn ba ŋmaa a ber ala bar ɛ, nɩrɛ jaa kʋ̃ chɛ ɛ. Tɩchɛ a bala wʋn chɛl ir jũu, wʋ ŋmaan bar.
41013021	A sɔ̃ɔ 'lɔ̃nɔ̃, nɩrɛ wa 'yɛr kʋ yɩ ɩka yɩ nyɛ a Nɩ-iraa a ka, bɩɩ kasɛn lɛ wʋ be, yɩ taa sɔɔrɔ ɛ.
41013022	Bojũu a jire Nɩ-iraa nɩ a jire 'yɛ'yɛrbɛ na wa na wa tʋ̃nɔ̃ a lɛ a nɩbɛ na ba dɔ̃ɔ nyɛ ɛ, na ba maala yelbɛrɛ fɩka Nãaŋmɩn lɛ kʋ ba a kpɛ̃ɔ. Na ba bʋɔrɔ ɩka ba bɛl a bala a Nãaŋmɩn na chɛl ir, ala ɩ ban tʋ̃ɔ naa.
41013023	Yɩ bɔ̃ɔn! N den nie 'yɛr kʋ yɩ.
41013024	"Tɩchɛ a dɔɔyɛ nyã baarfʋ sɔ̃ɔ, 'Mɔ̃tɔ̃ɔ na lii naa, ka a ŋmɛraa kʋ̃ mɩ lɛ chaar ɛ,
41013025	Ka a ŋmɛrbie pɔrɔ yire a saaju loro, tɩ a saaju wʋ jaa dɔ̃ɔnɔ̃.'
41013026	"A sɔ̃ɔ 'lɔ̃nɔ̃, ban nyɛn a Nɩsaal Bie na waara a julõjuur pɔ, nɩ kpɛ̃ɔ nɩ tɩɩr.
41013027	Wʋn tʋ̃ naa a wʋ malakasɩ, ka ba wa lɔ̃ɔ taa a bala wʋn chɛl ir a wɛr wʋ jaa, tɩ yin a mɔ̃tɔ̃ɔ purfʋ jie tɩ tɔ a mʋrfʋ jie.
41013028	"Yɩ de a pɔlpɔl tɩɛ yele jãn yɛ̃. 'Lɔ wa tʋɔrɔ a vaar yɩ bɔ̃ɔn ɩka a tʋl sɔ̃ɔ gbʋr naa.
41013029	A lɛ mɩ nɩ wʋ ju lɛ, yɩn wa nyɛ a lɛ n 'yɛr kʋ yɩ na ɩrɛ, yɩ bɔ̃ɔn ɩka a sɔ̃ɔ gbʋr naa jaa yɛ̃yɛ̃.
41013030	N 'yɛrɛ naa yelmɩ̃ɛ kʋrɔ yɩ, ɩka a pʋ̃pãanyã nɩbɛ kʋ̃ kpi baar ɛ, tɩ yɩ nyɛ a yele anyãna ka a ɩ.
41013031	A saaju nɩ a wɛr na wa baar naa tɩchɛ maa 'yɛrbie dɔ̃ɔ kʋ̃ wa baar ɛ.
41013032	"Nɩrɛ jaa ba bɔ̃ɔ a bɩbir nyã ɛ, bɩɩ a sɔ̃ɔ ɛ, a malakasɩ gba na be a saaju ba bɔ̃ɔ ɛ, a Bie mɩ ba bɔ̃ɔ ɛ, a Sãa tɛɛ lɛ bɔ̃ɔ.
41013033	Yɩ gu yɩ mɩ̃ɛ vɩla! Yɩ kaar sʋ̃! Yaa bɔ̃ɔ a sɔ̃ɔ ɛ.
41013034	An kaar naa fɩka yir sʋɔ na wa yʋɔrɔ tɩ de a wʋ yir 'yɔ̃ɔ a wʋ tʋ̃tʋ̃nbɔ nuur pɔ, na wʋ kʋ ɩ̃sʋɔ jaa nɩ wʋ tʋ̃mɔ̃, tɩ mɩ 'yɛr kʋ a dɔ̃dɔr guro ka wʋ kaara.
41013035	A lɛ jũu yɩ kaara tɩ guro wʋ, bojũu yaa bɔ̃ɔ a sɔ̃ɔ 'lɔ a yir sʋɔ na na lɩɛb wa ɛ. Amɩne kɔ̃ɔ a wa ɩ jãanʋɔr, bɩɩ tɩ̃sɔɔ bɩ̃ɩn, bɩɩ nɔrsɩ na kõnõ, bɩɩ bibio pipi.
41013036	Yɩ ta wa vɛ̃ ka wʋ wa dũu yɩ a yɩ be gʋ̃ɔ pɔ ɛ.
41013037	A lɛ n 'yɛr kʋ yɩ, nɩrɛ jaa lɛ n 'yɛr kʋ yɩ kaar sʋ̃!"
41014001	A chen ber ayi ka ban di a Gõl Bar Difʋ nɩ a Paanʋ̃kõo Lɔ̃ɔfʋ, ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe bʋɔrɔ vuo 'lɔ ban na tu sɔɔl nyɔɔ a Yesu kʋ.
41014002	Tɩchɛ ka ba 'yɛr, "A ta ɩ a lɔ̃ɔfʋ sɔ̃ɔ ɛ, ka a jɛɛr taa ir a chara pɔ ɛ."
41014003	Yesu na wa be a Betanɩ a Simon 'lɔ na dɔ̃ɔ ɩ a kɔ̃kɔn yir, ka ba 'mataa dire, pɔɔ kɔ̃ɔ wa waan na pɩ̃rtɔvɩla nɩ kãnyũu kɔ̃ɔ dafʋ na ba wõnõ ɛ. A pɔɔ kpɩr naa a pɩ̃rtʋɔ nyĩe tɩ kpaar a kãnyũu ala dɔɔl a Yesu ju.
41014004	Ka a nɩbɛ bala na be be nyɛ suur tɩ 'yɛrɛ kʋrɔ taa, "Bo lɛ so ka wʋ sɔ̃ɔ a kãnyũu nyã bar a nɩtɔ̃?
41014005	Wʋn taa den da nɩbʋ̃'yen yuon gbul sãyar libie na wʋ de kʋ nɔ̃n dẽme." Tɩ mii 'yɔ̃ɔ a pɔɔ.
41014006	Ka a Yesu 'yɛr kʋ ba, "Yɩ bar wʋ! Bãa 'yɔ̃ɔ lɛ yɩ mii 'yɔ̃ɔ wʋ? Wʋ maal vɩla kʋ ma.
41014007	A nɔ̃n dẽme 'lɔ, yɩn nɩ bala ben ka. Yɩn tʋ̃ɔ sʋ̃ʋ ba sɔ̃ɔ 'lɔ jaa yɩn bʋɔrɔ, tɩchɛ maa kʋ̃ be a yɩ sɛ̃ sɔ̃ɔ jaa ɛ.
41014008	Wʋ ɩ naa a lɛ wʋn tʋ̃ɔ. Wʋ kpaar a kãnyũu 'yɔ̃ɔ ma tɩ chɛ ka n ba kpi sɛrɛ ɛ, na wʋ chɔɔr ma guro nɩ a n ũufʋ.
41014009	Yelmɩ̃ɛ lɛ n 'yɛrɛ kʋrɔ yɩ, jie jaa ban wa 'yɛr a 'yɛr nʋ̃ɔ nyãna a wɛr wʋ jaa pɔ, ban 'yɛr naa a lɛ a pɔɔ nyã na ɩ na ba chɛnɛ tara a wʋ tɩɛr."
41014010	A Pie nɩ Ayi bala wʋn kaa ir ɩ̃sʋɔ ban bʋɔlɔ a Judas Isɩkariyot chen a Juu nɩbɛ bɔɔrlo nɩbɛrɛ sɛ̃ tɩ 'yɛr ba ɩka wʋ bʋɔrɔ na ɩka wʋ de a Yesu 'yɔ̃ɔ a ba nuur pɔ.
41014011	Ban wa wõ a lɛ wʋn 'yɛr ka a nʋ̃mɔ̃ ba, ka ba 'yɛr ɩka ban kʋ wʋn libie. Ka a Judas pãa bʋɔrɔ vuo 'lɔ wʋn na tu de a Yesu kʋ ba.
41014012	A bɩbir dɔ̃ɔ 'lɔ̃nɔ̃ ɩ naa a Paanʋ̃kõo Lɔ̃ɔfʋ, ka ban na kʋ a pele na ba di a Gõl Bar Difʋ, Yesu poturbo sʋʋr wʋ naa, "Nyɩnɛ lɛ fʋ bʋɔrɔ ɩka sɩ chen tɩ chɔɔr a Gõl Bar nyã bʋ̃diir a fʋ tɩ di?"
41014013	Wʋ tʋ̃ naa a wʋ poturbo ayi, na wʋ 'yɛr kʋ ba, "Yɩ chen a tẽe pɔ, daba na tuo kʋ̃ɔ nɩ dʋʋ na tuor yɩ naa. Yɩ turo wʋ.
41014014	A yir 'lɔ pɔ wʋn wa tɩ kpɛ, yɩ sʋʋr a yir sʋɔ, 'A Wiwile ɩka sɩ wa sʋʋr fʋ, "Nyɩnɛ lɛ a 'lɔ nɩ a wʋ poturbo na wa 'mataa di a Gõl Bar Difʋ?" '
41014015	Wʋn wiil yɩ naa bɔɔpɩɛ ban chɔɔr. Yɩ maal a bʋ̃diir a be."
41014016	Ba yin chen a tẽe tɩ nyɛ a lɛ jaa a Yesu na 'yɛr kʋ ba. Ka ba maal a Gõl Bar bʋ̃diir.
41014017	Jãanʋɔr na wa ta, Yesu nɩ a wʋ poturbo Pie nɩ Ayi wa naa.
41014018	Ban wa dire, wʋ 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, a yɩ ɩ̃sʋɔ na tɩ gar 'yɔ̃ɔ ma; ɩ̃sʋɔ sɩn 'mataa dire nɩ a labʋ̃'yen pɔ."
41014019	Be lɛ ka ba jaa pʋɔ sɔ̃ɔ ka ba sʋrɔ wa bʋ̃'yen 'yen, "Maa lɛ ɔ?"
41014020	Ka a Yesu 'yɛr, "A yɩ Pie nɩ Ayi ɩ̃sʋɔ lɛ! A yɩ ɩ̃sʋɔ sɩn 'mataa tũno a labʋ̃'yen pɔ lɛ.
41014021	A Nɩsaal Bie na kpi naa nɩtãa lɛ ban sɛb a Nãaŋmɩn gãn pɔ. Tɩchɛ a nɩrɛ 'lɔ na gar 'yɔ̃ɔ a Nɩsaal Bie na din dɔɔyɛ gar nɩrɛ jaa! Ka bala ta ba dɔɔ wʋ ɛ, ala sa."
41014022	Ban wa dire ka a Yesu de a paanʋ̃ɔ puor Nãaŋmɩn yãan, tɩ ŋmaa de kʋ a wʋ poturbo, na wʋ 'yɛr, "Yɩ de, a n ɩ̃gãn lɛ."
41014023	Wʋ lɛ den a ŋmele 'lɔ ban nyuro nɩ, na wʋ puor Nãaŋmɩn yãan tɩ lɛ de kʋ ba, ka ba jaa nyũ.
41014024	Be lɛ a Yesu 'yɛr kʋ ba, "N jɩ̃ɩ lɛ a anyã na vɛ̃ a Nãaŋmɩn nɛtɩraa na tara kpɛ̃ɔ, an chir naa, na a faa nɩyɔɔ.
41014025	Yelmɩ̃ɛ lɛ n 'yɛrɛ kʋrɔ yɩ, n kʋ̃ lɛ nyũ a dãa anyãna ɛ, wa tɩ tãn a daar 'lɔ ɩn na nyũ a bʋ̃paalaa a Nãaŋmɩn nãalʋ̃ʋ pɔ."
41014026	Ban wa yiel yiel dãn Nãaŋmɩn, ba suun chen a Olive Tɩɩr Tɔ̃ɔ ju.
41014027	Yesu 'yɛr kʋ ba, "Yɩ jaa na jon tɩ bar ma, nɩtãa lɛ a Nãaŋmɩn na 'yɛr a wʋ gãn pɔ, Ɩn ŋme naa pɛchinɛ kʋ ka a piir yɛ̃yɛl.
41014028	Tɩchɛ maa wa ir a kũu pɔ, ɩn de yɩn nie chen a Galilee."
41014029	Ka a Pita chɛ nyãa 'yɛr, "Ala ɩ gba, ba jaa sɔɔn bar fʋ tɩ maa 'lɔ kʋ̃ bar fʋ ɛ."
41014030	Yesu 'yɛr kʋ a Pita, "Yelmɩ̃ɛ lɛ n 'yɛrɛ kʋrɔ fʋ, dɩna tɩ̃sɔɔ, a nɔrdɔ̃ɔ kʋ̃ kõ gbɛɛ ayi sɛrɛ ɛ, tɩ fʋ 'yɛr gbɛɛ ata ɩka faa bɔ̃ɔ ma ɛ."
41014031	Tɩchɛ ka a Pita 'yɛr kpɛ̃ɔ jaa ɩka, "Maa nɩ fʋ̃ʋ na 'mantaa kpi gba, tɩ n kʋ̃ 'yɛr ɩka n ba bɔ̃ɔ fʋ ɛ." Ka a bala mɩ na chɛ 'yɛr a lɛ nɛ.
41014032	Yesu nɩ a wʋ poturbo chen naa a jie 'lɔ ban bʋɔlɔ Getɩsemanɩ, ka wʋ 'yɛr kʋ ba, "Yɩ jɩ̃nɛ a kana, tɩ ka n chen tɩ puor Nãaŋmɩn."
41014033	Be lɛ wʋ tara Pita nɩ Jemesɩ nɩ Jɔɔn 'mataa chiin ka a wʋ pʋɔ sɔ̃ɔ yɔɔ jaa, ka tɩɛr nyɔɔ wʋ yɔɔ.
41014034	Ka wʋ 'yɛr kʋ ba, "N tɩɛr sɔ̃ɔ naa, tɩ nyɛtãan kũu. Yɩ jɩ̃nɛ a kana gu ma tɩ na yɩ taa guro ɛ."
41014035	Wʋ chen naa a niem bɩ̃lãa tɩ lo kpa tẽe sʋɔrɔ Nãaŋmɩn ɩka ala ɩ a tara naa ɩfʋ kɔ̃ɔ, wʋ vɛ̃ ka a sɔ̃ɔ nyãna po wʋ.
41014036	Wʋ 'yɛr naa, "N Sãa, yele jaa ba gar a fʋ maalfʋ ɛ. De a dɔɔyɛ ŋmele nyãna bar a n sɛ̃, tɩchɛ a ta tu maa bɔfʋ ɛ, a tu a lɛ fʋ̃ʋ na bʋɔrɔ."
41014037	Wʋ lɩɛb chen a poturbo sɛ̃ tɩ nyɛ ka a ɩ ba gur naa. Ka wʋ 'yɛr kʋ a Simon Pita, "Simon, fʋ guro naa ɔ? A fʋ kʋ̃ lɛ tʋ̃ɔ jɛ̃ bɩ̃lãa gu ma ɛ?
41014038	Yɩ jɛ̃ gu chɛlɛ, na yɩ sʋɔrɔ Nãaŋmɩn ka a bɛɛrkaa ta wa tʋ̃ɔ yɩ ɛ. A yɩ tɩɛr 'lɔ bʋɔrɔ naa tɩchɛ ka a yɩ ɩ̃gãma ba tʋɔr ɛ."
41014039	Wʋ lɛ chen naa tɩ puor a Nãaŋmɩn a lɛ nɛ nɩ wʋ ju.
41014040	Wʋ lɩɛb wa nyɛ ba go ka a ɩ ba gur naa bojũu gʋ̃ɔ kpɛ ba naa. Baa bɔ̃ɔ ŋmɩnɛ ban lɛ 'yɛr kʋ a Yesu ɛ.
41014041	Wʋ lɩɛb wa a ba sɛ̃ a gbɛɛ ata sɔ̃ɔ wa sʋʋr ba, "Yɩ chɛnɛ na gã guro na yɩ pɛ̃nɛ ɔ? A sɛɛ naa! A sɔ̃ɔ ta naa. Nyɛ, ba gar 'yɔ̃ɔ a Nɩsaal Bie kʋ a yelbe-ɩrbɛ!
41014042	Yɩ vaa ir, ka sɩ chen a ba sɛ̃. Nyɛ, a n gagaraa na waara!"
41014043	Yesu na chɛnɛ 'yɛrɛ lɛ ka Judas na ɩ a wʋ poturo pie nɩ ayi ɩ̃sʋɔ tɩ daasãa, nɩ nɩbɛ na tara sɔbɛrɛ nɩ dakʋrsɩ waara nɩ a Yesu nyɔɔfʋ jie. A Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ a nɩbɛrɛ lɛ tʋ̃ ba.
41014044	Judas dɔ̃ɔ wiil a nɩbɛ mana ɩka, "A 'lɔ ɩn na tɩ puor mʋʋr a kɔtɩr yɩ nyɔɔ a 'lɔ, na yɩ bɔ̃ɔ tara wʋ chiin."
41014045	Ban wa ta, Judas pɔɔn chen a Yesu sɛ̃ tɩ 'yɛr, "Wiwile!" Tɩ puor wʋ nɩ mʋʋrfʋ.
41014046	Ka a bala wʋn chiin nyɔɔ a Yesu.
41014047	Be lɛ ka a bala ɩ̃sʋɔ na ara gbʋr a Yesu vʋ̃ɔ a wʋ sʋɔ chɛn a Juu nɩbɛ bɔɔrlo nãa gbãgbaa toor ŋmaa.
41014048	Ka a Yesu sʋʋr ba, "A mɔ̃ nɩbier lɛ n ɩ ka yɩ waan sɔbɛrɛ, nɩ dakʋrsɩ a n nyɔɔfʋ jie ɔ?
41014049	Bɩbir jaa lɛ n ma dɔ̃ɔ be a yɩ sɛ̃, na n wile yɩ a Puorfʋ Yir pɔ, tɩ yaa nyɔɔ ma ɛ. Tɩchɛ a ɩ naa a lɛ ɩka a tu a lɛ a Nãaŋmɩn gãn na 'yɛr."
41014050	Be lɛ a Yesu poturbo ba jaa bar wʋ tɩ jo.
41014051	Pɔlbile kɔ̃ɔ mɩ na vaar fɔbaa tɛɛ turo nɩ a Yesu, ba nyɔɔ wʋ naa.
41014052	Ka wʋ mɩɩr a fɔbaa 'yɔ̃ɔ ba tɩ jon sal'mʋɔr.
41014053	Be lɛ ba chiin a Yesu a Juu nɩbɛ bɔɔrlo nãa yir, ka a Juu nɩbɛ bɔɔrlo nɩbɛrɛ ba jaa nɩ a nɩbɛrɛ 'matãan a Mosesɩ Nɛɛ wiwiilbe, na ɩ a 'yɛr tɔɔrfʋ nɩbɛrɛ, wa lɔ̃ɔ taa.
41014054	Pita mɩ turo naa a puor jaa na wʋ wa tɩ kpɛ a bɔɔrlo nãa yir bɛchaar pɔ, na wʋ 'mataa jɩ̃nɛ nɩ a bala na kara a Puorfʋ Yir uoro bũu.
41014055	Ka a Juu nɩbɛ bɔɔrlo nɩbɛrɛ nɩ a 'yɛr tɔɔrfʋ nɩbɛrɛ na chɛ bʋɔrɔ yele kɔ̃ɔ na wiil ɩka Yesu sɛɛn kũu, tɩ baa nyɛ ɛ.
41014056	Nɩyɔɔ mɩ ŋman jirsɩ 'yɔ̃ɔ wʋ, tɩchɛ a ba 'yɛrbie ŋma taa poe.
41014057	Ka a bamɩne mɩ ir ŋmaa jire 'yɛr ɩka,
41014058	"A ba sɛ̃, wʋ 'yɛr naa ɩka, 'A Puorfʋ Yir nyãna a nɩrɛ nũu na mɛ, ɩn ŋmɛr wʋ naa tɩ na n de ber ata mɛn 'lɔ na ba ɩ nɩrɛ nũu bʋ̃mɩɛraa ɛ.' "
41014059	Tɩchɛ a ba 'yɛr mɩ ba ɩ bʋ̃'yen ɛ.
41014060	Be lɛ ka a Juu nɩbɛ bɔɔrlo nãa ir ara tɩ sʋʋr a Yesu, "Faa 'yɛrɛ 'yɛr sɔɔrɔ ba bɩɩ? Bo dãasɩɛsɩ lɛ anyãna ban dire dɔɔlɔ fʋ. A ɩn yelmɩ̃ɛ ɔ?"
41014061	Tɩchɛ ka a Yesu ɩ jaa gbul, waa 'yɛr sɔɔ wʋ ɛ. Ka a bɔɔrlo nãa lɛ sʋʋr wʋ go, "Fʋ̃ʋ lɛ ɩ a Nãaŋmɩn 'lɔ sɩn 'Yɔ̃ɔnɔ̃ Bie na ɩ a Nɩ-iraa ɔ?"
41014062	Ka a Yesu 'yɛr, "Maa lɛ. Yɩn nyɛ naa a Nɩsaal Bie na jɩ̃nɛ a Tʋ̃ɔfʋ Sʋɔ nũsʋ̃ɔ loor. Yɩ mɩ na lɛ nyɛn wʋn waara a julõjuur pɔ."
41014063	Ka a bɔɔrlo nãa tɔɔ a fuu chɩɛr nɩ suur, tɩ sʋʋr, "Bãa lɛ sɩn lɛ bʋɔrɔ nɩrɛ ɩka wʋ lɛ 'yɛr a wʋ 'yɛr go?
41014064	Yɩn mɩ̃ɛ wõ naa a lɛ wʋn fere. Ŋmɩnɛ lɛ yɩ tɩɛr?" Ka ba jaa 'yɛr ɩka wʋ sɛɛn kũu.
41014065	Be lɛ a bamɩne piel chɩrɛ nataar 'yɔ̃ɔnɔ̃ wʋ, ka a bamɩne mɩ pɔɔ a wʋ nɩbie tɩ ŋme wʋ, tɩ sʋʋr wʋ, "Wiil sɩ a nɩrɛ 'lɔ na ŋme fʋ." Ka a bala mɩ na guro a Puorfʋ Yir mɩ ŋme ŋme wʋ.
41014066	Pita jɩ̃nɛ naa a be a bɛchaar pɔ, ka a bɔɔrlo nãa gbãgbapɔɔbile ɩ̃sʋɔ wa wa.
41014067	Wʋn wa nyɛ a Pita na uoro a bũu, wʋ kaa wʋ naa lɛ̃ɛɛ tɩ 'yɛr, "Fʋ mɩ dɔ̃ɔ turo a Yesu na yi a Najaretɩ."
41014068	Ka a Pita chɩɩr tɩ 'yɛr, "N ba bɔ̃ɔ a lɛ fʋn 'yɛrɛ par ɛ." Tɩ na wʋ tɔɔ chen tɩ ara a dɔ̃dɔr nɛɛ.
41014069	A pɔɔbile na wa nyɛ a Pita a be, wʋ lɛ 'yɛr kʋ a nɩbɛ na ara a be, "A nyã mɩ ɩ naa a ba ɩ̃sʋɔ."
41014070	Ka a Pita lɛ chɩɩr go. A ba kor ɛ, tɩ a bala na ara gbʋr a Pita mɩ 'yɛr, "Sɩrɛ jaa lɛ, fʋ ɩ naa a ba ɩ̃sʋɔ, bojũu Galilee lɛ fʋ mɩ yi."
41014071	Ka a Pita pɔrɔ 'yɔ̃ɔnɔ̃ a wʋ mɩ̃ɛ, tɩ pɔrɔ kʋrɔ ba 'yɛrɛ ɩka, "N ba bɔ̃ɔ a daba nyã 'yɛr yɩn 'yɛr ɛ."
41014072	Ajienaa lɛ ka a nɔraa mɩ tɔ̃ɔ kõ a gbɛɛ ayi sʋɔ. Ka a Pita pãa tɩɛrtɔ a lɛ a Yesu na dɔ̃ɔ 'yɛr kʋ wʋ, "Fʋn chɩɩr ma naa gbɛɛ ata, tɩ ka a nɔrdɔ̃ɔ kõ gbɛɛ ayi." Pita na wa tɩɛr bɔ̃ɔn a lɛ, ka wʋ kõ yɔɔ jaa.
41015001	A wɛr na wa chaar bibio, a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ a nɩbɛrɛ ba jaa nɩ a 'yɛr tɔɔrfʋ nɩbɛrɛ na chɛ, lɔ̃ɔn guor taa lũ a Yesu tara wʋ chiin tɩ kʋ a nãa Pilate.
41015002	Ka a Pilate sʋʋr wʋ, "Fʋ̃ʋ lɛ ɩ a Juu nɩbɛ nãa ɔ?" Ka a Yesu 'yɛr, "Ɔ̃ɔ, a ɩn a lɛ fʋn 'yɛr."
41015003	Ka a bɔɔrlo nɩbɛrɛ sɔ̃ɔnɔ̃ a Yesu yuor.
41015004	Be lɛ a Pilate sʋʋr a Yesu, "Faa 'yɛrɛ 'yɛr jaa ɛ, nyɛ lɛ ban sɔ̃ɔnɔ̃ fʋ a yuor jɩ̃!"
41015005	Tɩchɛ Yesu ba haa nɛɛ ɛ, ka a 'maa a Pilate nɛɛ.
41015006	A mɩ ɩ naa a ba tʋ̃mɔ̃ lɛ ka bala wa lɔ̃ɔ taa dire a Gõl Bar Difʋ, a ba nãa ma ir nɩrɛ 'lɔ a nɩbɛ na bʋɔrɔ a pɔɔfʋ die pɔ bar.
41015007	Barabasɩ mɩ dɔ̃ɔ pʋɔ a nɩbɛ bamɩne pɔ, na dɔ̃ɔ ir jɛɛr nɩ a paal nɩkpɛ̃ɛ na ba kʋ nɩbɛ, ka ba nyɔɔr ba pɔɔ.
41015008	Nɩyɔɔ wa naa a Pilate sɛ̃ wa sʋɔr wʋ ɩka, wʋ ɩ kʋ ba a lɛ wʋn ma ɩ.
41015009	Ka a Pilate sʋʋr ba, "Yɩ bʋɔrɔ naa ɩka n ir a Juu nɩbɛ nãa kʋ yɩ bɩɩ?"
41015010	Pilate bɔ̃ɔn naa ɩka a nyuur ban tara nɩ a Yesu lɛ vɛ̃ ban nyɔɔ wʋ waan a wʋ sɛ̃.
41015011	Tɩchɛ ka a bɔɔrlo nɩbɛrɛ dʋ̃ a nɩbɛ toor ɩka, ba 'yɛr ɩka, wʋ yuo a Barabasɩ bar.
41015012	Ka a Pilate sʋʋr ba go, "Tɩ n ɩ ŋmɩnɛ nɩ a 'lɔ yɩn bʋɔlɔ a Juu nɩbɛ nãa?"
41015013	Ka ba tãn, "Kpa wʋ a daa ju!"
41015014	Be lɛ ka a Pilate sʋʋr ba, "Bãa wʋ ɩ? Bo tʋ̃dɛɛr lɛ wʋ tʋ̃?" Tɩchɛ ka ba tãna kpɛ̃ɔ jaa, "Kpa wʋ a daa ju!"
41015015	Pilate na bʋɔrɔ ɩka wʋ pɛl a nɩbɛ pʋɔ jũu, wʋ yuo naa a Barabasɩ kʋ ba. Wʋ vɛ̃ naa ka ba fɔb a Yesu yɔɔ jaa, tɩ de wʋ kʋ a sojasɩ ɩka, ba tɩ kpa wʋ a daa ju, ka wʋ kpi.
41015016	Be lɛ a sojasɩ tara a Yesu kpɛ̃n a nãa yir kpɛ̃ɛ 'lɔ pɔ, tɩ bʋɔl a ba taaba sojasɩ lɔ̃ɔ taa.
41015017	Ba den fuu jɩɛ nãa fuu kaar su wʋ, na ba lɛ de gʋʋr vil nãa jupil kaar su wʋ.
41015018	Tɩ pãa piel laara wʋ, "Yãan yooo, Juu nɩbɛ nãa!"
41015019	Tɩ ma de daa ŋmen wʋ a jũu tɩ chɩrɛ nataar 'yɔ̃ɔnɔ̃ wʋ. Ba gbur dumo a wʋ niem puoro wʋ.
41015020	Ban wa la wʋ a nɩtɔ̃ wa baar, ba yaa naa a fuu 'lɔ̃nɔ̃ bar, tɩ de a wʋ mɩ̃ɛ fuu su wʋ, na ba pãa de wʋ chiin ɩka ba tɩ kpa wʋ a daa ju.
41015021	A sɔr pɔ, ba nyɛn Simon na yi Sirenɩ tẽe pɔ, Aleksanda nɩ Worofʋs sãa lɛ. Mʋɔ pɔ lɛ wʋ yi tala, ka ba nyɔɔ wʋ fɩr ka wʋ de a Yesu daa tuo.
41015022	Ba chiin naa a Yesu tɩ tãn a be ban bʋɔlɔ a Yesu nɩbɛ kɔkɔr pɔ, Gɔlgɔta. A par lɛ ɩka, Julaa Jie.
41015023	Ka ba pãa de tɩ̃ɩ kɔ̃ɔ 'yɔ̃ɔ a dãa pɔ, ɩka wʋ nyũ, tɩ wʋ tɔr.
41015024	Be lɛ ba kpa wʋ a daa ju. Ba põ naa a wʋ fɔɔr na ba ŋme gbãm bɔ̃ɔ a ala ɩ̃sʋɔ jaa na na de.
41015025	Bibipɔl lɛ ba kpa wʋ.
41015026	Ba sɛb naa a yele 'lɔ jũu ban kʋn wʋ mar a daa jũu ɩka, "A JUU NƖBƐ NÃA."
41015027	Ba mɩ kpan nãnyisɩ ayi a dabãbɩ̃nsɩ mɩ ju, ka ɩ̃sʋɔ be a Yesu nũsʋ̃ɔ loor ka a ɩ̃sʋɔ mɩ be a wʋ gʋba loor.
41015029	A bala na tala a be a wʋ kpafʋ jie tʋrɔ wʋ, vavire a ba jur 'yɛrɛ, "Wooo, a fʋ̃ʋ nyã na 'yɛr ɩka fʋn sɔ̃ɔ naa a Nãaŋmɩn Puorfʋ Yir nyã bar tɩ mɛ wʋ a ber ata,
41015030	wa suu a daa ju, na fʋ faa a fʋ mɩ̃ɛ!"
41015031	Lɛ nɩ wʋ ju lɛ, a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe mɩ laara wʋ, na ba 'yɛrɛ kʋrɔ taa, "Nyɛ, wʋ faan bamɩne, tɩ wʋ kʋ̃ tʋ̃ɔ a wʋ mɩ̃ɛ faa ɛ!
41015032	Vɛ̃ a 'lɔ na 'yɛr ɩka, 'lɔ lɛ ɩ a Nɩ-iraa, na wʋ ɩ a Isɩral nɩbɛ nãa, suu a daa ju a sɩ kaa, tɩ na sɩ pãa sɔɔ." A bala mɩ ban kpa gbʋr wʋ, lɛ lɛ ba mɩ tʋ wʋ.
41015033	A mɔ̃tɔ̃ɔ na wa ara a gar ju sãlsɔɔ, a wɛr wʋ jaa sɔb naa wa tɩ tãn a mɔ̃tɔ̃ɔ balfʋ sɔ̃ɔ.
41015034	A sɔ̃ɔ 'lɔ̃nɔ̃ pɔ lɛ, ka a Yesu chɩɩr bʋɔl, "Eloi, eloi, lama sabakatanɩ." A par lɛ a Yesu nɩbɛ kɔkɔr pɔ ɩka, "N Nãaŋmɩn, n Nãaŋmɩn, bo lɛ so ka fʋ lɩɛb puor 'yɔ̃ɔ ma?"
41015035	A bala na ara gbʋr a be wõ na ba 'yɛr, "Yɩ chɛlɛ! Elaija lɛ wʋ bʋɔlɔ."
41015036	Ka a daba ɩ̃sʋɔ jo chen tɩ 'mɔɔ sapɔ 'lɔr a dãmiir amɩne pɔ, na wʋ chab daa tur a Yesu ɩka wʋ mʋʋr, tɩ na wʋ lɛ 'yɛr, "Yɩ vɛ̃ a sɩ kaara, Elaija na wa yɔɔ wʋ naa bɩɩ."
41015037	Be lɛ a Yesu chɩɩr tɩ ŋmaa a vʋʋr.
41015038	Ka a Juu Nɩbɛ Puorfʋ Yir pɔ, ban lũ a fɔbaa var a die chɩɛr a saaju tɩ gbem a par.
41015039	A sojasɩ nɩkpɛ̃ɛ na ara a be a Yesu niem na wõ a wʋ chɩɩrfʋ, tɩ nyɛ a lɛ mɩ wʋn ŋmaa a vʋʋr, wʋ 'yɛr naa, "Yelmɩ̃ɛ jaa, a daba nyã ɩ naa a Nãaŋmɩn Bie."
41015040	A pɔbɔ bamɩne lɔ̃ɔn Mɛɛr na yi Magdala tẽe pɔ, nɩ Salome, nɩ a Mɛɛr na ɩ a Jemesɩ bile, nɩ Josesɩ ma mɩ ara na tɛɛr jaa tɩ kaar wʋ.
41015041	A Galilee pɔ, a pɔbɔ banyãna lɛ turo wʋ, na ba sʋ̃nɔ̃ wʋ. Ka a pɔbɔ bamɩne mɩ na 'matãan wʋ wa a Jerusalɛm, mɩ be be.
41015042	A daar 'lɔ ɩ naa a ba Chɔɔrfʋ Bɩbir ban na chɔɔr a ba mɩ̃ɛ, bojũu a mɔ̃tɔ̃ɔ wa mʋr, a Pɛ̃nfʋ Bɩbir piel naa. A jãanʋɔr na wa tara
41015043	a Josefʋ na yi a Arimatɩya tẽe pɔ, na ɩ a nɩkpɛ̃ɛ ɩ̃sʋɔ ban 'yɔ̃ɔnɔ̃, tɩ mɩ dɔ̃ɔ chɛlɛ a Nãaŋmɩn Nãalʋ̃ʋ, nyɔɔn nyãa chen a Pilate sɛ̃, tɩ sʋɔr a Yesu ɩ̃gãn ɩka wʋ ũu.
41015044	Pilate na wa wõ ɩka a Yesu kpi naa, a 'maa wʋn nɛɛ. Be lɛ wʋ bʋɔl a sojasɩ nɩkpɛ̃ɛ ka wʋ wa, ka wʋ sʋʋr wʋ, "A Yesu kpin bɩɩ?"
41015045	Ka a sojasɩ nɩkpɛ̃ɛ 'yɛr, "Ɔ̃ɔ, wʋ kpi naa." Ka a Pilate sɔɔ ɩka a Josefʋ wʋ tɩ yɔɔ a Yesu ɩ̃gãn.
41015046	Josefʋ dãn fɔbaa na wʋ tɩ yɔɔ a Yesu ɩ̃gãn vil wʋ chiin tɩ ũu, a yaa ban chɩ kʋsɩr pɔ. Ba bil kʋsɩr wa pɔɔ a yaa nɛɛ.
41015047	A Mɛɛr na yi a Magdala, nɩ a Mɛɛr na ɩ a Josesɩ ma, nyɛ naa a jie 'lɔ ban ũu wʋ.
41016001	A Pɛ̃nfʋ Bɩbir na wa baar, Mɛɛr na yi a Magdala, nɩ Salome, nɩ a Mɛɛr na ɩ a Jemesɩ ma, ba dãn a kãnyũur ala ɩka ba chiin tɩ jɛ a Yesu ɩ̃gãn.
41016002	A Pɛ̃nfʋ divɩɛ bio daar, bibio mɔ̃tɔ̃ɔ na pur baar, ba chen naa a yaa par.
41016003	A kʋsɩr na pɔɔ a yaa nɛɛ ba gbʋr ɛ, ka ba sʋrɔ taa, "An lɛ na tɩ bil a kʋsɩr bar sɩ a yaa nɛɛ?"
41016004	Tɩchɛ ban dʋɔ kaa a ba nidaa, a kʋsɩr 'lɔ bil yi a yaa nɛɛ.
41016005	Ban tɩ kpɩɛrɛ a yaa pɔ, ba nyɛn pɔlbile na su fuu pɩla jɩ̃nɛ nɩ a nũsʋ̃ɔ loor, ka pɩla ɔɔ ba.
41016006	A pɔlbile 'yɛr kʋ ba, "Yɩ ta vɛ̃ ka yɩ pɩla ɔɔrɔ ɛ. Yɩ bʋɔrɔ naa a Yesu 'lɔ na yi a Najaretɩ ban kpa a daa ju. Wʋ ir naa ɩ vʋr! Waa be a ka ɛ! Yɩ nyɛ a jie 'lɔ ban gaal wʋ.
41016007	Yɩ lɩɛb kul tɩ 'yɛr a wʋ poturbo nɩ a Pita ɩka, wʋ de yɩn nie chiine a Galilee, be lɛ yɩn tɩ nyɛ wʋ, nɩtãa a lɛ wʋn dɔ̃ɔ 'yɛr kʋ yɩ."
41016008	Chĩcham kpɛ ba naa ka ba nɛɛ 'maa, ka ba jo yi a yaa par. Baa 'yɛr 'yɛr kʋ nɩrɛ jaa ɛ, bojũu dãbɩ̃ɛ kpɛ ba naa.
41016009	A Pɛ̃nfʋ divɩɛ bio daar bibio, Yesu na wa ir a kũu pɔ, wʋ den nie dũu a Mɛɛr na yi a Magdala, a 'lɔ pɔ wʋn dɔ̃ɔ dii a sɩdɛbɛ ayopõi bar ka a yi.
41016010	A Mɛɛr chen tɩ 'yɛr kʋ a bala na dɔ̃ɔ be a Yesu sɛ̃, a bala a nie na sɔb ka baa kõnõ.
41016011	Ban wa wõ ka wʋ 'yɛr ɩka a Yesu ir naa kũu pɔ ɩ vʋr, ka wʋ nyɛ wʋ, baa sɔɔ de ɛ.
41016012	A anyã puor lɛ, a Yesu lɩɛb nɩyuo na wʋ dũu a ba ayi na de sɔr chiine a tẽe ɩ̃sʋɔ pɔ.
41016013	Ba lɩɛb chen a Jerusalɛm tɩ 'yɛr kʋ a ba taaba, tɩchɛ baa sɔɔ ɛ.
41016014	A ba kor ɛ, tɩ a Yesu lɛ dũu a Pie nɩ Bʋ̃'yen na 'mataa dire. Wʋ miin 'yɔ̃ɔ ba a ba ba sɔɔfʋ pɔ, nɩ a ba nyãkpɩ̃ɛn jũu, bojũu baa sɔɔ de a bala na nyɛ wʋn ir a kũu pɔ 'yɛr.
41016015	Wʋ 'yɛr kʋ ba, "Yɩ yɔ a wɛr wʋ jaa, na yɩ mʋɔl 'yɛr a 'yɛr nʋ̃ɔ nyã kʋ a nɩbʋrɔ ba jaa.
41016016	Nɩrɛ 'lɔ jaa na sɔɔ de a 'yɛr nʋ̃ɔ nyã, ka ba so wʋ a Nãaŋmɩn kʋ̃ɔ, wʋn nyɛn a Nãaŋmɩn faafʋ, tɩchɛ nɩrɛ 'lɔ jaa na ba sɔɔ de a 'yɛr nʋ̃ɔ nyã ɛ, a nɩnyɩnɛ na wɛ naa.
41016017	A jɩ̃nsɩ anyã na turo naa bala na sɔɔ. Ban de naa n yuor diin sɩdɛbɛ ka a yi, na ba lɛ bɔ̃ɔ 'yɛrbʋlsɩ 'yɛrfʋ.
41016018	Ban ma 'mɔɔr waba. Bala wa nyũ bon na tara lɔɔ, tɩ a kʋ̃ ɩ ba yele ɛ. Baalaa ban dɔɔl a ba nũu, wʋn sa naa."
41016019	A Soro Yesu na wa 'yɛr a nɩtɔ̃ kʋ a wʋ poturbo, Nãaŋmɩn vɛ̃ naa ka wʋ do a saaju tɩ jɩ̃nɛ a wʋ nũsʋ̃ɔ loor.
41016020	Be lɛ ka a poturbo yi chen tɩ mʋɔlɔ a 'yɛr nʋ̃ɔ jie jaa. Be lɛ ka a Soro 'mataa tʋ̃nɔ̃ nɩ ba, ka a wʋ nɛ'maa tʋ̃mɔ̃ anyã ban tʋ̃nɔ̃ wiil ɩka a wʋ 'yɛr nʋ̃ɔ ɩn yelmɩ̃ɛ.
42001001	Nɩtãa lɛ a nɩyɔɔ na mɔ̃ man a lɛ na ɩ a sɩ ber anyã pɔ,
42001002	a lɛ ɩn yelmɩ̃ɛ, ba dɔ̃ɔ be be na ba nyɛn nɩbir a pielfʋ, na ba ɩ a 'yɛr nyã gbãgbaar.
42001003	A lɛ jũu n baraa Teofilusɩ, n mɩ mɔ̃n vɩɛr a 'yɛr tɩ tãn a pielfʋ nyɛ ka a ɩ yelmɩ̃ɛ lɛ, ka n bʋɔrɔ ɩka n sɛb a lɛ na tu taa kʋ fʋ.
42001004	Ka fʋ na tʋ̃ɔ bɔ̃ɔ ɩka a lɛ ban wiil fʋ ɩn yelmɩ̃ɛ.
42001005	A Judiya Nãa Hɛrɔd sɔ̃ɔ, a Juu nɩbɛ bɔɔrloro ɩ̃sʋɔ ben be ban bʋɔlɔ Jekariya wʋ pʋɔ naa a Abija gbul pɔ ka a wʋ pɔɔ yuor di Elijabetɩ na yi a Aaron bʋrɔ pɔ.
42001006	Ba jaa ayi yele tor Nãaŋmɩn sɛ̃ ka ba turo a lɛ a Nãaŋmɩn nɛɛ na 'yɛr na baa tara chɛfʋ ɛ.
42001007	Tɩchɛ baa tara bie ɛ, bojũu a Elijabetɩ abbaa ka 'lɔ naa sɩrɛ jaa nyɔ̃ɔ.
42001008	A mɩ lʋɔr wa ta a Jekariya ka wʋ̃n tʋ̃ a bɔɔr lofʋ tʋ̃mɔ̃ kʋ Nãaŋmɩn.
42001009	Gbãm lɛ ba gba ir wʋ nɩtãa lɛ a ba bɔɔrlo tʋ̃mɔ̃ na be, ka wʋn ma kpɛ a puorfʋ yir tɩ chʋm a tɩ̃ɩ nyũu vɩla ala.
42001010	Ka a sɔ̃ɔ na wa ta ɩka wʋ chʋm a tɩ̃ɩ nyũu vɩla anyãna, a nɩbɛ ara naa a yõo puoro.
42001011	Be lɛ a Nãaŋmɩn malaka wa dũu wʋ be a tɩ̃ɩ nyũu vɩla chʋmfʋ jie a nũsʋ̃ɔ jie.
42001012	Jekariya na wa nyɛ wʋ a lɛ, pɩla ɔɔ wʋ naa ka dãbɩ̃ɛ kpɛ wʋ.
42001013	Tɩchɛ ka a malaka 'yɛr kʋ wʋ, "Jekariya ta joro dãbɩ̃ɛ ɛ, Nãaŋmɩn wõn a fʋ sʋɔrfʋ, a fʋ pɔɔ Elijabetɩ na dɔɔn dabile ka fʋ 'yɔ̃ɔ a wʋ yuor Jɔɔn.
42001014	A wʋ yele na ɩn nʋ̃ɔ kpɛ fʋ ka fʋ chɩlɛ ka nɩyɔɔ mɩ chɩlɛ a wʋ dɔɔfʋ jũu.
42001015	An ɩ wʋn ɩn kpɛ̃ɛ a Nãaŋmɩn niem, wʋ kʋ̃ nyũ dãa ban 'yɔ̃ɔ dãbɩl ɛ, bojũu Nãaŋmɩn Sɩɛ na sɛɛ wʋn be a ma pʋɔm.
42001016	Wʋn lɩɛb naa a Isɩral nɩbɛ yɔɔ jie waan a ba Nãaŋmɩn sɛ̃.
42001017	Wʋn den a sɩ Soro nie nɩ a sɩɛ nɩ a kpɛ̃ɔ 'lɔ na dɔ̃ɔ be a Elaija 'yɔ̃ɔ, na wʋ lɩɛb sãamɩne ka ba tara a ba bibiir tɩɛr. Ka bawõnsɩ mɩ nyɛ yɛ̃ na ba maala yeltorsɩ na wʋ vɛ̃ ka nɩbɛ mɩ chɔɔr ba mɩ̃ɛ gun a sɩ Soro."
42001018	Ka a Jekariya sʋʋr a malaka, "Ŋmɩnɛ ɩn ɩrɛ wa sɔɔ a nɩtɔ̃ fʋn 'yɛr? Maa nɩ n pɔɔ jaa kor naa."
42001019	Ka a malaka 'yɛr kʋ wʋ, "Maa lɛ a Gabɩrɛl na ma ara a Nãaŋmɩn niem, 'lɔ lɛ tʋ̃ ma nɩ a 'yɛr nyã ɩka n wa 'yɛr a 'yɛr nʋ̃ɔ nyã kʋ fʋ.
42001020	A lɛ jũu fʋn ɩn wõo fʋ kʋ̃ lɛ tʋ̃ɔ 'yɛr 'yɛr ɛ, wa tãn a bɩbir 'lɔ a anyãna na ɩ bojũu faa sɔɔ de a 'yɛr ala na wa ɩ a sɔ̃ɔ 'lɔ na sɛɛ ɛ."
42001021	A nɩbɛ bala na be a yõo chɛlɛ a Jekariya wʋ̃n kor a lɛ a Nãaŋmɩn puorfʋ yir, ka chĩcham kpɛ ba.
42001022	Be lɛ ka wʋ wa yi tɩ wʋ kʋ̃ lɛ tʋ̃ɔ 'yɛr 'yɛr ɛ, ka a nɩbɛ bɔ̃ɔn ɩka wʋ nyɛn nyɛfʋ kɔ̃ɔ bojũu nuur kaalfʋ lɛ wʋ mana nɩ ba tɩ kʋ̃ tʋ̃ɔ 'yɛr ɛ.
42001023	A lɛ a wʋ tʋ̃mɔ̃ bɩbie na wa baar be a Nãaŋmɩn puorfʋ yir, wʋ lɩɛb kul a wʋ yir.
42001024	A anyã puor lɛ ka wʋ pɔɔ Elijabetɩ tara pʋɔ na wʋ sɔɔl ŋmɛrsɩ anũu.
42001025	Na wʋ pãa 'yɛrɛ, "Nyɛ lɛ a Nãaŋmɩn na maal ma, a wʋ maal vɩla bɩbir vɩɛ naa ka wʋ ir ma a vĩ yin a nɩbɛ niem bar."
42001026	Elijabetɩ pʋɔ na wa ta ŋmɛrsɩ ayʋɔb, Nãaŋmɩn tʋ̃ naa a Gabɩrɛl a tẽe na be a Galilee paal pɔ ban bʋɔlɔ Najaretɩ,
42001027	be lɛ pɔɔsarbile kɔ̃ɔ be, ka daba ban bʋɔlɔ Josefʋ na ɩ a Nãa David yɔ̃ɔ ŋmaa baraa na kul ka a pɔɔbile yuor di Mɛɛr.
42001028	A malaka chen a wʋ sɛ̃ tɩ 'yɛr, "N puorfʋ naa, fʋ ɩn nɩ'yɔ̃ɔ naa, Nãaŋmɩn ben a fʋ sɛ̃."
42001029	Ka dãbɩ̃ɛ nyɔɔ a Mɛɛr nɩ a puorfʋ nyã bʋrɔ, na wʋ sʋrɔ wʋ mɩ̃ɛ a puorfʋ nyã par.
42001030	Tɩchɛ ka a malaka 'yɛr kʋ wʋ, "Ta joro dãbɩ̃ɛ ɛ, fʋ ɩn nɩ'yɔ̃ɔ naa Nãaŋmɩn niem.
42001031	Fʋn tara na pʋɔ dɔɔ dabile, na fʋ 'yɔ̃ɔ a wʋ yuor Yesu.
42001032	Wʋn ɩn kpɛ̃ɛ, ka ba bʋɔlɔ wʋ a Nãaŋmɩn na be a Saaju Bie. A sɩ Soro Nãaŋmɩn na den a wʋ sãa David nãalʋ̃ʋ kʋ wʋ.
42001033	'Lɔ lɛ na di a Jekɔb yir nãa jaa kpo kpo, a wʋ nãa kʋ̃ wa baar ɛ."
42001034	Ka a Mɛɛr sʋʋr a malaka, "N ba ta daba sɛrɛ ɛ, tɩ ŋmɩnɛ ɩn ɩrɛ wa dɔɔ a bie?"
42001035	Ka a malaka 'yɛr kʋ wʋ, "Nãaŋmɩn Sɩɛ na wa kpɛ fʋ naa, ka a Nãaŋmɩn kpɛ̃ɔ wa ger pɔɔ fʋ a bichɛchɛ 'lɔ fʋn na dɔɔ, ban bʋɔlɔ wʋ̃n Nãaŋmɩn Bie.
42001036	Nyɛ a fʋ yɛbɛ Elijabetɩ gba na ɩ a pɔɔ abbaa na wʋ nyɔ̃ɔ tɩ wʋ tara na pʋɔ na dɔɔ bie, chuur ayʋɔb nɩ nyã wʋn gal.
42001037	Yele jaa ba ɩ tuo Nãaŋmɩn sɛ̃ ɛ."
42001038	Be lɛ a Mɛɛr 'yɛr, "Nyɛ, Nãaŋmɩn gbãgbaa lɛ n ɩ, a ɩ a lɛ kʋ ma fʋn 'yɛr?" Ka a malaka bar wʋ tɩ chen.
42001039	A sɔ̃ɔ 'lɔ̃nɔ̃ lɛ a Mɛɛr pɔɔ yi do a tɔ̃ɔ ju a Judiya tẽe pɔ.
42001040	Wʋ tɩ kpɛ naa a Jekariya yir na wʋ puor a Elijabetɩ.
42001041	Elijabetɩ na wõ a Mɛɛr puorfʋ ka a bie ɔɔ lɩɛb be a wʋ pʋɔm ka a Nãaŋmɩn Sɩɛ sɛɛ a Elijabetɩ.
42001042	Ka wʋ ŋme chɛlma 'yɛrɛ, "Nãaŋmɩn sʋ̃ʋ fʋn gar a pɔbɔ ba jaa, na wʋ mɩ sʋ̃ʋ a bie 'lɔ na be a fʋ pʋɔm.
42001043	Tɩchɛ nyɛ 'yɔ̃ɔfʋ na kaara, ka a n Soro ma wa a n sɛ̃?
42001044	Ɩ̃n wa wõ a fʋ puorfʋ a bie na gã a n pʋɔm ɔɔn lɩɛb nɩ pʋpɛl.
42001045	Pʋpɛl sʋɔ lɛ fʋ ɩ an ɩ fʋ sɔɔn de a lɛ a n Soro na tʋ̃, ka ba wa 'yɛr fʋ ɩka an ɩ naa a lɛ."
42001046	Ka a Mɛɛr 'yɛr, "N pɛɛn Nãaŋmɩn nɩ a pʋɔ wʋ jaa.
42001047	A n sɩɛ chɩlɛ naa a Nãaŋmɩn na ɩ a n Fafaara 'yɔ̃ɔ.
42001048	An ɩ wʋ tɩɛrtɔ a wʋ gbãgbapɔɔbile mɩ̃ɛ siirfʋ. An yi dɩna chiine, a dɔɔ tu taa ba jaa na bʋɔlɔ ma naa bɔɔsʋ̃n sʋɔ.
42001049	An ɩ a Tʋ̃ɔfʋ Sʋɔ lɛ maal a lɛ kʋ ma. A wʋ yuor ɩn chɛchɛ.
42001050	A wʋ nɩbaal be naa a bala na joro wʋ dãbɩ̃ɛ sɛ̃, yi a yɔn tɩ tãn a yɔn suulsɩ.
42001051	A wʋ nũu tʋ̃n tʋ̃bɛrɛ, wʋ yɛ̃yɛl naa a bala na bʋɔrɔ a yuor a ba tɩɛr pɔ bar.
42001052	Wʋ dɔɔn nãmɩne a ba nãa dakɔɔr jur bar, tɩchɛ na wʋ 'mɔɔr a bala na siir a ba mɩ̃ɛ ka ba do saaju.
42001053	Wʋ kʋ naa a kɔ̃ dẽme bʋ̃sʋ̃n, tɩ dii a tara dẽme bar nũjaalsɩ.
42001054	Wʋ sʋ̃ʋn a wʋ gbãgbaa Isɩral tɩ tɩɛrtɔ ɩka wʋ kaa Abraham nɩ a wʋ yɔn nɩbaal bɩbir jaa, nɩtãa lɛ wʋn dɔ̃ɔ 'yɛr kʋ a sɩ sãamɩne."
42001056	Mɛɛr jɩ̃nɛ na a Elijabetɩ sɛ̃ ŋmɛrsɩ ata tɩ lɩɛb kul a wʋ tẽe.
42001057	Elijabetɩ dɔɔfʋ bɩbir wa vɩɛ naa ka wʋ dɔɔ dabile.
42001058	Ka a bala na kpɩɛrɛ gbʋr a Elijabetɩ nɩ a wʋ yir dẽme na wõ lɛ a Nãaŋmɩn na maal vɩla kʋ wʋ ba pʋɔ mɩ pɛl naa a wʋ kaar.
42001059	A ber aniin daar ba wa naa ɩka ba wa ŋmaa a bie yʋɔr, na ba ta bʋɔrɔ ɩka ba de a sãa yuor 'yɔ̃ɔ wʋ bʋɔlɔ a Jekariya.
42001060	Tɩchɛ ka a ma ba sɔɔ ɛ, tɩ 'yɛr, "A bie yuor din Jɔɔn."
42001061	A ba 'yɛr kʋ wʋ, "Fʋ bal nɩrɛ jaa ba di a yuor nyã ɛ."
42001062	Tɩ na ba pãa 'lɩɩr sʋʋr a sãa a yobuor wʋn bʋɔrɔ ɩka ba 'yɔ̃ɔ a bie.
42001063	Ka wʋ man ba ɩka ba kʋ wʋ bon ka wʋ sɛb, wʋn ben wa de a bon na wʋ sɛb, "A bie yuor din Jɔɔn." Ka nɛɛr 'maa ba jaa.
42001064	Ajienaa lɛ a Jekariya nɛɛ mɩ 'laa ka a jãlbir bal ka wʋ tʋ̃ɔ 'yɛrɛ na wʋ pɛɛrɛ Nãaŋmɩn.
42001065	Ka dãbɩ̃ɛ kpɛ a bala jaa na gbʋr a be ka nɩbɛ 'yɛrɛ ka a yaar de a Judiya tẽn ala na be a tɔ̃n ju.
42001066	Nɩrɛ jaa na wõ a nɩtɔ̃ a ma 'maa wʋn nɛɛ ka wʋ ma sʋʋr, "Ŋmɩnɛ lɛ a bie nyã na wa kaara?" Bojũu a Soro nũu dɔɔl naa a bie.
42001067	Jekariya na ɩ a sãa, Nãaŋmɩn Sɩɛ sɛɛ wʋ naa ka wʋ 'yɛrɛ,
42001068	"Pɛɛfʋ wʋ ta a Isɩral Nãaŋmɩn, bojũu wʋ wa naa wa faa a wʋ nɩbɛ.
42001069	Wʋ kʋ sɩn gãdaa ɩka wʋ faa sɩ na yi a wʋ gbãgbaa Nãa David yir,
42001070	nɩtãa lɛ wʋn dɔ̃ɔ tu a wʋ 'yɛ'yɛrbɛ chɛchɛ bala sɛ̃ a kõr jaa ka ba 'yɛr,
42001071	ɩka wʋ faa sɩ a sɩ dɔ̃dẽme sɛ̃, na wʋ faa sɩ a bala na laar sɩ nuur pɔ.
42001072	Wʋ maal a nɩtɔ̃ ɩka wʋ wiil nɩbaal kʋ a sɩ sãamɩne, na wʋ lɛ tɩɛr a wʋ nɛtɩr chɛchɛ 'lɔ,
42001073	a lɛ wʋn pɔ kʋ a sɩ sãakpã Abraham.
42001074	Wʋ pɔn 'yɛr ɩka, wʋn faa sɩ naa a sɩ dɔ̃dẽme nuur pɔ, ka sɩ puoro wʋ kʋ̃ lɛ joro dãbɩ̃ɛ ɛ,
42001075	na sɩ ɩ chɛchɛ nɩ nɩtorsɩ a wʋ niem a ber a jaa.
42001076	A fʋ̃ʋ na ɩ a n bie ban bʋɔlɔ fʋ naa a saaju Nãaŋmɩn 'yɛ'yɛrɛ, an ɩ fʋ̃ʋ lɛ na de a sɩ Soro nie chɔɔr a wʋ sɔr,
42001077	na fʋ vɛ̃ ka wʋ nɩbɛ bɔ̃ɔ a faafʋ sɔr, na ba nyɛ yelbier vɛ̃ kʋfʋ.
42001078	Nãaŋmɩn na tara nɩ sɩ nɩbaal jũu, wʋ vɛ̃ naa ka a fafaara pur chaar 'yɔ̃ɔ sɩ yi a saaju,
42001079	na wʋ chaar 'yɔ̃ɔ a bala na kpɩɛrɛ a libe pɔ, tɩ be a kũu gãagiel pĩlem, na wʋ wiil a sɩ gbɛɛ ka a de nyã'maar sɔr."
42001080	A bie nʋ̃ɔ naa ka a sɩɛ kpɛ̃ɔ be a wʋ sɛ̃. Mɔgɔ̃ɔ pɔ lɛ wʋ kpɩɛrɛ tɩ tãn a bɩbir 'lɔ wʋn na wiil a wʋ mɩ̃ɛ kʋ a Isɩral nɩbɛ.
42002001	A ber ala pɔ, a paal Nãkpɛ̃ɛ Siisa Agustus 'yɛr naa ɩka ba sɔr a nɩbɛ ba jaa na be a Worom paal pɔ.
42002002	A sɔrfʋ nyã lɛ ɩ a sɔrdɔ̃ɔ ban sɔr a nɩbɛ ka a Kiriniyus mɩ ɩ a Siriya nãa.
42002003	Nɩrɛ jaa kul a wʋ mɩ̃ɛ tẽe ka ban tɩ sɔr wʋ.
42002004	Ala lɛ so ka a Josefʋ mɩ na yi a Najaretɩ tẽe na be a Galilee wɛr pɔ, na wʋ chen a Judiya wɛr pɔ, a Nãa David tẽe ban bʋɔlɔ a Bɛtɩlɛhɛm, bojũu a Nãa David yir lɛ wʋ yi tɩ lɛ ɩ a wʋ bal nɩrɛ.
42002005	Josefʋ tara na a Mɛɛr na tara a pʋɔ wʋn bʋɔrɔ a kulfʋ 'mataa chiin ka ban tɩ sɔr ba.
42002006	A lɛ ban be a Bɛtɩlɛhɛm ka a Mɛɛr bie dɔɔfʋ daar ta.
42002007	Ka wʋ dɔɔ a pɔɔsarbie ka wʋ ɩ dabile a wʋ vil wʋ a fɔbaa gaal a dʋ̃n mʋɔr 'wɔfʋ jie bojũu baa nyɛ jie na kpɛ a sãanba kpɛfʋ jie ɛ.
42002008	Pɛchiinbɛ mɩ dɔ̃ɔ gbʋr a tẽe na ba gãn a ba piir be a mʋ̃ɔ pɔ kaara.
42002009	Ka a Nãaŋmɩn malaka yi a saaju wa a ba sɛ̃, ka Nãaŋmɩn tɩɩr chaar pɔɔ ba, ka dãbɩ̃ɛ kpɛ ba.
42002010	Tɩchɛ a malaka 'yɛr kʋ ba, "Yɩ ta joro dãbɩ̃ɛ ɛ, 'yɛr nʋ̃ɔ lɛ n waan a yɩ sɛ̃, an ɩn chɩlfʋ kpɛ̃ɛ kʋ a nɩbɛ ba jaa.
42002011	A dɩna tɩ̃sɔɔ ba dɔɔ naa a Fafaara a yɩ 'yɔ̃ɔ a Nãa David tẽe pɔ. Wʋ ɩ naa a sɩ Soro nɩ a Nɩ-iraa.
42002012	Jɩ̃nɛ yɩn na de bɔ̃ɔn wʋ nɩ nyã. Yɩn nyɛ naa a bipɩla ban vil a fɔbaa gaal wʋ a dʋ̃n mʋɔr 'wɔfʋ jie."
42002013	Ajienaa a saaju malakasɩ yɔɔ wa naa wa 'matãan a malaka 'lɔ a ba dãna a Nãaŋmɩn 'yɛrɛ nɩ,
42002014	"Tɩɩr wʋ ta a Nãaŋmɩn na be a saaju, ka nyã'maar mɩ be a nɩbɛ bala na pɛlɛ a wʋ pʋɔ a wɛr pɔ."
42002015	A malakasɩ na wa bar ba tɩ lɩɛb do a saaju, ka a pɛchiinbɛ 'yɛrɛ kʋrɔ taa, "Yɩ ɩ a sɩ chen a Bɛtɩlɛhɛm tẽe pɔ, tɩ kaa a yelnyɩnɛ na ɩ ka a Nãaŋmɩn tʋ̃ 'yɛr sɩ."
42002016	Be lɛ ba pɔɔ chen tɩ nyɛ a Mɛɛr nɩ a Josefʋ nɩ a bipɩla na gã a dʋ̃n mʋɔr 'wɔfʋ jie.
42002017	A lɛ ban wa nyɛ wʋ, ba 'yɛr naa a lɛ a malaka na 'yɛr kʋ ba a bibile yele.
42002018	A bala ba jaa na wõ a lɛ a pɛchiinbɛ na 'yɛr a bie 'yɛr kʋ ba, ka nɛɛr 'maa ba jaa.
42002019	Tɩchɛ ka a Mɛɛr 'yɔ̃ɔ a anyãna a wʋ pʋɔm tara tɩɛrɛ.
42002020	A pɛchiinbɛ lɩɛb chen a piir jie tɩ dãna Nãaŋmɩn na ba pɛɛrɛ wʋ a ala a jaa ban wõ tɩ nyɛ a lɛ a malaka na 'yɛr kʋ ba.
42002021	A ber aniin na wa ta, ba ŋmaa wʋn a yʋɔr tɩ 'yɔ̃ɔ wʋ a yuor Yesu, a yuor nyã lɛ a malaka 'yɛr kʋ a Mɛɛr tɩ ka wʋ wa tara a pʋɔ.
42002022	Mɛɛr na wa baar a padɔɔr a lɛ a Mosesɩ nɛɛ na 'yɛr, Josefʋ nɩ a Mɛɛr den a bie chiin a Jerusalɛm na tɩ kʋ a Nãaŋmɩn.
42002023	Nɩtãa lɛ a Soro na 'yɛr, "Yɩ de dabil dɔ̃ɔ jaa kʋ a Soro."
42002024	Ba den a bɔɔrlo bomo ala a Soro na 'yɛr ɩka, "Ŋmama ayi bɩɩ papa pɔlɔ ayi tɩ pɔl a ba mɩ̃ɛ."
42002025	Daba kɔ̃ɔ dɔ̃ɔ be a Jerusalɛm ban bʋɔlɔ Simeon na wʋ ɩ nɩtor na waa baala Nãaŋmɩn ɛ. Wʋ mɩ dɔ̃ɔ chɛlɛ a Isɩral nɩbɛ faafʋ bɩbir ka a Nãaŋmɩn Sɩɛ be a wʋ sɛ̃.
42002026	A Nãaŋmɩn Sɩɛ 'yɛr kʋ wʋ ɩka wʋn nyɛ naa a Nɩ-iraa 'lɔ a Soro na tʋ̃ nɩ nɩbir tɩ kpi.
42002027	A Nãaŋmɩn Sɩɛ vɛ̃n ka Simeon chen be a Nãaŋmɩn puorfʋ yir bɛchaar pɔ, ka a ɩ a Josefʋ nɩ a Mɛɛr mɩ waan naa a ba bie Yesu a be na wa ir a nɛɛ.
42002028	Ka a Simeon de a bie 'yɔ̃ɔ a wʋ nũu pɔ tɩ puor Nãaŋmɩn yãan 'yɛrɛ,
42002029	"Tʋ̃ɔnɔ̃ sʋɔ, nɩtãa lɛ fʋn tɩr a fʋ nɛɛ kʋ a maa na ɩ a fʋ gbãgbaa, fʋn tʋ̃ɔ bar ma sɔr nɩ nyã'maar.
42002030	Bojũu n nɩbir nyɛ naa a fafaara,
42002031	'lɔ fʋn chɔɔr ka nɩrɛ jaa nyɛ wʋ.
42002032	Wʋn ɩn chãa wiil a nɩbɛ bala na ba ɩ a Juu nɩbɛ ɛ, tɩ na wʋ ɩ tɩɩr kʋ a fʋ nɩbɛ Isɩral."
42002033	Ka a Yesu sãa nɩ a ma nɛɛ 'maa a lɛ a Simeon na 'yɛr a wʋ yele.
42002034	Ka a Simeon pãa 'yɛr nɛvɩla 'yɔ̃ɔ ba, tɩ 'yɛr kʋ a Mɛɛr na ɩ a ma, "A bie nyãna lɛ Nãaŋmɩn kʋ a Isɩral nɩbɛ, ka ba yɔɔ na ŋme gbɛr lo tɩ ir, na wʋ ɩ jɩ̃nɛ ka ban 'yɛrɛ kpɛrɛ nɩ wʋ.
42002035	Nɩbɛ yɔɔ pʋtɩɛr na gãn chãa pɔ, ka a fʋ̃ʋ mɩ pʋɔ sɔ̃ɔ fɩka sʋɔ ban chɔr fʋ."
42002036	Pɔɔ na ɩ a Nãaŋmɩn 'yɛ'yɛrɛ ben be ban bʋɔlɔ Ana na wʋ ɩ Fanuwɛl bie na wʋ ɩ Aserɩ bal nɩrɛ, na wʋ ɩ pɔɔ nyɔ̃ɔ. Wʋ kul sɩrɛ maal yuomo ayopõi.
42002037	Ka a sɩrɛ kpi tɩ wʋ ɩ a pɔɔkʋɔr maal yuomo lɩjaanaar nɩ anaar (84). Waa gala a Nãaŋmɩn puorfʋ yir ɛ, tɩchɛ wʋ ma ben be na wʋ ma gal bʋ̃diir tɩ sʋɔrɔ Nãaŋmɩn tɩ̃sɔɔ nɩ a mɔ̃tɔ̃ɔ.
42002038	A sɔ̃ɔ 'lɔ̃nɔ̃ lɛ wʋ wa a ba sɛ̃ tɩ dãn Nãaŋmɩn tɩ na wʋ 'yɛr a bie 'yɛr kʋ a bala jaa na chɛlɛ a Jerusalɛm faafʋ bɩbir.
42002039	A lɛ a Josefʋ nɩ a Mɛɛr na wa ir a nɛɛ maal a lɛ a Soro na bin, ba lɩɛb kul a Najaretɩ na ɩ a ba tẽe na be a Galilee wɛr pɔ.
42002040	Be lɛ a bie tɩ nʋ̃ɔnɔ̃ nɩ fɔ̃ɔ na wʋ sɛɛn yɛ̃ ka a Nãaŋmɩn wɩ̃ɛfʋ be a wʋ sɛ̃.
42002041	Yuon jaa a sãa naa ma ma chen a Jerusalɛm tɩ lɔ̃ɔ na ba di a Gõl Bar Difʋ.
42002042	Yesu na wa nyɛ yuomo pie nɩ ayi ba tara wʋn don a Difʋ nyã jie nɩtãa lɛ ban ma ɩrɛ.
42002043	A Gõl Bar Difʋ ber na wa baar, ba lɩɛb kulo a ba tẽe tɩchɛ a Yesu bar a Jerusalɛm ka baa bɔ̃ɔn ɛ.
42002044	Ba tɩɛr ɩka wʋ taa pɔɔ a ba nɩbɛ kulo nɩ tɩ chen bɩbir bʋ̃'yen baa nyɛ wʋ ɛ, na ba pãa yʋɔrɔ bʋɔrɔ wʋ a ba nɩbɛ nɩ a ba nɩbɔ̃ɔnsɩ nɩ a ba barmɩne sɛ̃.
42002045	Ban ba wa nyɛ wʋ ɛ, ba lɩɛb chen a Jerusalɛm a wʋ bɔfʋ jie.
42002046	A ber ata daar lɛ a ba tɩ nyɛ wʋ a be a Nãaŋmɩn puorfʋ yir bɛchaar pɔ, ka wʋ jɩ̃nɛ a wiwiilbe chara pɔ chɛlɛ a lɛ ban 'yɛrɛ na wʋ sʋrɔ ba sʋʋrfʋsɩ.
42002047	Nɩrɛ jaa na wõ a lɛ wʋn ire a 'yɛrsɩ par a chɔ̃ chɔ̃ nɛɛ 'maa ba naa.
42002048	A sãa nɩ a ma na wa nyɛ wʋ a ba nɛɛ mɩ 'maa ba naa ka a ma sʋʋr, "Pa n bie, bo lɛ fʋ maal sɩ a nɩtɔ̃, ka maa nɩ a fʋ sãa yɔbɔ fʋ lɛ̃ɛɛ wa faa?"
42002049	Ka Yesu sʋʋr a ma, "Bãa 'yɔ̃ɔ lɛ yɩ yʋɔrɔ bʋɔrɔ ma? Yaa bɔ̃ɔ ɩka ɩn be naa a n Sãa yir ɛ?"
42002050	Tɩchɛ baa bɔ̃ɔ a anyãna wʋn 'yɛr kʋ ba par ɛ.
42002051	A wʋ ir pɔɔ ba, a ba pãa kul a Najaretɩ a wʋ tɩ wõnõ a ba toor, tɩchɛ ka a ma 'yɔ̃ɔ a 'yɛr anyãna a jaa a wʋ pʋɔm.
42002052	Ka a Yesu nʋ̃ɔnɔ̃ nɩ yɛ̃ nɩ a kpɛ̃ɛ ka wʋ yele nʋ̃mɔ̃ a Nãaŋmɩn sɛ̃ nɩ a nɩbɛ sɛ̃.
42003001	Yuon pie nɩ anũu lɛ a Tiberiyus Siisa di a nãkpɛ̃ɛ ka a Pontius Pilate mɩ ɩ a Judiya paal nɩkpɛ̃ɛ ka a Hɛrɔd mɩ di a Galilee nãa ka a wʋ yɛbɛ Filip mɩ ɩ a Ituriya nɩ a Tɩrakonɩtɩs nãa. Ka a Lisaniyasɩ mɩ di a Abilenɩ nãa.
42003002	Anasɩ nɩ Kayafasɩ bala lɛ ɩ a Juu nɩbɛ bɔɔrlo nɩbɛrɛ. Ka a Nãaŋmɩn de a wʋ 'yɛr kʋ a Jekariya bidaba Jɔɔn be a mɔgɔ̃ɔ pɔ.
42003003	Wʋ yɔn a tẽn ala a jaa na jilʋ̃ a Jordan man na wʋ 'yɛrɛ kʋrɔ a nɩbɛ, "Yɩ lɩɛb a yɩ tɩɛr na yɩ so a Nãaŋmɩn kʋ̃ɔ, ka Nãaŋmɩn vɛ̃ a yɩ yeldɛbɛ kʋ yɩ."
42003004	Nɩtãa lɛ a Isaiya na sɛb a wʋ gãn pɔ, "Nɩrɛ 'yɛrɛ naa be a mɔgɔ̃ɔ pɔ, 'Yɩ chɔɔr a sɩ Soro sɔr, na yɩ maal a wʋ sɔr ka wʋ tor.
42003005	Na yɩ 'mʋr a kʋlsɩ, na yɩ ŋmɛr a tɔ̃n nɩ a gbẽgbẽnsɩ ka a jɩ̃taa. Yɩ maal a sɔgɔ̃rsɩ a jaa ka a tor, na yɩ maal a sɔr nyara nyara ka wʋ sal.
42003006	Nɩsaal bʋrɔ ba jaa na nyɛn Nãaŋmɩn faafʋ.' "
42003007	Ka a nɩyɔɔ bala na waara a Jɔɔn sɛ̃ a Nãaŋmɩn kʋ̃ɔ sofʋ 'yɔ̃ɔ, ka wʋ sʋʋr ba, "Yɩn waa bibiir, an lɛ 'yɛr kʋ yɩ ɩka yɩ jo yi a Nãaŋmɩn suur na waara a yɩ sɛ̃?
42003008	Yɩ vɛ̃ ka yɩ befʋ wiil ɩka yɩ lɩɛb a yɩ tɩɛr. Yɩ ta chɛnɛ 'yɛrɛ kʋrɔ a yɩ mɩ̃ɛ ɩka, Abraham lɛ ɩ a sɩ sãa, n 'yɛrɛ na kʋrɔ yɩ ɩka Nãaŋmɩn na tʋ̃ɔn maal a kusɩbɛ anyãna a ba lɩɛb ɩ a Abraham bibiir.
42003009	A 'lar dɔɔl a tɩɛ nyɩbɛ ju, tɩɛ jaa ba wa wɔ̃nɔ̃ wɔ̃ sʋ̃n ɛ, ban ŋmaa wʋn lɔb 'yɔ̃ɔ bũu pɔ."
42003010	Ka a nɩyɔɔ bala sʋʋr wʋ, "Ŋmɩnɛ sɩn pãa ɩ?"
42003011	Ka Jɔɔn 'yɛr kʋ ba, "Ɩ̃sʋɔ jaa na tara fuusɩ ayi, wʋ ir ɩ̃sʋɔ kʋ a wʋ tɔ sʋɔ na ba tara ɛ, nyã mɩ na tara bʋ̃diir wʋ ɩ a lɛ."
42003012	Lõpodierbe mɩ wan a Jɔɔn sɛ̃ ɩka wʋ so ba a Nãaŋmɩn kʋ̃ɔ, na ba mɩ sʋʋr wʋ, "Wiwile sɩ mɩ ɩ ŋmɩnɛ?"
42003013	Ka wʋ 'yɛr kʋ ba, "Yɩ ta ma de dɔɔl a lɛ ban ɩka yɩ de ɛ."
42003014	Sojasɩ bamɩne mɩ wan wa sʋʋr wʋ, "Sɩn mɩ, sɩ ɩ ŋmɩnɛ?" Ka wʋ 'yɛr kʋ ba, "Yɩ ta fɩr nɩrɛ de libir ɛ, yɩ ta mɩ ŋmaa jir kara dɔɔl nɩrɛ ɛ, na yɩ vɛ̃ ka a yɩ sãyar sɛɛn yɩ."
42003015	Ka a nɩbɛ mɩ na dɔ̃ɔ 'yɔ̃ɔ toor chɛlɛ, pãa tɩɛrɛ ɩka a Jɔɔn lɛ tɔ̃ɔ ɩ a Nɩ-iraa.
42003016	A Jɔɔn 'yɛr kʋ ba, "Maa 'lɔ kʋ̃ɔ lɛ n suoro yɩ, tɩchɛ nɩrɛ ɩ̃sʋɔ na gar ma na wa naa, a wʋ nafɔɔr mibe gba, n ba sɛɛ ɩka n for ɛ. 'Lɔ lɛ na de Nãaŋmɩn Sɩɛ nɩ bũu son yɩ.
42003017	A ŋmayɩɛl naa ben a wʋ nũu pɔ, a wʋ na yɩɛl a mʋ̃ɩ a vafʋ jie na wʋ kpaar a bie 'yɔ̃ɔ a boor pɔ tɩ chʋm a sɔ̃sɔɔr nɩ bũu 'lɔ na ba tara kpĩinfʋ bar."
42003018	Jɔɔn kpãa ban nɩ yelyɔɔ na wʋ 'yɛr a Nãaŋmɩn 'yɛr kʋ ba.
42003019	Tɩchɛ a nãa Hɛrɔd na de a wʋ yɛbɛ pɔɔ Hɛrɔdiyas kul, Jɔɔn 'yɛr wʋ naa ɩka a ba tara sɔr ka wʋ kul wʋ ɛ, tɩ 'yɛr wʋ a dɛbɛ amɩne wʋn ɩ.
42003020	Hɛrɔd lɛ maal dɛɛr wʋn vɛ̃ ka ba nyɔɔ Jɔɔn tɩ 'yɔ̃ɔ a pɔɔfʋ die pɔ.
42003021	Ban ba nyɔɔ a Jɔɔn pɔɔ sɛrɛ ɛ, wʋ so naa a nɩbɛ a Nãaŋmɩn kʋ̃ɔ na wʋ mɩ so a Yesu a Nãaŋmɩn kʋ̃ɔ. Ka a Yesu sʋɔrɔ Nãaŋmɩn ka a saaju yuo.
42003022	Ka a Nãaŋmɩn Sɩɛ de papa ɩ̃gãn suu wa 'mar a Yesu ju, tɩ a kɔkɔr yi be a saaju 'yɛr, "Fʋ̃ʋ lɛ ɩ a n Bidanʋ̃naa ka fʋ yele pɛl a n pʋɔ."
42003023	Yesu nyɛn yuon lɩjɛr nɩ pie tɩ piel a wʋ tʋ̃mɔ̃, ka nɩbɛ tɩɛr ɩka wʋ ɩ naa a Josefʋ bidaba, na ɩ a Heli bidaba,
42003024	Matatɩ bidaba, Levi bidaba, Melki bidaba, Janai bidaba, Josefʋ bidaba,
42003025	Matatiyasɩ bidaba, Amosɩ bidaba, Nahum bidaba, Esili bidaba, Nagai bidaba,
42003026	Maat bidaba, Matatiyasɩ bidaba, Semeyin bidaba, Josekɩ bidaba, Joda bidaba,
42003027	Joanan bidaba, Aresa bidaba, Jerubabel bidaba, Sealtɩɛl bidaba, Neri bidaba,
42003028	Melki bidaba, Adi bidaba, Kosam bidaba, Elmadam bidaba, Erɩ bidaba,
42003029	Josua bidaba, Eliyeja bidaba, Jorim bidaba, Matatɩ bidaba, Levi bidaba,
42003030	Simeon bidaba, Juda bidaba, Josefʋ bidaba, Jonam bidaba, Eliyakim bidaba,
42003031	Melea bidaba, Mena bidaba, Matata bidaba, Natan bidaba, David bidaba,
42003032	Jesɩ bidaba, Obed bidaba, Boajɩ bidaba, Salmon bidaba, Nason bidaba,
42003033	Aminadab bidaba, Aram bidaba, Hejoron bidaba, Perejɩ bidaba, Juda bidaba,
42003034	Jekɔb bidaba, Isaakɩ bidaba, Abraham bidaba, Tera bidaba, Nahor bidaba,
42003035	Serugu bidaba, Wɛru bidaba, Peleg bidaba, Eber bidaba, Sela bidaba,
42003036	Kainan bidaba, Afakadɩ bidaba, Sem bidaba, Nowa bidaba, Lamekɩ bidaba,
42003037	Metusela bidaba, Enok bidaba, Jared bidaba, Mahalaleel bidaba, Kenan bidaba,
42003038	Enosɩ bidaba, Setɩ bidaba, Adama bidaba, Nãaŋmɩn bidaba.
42004001	Nãaŋmɩn Sɩɛ sɛɛn a Yesu na wʋ lɩɛb wʋ yin a Jordan man jie kpɛ̃n wʋ a mɔgɔ̃ɔ pɔ.
42004002	Be lɛ a tɩɩ bɛɛr wʋ kaa ber lɩjaayi, waa di bon jaa a ber anyãna pɔ ɛ, ka a kɔ̃ kpɛ wʋ.
42004003	A tɩɩ 'yɛr kʋ wʋ, "Ala ɩ fʋ̃ʋ lɛ a Nãaŋmɩn Bie, 'yɛr kʋ a kʋsɩbɛ anyãna, ka a lɩɛb bʋ̃diir."
42004004	Ka a Yesu 'yɛr kʋ wʋ ɩka, a sɛb a Nãaŋmɩn gãn pɔ ɩka, "Bʋ̃diir tɛɛ kʋ̃ tʋ̃ɔ kʋ nɩrɛ nyɛvʋr ɛ."
42004005	A tɩɩ lɛ tara wʋn don tɔ̃ɔ ju tɩ wiil wʋ a nãa di jiir a jaa na be ka a wɛr pɔ
42004006	tɩ 'yɛr, "Ɩn kʋ fʋ naa anyãna a jaa fɔ̃ɔ nɩ a ba nãyele, maa lɛ ba de a ba fɔ̃ɔ kʋ, ka n mɩ na de kʋ nɩrɛ 'lɔ jaa ɩn bʋɔrɔ.
42004007	Ala ɩ, fʋ gbur dumo puor ma fʋ̃ʋ lɛ so."
42004008	Ka Yesu 'yɛr wʋ, "A sɛb a Nãaŋmɩn gãn pɔ ɩka, Nãaŋmɩn tɛɛ lɛ a sɛɛ ɩka fʋ puor, na fʋ tʋ̃nɔ̃ kʋrɔ a 'lɔ tɛɛ."
42004009	A tɩɩ lɛ tara wʋn chiin a Jerusalɛm ka wʋ tɩ do a puorfʋ yir jie 'lɔ na do na wʋ 'yɛr kʋ a Yesu, "Ala ɩ fʋ̃ʋ lɛ a Nãaŋmɩn Bie ɔɔ lo a tẽe,
42004010	bojũu a sɛb a Nãaŋmɩn gãn pɔ ɩka, 'Nãaŋmɩn na vɛ̃ naa ka a wʋ malakasɩ wa gu fʋ taa lɛɛ,
42004011	na ba nyɔɔ fʋ nɩ a ba nuur ka a fʋ gbɛr kʋ̃ ŋme kʋsɩr ɛ.' "
42004012	Ka a Yesu 'yɛr kʋ a tɩɩ, a mɩ sɛb a Nãaŋmɩn gãn pɔ ɩka, "Ta bɛɛr a fʋ Nãaŋmɩn kaa ɛ."
42004013	A tɩɩ na wa baar a bɛɛr kaa anyãna wʋ bar wʋn tɩ chen, tɩ lɛ guro nɩ sɔ̃ɔ kɔ̃ɔ wʋn lɛ wa nyɛ jie.
42004014	Yesu lɩɛb kul a Galilee nɩ a Nãaŋmɩn Sɩɛ kpɛ̃ɔ ka a wʋ yele yaar a wɛr 'lɔ wʋ jaa.
42004015	Wʋ tɩ wile naa a nɩbɛ a ba lɔ̃ɔfʋ jiir ka a nɩrɛ jaa pɛɛrɛ wʋ.
42004016	Yesu lɩɛb chen a Najaretɩ be wʋn nʋ̃ɔ, a Pɛ̃nfʋ Bɩbir Daar wʋ tɩ kpɛ̃n a ba lɔ̃ɔfʋ yir an ɩ lɛ lɛ wʋ ma ɩrɛ na wʋ ir ara na wʋn kar gãn.
42004017	Ka ba de Isaiya gãn kʋ wʋ, ka wʋ nyɔɔ 'yɩɛr a jie 'lɔ ban sɛb,
42004018	"Nãaŋmɩn Sɩɛ be naa a n 'yɔ̃ɔ, bojũu wʋ ir ma naa ɩka n tɩ 'yɛr a 'yɛr nʋ̃ɔ kʋ a nɔ̃n dẽme, naa mɩ tɩ 'yɛr kʋ gbãgbaar ka ban so ba mɩ̃ɛ, naa 'yɛr kʋ jɔ̃n ka ba yuo, naa 'yɛr faa a bala ban gere,
42004019	naa 'yɛr a Nãaŋmɩn maal vɩla yuon kʋ ba."
42004020	Be lɛ wʋ pilʋ̃ a gãn de kʋ a tʋ̃tʋ̃nɔ̃ tɩ jɩ̃nɛ, ka a nɩbɛ ba jaa na be a lɔ̃ɔfʋ yir kpa a nɩbie 'yɔ̃ɔ wʋ.
42004021	Ka wʋ piel 'yɛrɛ kʋrɔ ba, "Dɩna a lɛ yɩn wõ a Nãaŋmɩn gãn pɔ, a ɩ naa a lɛ."
42004022	Ba jaa 'yɛrɛ naa a wʋ sʋ̃ 'yɛr ka ba nɛɛr 'maa a 'yɛr vɩɛlsɩ na yire a wʋ nɛɛ pɔ ka ba sʋrɔ taa, "A ba ɩ a Josefʋ bidaba lɛ a nyã ɛ?"
42004023	Ka a Yesu 'yɛr kʋ ba, "Sɩrɛ jaa lɛ, yɩn sʋʋr ma naa nɩ a sʋkpa nyã, 'Tɩtɩlɛ, tɩɩl a fʋ mɩ̃ɛ, maal a ala fʋn maal a Kapenahum ka a fʋ tẽe.' "
42004024	A wʋ 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ ɩka, ba maa de Nãaŋmɩn 'yɛ'yɛrɛ a wʋ mɩ̃ɛ tẽe pɔ ɛ.
42004025	Yelmɩ̃ɛ lɛ n 'yɛrɛ kʋrɔ yɩ ɩka pɔɔkɔyɔɔ ben a Isɩral nɩbɛ wɛr pɔ a Elaija sɔ̃ɔ, a war bũu 'lɔ na dɔ̃ɔ ŋmaa a yuom ata nɩ ŋmɛrsɩ ayʋɔb a wɛr wʋ jaa.
42004026	Tɩchɛ Nãaŋmɩn ba tʋ̃ a Elaija a pɔɔkɔɛ ba nyã ɩ̃sʋɔ jaa sɛ̃ ɛ, tɩ tʋ̃ wʋ a pɔɔkʋɔr na be a Jarefat na be a Sidon wɛr pɔ.
42004027	A Nãaŋmɩn 'yɛ'yɛrɛ Elisa sɔ̃ɔ, kɔ̃kɔ̃n mɩ ben a Isɩral nɩbɛ wɛr pɔ tɩ ɩ̃sʋɔ jaa ba sa ɛ, ka Naaman na yi a Siriya wɛr pɔ ba lɛ ɛ."
42004028	A nɩyɔɔ bala na be a lɔ̃ɔfʋ yir 'lɔ pɔ, ka suur kpɛ ba jaa.
42004029	Ba ir da wʋ yin a tẽe pɔ don a tɔ̃ɔ 'lɔ ju a ba tẽe na mɛ bʋɔrɔ ɩka ba daa wʋ lɔb a tɔ̃ɔ koro pɔ.
42004030	Tɩchɛ ka wʋ fʋɔl yi a nɩyɔɔ bala sãlsɔɔ a lɛ na wʋ chen.
42004031	Be lɛ wʋ suu chen a Kapenahum na be a Galilee wɛr pɔ, ka a Pɛ̃nfʋ Bɩbir Daar ka wʋ piel wile a nɩbɛ.
42004032	Ka a wʋ wiilfʋ 'maa ba nɛɛ bojũu a wʋ 'yɛr tara na kpɛ̃ɔ.
42004033	Daba mɩ ben a be a lɔ̃ɔfʋ yir na tara a dɛɛr sʋɔ, ka a sɩdɛɛr be a wʋ 'yɔ̃ɔ, a wʋ ŋme chɛlma sʋʋr,
42004034	"Ai, a fʋ̃ʋ Yesu na yi a Najaretɩ, bo fʋ bʋɔrɔ ka a sɩ sɛ̃? Fʋ wa naa ɩka fʋ wa sɔ̃ɔ sɩ bar bɩɩ? N bɔ̃ɔ naa a nɩnyɩnɛ fʋn ɩ, fʋ ɩ naa a Nãaŋmɩn nɩchɛchɛ 'lɔ."
42004035	Ka Yesu tãn wʋ, "Pɔɔ a nɛɛ tɩ wa yi a daba 'yɔ̃ɔ." A sɩdɛɛr daan a daba lɔb a nɩbɛ niem tɩ na wʋ yi a daba 'yɔ̃ɔ tɩ waa 'yɔ̃ɔ wʋ baal ɛ.
42004036	Ka a nɛɛr 'maa a nɩbɛ ka ba sʋrɔ taa, "Wiilbuor mɩ nɩ nyã? Wʋ den kpɛ̃ɔ nɩ tʋ̃ɔfʋ 'yɛr kʋ a sɩdɛbɛ ka a yi."
42004037	Ka a wʋ yele yaar de a tẽn ala na jilʋ̃ a be.
42004038	Yesu yi naa a lɔ̃ɔfʋ yir na wʋ chen a Simon yir. Ka ɩ̃gãn tɔ a Simon dɩ̃ɛ ma ka ba sʋɔr a Yesu ɩka wʋ sʋ̃ʋ wʋ.
42004039	Ka wʋ guun ger a pɔɔ na wʋ tãn a ɩ̃gãn tʋl ka wʋ bar a pɔɔ, ka wʋ sa na wʋ ir maal bʋ̃diir kʋ ba.
42004040	A mɔ̃tɔ̃ɔ na wa mʋrɔ nɩbɛ waan naa ba baalsɩ a Yesu sɛ̃, ka wʋ dɔɔl ba a wʋ nũu na wʋ sãa baal jaa bʋrɔ ban waan.
42004041	Sɩdɛbɛ yin a nɩyɔɔ 'yɔ̃ɔ tãna 'yɛrɛ, "Fʋ ɩn Nãaŋmɩn Bie." Tɩchɛ ka a Yesu tãn ba ka ba ta 'yɛrɛ ɛ, an ɩ ba bɔ̃ɔn naa ɩka 'lɔ lɛ ɩ a Nɩ-iraa.
42004042	A wɛr na wa chaar Yesu yin tɩ jɩ̃nɛ a jie ɩ̃sʋɔ wʋ yõ, ka a nɩbɛ yɔbɔ wʋ tɩ nyɛ a jie wʋn be ba lɛ bʋɔrɔ ɩka wʋ bar ba tɩ chen ɛ.
42004043	Tɩchɛ ka wʋ 'yɛr kʋ ba, "A sɛɛ naa ɩka n 'yɛr a Nãaŋmɩn nãalʋ̃ʋ 'yɛr kʋ a tẽn anyã mɩ bojũu a lɛ 'yɔ̃ɔ lɛ a Nãaŋmɩn tʋ̃ ma."
42004044	Tɩ na wʋ chɛnɛ 'yɛrɛ a Nãaŋmɩn 'yɛr be a a ba lɔ̃ɔfʋ yie a Juu nɩbɛ tẽe pɔ.
42005001	Bɩbir ɩ̃sʋɔ Yesu be naa a Genesaretɩ man nɛɛ, ka nɩyɔɔ ara jilʋ̃ wʋ chɛlɛ a Nãaŋmɩn 'yɛr.
42005002	Wʋ nyɛn gborsɩ ayi a gogoro nɛɛ a jɩ̃nyɔɔrbɔ na bar tɩ suu pɛɛrɛ a ba lɔyaarsɩ.
42005003	Ka wʋ kpɛ a gboro ɩ̃sʋɔ pɔ na ɩ Simon bon tɩ sʋɔr wʋ ɩka wʋ daa wʋ ka wʋ jãan a gogoro bɩ̃lãa. Wʋ pãa jɩ̃nɛ naa a gboro pɔ tɩ wile a nɩbɛ.
42005004	Wʋn wa baar a 'yɛr ka wʋ 'yɛr a Simon, "Daa a gboro chiin a kɔ̃die pɔ na fʋ tɩ lɔb a fʋ lɔyaar."
42005005	Ka a Simon 'yɛr, "Kpãkpãana, tɩ̃sɔɔ jaa lɛ sɩ lɔb lɛ̃ɛɛ tɩ saa nyɔɔ bon ɛ, tɩchɛ fʋn 'yɛr go, ɩn lɔbaa."
42005006	Ban wa lɔb, ba nyɔɔr jɩ̃yɔɔ ka a lɔyaarsɩ ɩrɛ na chɩɛr.
42005007	Ka ba 'lɩɩr a ba taaba na be a gboro ɩ̃sʋɔ pɔ, ka ba wa sʋ̃ʋ ba. Ba wa naa ka a gborsɩ a jaa ayi wa sɛɛ ka ba ɩrɛ na mʋr.
42005008	Simon Pita na wa nyɛ a lɛ, wʋ lon kpa a Yesu niem tɩ 'yɛr, "N Soro sɛr chen tɩ bar ma yelbe-ɩrɛ lɛ n ɩ."
42005009	A jɩ̃yɔɔ anyã ban nyɔɔr jũu, 'lɔ nɩ a wʋ taaba nɛɛr 'maa naa.
42005010	Lɛ lɛ a Jemesɩ nɩ Jɔɔn na ɩ a Jebedee bibiir na ɩ a Simon taaba. Ka Yesu 'yɛr kʋ a Simon, "Ta joro dãbɩ̃ɛ ɛ, an yi dɩna chiine fʋn nyɔɔrɔ na nɩbɛ 'yɔ̃ɔnɔ̃ Nãaŋmɩn nãalʋ̃ʋ pɔ."
42005011	Be lɛ ba tɔɔ a gborsɩ waan a gogoro nɛɛ wa bar bomo a jaa tɩ turo a Yesu.
42005012	Yesu na wa be a tẽe ɩ̃sʋɔ pɔ, daba kɔ̃kɔ̃mɔ̃ baal na de a ɩ̃gãn wʋ jaa nyɛn a Yesu na wʋ lo kpa tẽe a Yesu niem tɩ sʋɔr wʋ, "N Soro, fʋ̃ʋ sɔɔ, sãa ma."
42005013	Ka Yesu tur a wʋ nũu sɩɩr a daba tɩ 'yɛr, "N sɔɔ naa sa." Ajienaa ka a kɔ̃kɔ̃mɔ̃ baal bar wʋ.
42005014	Be lɛ a Yesu 'yɛr kʋ wʋ, "Taa 'yɛrɛ kʋrɔ nɩrɛ ɛ, tɩ chen tɩ wiil a fʋ mɩ̃ɛ kʋ a Juu nɩbɛ bɔɔrloro na fʋ ir a nɛɛ 'lɔ a Mosesɩ na dɔ̃ɔ 'yɛr ka a di dãasɩɛ ɩka fʋ ɩn nɩsʋ̃."
42005015	Tɩchɛ ka a wʋ yele chɛnɛ ŋme yaar a jie wʋ jaa ka a nɩyɔɔ wa chɛlɛ a wʋ 'yɛr ka wʋ sãa a ba baalsɩ.
42005016	Tɩchɛ wʋ ma chɛnɛ na tɔɔ wʋ mɩ̃ɛ yin chɛ̃chɛ̃ tɩ sʋɔrɔ Nãaŋmɩn.
42005017	Bɩbir ɩ̃sʋɔ Yesu na wile ka a ɩ a Faraseemɩne nɩ a Mosesɩ Nɛɛ wiwiilbe na yi a Galilee tẽbil a jaa nɩ a Judiya ka bamɩne yi a Jerusalɛm mɩ ben be jɩ̃nɛ. Ka a Soro kʋ a Yesu kpɛ̃ɔ ɩka wʋ sãan baalsɩ.
42005018	Dɔɔr bamɩne tuon nɩrɛ nɩ sɔ̃ɔ a nuur nɩ a gbɛɛ na kpi waan bʋɔrɔ ɩka ba kpɛ̃n wʋ tɩ gaal a Yesu niem.
42005019	Ban ba wa nyɛrɛ sɔr a nɩyɔɔ jũu, ba don naa gar ju tɩ yuo bɔɔ tur bar ka wʋ suun a sɔ̃ɔ a nɩbɛ sãlsɔɔ tɩ gã a Yesu niem.
42005020	Yesu na nyɛ a lɛ ban sɔɔ de, ka wʋ 'yɛr kʋ a baalaa, "N baraa, a fʋ yeldɛbɛ vɛ̃n bar."
42005021	Ka a nɛɛ wiwiilbe nɩ a Faraseemɩne pãa jɛ̃ tɩɛrɛ, "An lɛ a nyã na jɩ̃nɛ fere sɔ̃ɔnɔ̃ a Nãaŋmɩn yuor a nɩtɔ̃? An lɛ na tʋ̃ɔ nɩrɛ yelbier vɛ̃ bar ka Nãaŋmɩn tɛɛ ba lɛ ɛ?"
42005022	Yesu bɔ̃ɔn a lɛ ban tɩɛrɛ ka wʋ sʋʋr ba, "Bo lɛ yɩ tɩɛrɛ a anyã a lɛ a yɩ pʋɔm?
42005023	'Yɛr buor lɛ ɩ kɔ̃mɔ̃kɔ̃mɔ̃? N 'yɛr ɩka a wʋ yeldɛbɛ vɛ̃n bar bɩɩ n 'yɛr ɩka wʋ ir chiine?
42005024	Tɩchɛ nɩtɔ̃ lɛ yɩn bɔ̃ɔ ɩka a maa Nɩsaal Bie tara na kpɛ̃ɔ a wɛr pɔ na vɛ̃ yeldɛbɛ bar." Ka wʋ 'yɛr kʋ a dagbɛrɛ, "Fʋ̃ʋ lɛ n 'yɛrɛ nɩ ir 'mɔɔ a fʋ sɔ̃ɔ kulo nɩ."
42005025	Ajienaa ka wʋ vaa ir ara a ba niem, 'mɔɔ a wʋ bʋ̃gãnaa pɛɛrɛ Nãaŋmɩn kulo nɩ.
42005026	Ka nɩrɛ jaa nɛɛ 'maa ka ba dãna Nãaŋmɩn. Ka dãbɩ̃ɛ kpɛ ba ka ba 'yɛrɛ, "Sɩ nyɛn yelkal bala dɩna."
42005027	A anyã puor Yesu yin tɩ nyɛ lõpodiere ban bʋɔlɔ Levi na jɩ̃nɛ diere wʋ lõposɩ, ka wʋ bʋɔl wʋ, "Ir turo ma."
42005028	Ka a Levi vaa ir bar bomo a jaa tɩ turo wʋ.
42005029	Levi maal bʋ̃diir kʋ a Yesu a be a wʋ yir na wʋ bʋɔl a taaba lõpodierbe nɩ nɩyɔɔ ka ba wa 'mataa dire.
42005030	Tɩchɛ a Faraseemɩne nɩ a Mosesɩ Nɛɛ wiwiilbe hũhũnõ nɩ a yele nyã sʋrɔ a Yesu poturbo, "Bo lɛ so ka yɩ 'mataa dire nɩ a lõpodierbe nɩ a tʋ̃dɛbɛ tʋ̃nbɔ?"
42005031	Ka Yesu 'yɛr kʋ ba, "A ba ɩ nɩrɛ na kpɛ̃mɛ lɛ chiine tɩtɩlɛ jie ɛ, tɩchɛ baalaa lɛ ma chen.
42005032	N ba wa ɩka n wa bʋɔl a nɩtorsɩ ɛ, n wa naa ɩka n wa bʋɔl a tʋ̃dɛbɛ tʋ̃nbɔ ka ba wa lɩɛb tɩɛr."
42005033	Ka ba lɛ sʋʋr a Yesu, "Ŋmɩnɛ a ɩ ka Jɔɔn poturbo nɩ a Faraseemɩne poturbo ma jɛ̃n kɔ̃ sʋɔrɔ Nãaŋmɩn, tɩchɛ ka a fʋ̃ʋ poturbo ma tɔ̃ɔ kpal a dib nɩ a nyũfʋ a lɛ a tɔ̃tɔ̃?"
42005034	Ka a Yesu sʋʋr ba, "Fʋn tʋ̃ɔ maal a bala ban bʋɔl a pɔɔ paalaa jie ka ba jɛ̃n kɔ̃ a pɔɔ paalaa sɩrɛ na chɛnɛ be a ba sɛ̃ ɔ?
42005035	Tɩchɛ bɩbir kɔ̃ɔ na wa vɩɛ naa ka a pɔɔ paalaa sɩrɛ yi a ba sɛ̃, a ber ala pɔ 'lɔ ban jɛ̃n nɩ kɔ̃."
42005036	Sʋkpa nyã lɛ wʋ lɔb kʋ ba, "Nɩrɛ maa ŋmaa fɔpaalaa sɛ choo fɔkoraa pɔ ɛ, 'lɔ be ɩ a lɛ a fɔpaalaa na chɩɛraa a fɔkoraa, bʋ̃paalaa nɩ bʋ̃koraa kʋ̃ tʋ̃ɔ 'mataa ɛ.
42005037	Nɩrɛ maa 'yɔ̃ɔ dãbɩ̃ɩn a dãa wɔkoraa pɔ ɛ, 'lɔ be ɩ a lɛ a dãbɩ̃ɩn na pur naa a wʋɔ ka a dãa kpaar ka a wʋɔ mɩ sɔ̃ɔ.
42005038	Ba ma den dãbɩ̃ɩn 'yɔ̃ɔ a dãa wɔpaalaa pɔ.
42005039	Nɩrɛ wa nyũ a dãgaa wʋ maa lɛ bʋɔrɔ a dãbɩ̃ɩn ɛ, wʋ ma 'yɛr ɩka a dãgaa ɩn gar a dãbɩ̃ɩn."
42006001	A Pɛ̃nfʋ Bɩbir ɩ̃sʋɔ daar, Yesu nɩ a wʋ poturbo kpɛ̃n tala a puo sãlsɔɔ, ka a wʋ poturbo piel fɔrɔ a bʋ̃bie na ba ŋmɩɛnɛ nɩ a nuur ɔɔrɔ.
42006002	Ka a Farasee bamɩne sʋʋr ba, "Bo lɛ yɩ ɩrɛ a lɛ na ba tara sɔr a Pɛ̃nfʋ Bɩbir Daar ɛ?"
42006003	Ka a Yesu 'yɛr kʋ ba, "Yaa kar a Nãaŋmɩn gãn pɔ nyɛ a lɛ a David na dɔ̃ɔ ɩ nɩ a wʋ nɩbɛ a kɔ̃ na kpɛ ba ɛ?
42006004	Wʋ kpɛ̃n a Nãaŋmɩn yir tɩ de a paanʋ̃ɔ ala ban bin kʋ Nãaŋmɩn na wʋ 'wɔb an ba tara sɔr ɛ, ka a Nãaŋmɩn bɔɔrlorbo tɛɛ ba lɛ ɛ. Tɩ de amɩne mɩ kʋ a wʋ nɩbɛ."
42006005	Ka a Yesu pãa 'yɛr kʋ ba, "Maa Nɩsaal Bie lɛ ɩ a Pɛ̃nfʋ Bɩbir Soro."
42006006	A Pɛ̃nfʋ Bɩbir Daar ɩ̃sʋɔ, wʋ ben a ba lɔ̃ɔfʋ yir na wʋ wile, ka a daba ɩ̃sʋɔ be be a nũsʋ̃ɔ na kpi.
42006007	A Faraseemɩne nɩ a nɛɛ wiwiilbe bʋɔrɔ sɔr na gar 'yɔ̃ɔ a Yesu, lɛ lɛ ba tɔɔ gbʋr kaara wʋ ɩka ba kaa ala ɩ wʋn sãan a baal a Pɛ̃nfʋ Bɩbir ɔ.
42006008	Tɩchɛ Yesu bɔ̃ɔn a lɛ ban tɩɛrɛ na wʋ 'yɛr kʋ a daba 'lɔ nũu na kpi, "Ir ara ka nɩrɛ jaa nyɛ fʋ." Ka a daba ir ara.
42006009	Ka a Yesu pãa 'yɛr kʋ ba, "N sʋʋr yɩ kaa, bo lɛ sɛɛ ɩka a maal a Pɛ̃nfʋ Bɩbir Daar, fʋ maal vɩla bɩɩ fʋ maal dɛɛr? Fʋ kʋ nɩrɛ bɩɩ fʋ faa nɩrɛ, bɩɩ fʋ sɔ̃ɔ bar?"
42006010	Wʋ kãan ba jaa gʋɔr tɩ 'yɛr a daba, "Tur a fʋ nũu." A wʋ tur ka a nũu wʋ jaa sa.
42006011	Tɩchɛ ka a suur kpɛ ba ka ba guoro taa a lɛ ban na ɩ a Yesu.
42006012	A ber ala ɩ̃sʋɔ pɔ, Yesu don a tɔ̃ɔ ju Nãaŋmɩn sʋɔrfʋ jie, wʋ sʋɔr Nãaŋmɩn a tɩ̃sɔɔ 'lɔ wʋ jaa.
42006013	A wɛr na wa chaar a bibio, wʋ bʋɔl naa a poturbo ka ba wa a wʋ sɛ̃, ka wʋ ir a ba pɔ pie nɩ ayi bʋɔlɔ ba nɩtʋ̃nsɩ.
42006014	A bala wʋn ir lɛ, Simon wʋn lɛ kʋ yopaalaa Pita, nɩ a wʋ yɛbɛ Andiru, Jemesɩ, Jɔɔn, Filip, Batolomi,
42006015	Matiu, Tomasɩ, Jemesɩ na ɩ Alfayasɩ bidaba, Simon na mʋ̃ɔ nɩbir nɩ a wʋ wɛr yele,
42006016	Jemesɩ bidaba Judas, nɩ a Judas Isɩkariyot 'lɔ lɛ wa ɩ a gagaraa.
42006017	Yesu tara ban suun ka ba tɩ ara a jie 'lɔ na jɩ̃taa, kaa poturbo yɔɔ be be, ka a nɩyɔɔ mɩ yi Judiya, Jerusalɛm, ka bamɩne mɩ yi a Tire tẽe nɩ a Sidon tẽe na be a man koor.
42006018	Ba wa naa ɩka ba wa chɛl a wʋ 'yɛr tɩ wʋ sãa a ba baalsɩ. Wʋ sãan a bala ba jaa na tara a sɩdɛbɛ.
42006019	Ka a nɩyɔɔ bala dɔ̃ɔnɔ̃ taa bʋɔrɔ a Yesu sɩɩrfʋ bojũu kpɛ̃ɔ yire naa a wʋ pɔ sãana a ba jaa baalsɩ.
42006020	Yesu kaara naa a wʋ poturbo tɩ 'yɛr, "Pʋpɛl lɛ kʋ a yɩn banyãna na ɩ a nɔ̃n dẽme. Yɩn lɛ so a Nãaŋmɩn nãalʋ̃ʋ.
42006021	Pʋpɛl lɛ kʋ a yɩn a kɔ̃ na kpɛ pʋ̃pãanyã yɩn lɛ na wa tɩɩ. Pʋpɛl lɛ kʋ a yɩn na kõnõ a pʋ̃pãanyã, yɩn wa laara naa.
42006022	Pʋpɛl lɛ kʋ yɩ a nɩbɛ na wa 'laar yɩ, na ba oo yɩ bar, tɩ tʋrɔ yɩ na ba sɔ̃ɔnɔ̃ a yɩ yuor fɩka bʋ̃dɛɛr a maa Nɩsaal Bie jũu.
42006023	A bɩbir nyã wa vɩɛ yɩ chɩlɛ nɩ pʋpɛl, bojũu a yɩ sãyar waa naa na be a saaju. Lɛ lɛ a ba sãakpãmɩne dɔ̃ɔ maal a Nãaŋmɩn 'yɛ'yɛrbɛ.
42006024	Nɛbier pɔɔn a yɩn na ɩ a tara dẽme, yɩn 'lɔ nyɛn a yɩ 'maalfʋ.
42006025	Nɛbier kpɛ̃n a yɩn na tɩɩ a pʋ̃pãanyã kɔ̃ na kpɛ yɩ naa. Nɛbier kpɛ̃n a yɩn na laara a pʋ̃pãanyã, yɩn lɛ nɩbaal na wa kpɛ a yɩ kõnõ.
42006026	Nɛbier kpɛ̃n a yɩn nɩbɛ jaa na bʋɔlɔ yɩ yo sʋ̃, lɛ lɛ a ba sãakpãmɩne mɩ dɔ̃ɔ bʋɔlɔ a jir 'yɛ'yɛrbɛ a yosʋ̃n.
42006027	"Tɩchɛ n 'yɛrɛ na kʋrɔ a yɩn na chɛlɛ a n 'yɛr, yɩ nʋ̃ a yɩ dɔ̃dɔ̃mɔ̃sɩ na yɩ maal vɩla kʋ a bala na 'laar yɩ.
42006028	Yɩ 'yɛr nɛvɩla 'yɔ̃ɔ a bala na pɔ 'yɔ̃ɔ yɩ, na yɩ sʋɔrɔ Nãaŋmɩn kʋrɔ a bala na gere yɩ.
42006029	Nɩrɛ wa 'ma fʋ tʋkpal pɔ, lɛ lɩɛb a bʋ̃'yen ka wʋ lɛ 'ma, nɩrɛ wa de a fʋ fuu kpɛ̃ɛ ta mɔ̃ɔ wʋ a fuu bile ɛ.
42006030	Nɩrɛ jaa wa sʋɔr fʋ bon de kʋ wʋ, nɩrɛ wa de a fʋ bon taa lɛ wa sʋrɔ wʋ go ɛ.
42006031	A lɛ yɩn bʋɔrɔ ɩka a nɩbɛ ba maal kʋ yɩ, yɩ mɩ maal a lɛ kʋ ba.
42006032	"Ala ɩ yɩ nʋ̃ naa a bala na nʋ̃ yɩ, yobuor lɛ yɩ nyɛ? A yelbetʋ̃nbɔ gba mɩ nʋ̃n a bala na nʋ̃ ba.
42006033	Ala ɩ yɩ maala na vɩla kʋrɔ a bala na maal yɩ a vɩla, yobuor lɛ yɩn nyɛ? A yelbetʋ̃nbɔ gba mɩ ɩrɛ naa a lɛ.
42006034	Ka ala ɩ fʋ pɛ̃ɛn a bala fʋn tɩɛr ɩka ban wa yab fʋ naa, yobuor lɛ yɩn wa nyɛ? A yelbetʋ̃nbɔ ma pɛ̃ɛn a ba taaba tɩɛrɛ ɩka ban wa yab a jaa.
42006035	Tɩchɛ yɩ nʋ̃ a yɩ dɔ̃dɔ̃mɔ̃sɩ na yɩ maal vɩla kʋ ba, yɩ pɛ̃ɛ ba na yɩ taa chɛlɛ ɩka ba lɛ wa yab yɩ ɛ. Ala lɛ a yɩ sãyar na waa, ka yɩ na ɩ a saaju Nãaŋmɩn bibiir, bojũu 'lɔ lɛ maala vɩla kʋrɔ a nɩhayasɩ nɩ putudẽme.
42006036	Yɩ ɩ nɩbibaal dẽme nɩtãa lɛ a yɩ Sãa na ɩ a nɩbibaal sʋɔ.
42006037	"Yɩ ta tɔɔr nɩrɛ 'yɛr ɛ, ka Nãaŋmɩn mɩ wa tɔɔr a yɩ 'yɛr ɛ. Yɩ ta 'yɔ̃ɔ nɩrɛ 'yɛr ɛ, ka Nãaŋmɩn mɩ ta 'yɔ̃ɔ yɩ 'yɛr ɛ. Yɩ vɛ̃ kʋ nɩrɛ ka Nãaŋmɩn mɩ vɛ̃ kʋ yɩ.
42006038	Yɩ de tɩr, Nãaŋmɩn mɩn kʋ yɩ naa, man vɩla tɩ dib 'yɔ̃ɔ tɩ yɛ yɛɛ ka a yaara, an kpaar dɔɔl a yɩ gbɛɛ ju. A bon 'lɔ yɩn man tɩr, 'lɔ mɩ lɛ a Nãaŋmɩn na man kʋ yɩ."
42006039	Sʋkpa nyã lɛ a Yesu lɛ lɔb kʋ ba, "Jɔ̃ɔ na tʋ̃ɔn jɔ̃ɔ tɔɔ? Ba jaa ayi kʋ̃ lo bɔɔ pɔ ɛ?
42006040	Nɩrɛ na jãna wʋ kʋ̃ tʋ̃ɔ gar a wʋ wiwile ɛ, tɩ 'lɔ wa jãn baar wʋn tʋ̃ɔ kaara a wʋ wiwile kaar.
42006041	"Ŋmɩnɛ a fʋ kaara a dabile na be a fʋ yɛbɛ nɩbir pɔ, tɩ ba chɛlɛ a dakpɛ̃ɛ na be a fʋ̃ʋ nɩbir pɔ ɛ?
42006042	Bɩɩ Ŋmɩnɛ a ɩ ka fʋ 'yɛr kʋ a fʋ yɛbɛ, n yɛbɛ vɛ̃ ka n ir a a dabile bar a fʋ nɩbir pɔ, tɩ ba ire a dakpɛ̃ɛ na be a fʋ̃ʋ nɩbir pɔ ɛ? Fʋ̃ʋ nɩbɛlɛ nyã, de nie ir a dakpɛ̃ɛ a fʋ nɩbir pɔ bar na fʋ pãa nyɛrɛ tʋ̃ɔ ir a dabile a fʋ yɛbɛ nɩbir pɔ bar.
42006043	"Tɩsʋ̃ ba wɔ̃nɔ̃ bidɛbɛ ɛ, bɩɩ tɩdɛɛr mɩ ba wɔ̃nɔ̃ bisʋ̃n ɛ.
42006044	Tɩɛ jaa a wʋ wɔ̃mɔ̃ lɛ ba ma de bɔ̃ɔn wʋ. Ba maa pɔr kɔ̃kɔ̃ɔ gʋtɩɛ ju ɛ, bɩɩ pɔr 'wɔ̃rɔ tamiir tɩɛ ju ɛ.
42006045	Nɩsʋ̃ a yelsʋ̃ ala na be a wʋ pʋɔm lɛ wʋ ma 'yɛrɛ, ka a nɩdɛɛr mɩ ma 'yɛrɛ a yeldɛbɛ ala na be a wʋ pʋɔm. Ala na sɛɛ a pʋɔ lɛ a nɛɛ ma 'yɛrɛ.
42006046	"Ŋmɩnɛ a yɩ bʋɔlɔ ma ɩka Soro, tɩ na yaa turo a lɛ ɩn 'yɛr ɛ?
42006047	Nɩrɛ jaa na wa a n sɛ̃ na wʋ wõ a n 'yɛr tɩ maala, ɩn wiil yɩ naa a lɛ wʋn be.
42006048	Wʋ kaara fɩka nɩrɛ na mɩɛrɛ yir na wʋ tuu a dachin par kparaa bɔɔ tɩ pɔɔn kʋsɩr na mɛ a dachin dɔɔl. Kʋ̃ɔ wa yaar yi jilʋ̃ a yir, ka a kɔ̃sɛbɛ ŋmiere a yir tɩ waa dam ɛ, bojũu ba mɛ wʋn sʋ̃.
42006049	Tɩchɛ nɩrɛ 'lɔ na wõ a n 'yɛr tɩ na waa maala ɛ, wʋ kaara fɩka nɩrɛ na mɛ yir dɔɔl a tãn mʋɔr ju, waa tuu tɩ mɛ ɛ. A kɔ̃sɛbɛ wa yin ŋme a dachin, ka a dachin wʋ jaa lo ŋmɛr."
42007001	A lɛ a nɩbɛ na wõ a 'yɛrsɩ anyãna a Yesu na 'yɛr kʋ ba baar wʋ chen a Kapenahum.
42007002	Be lɛ a soja nɩdiere gbãgbaa wʋn nʋ̃ yɔɔ jaa bɩɛrɛ ɩrɛ na ŋmaa vʋʋr.
42007003	Soja nɩdiere na wõ a Yesu yele, wʋ tʋ̃n a Juu nɩbɛ nɩdierbe bamɩne ka ba tɩ sʋɔr a Yesu ka wʋ wa sãa a wʋ gbãgbaa.
42007004	Ba wan a Yesu sɛ̃ wa sʋɔr wʋ yãayãabɩlɛ 'yɛrɛ, "A daba nyã sɛɛ naa ɩka fʋ tɩ sʋ̃ʋ wʋ,
42007005	bojũu wʋ nʋ̃n a sɩ nɩbɛ na vɛ̃ ka ba mɛ a sɩ lɔ̃ɔfʋ jie."
42007006	Yesu pɔɔ ba naa ka ba 'mataa chiine tɩ gbʋrɔ a daba yir, ka wʋ tʋ̃ a wʋ barmɩne ka ba tuor 'yɛr a Yesu ɩka. "N Soro, ta bal a fʋ mɩ̃ɛ ɛ, bojũu n ba sɛɛ ka fʋn wa kpɛ a n yir ɛ.
42007007	Ala lɛ so gba maa mɩ̃ɛ na ba 'la wa a fʋ sɛ̃ ɛ. Tɩchɛ 'yɛr bir tɛɛ an sãan a n gbãgbaa.
42007008	Bojũu maa mɩ̃ɛ tara na nɩbɛrɛ ɩn joro dãbɩ̃ɛ, naa mɩ tara a sojasɩ ka ba mɩ be a n pĩlem. Maa 'yɛr kʋ ɩ̃sʋɔ ɩka wʋ, chen wʋ ma chen naa, bɩɩ ɩ̃sʋɔ ɩka wʋ wa, wʋ ma wa naa. N ma 'yɛr kʋ a n gbãgbaa, maal anyã, ka wʋ ma maal."
42007009	A lɛ a Yesu na wõ a nɩtɔ̃ a daba nyã na ba ɩ a Juu nɩrɛ na 'yɛr, ka nɛ'maa wʋ, ka wʋ lɩɛb 'yɛr kʋ a nɩyɔɔ bala. "A Isɩral nɩbɛ pɔ gba, n ba nyɛ a sɔɔfʋ nyã bʋrɔ ɛ."
42007010	Ka a wʋ barmɩne bala wʋn tʋ̃ lɩɛb kpɛ a yir tɩ nyɛ ka a gbãgbaa sa.
42007011	Ala lɛ a wɛr chaar ka Yesu nɩ a wʋ poturbo 'matãan nɩyɔɔ na turo wʋ ka ba 'mantaa chen a tẽe ban bʋɔlɔ Nain.
42007012	Wʋn wa gbʋr a tẽe dɔ̃dɔr kpɩɛraa ba tuon kũu wa yin na ɩ a pɔɔ bidabʋ̃'yen tɩ wʋ ɩ pɔɔkʋɔr. Ka a tẽe 'lɔ nɩbɛ yɔɔ mɩ pʋɔ wʋ.
42007013	A lɛ a Soro na wa nyɛ a pɔɔ, nɩbaal kpɛ wʋ naa ka wʋ 'yɛr kʋ a pɔɔ, "Ta kõnõ ɛ."
42007014	Tɩ na wʋ chen tɩ sɩɩr a kũu ban tuo, ka a bala na tuo a ba ara. Ka a Yesu 'yɛr, "Pɔlbile, fʋ̃ʋ lɛ n 'yɛrɛ nɩ ir."
42007015	Ka a kũu vaa ir jɩ̃nɛ tɩ piel na wʋ 'yɛrɛ ka Yesu de wʋ kʋ a ma.
42007016	Dãbɩ̃ɛ kpɛ̃n ba jaa ka ba pɛɛrɛ Nãaŋmɩn 'yɛrɛ nɩ, "Nãaŋmɩn 'yɛ'yɛrkpɛ̃ɛ ɩ̃sʋɔ lɛ yi sɩ, Nãaŋmɩn wan ɩka wʋ wa sʋ̃ʋ a wʋ nɩbɛ."
42007017	Ka a Yesu yele ŋme yaar a Judiya paal wʋ jaa nɩ a tẽn ala na gbʋr.
42007018	Jɔɔn poturbo tɩ man a yele anyã a jaa kʋ wʋ, ka wʋ bʋɔl a ba ayi
42007019	na wʋ tʋ̃ ba a Soro sɛ̃ ka ba tɩ sʋʋr wʋ kaa, "Fʋ̃ʋ ɩ a 'lɔ na wa bɩɩ sɩ chɛlɛ nɩyuo?"
42007020	Ka a nɩbɛ bala wa a Yesu sɛ̃ wa 'yɛr, "A Jɔɔn kɔ̃suor lɛ tʋ̃ sɩ a fʋ sɛ̃ ɩka sɩ wa sʋʋr fʋ kaa, fʋ̃ʋ lɛ ɩ a 'lɔ na wa bɩɩ sɩ chɛlɛ nɩyuo?"
42007021	A sɔ̃ɔ 'lɔ̃nɔ̃ mɩ lɛ Yesu sãa baalsɩ, bala na tara a sɩdɛbɛ na wʋ yuon jɔ̃n nɩbie.
42007022	Ka wʋ 'yɛr kʋ a bala a Jɔɔn na tʋ̃, "Yɩ lɩɛb kul tɩ man kʋ a Jɔɔn a lɛ yɩn nyɛ tɩ wõ, jɔ̃n nyɛrɛ naa ka gbɛrsɩ chiine ka kɔ̃kɔ̃n sa, ka wõn wõnõ, ka kũusɩ ir ɩ vʋɛ, ka a 'yɛr nʋ̃ɔ mɩ ta a nɔ̃n dẽme.
42007023	Pʋpɛl sʋɔ lɛ a 'lɔ a n yele na ba bãr wʋ lɔb ɛ."
42007024	A bala a Jɔɔn na tʋ̃ na wa chen baar, Yesu piel 'yɛrɛ a Jɔɔn 'yɛr kʋrɔ a nɩyɔɔ bala, "Bo lɛ yɩ dɔ̃ɔ kpɛ a mɔgɔ̃ɔ pɔ a kaafʋ jie? A jɩmur a sɛsɛbɛ na dɔ̃ɔnɔ̃ bɩɩ?
42007025	Ala ba ɩ lɛ ɛ, bo yɩ chen tɩ nyɛ? Daba na su bʋ̃pɩɛl ɔ? Kai, a bala na suro a bʋ̃sʋ̃n, na ba dire a bʋ̃sʋ̃n nãa yir lɛ ba ma be.
42007026	Tɩchɛ bo lɛ yɩ tɩ nyɛ? Nãaŋmɩn 'yɛ'yɛrɛ ɔ. Ɔ̃ɔ, n 'yɛrɛ na kʋrɔ yɩ ɩka wʋ gar Nãaŋmɩn 'yɛ'yɛrɛ.
42007027	A anyã yele lɛ sɛb a Nãaŋmɩn gãn pɔ ɩka, 'Ɩn tʋ̃ naa a n tʋ̃tʋ̃nɔ̃ ka wʋ de a fʋ nie na wʋ tɩ chɔɔr a fʋ sɔr kʋ fʋ.'
42007028	N 'yɛrɛ na kʋrɔ yɩ ɩka bala pɔɔ na dɔɔ ka a wɛr pɔ ba ɩ kpɛ̃ɛ gar a Jɔɔn ɛ, tɩchɛ 'lɔ mɩ na ɩ jaa pʋʋr a Nãaŋmɩn nãalʋ̃ʋ pɔ gar wʋ naa."
42007029	Ka a nɩbɛ ba jaa lɔ̃ɔn a lõpodierbe gba na wõ a lɛ a Yesu na 'yɛr, ba sɔɔ naa ɩka Nãaŋmɩn yele tor naa, na ba sɔɔ ka a Jɔɔn so ba a Nãaŋmɩn kʋ̃ɔ.
42007030	Tɩchɛ a Faraseemɩne nɩ a bala na bɔ̃ɔ a Mosesɩ Nɛɛ, bala mɩ̃ɛ tɔr naa a lɛ a Nãaŋmɩn na bʋɔrɔ, bojũu baa sɔɔ ka a Jɔɔn so ba a Nãaŋmɩn kʋ̃ɔ ɛ.
42007031	Ka a Yesu 'yɛr kʋ ba, "Ba boo lɛ ɩn de a dɩna nɩbɛ naa man? Bo lɛ ba nyɛtãan?
42007032	Ba nyɛntãan bibiir na jɩ̃nɛ daa pɔ bʋɔlɔ taa, 'Sɩ pɛɛlɛ naa a laa 'lɩr tɩ yaa sɛɛrɛ bɩ̃nɛ ɛ, na sɩ kõnõ kõyiel tɩ yaa ŋmara nɩbikʋ̃ɔ ɛ.'
42007033	A Jɔɔn kɔ̃suor na wa, waa dire bʋ̃diir ɛ, waa nyuro dãa ɛ, ka yɩ 'yɛr ɩka sɩdɛɛr lɛ wʋ tara.
42007034	Ka a maa Nɩsaal Bie wa na n dire na n nyuro ka yɩ lɛ 'yɛr, 'Wʋ dire na ba gala ɛ, na wʋ nyuro dãa, na wʋ ɩ a lõpodierbe nɩ a tʋ̃dɛtʋ̃nbɔ baraa.'
42007035	Tɩchɛ a yɛ̃ ma wiil a lɛ wʋn tor a wʋ bibiir pɔ."
42007036	A Farasee nɩrɛ ɩ̃sʋɔ bʋɔl a Yesu ɩka wʋ wa di bʋ̃diir a wʋ yir, ka wʋ chen a Farasee nɩrɛ 'lɔ yir tɩ jɩ̃nɛ a bʋ̃diir difʋ jie.
42007037	Pɔɔ ben a tẽe pɔ na wʋ tʋ̃nɔ̃ tʋ̃dɛbɛ, wʋn wa wõ ɩka a Yesu ben a Farasee yir, wʋ den a kãnyũvɩla na sɛɛ pɩ̃rtɔbile na wʋ chiin.
42007038	Wʋ tɩ kpɛ̃n naa na wʋ ara a Yesu gbɛɛ par kõnõ. Wʋ soor a nɩbikʋ̃ɔ 'maan a Yesu gbɛɛ tɩ nyɔɔ a jukɔɔl fɩɛl bar, tɩ mʋʋr a gbɛɛ tɩ kpaar a kãnyũvɩla ala 'yɔ̃ɔ a Yesu gbɛɛ pɔ.
42007039	Ka a Farasee nɩrɛ 'lɔ na bʋɔl wʋ ka wʋ tɩ dire, na nyɛ a lɛ ka wʋ tɩɛr, "Ala ɩ a daba nyãna ta ɩn Nãaŋmɩn 'yɛ'yɛrɛ wʋn taa bɔ̃ɔn naa a pɔɔ nyãna tɔ sʋɔ na sɩrɛ wʋ, wʋ tʋ̃nɔ̃ na tʋ̃dɛbɛ."
42007040	Ka a Yesu 'yɛr sɔɔ wʋ, "Simon, n tara na 'yɛr na sʋʋr fʋ." Ka a Simon 'yɛr, "Wiwile, sʋʋr ma."
42007041	Ka a Yesu 'yɛr, "Nɩbɛ ayi kɔ̃ɔ lɛ tɩ pɛ̃ɛ nɩrɛ ɩ̃sʋɔ libie, ɩ̃sʋɔ pɛ̃ɛn kɔɔr anũu (500) ka ɩ̃sʋɔ mɩ pɛ̃ɛ lɩjaayi nɩ pie (50).
42007042	A nɩbɛ ayi banyãna ɩ̃sʋɔ jaa ba tara a libie na yab wʋ ɛ, ka a 'lɔ na so a libie 'yɛr, 'Yɩ ta lɛ yab go ɛ, a sãn baar naa.' Buor sʋɔ lɛ na nʋ̃ wʋ yɔɔ?"
42007043	Ka a Simon 'yɛr, "N tɩɛr ɩka a 'lɔ sãn na waa lɛ." Ka a Yesu 'yɛr, "Sɩrɛ fʋ 'yɛr."
42007044	Yesu lɩɛb tor a pɔɔ tɩ pãa 'yɛr kʋ a Simon, "Fʋ nyɛn a pɔɔ nyãna? Ɩn wa kpɛ a fʋ yir, faa kʋ ma kʋ̃ɔ ɩka n pɛɛ gbɛɛ ɛ, tɩchɛ a pɔɔ pɛɛn a n gbɛɛ nɩ a wʋ nɩbikʋ̃ɔ tɩ de a wʋ jukɔɔl fɩɛl bar.
42007045	Faa sʋʋr ma kpɩ̃ɛn ɛ, tɩchɛ a sɔ̃ɔ 'lɔ jaa ɩn wa kpɛ a pɔɔ nyã ba bar ma kpɩ̃ɛn sʋʋrfʋ ɛ.
42007046	Faa pur kãa 'yɔ̃ɔ ma a ju pɔ ɛ, tɩchɛ a pɔɔ kpaar a kãnyũvɩla 'yɔ̃ɔ ma a gbɛɛ pɔ.
42007047	A lɛ jũu n 'yɛrɛ na kʋrɔ fʋ ɩka a wʋ tʋ̃dɛbɛ ala a jaa vɛ̃n kʋ wʋ, bojũu a wʋ nʋ̃fʋ waa naa. Tɩchɛ a 'lɔ Nãaŋmɩn na vɛ̃ jaa pʋʋr kʋ a wʋ nʋ̃fʋ mɩ ɩn jaa pʋʋr."
42007048	A Yesu pãa 'yɛr kʋ a pɔɔ, "A fʋ yeldɛbɛ vɛ̃n bar."
42007049	Ka a bala na lɔ̃ɔ jɛ̃n wʋ 'yɛrɛ kʋrɔ taa, "An lɛ anyã, na wʋ mɩ ma vɛ̃ nɩrɛ yeldɛɛr bar?"
42007050	A Yesu 'yɛr kʋ a pɔɔ, "A fʋ sɔɔfʋ faa fʋ naa, chiine nɩ nyã'maar."
42008001	A anyãna puor, Yesu yɔn a tẽbɛrɛ nɩ a tẽbil 'yɛrɛ a Nãaŋmɩn nãalʋ̃ʋ 'yɛr kʋrɔ ba ka a wʋ nɩtʋ̃nsɩ Pie nɩ Ayi pʋɔ wʋ.
42008002	Ka a pɔbɔ bamɩne mɩ pʋɔ wʋ, bala lɛ wʋ dɔ̃ɔ dii a sɩdɛbɛ ka a yi na wʋ sãa a ba baalsɩ, ɩ̃sʋɔ lɛ ba bʋɔlɔ Mɛɛr na yi a Magdala 'lɔ lɛ wʋ dii a sɩdɛbɛ ayopõi ka a yi,
42008003	Joana lɛ a ɩ̃sʋɔ na ɩ a Kuja na kaara a Hɛrɔd yir pɔɔ, Susana lɛ a ɩ̃sʋɔ nɩ a pɔbɔ yɔɔ bamɩne. Banyãna lɛ de a ba bomo sʋ̃nɔ̃ nɩ a Yesu nɩ a wʋ poturbo.
42008004	Nɩyɔɔ yin tẽn tẽn waara a Yesu sɛ̃, a nɩyɔɔ banyãna na wa duo, sʋkpa nyã lɛ wʋ lɔb kʋ ba,
42008005	"Kʋɔraa lɛ yin wʋ bʋ̃bʋrɔ bʋrfʋ jie. Wʋ tɩ yaara naa yʋɔrɔ nɩ ka amɩne tɩ lo sɔr pɔ, ka ba nɛ nɛb ka lubil wa tuur di.
42008006	Ka amɩne mɩ tɩ lo kʋsɩr pãn ju naa bul tɩ kpi bojũu tãn ba be be ɛ.
42008007	Ka amɩne mɩ lo gʋʋr pɔ 'mataa bul ka a gʋʋr nʋ̃ɔ fɩ̃ɩn ba.
42008008	Tɩchɛ ka amɩne mɩ lo a kɔjɔ̃ pɔ bul dɔɔ jur kɔɔkɔɔr naa gar a lɛ wʋn bʋr." Yesu na wa 'yɛr a nɩtɔ̃ baar, wʋ 'yɛr kpɛ̃ɔ jaa, "Nɩrɛ 'lɔ na tara tuor wõnõ nɩ wʋ chɛlɛ."
42008009	Ka a wʋ poturbo sʋʋr wʋ a sʋkpa nyã par.
42008010	A wʋ 'yɛr kʋ ba, "Yɩn 'lɔ, n vɛ̃ naa ka yɩ bɔ̃ɔ a Nãaŋmɩn nãalʋ̃ʋ yelsɔɔlsɩ, tɩchɛ a bala na chɛ, sʋkpar lɛ n 'yɛrɛ kʋrɔ ba, 'Ba ma kaa naa tɩ maa nyɛ ɛ, na ba ma wõnõ tɩ ba bɔ̃ɔ a par ɛ.'
42008011	"A sʋkpa par nɩ nyã. Nãaŋmɩn 'yɛr lɛ ɩ a bʋ̃bie.
42008012	A ala na lo a sɔr pɔ ɩn a bala na wõ a Nãaŋmɩn 'yɛr, tɩchɛ ka a tɩɩ wa ir naa a ba nyãa pɔ, ka ba ta sɔɔ de nyɛ faafʋ ɛ.
42008013	Ala mɩ na lo a kʋsɩr pãn ju ɩn a bala na wõ a 'yɛr den pʋpɛl, tɩchɛ baa tara nyɩbɛ ɛ. Ba sɔɔn ara bɩ̃lãa tɩchɛ bɛɛr kaa wa wa ba ma lo naa.
42008014	A bʋ̃bie ala na lo a gʋʋr pɔ ɩn a bala na wõ a 'yɛr, tɩchɛ ka a ɩ̃gãn nyã vɔlaa nɩ bʋ̃tarsɩ nɩ a bʋ̃bʋɔrsɩ fɩ̃ɩn ba ka baa tʋ̃ɔ dɔɔ bie ɛ.
42008015	Tɩchɛ a bʋ̃bie ala na lo a kɔjɔ̃ pɔ, ɩn a bala na wõ a 'yɛr na ba sɔɔ den nyãa ara nɩ pʋpɛl, ka a kãnyir vɛ̃ ka ba dɔɔ jur.
42008016	"Nɩrɛ jaa maa chʋm fɩ̃tɩn de laa kpa pɔɔ ɛ, bɩɩ de su gado pĩlem ɛ. Tɩchɛ wʋ ma den dɔɔl a dɔɔlfʋ jie ka a bala na kpɩɛrɛ nyɛ a chãa.
42008017	Bojũu bon jaa ba be be na sɔɔl ka ba kʋ̃ nyɛ wʋ ɛ, bɩɩ bon jaa ba be be sɔɔl ka ba kʋ̃ bɔ̃ɔn ɛ, bɩɩ kʋ̃ yi chãa pɔ ɛ.
42008018	A lɛ jũu, yɩ bɔ̃ɔnɔ̃ sʋ̃ a lɛ yɩn chɛlɛ. Nɩrɛ 'lɔ na bɔ̃ɔ a par Nãaŋmɩn na lɛ kʋ wʋn dɔɔl, nɩrɛ 'lɔ mɩ na ba bɔ̃ɔ a par ɛ, Nãaŋmɩn na den a bɩ̃lãa 'lɔ wʋn tɩɛr ɩka wʋ bɔ̃ɔn a par."
42008019	Yesu ma nɩ a wʋ yɛɛr wan ɩka ba wa nyɛ wʋ, tɩchɛ a nɩyɔɔ jũu ba kʋ̃ tʋ̃ɔ kpɛ ɛ.
42008020	Ka nɩrɛ ɩ̃sʋɔ 'yɛr wʋ, "A fʋ ma nɩ a fʋ yɛɛr lɛ be a yõo bʋɔrɔ ɩka ba nyɛ fʋ."
42008021	A Yesu 'yɛr, "N ma nɩ a n yɛɛr lɛ a bala na wõ a Nãaŋmɩn 'yɛr na ba turo."
42008022	Bɩbir ɩ̃sʋɔ lɛ a Yesu 'yɛr kʋ a wʋ poturbo, "Yɩ ɩ a sɩ gɔ̃ɔ a kasɛn a manyal gɔ̃ɔn." Be lɛ ba kpɛ a gboro na ba gɔ̃ɔnɔ̃.
42008023	Ban gɔ̃ɔnɔ̃ tɩ wʋ gã gur. Ka a kɔ̃sɛkpɛ̃ɛ ire a man pɔ ka a kʋ̃ɔ ɔɔrɔ kpɩɛrɛ a gboro pɔ, ka ba ɩrɛ na mʋr.
42008024	Ka a poturbo tɩ sɩ̃ɩ wʋ 'yɛrɛ, "Kpãkpãana, a kʋ̃ɔ na di sɩ naa." Ka a Yesu ir tãn a sɛsɛbɛ nɩ a kʋ̃ɔ na ɔɔrɔ, ka a sɛsɛbɛ ŋmaa vʋʋr ka a kʋ̃ɔ mɩ lo jaa jomm....
42008025	Tɩ pãa sʋʋr a wʋ poturbo, "Nyɩnɛ a yɩ sɔɔfʋ be?" Ka ba mɩ de dãbɩ̃ɛ sʋrɔ nɩ taa, "Nɩ an lɛ anyã, na 'yɛr ka a sɛsɛbɛ nɩ kʋ̃ɔ tu a wʋ nɛɛ?"
42008026	Ba yin a Galilee gɔ̃ɔn na ba gɔ̃ɔ a Gerasenɩ gɔ̃ɔn.
42008027	Yesu na wa yire a gogoro ju wʋ tuor daba na tara sɩdɛbɛ na wʋ gele yi a tẽe 'lɔ pɔ. Bojũu a kor wʋn yi a yir na wʋ maa su fuu ɛ, tɩ na wʋ gãna a yar par.
42008028	Wʋn wa nyɛ a Yesu wʋ ŋmen chɛlma tɩ lo a Yesu niem na wʋ tãna 'yɛrɛ nɩ, "Bo lɛ fʋ bʋɔrɔ ka a n sɛ̃, a fʋ̃ʋ na ɩ a saaju Nãaŋmɩn Bie? N sʋɔrɔ fʋ naa, ta ge ma ɛ."
42008029	Bojũu Yesu dɔ̃ɔ 'yɛr kʋ a sɩdɛɛr ɩka wʋ yi a daba 'yɔ̃ɔ. Gbɛɛ yɔɔ jaa lɛ a ma ir a daba ka ba ma gbar a nuur nɩ a gbɛɛ nɩ bɔ̃jɔrsɩ kaara wʋ, tɩ wʋ ma kar a bɔ̃jɔrsɩ bar ka a sɩdɛɛr ma dii wʋ bar be a mɔgɔ̃ɔ pɔ wʋ yõ.
42008030	Ka a Yesu sʋʋr wʋ, "A fʋ yuor lɛ di bo?" Ka wʋ 'yɛr, "Nɩyɔɔ." Bojũu sɩdɛyɔɔ lɛ kpɛ wʋ.
42008031	Ka a sɩdɛbɛ sʋɔrɔ a Yesu ɩka wʋ ta dii ba 'yɔ̃ɔ be a bɔɔ fulom 'lɔ pɔ ɛ.
42008032	Doyɔɔ mɩ dɔ̃ɔ ara be a tɔ̃ɔ kõkoor dire, ka a sɩdɛbɛ sʋɔr a Yesu ɩka wʋ sɔɔ ka ba yi tɩ kpɛ a dor ala pɔ, ka wʋ sɔɔ kʋ ba sɔr.
42008033	A sɩdɛbɛ yin a daba pɔ tɩ kpɛ a dor pɔ, ka a tĩgbil suu tɩ kpɛ a man kʋ̃ɔ pɔ tɩ gbʋ̃m kpi kpi.
42008034	A bala na kaara a dor na wa nyɛ a lɛ na ɩ, ba jon kul a tẽe pɔ, nɩ a tẽbil ala na gbʋr tɩ 'yɛr a lɛ na ɩ.
42008035	Ka a nɩbɛ yi chen ɩka ba tɩ kaa a lɛ na ɩ. Ba chen a Yesu sɛ̃ tɩ nyɛ a dagẽgelaa a sɩdɛbɛ na yi tɩ chɛ bar ka wʋ chɩ na wʋ su a fuu jɩ̃nɛ a Yesu gbɛɛ par, ka a dãbɩ̃ɛ kpɛ ba.
42008036	A nɩbɛ bala na dɔ̃ɔ nyɛ a lɛ an ɩ ka a gẽgelaa sa pãa mana kʋrɔ a nɩbɛ.
42008037	Ka a Gerasenɩ paal nɩbɛ ba jaa sʋɔrɔ a Yesu ɩka wʋ yi a be, bojũu dãbɩ̃ɛ kpɛ ba naa. Lɛ lɛ wʋ kpɛ a gboro yi a be chen.
42008038	Ka a daba 'lɔ pɔ a sɩdɛbɛ na yi sʋɔr a Yesu ɩka ba 'mataa chen, tɩchɛ a Yesu lɩɛb wʋ bar tɩ 'yɛr kʋ wʋ,
42008039	"Lɩɛb kul a fʋ yir tɩ man a lɛ a Nãaŋmɩn na ɩ kʋ fʋ." Lɛ lɛ ka a daba kul a tẽe pɔ tɩ mana kʋrɔ a nɩbɛ a lɛ a Yesu na ɩ kʋ wʋ.
42008040	Yesu na wa lɩɛb wa, a nɩyɔɔ tuor de wʋ, bojũu ba dɔ̃ɔ chɛlɛ wʋ.
42008041	Ka daba ban bʋɔlɔ Jairusɩ na ɩ a lɔ̃ɔfʋ yir nɩdier, wa gbur dumo a Yesu niem sʋɔrɔ wʋ yãayãabɩlɛ ɩka wʋ wa a wʋ yir,
42008042	bojũu a wʋ bipɔɔ bʋ̃'yen tɛɛ na nyɛ yuom pie nɩ ayi lɛ kpire. Yesu na de a sɔr chiine ka a nɩyɔɔ mɩl pɔɔ wʋ.
42008043	Ka pɔɔ mɩ be be na lo sɩɛ suoro faara yuom pie nɩ ayi, nɩrɛ jaa ba tʋ̃ɔ wʋ sãa ɛ.
42008044	A wʋ turo a puor tɩ sɩɩr a Yesu fuu nɛɛ ka a jɩ̃ɩ ŋmaa ajienaa.
42008045	Ka a Yesu sʋʋr, "An lɛ sɩɩr ma?" Ka ba jaa chiir ɩka baa sɩɩr wʋ ɛ, tɩchɛ ka a Pita 'yɛr, "N Soro, a nɩbɛ waa naa na dara taa tɩɛr fʋ."
42008046	Tɩchɛ ka a Yesu 'yɛr, "Nɩrɛ kɔ̃ɔ lɛ sɩɩr ma na wʋ sa ka n bɔ̃ɔn."
42008047	A pɔɔ na wa nyɛ ka ɩ wʋ kʋ̃ lɛ tʋ̃ɔ sɔɔl ɛ, wʋ mɩrɛ naa wa lo gã a Yesu niem. A nɩyɔɔ bala niem tɩ na wʋ 'yɛr a lɛ jũu wʋn sɩɩr wʋ na wʋ sa ajienaa.
42008048	Ka a Yesu 'yɛr kʋ wʋ, "N bipɔɔ, a fʋ sɔɔfʋ sa fʋ naa, kulo nɩ nyã'maar."
42008049	Yesu na chɛnɛ 'yɛrɛ, nɩrɛ kɔ̃ɔ yin a lɔ̃ɔfʋ nɩdier Jairusɩ yir wa 'yɛrɛ, "A fʋ bipɔɔ kpi naa ta lɛ fɩrɛ a wiwile go ɛ."
42008050	Yesu na wõ a lɛ ka wʋ 'yɛr kʋ a Jairusɩ, "Ta joro dãbɩ̃ɛ ɛ. Sɔɔ ma dɛ. Wʋn sa naa."
42008051	Wʋn wa ta a Jairusɩ yir waa sɔɔ ka nɩyuo kpɛ be ɛ, tɩ tara Pita, Jɔɔn nɩ Jemesɩ nɩ a bi sãa nɩ a ma kpɛ̃n.
42008052	Ka a nɩyɔɔ bala na kõnõ ŋmiere a chɛlsɩ, Yesu 'yɛr kʋ ba, "Yɩ bar a kõn waa kpi ɛ, wʋ gur naa."
42008053	Ka ba laara wʋ ban bɔ̃ɔn ɩka a bie kpi naa.
42008054	Tɩchɛ ka a Yesu nyɔɔ a bie nũu tɩ 'yɛr, "N bie, ir."
42008055	Ka wʋ sɩɛ lɩɛb wa kpɛ ka wʋ vaa ir. Ka a Yesu pãa 'yɛr, yɩ kʋ wʋ bʋ̃kɔ̃ɔ ka wʋ di.
42008056	Ka a sãa naa ma nyɔɔ nɛɛ, tɩchɛ ka a Yesu kpãkpãan ba ɩka ba taa ɩrɛ wa 'yɛrɛ kʋrɔ nɩrɛ jaa a lɛ na ɩ ɛ.
42009001	Yesu na wa bʋɔl a wʋ nɩtʋ̃nsɩ pie nɩ ayi lɔ̃ɔ taa, wʋ kʋ ban kpɛ̃ɔ nɩ tʋ̃ɔfʋ ka ban diin sɩdɛbɛ ka a yi tɩ sãa baalsɩ.
42009002	Wʋ tʋ̃ ba naa ka ba chen tɩ 'yɛr a Nãaŋmɩn nãalʋ̃ʋ 'yɛr tɩ sãa baal.
42009003	Wʋ 'yɛr kʋ ba, "Yɩ taa tara bon jaa chiine ɛ. Yɩ ta de dãgbal ɛ, bɩɩ wʋɔ ɛ, bɩɩ bʋ̃diir ɛ, bɩɩ libie ɛ, bɩɩ de fuusɩ ayi ɛ.
42009004	Yir jaa pɔ yɩn tɩ kpɛ, yɩ jɩ̃nɛ a be tɩ tãn a daar 'lɔ yɩn na yi a tẽe 'lɔ pɔ.
42009005	Ala ɩ nɩbɛ ba wa de yɩ ɛ, yɩ yi a tẽe 'lɔ pɔ, tɩ yɩn wa yire yɩ pĩ pĩ a yɩ gbɛɛ tã-uul ka a di a ba dãasɩɛ."
42009006	Be lɛ ba yi lʋɔrɔ a tẽn tẽn 'yɛrɛ a 'yɛr nʋ̃ɔ nyã sãa na nɩ a nɩbɛ baalsɩ a jie wʋ jaa.
42009007	A Nãa Hɛrɔd na wõ a nɩtɔ̃ na ɩrɛ, ka tɩɛr nyɔɔ wʋ, bojũu bamɩne 'yɛrɛ naa ɩka Jɔɔn lɛ tɔ̃ɔ ir ɩ vʋr.
42009008	Ka bamɩne mɩ 'yɛrɛ ɩka a Elaija lɛ tɔ̃ɔ yi, ka bamɩne mɩ chɛnɛ 'yɛrɛ ɩka a Nãaŋmɩn 'yɛ'yɛrɛ ɩ̃sʋɔ lɛ tɔ̃ɔ ir ɩ vʋr.
42009009	Tɩchɛ ka a Hɛrɔd 'yɛr, "N ŋmaan Jɔɔn ju, tɩ an 'yɛr lɛ a nyã ɩn wõnõ?" Na wʋ mʋɔrɔ ɩka wʋ nyɛ a Yesu.
42009010	A nɩtʋ̃nsɩ lɩɛb wa na ba wa man kʋ a Yesu a lɛ ban tʋ̃. Ka wʋ pãa tara a bala tɛɛ ka ba 'mataa chen a tẽe ban bʋɔlɔ Betɩsaida.
42009011	Tɩchɛ ka a nɩyɔɔ chɛnɛ bɔ̃ɔn na ba bɩɛr chen a jie. Wʋ de ba naa na wʋ 'yɛr a Nãaŋmɩn nãalʋ̃ʋ 'yɛr kʋ ba, tɩ sãa a bala na bʋɔrɔ a sãafʋ.
42009012	Mɔ̃tɔ̃ɔ na wa mʋrɔ, a nɩtʋ̃nsɩ pie nɩ ayi tɩ 'yɛr kʋ wʋ, "Wɛl a nɩbɛ bar a ba chen a tẽbil anyã nɩ a por anyã na gbʋr na ba tɩ bɔ gaa jie nɩ bʋ̃diir di bojũu a ka ɩn mɔgɔ̃ɔ."
42009013	Ka wʋ 'yɛr sɔɔ ba, "Yɩn lɛ na kʋ ba bʋ̃kɔ̃ɔ ka ba di." Ka ba 'yɛr, "Paanʋ̃ɔsɩ anũu nɩ jɩ̃bie ayi tɛɛ lɛ sɩ tara, ka a ba ɩ sɩ chen tɩ da bʋ̃diir wa kʋ a nɩyɔɔ ba nyãna ɛ?"
42009014	A nɩyɔɔ bala, dɔɔr tɛɛ ɩn tur anũu (5,000). Tɩchɛ ka wʋ 'yɛr kʋ a poturbo, "Yɩ ŋma a nɩbɛ ka ba jɩ̃nɛ jɩ̃nɛ gbulsɩ lɩjaayi nɩ pie pie."
42009015	A poturbo ɩn a lɛ ka nɩrɛ jaa jɛ̃ tẽe.
42009016	Yesu den a paanʋ̃ɔsɩ a nũu nɩ a jɩ̃mɛ ayi ala dʋl kaa saaju tɩ puor Nãaŋmɩn yãan, tɩ na wʋ ŋma ŋma, de kʋ a poturbo ɩka ba de põ a nɩbɛ.
42009017	Ba jaa din tɩɩ, ka a poturbo wob a bʋ̃ŋmaar ala na chɛ sɛɛ pɛr pie nɩ ayi.
42009018	Daar kɔ̃ɔ lɛ a Yesu tɛɛ wa sʋɔrɔ Nãaŋmɩn ka wʋ poturbo be be ka wʋ sʋʋr ba, "An lɛ a nɩbɛ 'yɛrɛ ɩka n ɩ naa?"
42009019	Ka ba 'yɛr, "Bamɩne 'yɛr ɩka fʋ ɩn a Jɔɔn 'lɔ na dɔ̃ɔ suoro a nɩbɛ a Nãaŋmɩn kʋ̃ɔ, ka bamɩne mɩ 'yɛr ɩka Elaija lɛ, ka bamɩne mɩ 'yɛr ɩka a Nãaŋmɩn 'yɛ'yɛrɛ ɩ̃sʋɔ kɔ̃ɔ lɛ lɩɛb wa."
42009020	Ka wʋ sʋʋr ba, "Tɩchɛ yɩn mɩ, an lɛ yɩ 'yɛr ɩka n ɩ naa?" Ka a Pita 'yɛr, "Fʋ ɩ naa a Nɩ-iraa yi a Nãaŋmɩn sɛ̃."
42009021	Ka a Yesu kpãkpãan ba ɩka ba taa 'yɛrɛ kʋrɔ nɩrɛ jaa ɛ.
42009022	Tɩ na wʋ 'yɛr, "A maa Nɩsaal Bie na din dɔɔyɛ yɔɔ ka a nɩbɛrɛ nɩ a bɔɔrlo nɩbɛrɛ nɩ a Mosesɩ nɛɛ wiwiilbe tɔr ma bar, ka ba kʋ ma, ka a ber ata daar ka n ir ɩ vʋr."
42009023	Be lɛ wʋ 'yɛr kʋ ba jaa, "Ala ɩ nɩrɛ na turo ma naa, wʋ 'laar a wʋ mɩ̃ɛ tɩ tuo a wʋ daa turo nɩ ma.
42009024	Bojũu nɩrɛ 'lɔ jaa na bʋɔrɔ ɩka wʋ faa a wʋ nyɛvʋr a wʋ nyɛvʋr na bɔr naa, tɩchɛ nɩrɛ 'lɔ jaa na lɔb a wʋ nyɛvʋr bar a maa jũu na faa wʋ naa.
42009025	Ala ɩ nɩrɛ tara naa a wɛr wʋ jaa bonsɩ tɩ bɔr bɩɩ ka a wʋ sɩɛ wɛ, bo tɔ̃nɔ̃ wʋ nyɛ?
42009026	Ala ɩ nɩrɛ nyɛ naa maa nɩ a n 'yɛr ka a ɩ vĩ yele a wʋ sɛ̃, a maa Nɩsaal Bie mɩ na kaa naa nɩnyɩnɛ ka wʋ ɩ vĩ sʋɔ maa wa lɩɛb waara nɩ a n tɩɩr nɩ a Sãa tɩɩr nɩ a malaka chɛchɛ bala.
42009027	Yelmɩ̃ɛ lɛ n 'yɛrɛ kʋrɔ yɩ ɩka a yɩ bamɩne gba ara naa kana kʋ̃ kpi ɛ, tɩ na ban nyɛ a Nãaŋmɩn nãalʋ̃ʋ."
42009028	Yesu na 'yɛr a 'yɛrbie anyãna baar a maal ber aniin tɩ wʋ tara Pita, Jɔɔn nɩ Jemesɩ don a tɔ̃ɔ ju Nãaŋmɩn sʋɔrfʋ jie.
42009029	Wʋn tɩ sʋɔrɔ a Nãaŋmɩn ka a nie lɩɛb, ka a fuu pɛl nyɩlɛ bũu 'lɩraa kaar.
42009030	Ka a dɔɔr ayi, Mosesɩ nɩ Elaija wa naa a wʋ sɛ̃.
42009031	Ba wa yin naa a saaju tɩɩr 'yɛrɛ nɩ a Yesu. Ba 'mantaa 'yɛrɛ a kũu a Yesu na tɩ kpi a Jerusalɛm 'yɛr.
42009032	Gʋ̃ɔ kpɛ̃n a Pita nɩ a wʋ taaba, tɩchɛ ban wa jɔɔ ir ba nyɛn a wʋ tɩɩr nɩ a dɔɔr ayi bala a ba ara a wʋ sɛ̃.
42009033	A dɔɔr bala na lɩɛb chiine ka Pita 'yɛr, "N Soro, a sɛɛn ka sɩn kpɩɛrɛ a ka. Bar a sɩ 'yɔ̃ɔ sɛɛr ata, fʋ̃ʋ so ɩ̃sʋɔ, Mosesɩ ɩ̃sʋɔ Elaija mɩ ɩ̃sʋɔ." Waa bɔ̃ɔ a lɛ wʋn 'yɛrɛ ɛ.
42009034	Wʋn chɛnɛ 'yɛrɛ a julõjuur wa pɔɔn ba jaa ka a dãbɩ̃ɛ kpɛ a Pita, Jɔɔn nɩ Jemesɩ.
42009035	Ka a kɔkɔr yi be a julõjuur pɔ 'yɛrɛ, "Nyã lɛ ɩ a n Bie ɩn ir, yɩ chɛlɛ a wʋ 'yɛr."
42009036	A kɔkɔr na wa 'yɛr baar, ba nyɛn a Yesu tɛɛ na ara. Ka a poturbo ba 'la man kʋ nɩrɛ a lɛ ban nyɛ ɛ.
42009037	A wɛr na wa chaar, ba yin a tɔ̃ɔ ju suu, a nɩyɔɔ wa lɔ̃ɔ a wʋ sɛ̃.
42009038	Ka a daba bʋɔl be a nɩyɔɔ bala pɔ, "Wiwile, n sʋɔrɔ fʋ naa, kaa a n bidaba, 'lɔ tɛɛ lɛ ɩ a n bie.
42009039	Sɩɛ kɔ̃ɔ lɛ tara wʋ, ma ire wʋ ba gala ɛ. Wʋ maa ŋmen a chɛlma tɩ tãanaa tɩ furo a natafuul a nɛɛ pɔ. Wʋ maa bara wʋ ɛ, na wʋ bʋɔrɔ a wʋ sɔ̃ɔfʋ.
42009040	N sʋɔr a fʋ poturbo ɩka ba dii a sɩɛ nyã bar tɩchɛ baa tʋ̃ɔ ɛ."
42009041	Ka a Yesu 'yɛr, "Yɩn babãma dẽme na ba tara sɔɔfʋ ɛ, n be a yɩ sɛ̃ naa tara yɩ nɩ kãnyir tɩ tãn dabor?" Tɩ 'yɛr a daba, "Tɔɔ a bie wa kʋ ma!"
42009042	A bie na chɛnɛ waara ka a sɩdɛɛr ir a bie tãa lɔb a tẽe, tɩchɛ ka a a Yesu tãn a sɩdɛɛr na wʋ sãa a bie de kʋ a sãa.
42009043	Nɩbɛ ba jaa nɛ'maa naa ban nyɛ a Nãaŋmɩn kpɛ̃ɔ. A nɩbɛ na chɛnɛ kpire a lɛ a Yesu na ɩ, tɩ wʋ 'yɛr kʋ a poturbo,
42009044	"Yɩ chɛlɛ a lɛ ɩn 'yɛrɛ kʋrɔ yɩ, ban gar naa maa Nɩsaal Bie 'yɔ̃ɔ a nɩbɛ nuur pɔ."
42009045	Tɩchɛ baa bɔ̃ɔ a anyãna wʋn 'yɛr par ɛ, a lii ba naa, ka ba bɔ̃ɔ faa, tɩ joro dãbɩ̃ɛ ba 'la sʋʋr wʋ ɛ.
42009046	Nɛchɩrɛ ir naa a Yesu poturbo pɔ ɩka a ba buor sʋɔ lɛ na ɩ a ba kpɛ̃ɛ.
42009047	Yesu na bɔ̃ɔ a ba tɩɛr, wʋ tɔɔn bibile wa lan a wʋ lõboor.
42009048	Tɩ pãa 'yɛr kʋ ba, "Nɩrɛ jaa na de a bibile nyãna a maa jũu maa lɛ wʋ de. Nɩrɛ jaa mɩ na de ma wʋ mɩ den a 'lɔ na tʋ̃ ma. Bojũu nɩrɛ 'lɔ na ɩ a yɩ jaa bile, 'lɔ lɛ ɩ kpɛ̃ɛ gar yɩ jaa."
42009049	Ka a Jɔɔn 'yɛr, "N Soro, sɩ nyɛn nɩrɛ na de a fʋ yuor dire nɩ a sɩdɛbɛ ka a yire, ka sɩ 'yɛr wʋ ɩka wʋ ta ɩrɛ a lɛ ɛ, bojũu waa ɩ a sɩ ɩ̃sʋɔ ɛ."
42009050	Ka a Yesu 'yɛr, "Yɩ ta ŋmaa wʋ sɔr ɛ, bojũu nɩrɛ 'lɔ na ba kpɛrɛ yɩ ɛ, wʋ pʋɔ yɩ naa."
42009051	Lɛ a sɔ̃ɔ na wa gbʋrɔ ka Yesu na lɩɛb do a saaju, wʋ ŋmen nyãa a Jerusalɛm chenfʋ.
42009052	Wʋ den nie tʋ̃ nɩbɛ ka ba de nie chen a Samariya tẽbile ɩ̃sʋɔ pɔ, na ban tɩ chɔɔr a jie bar wʋ.
42009053	Tɩchɛ a tẽe 'lɔ nɩbɛ ba sɔɔ de wʋ ɛ, bojũu Jerusalɛm lɛ wʋ chiine.
42009054	Ka a wʋ poturbo Jemesɩ nɩ Jɔɔn na wa nyɛ a lɛ, ka ba sʋʋr a Yesu, "Sɩ Soro, fʋ bʋɔrɔ naa ɩka sɩ bʋɔl bũu ka ayi saaju suu wa di ba bɩɩ?"
42009055	Tɩchɛ ka a Yesu lɩɛb tãn ba ɩka ba ta ɩ a lɛ ɛ.
42009056	Tɩ na ba chen tẽyuo pɔ.
42009057	A sɔr ban chɛnɛ de chiine ka daba ɩ̃sʋɔ 'yɛr kʋ a Yesu, "Jie jaa fʋn chiine ɩn turo fʋ naa!"
42009058	Ka a Yesu 'yɛr, "Mɔbaar tara naa bɔɔr ka a lubil mɩ tara choor, tɩchɛ maa Nɩsaal Bie ba tara jie na bin a n ju ɛ."
42009059	Wʋ 'yɛr kʋ a daba ɩ̃sʋɔ, "Turo ma." Tɩchɛ ka a daba 'yɛr, "N Soro, bar ma sɔr ka n kul tɩ ũu a n sãa baar."
42009060	Ka a Yesu 'yɛr kʋ a daba, "Bar ka a kũn ũno ba mɩ̃ɛ kũn tɩchɛ fʋ̃ʋ 'lɔ, chen tɩ mʋɔlɔ a Nãaŋmɩn nãalʋ̃ʋ 'yɛr."
42009061	Ka ɩ̃sʋɔ mɩ 'yɛr, "N Soro, ɩn turo fʋ naa tɩ bar ma sɔr ka n kul tɩ 'yɛr a n yir dẽme."
42009062	Ka a Yesu 'yɛr, "Nɩrɛ na nyɔɔ niin kuur tɩ lɩɛb kaara a puor ba sɛɛn a Nãaŋmɩn nãalʋ̃ʋ tʋ̃mɔ̃ ɛ."
42010001	A nyã puor Yesu lɛ ir naa nɩbɛ lɩjaata nɩ pie nɩ ayi (72) bamɩne go, na wʋ tʋ̃ ba ayir yir ka ba de nie chen a tẽn nɩ a jiir ala a jaa wʋn na yɔ.
42010002	Wʋ 'yɛr kʋ ba, "A puo bɛr ma naa, tɩchɛ ka a bala na ŋmara ba waa ɛ, a lɛ jũu yɩ sʋɔr a puo sɔɔ ka wʋ waan tʋ̃tʋ̃nbɔ wa 'yɔ̃ɔ a puo pɔ.
42010003	Yɩ chen, yɩ kaara na fɩka piir ɩn tʋ̃nɔ̃ ka yɩn tɩ kpɛ gbõgborosɩ pɔ.
42010004	Yɩ taa de libie ɛ, bɩɩ wʋɔ ɛ, bɩɩ na fɔɔr ɛ, na yɩ puor nɩrɛ taa wa jaa a sɔr pɔ ɛ.
42010005	"Yir jaa pɔ yɩn wa kpɛ, yɩ de nie 'yɛr, 'Nyã'maar wʋ be a yir nyã pɔ.'
42010006	Ala ɩ nyã'maar sʋɔ ben a yir pɔ, a yɩ nyã'maar na be naa a wʋ sɛ̃, ala ba ɩ lɛ ɛ, an lɩɛb wa a yɩ sɛ̃.
42010007	Yɩ jɩ̃nɛ a yir nyɩnɛ pɔ dire na yɩ nyuro bon jaa ban wa kʋ yɩ, tʋ̃tʋ̃nɔ̃ sãyar sɛɛn wʋ naa. Yɩ taa lʋɔrɔ yie yʋɔrɔ nɩ ɛ.
42010008	Tẽe jaa pɔ yɩn wa kpɛ, ka ba de yɩ, yɩ dire bon jaa ban kʋ yɩ.
42010009	Yɩ sãana a baalsɩ bala na be be tɩ na yɩ 'yɛr kʋ ba, 'A Nãaŋmɩn nãalʋ̃ʋ gbʋr yɩ naa.'
42010010	Tɩchɛ tẽe jaa pɔ yɩn wa kpɛ, ka baa de yɩ ɛ, yɩ yi de a tẽe sãlsɔɔ tɩ 'yɛr,
42010011	'A yɩ tẽe tã-uul gba na mar a sɩ gbɛɛ, sɩ kpoor 'yɔ̃ɔ yɩ. Yɩ bɔ̃ɔn a nyãna ɩka a Nãaŋmɩn nãalʋ̃ʋ gbʋr naa.'
42010012	N 'yɛr kʋ yɩ ɩka a Nãaŋmɩn 'yɛr tɔɔrfʋ bɩbir, Sodom na sa naa a tẽe 'lɔ̃nɔ̃.
42010013	"Nɛbier ben a yɩn Korajin dẽme sɛ̃, nɛbier mɩ ben a yɩn Betɩsaida dẽme mɩ sɛ̃. A nɛ'maa tʋ̃mɔ̃ ala ɩn tʋ̃ a yɩ jie, ala ɩ a mɩ ta tʋ̃n a lɛ a Tire nɩ Sidon tẽe pɔ, ban taa sun bʋ̃jarsɩ jɛ̃n tãpɩɛl pɔ lɩɛb ba tɩɛr.
42010014	Tɩchɛ a 'yɛr tɔɔrfʋ daar, a Tire nɩ a Sidon na sa yɩ naa.
42010015	A yɩn Kapenahum dẽme, ban 'mɔɔ yɩn don saaju bɩɩ? Kai, ban suun yɩ naa kpĩisɩ tẽe.
42010016	Nɩrɛ 'lɔ na chɛlɛ a yɩn na ɩ a n poturbo na chɛl naa a n 'yɛr, nɩrɛ 'lɔ na tɔr yɩ mɩ tɔr ma naa. Tɩchɛ nɩrɛ 'lɔ na tɔr ma mɩ tɔr naa a 'lɔ na tʋ̃ ma."
42010017	A nɩbɛ lɩjaata nɩ pie nɩ ayi bala wʋn tʋ̃ lɩɛb wa a wʋ sɛ̃ chɩlɛ 'yɛrɛ, "Sɩ Soro, a fʋ yuor jũu a sɩdɛbɛ tu naa a sɩ nɛɛ na be yire a nɩbɛ pɔ."
42010018	Ka Yesu 'yɛr sɩrɛ jaa lɛ, "N nyɛn Satan na yi saaju lo fɩka saa na nyɩɩr.
42010019	N kʋ yɩn kpɛ̃ɔ ka yɩn nɛɛrɛ waba nɩ lɔ̃n na yɩ tʋ̃ɔ a yɩ dɔ̃dɔ̃mɔ̃ Satan, bon jaa kʋ̃ ɩ yɩ ɛ.
42010020	Yɩ ta chɩlɛ a sɩdɛbɛ na tu a yɩ nɛɛ ɛ, tɩchɛ yɩ chɩlɛ a yɩ yuor sɛb bin be a saaju."
42010021	A daar 'lɔ̃nɔ̃ lɛ a Nãaŋmɩn Sɩɛ nʋ̃ɔ kpɛ a Yesu ka wʋ 'yɛr, "N dãn a fʋ̃ʋ n Sãa na ɩ a saaju nɩ a tẽe Soro, bojũu fʋ̃ʋ lɛ sɔɔl a yele anyãna bar ka a bala na ɩ a yɛ̃ dẽme nɩ a bala na jãn ba bɔ̃ɔ ɛ, tɩ na fʋ de wiil kʋ bibiir. Ɔ̃ɔ, n Sãa lɛ lɛ nʋ̃mɔ̃ fʋ ka fʋ maal.
42010022	Maa lɛ a n Sãa kʋ a yele a jaa, nɩrɛ jaa ba bɔ̃ɔ a Bie ka a Sãa ba lɛ ɛ. Nɩrɛ jaa mɩ ba bɔ̃ɔ a Sãa ka a Bie ba lɛ ɛ, tɩchɛ a bala a maa Nãaŋmɩn Bie na ir, na wiil naa a sãa kʋ ba. Ka ba bɔ̃ɔ lɛ a Nãaŋmɩn na be."
42010023	Tɩ pãa lɩɛb 'yɛr kʋ a wʋ poturbo tɛɛ, "Pʋpɛl dẽme lɛ a bala nɩbir na nyɛ a anyã yɩn nyɛ.
42010024	Bojũu n 'yɛrɛ na kʋrɔ yɩ ɩka a Nãaŋmɩn 'yɛ'yɛrbɛ nɩ a nãmɩne dɔ̃ɔ bʋɔrɔ ɩka ba nyɛ a anyã yɩn nyɛ, tɩ ba nyɛ ɛ, na ba ta wõ a anyã yɩn wõ tɩ ba wõ ɛ."
42010025	Nɩrɛ ɩ̃sʋɔ na bɔ̃ɔ a Mosesɩ Nɛɛ bʋɔrɔ naa ɩka wʋ bɛɛr a Yesu kaa na wʋ ir sʋʋr, "Wiwile, ŋmɩnɛ lɛ ɩn ɩ naa nyɛ nyɛvʋr kpo kpo?"
42010026	Ka a Yesu sʋʋr wʋ, "Bo ba sɛb a Nãaŋmɩn gãn pɔ bin? Ŋmɩnɛ fʋ ma kar?"
42010027	Ka a daba 'yɛr, "Nʋ̃ a fʋ Nãaŋmɩn nɩ a fʋ nyãa wʋ jaa, nɩ a fʋ nyɛvʋr wʋ jaa, nɩ a fʋ kpɛ̃ɔ wʋ jaa, nɩ a fʋ tɩɛr wʋ jaa. Na fʋ nʋ̃ a fʋ tɔ sʋɔ nɩtãa a fʋ mɩ̃ɛ."
42010028	Be lɛ a Yesu 'yɛr, "Fʋ 'yɛr vɩla, tɩ ɩrɛ a lɛ, fʋn ben be kpo kpo."
42010029	Tɩchɛ wʋn ba ɩrɛ a lɛ ɛ, tɩ bʋɔrɔ ɩka wʋ sɔɔl a wʋ mɩ̃ɛ bar jũu, wʋ sʋʋr naa Yesu, "Nɩbuor lɛ ɩ a n tɔ sʋɔ?"
42010030	Ka a Yesu 'yɛr, "Daba kɔ̃ɔ lɛ dɔ̃ɔ yi Jerusalɛm chiine Jeriko ka a nãnyisɩ tɩ var wʋ be a sɔr pɔ. Ba yaar naa fuusɩ tɩ ŋme ŋme wʋ, ka wʋ vɔɔ chɛ bɩ̃lãa naa kpi, ka ba bar wʋ tɩ chen.
42010031	A Juu nɩbɛ bɔɔrloro ɩ̃sʋɔ mɩ de a sɔr 'lɔ̃nɔ̃, wʋn tɩ nyɛ a daba, wʋ gõl bar tɩ chen.
42010032	Ka a Nãaŋmɩn Puorfʋ yir tʋ̃tʋ̃nbɔ nɩrɛ ɩ̃sʋɔ mɩ waara wa nyɛ, na wʋ mɩ gõl tu jiyuo chen.
42010033	Tɩchɛ ka a nɩrɛ ɩ̃sʋɔ na ɩ a Samariya nɩrɛ mɩ tu a sɔr 'lɔ a daba na gã, wʋn wa nyɛ wʋ, nɩbaal kpɛ wʋ naa.
42010034	Ka wʋ tɔɔ ta a daba pʋr dãa pɛɛn a natɩɛ bar, tɩ maal kãa fɔ, tɩ de fɔbaa lũ pɔɔ. Na wʋ 'mɔɔ a daba dɔɔl a wʋ bʋ̃ɔ ju chiin a sãanba gaa jie tɩ gãn.
42010035	Wɛr na wa chaar, wʋ den a kpãna libikue ayi kʋ a nɩrɛ 'lɔ na kaara a sãanba tɩ 'yɛr, 'Kaara wʋ, maa wa lɩɛb gɔr, ala ba wa ta ɛ, ɩn lɛ yab kʋ fʋ.' "
42010036	Ka a Yesu sʋʋr a daba, "A nɩbɛ ata banyãna, buor sʋɔ lɛ ɩ a daba nyã, a nãnyisɩ na ŋme tɔ sʋɔ?"
42010037	A wʋ 'yɛr, "Nɩrɛ 'lɔ na kaa a wʋ nɩbaal." Ka a Yesu 'yɛr, "Mɩ chen tɩ maal a lɛ nɛ."
42010038	Yesu nɩ a wʋ poturbo na chiine ba vɩɛn kpɛ tẽbile kɔ̃ɔ pɔ, ka pɔɔ ban bʋɔlɔ Mata ka wʋ de ba na ir ba sãan.
42010039	A Mata tara na yɛbɛ ban bʋɔlɔ Mɛɛr, ka 'lɔ jɩ̃nɛ a Soro gbɛɛ par chɛlɛ a lɛ wʋn 'yɛrɛ.
42010040	Tɩchɛ ka a Mata wʋ yõ sõsoro nɩ a tʋ̃mɔ̃, na wʋ wa tɔɔ ta a Yesu sɛ̃ 'yɛr, "N Soro, a ba bã fʋ a n yɛbɛ na bar a tʋ̃mɔ̃ 'yɔ̃ɔ ma ka n sõsoro nɩ ɛ? 'Yɛr wʋ ka wʋ ir wa sʋ̃ʋ ma."
42010041	Ka a Soro 'yɛr, "Mata, Mata fʋ fɩrɛ na fʋ mɩ̃ɛ ka suur kʋrɔ fʋ.
42010042	Tɩchɛ yelbʋ̃'yen tɛɛ lɛ fɛr, Mɛɛr ir naa a bʋ̃sʋ̃ nɩrɛ na kʋ̃ tʋ̃ɔ faa wʋ yin a wʋ sɛ̃ ɛ."
42011001	Bɩbir ɩ̃sʋɔ Yesu ben a jie kɔ̃ɔ na wʋ sʋɔrɔ Nãaŋmɩn, wʋn wa sʋɔr baar, ka a wʋ poturbo ɩ̃sʋɔ 'yɛr kʋ wʋ, "Sɩ Soro, wiil sɩ a Nãaŋmɩn sʋɔrfʋ, nɩtãa lɛ a Jɔɔn na wiil a wʋ poturbo."
42011002	A wʋ 'yɛr kʋ ba, "Yɩn ma wa sʋɔrɔ a Nãaŋmɩn yɩ 'yɛr, Sɩ Sãa, sɩ kʋ naa a fʋ yuor tɩɩr. A fʋ nãalʋ̃ʋ wʋ wa.
42011003	Na fʋ kʋ sɩ a sɩ bɩbir jaa bʋ̃diir.
42011004	Vɛ̃ a sɩ maal dɛbɛ bar, bojũu sɩ mɩ vɛ̃n kʋ a bala jaa na maal sɩ a dɛɛr. Ta sɔɔ ka bɛɛr kaa nyɔɔ sɩ ɛ."
42011005	Be lɛ wʋ pãa 'yɛr kʋ ba. "Ala ɩ a yɩ ɩ̃sʋɔ tara na baraa na wʋ wa ir chen a wʋ sɛ̃ tɩ̃sɔɔ bɩ̃ɩn tɩ 'yɛr, 'Pɛ̃ɛ ma jɔ̃ nɩ ŋmele,
42011006	bojũu n baraa ɩ̃sʋɔ lɛ wa suu a tɩ̃sɔɔ nyãna tɩ n ba tara bon na maal kʋ wʋ ɛ.'
42011007	Ka wʋ gã be a die pɔ tɩ 'yɛr, 'Ta dɔ̃ɔnɔ̃ ma ɛ, a pãn pɔɔ naa ka maa naa bibiir be gã, n kʋ̃ lɛ tʋ̃ɔ ir kʋ fʋ bon go ɛ.'
42011008	N 'yɛrɛ na kʋrɔ yɩ, a wʋ baraa na ba sɔɔ ir kʋ wʋ a jɔ̃ ɛ, tɩchɛ wʋn chɛnɛ ara kpãkpãana, wʋn wa ir kʋ wʋ jɩ̃ a lɛ wʋn bʋɔrɔ.
42011009	"Lɛ lɛ n 'yɛrɛ kʋrɔ yɩ, yɩ sʋɔr, Nãaŋmɩn na kʋ yɩ naa. Yɩ kaa yɩn nyɛ naa, yɩ kpoor a pãn wʋn yuo naa.
42011010	Nɩrɛ 'lɔ na sʋɔr, wʋn nyɛ naa, ka a 'lɔ mɩ na kaara nyɛ, ka a pãn mɩ yuo kʋ a 'lɔ na kpoor.
42011011	A yɩn na ɩ a sãamɩne, buor sʋɔ bie lɛ na sʋɔr wʋ jɩ̃m ka wʋ de waa kʋ wʋ.
42011012	Bɩɩ sʋɔr najɛl ka wʋ de lɔ̃ɔ kʋ wʋ?
42011013	Ala ɩ a yɩn gba na ɩ nɩdɛbɛ bɔ̃ɔn vɩla ma ɩ kʋ a yɩ bibiir, ŋmɩnɛ lɛ an ɩ ka yɩ Sãa na be a saaju kʋ̃ de a Sɩɛ kʋ a bala na sʋɔr wʋ ɛ?"
42011014	Yesu dire naa a sɩdɛɛr na be daba yɔ̃ɔ vɛ̃ ka wʋ ɩ wõo. A sɩdɛɛr na wa yi a daba 'yɔ̃ɔ, ka wʋ tʋ̃ɔ 'yɛrɛ, ka nɛ'maa a nɩbɛ.
42011015	Tɩchɛ ka a bamɩne 'yɛrɛ, "A sɩdɛbɛ nãa Beeljebul lɛ wʋ de dire nɩ a sɩdɛbɛ."
42011016	Ka a bamɩne mɩ bɛɛr wʋ kaara na ba bʋɔrɔ jɩ̃nɛ na yi saaju.
42011017	Yesu bɔ̃ɔn a lɛ ban tɩɛrɛ na wʋ 'yɛr kʋ ba, "Nãa jaa na jɛɛrɛ nɩ a wʋ mɩ̃ɛ a wʋ nãa na sɔ̃ɔ naa. Yir nɩbɛ mɩ na ir jɛɛrɛ taa kʋ̃ tʋ̃ɔ 'mataa kpɛ ɛ.
42011018	Lɛ mɩ lɛ, ala ɩ a Satan lɩɛb jɛɛrɛ nɩ a wʋ mɩ̃ɛ, ŋmɩnɛ a wʋ nãalʋ̃ʋ na ɩ ara? N 'yɛr naa nɩtɔ̃ bojũu yɩ 'yɛr ɩka a Beeljebul lɛ n de dire nɩ a sɩdɛbɛ.
42011019	Ala ɩ a Beeljebul lɛ n tara dire nɩ a sɩdɛbɛ, tɩ a bala na ɩ a yɩ poturbo bo lɛ ba tara dire nɩ a sɩdɛbɛ? A lɛ jũu, bala lɛ na ɩ a yɩ 'yɛr tɔɔrbɔ.
42011020	Tɩchɛ ala ɩ Nãaŋmɩn kpɛ̃ɔ lɛ n dire nɩ a sɩdɛbɛ ka a yire wiil yɩn ɩka a Nãaŋmɩn nãalʋ̃ʋ wa naa a yɩ sɛ̃.
42011021	"Gãdaa na gu a wʋ yir nɩ jɛɛr bomo, a wʋ bonsɩ maa dam ɛ.
42011022	Tɩchɛ ala ɩ nɩrɛ ɩ̃sʋɔ wa wa naa na wʋ kpɛ̃mɛ gar wʋ, wʋn faan a wʋ jɛɛr bomo ala wʋn dɩɛl tɩ de a wʋ bonsɩ põn nɩbɛ.
42011023	"Nɩrɛ 'lɔ na ba be a n sɛ̃ ɛ, wʋ tara man nɩ 'yɛr, nɩrɛ 'lɔ na ba pʋɔ ma a sɩ kaala lɔ̃ɔnɔ̃ taa ɛ, wʋ ma yɛ̃yɛl bar.
42011024	"Sɩdɛɛr ban wa dii bar ka wʋ yi nɩrɛ pɔ, wʋ ma chen dal pʋɔ ju tɩ bʋɔrɔ pɛ̃nfʋ jie, na waa nyɛ ɛ, na wʋ pãa wa 'yɛr, 'Ɩn lɩɛb kul a nɩrɛ 'lɔ pɔ ɩn yi tɩ chɛ bar.'
42011025	Wʋn wa lɩɛb wa, wʋ nyɛn a nɩrɛ 'lɔ na kaara yir kaar ban pɩɩr tɩ chɔɔr wʋ sʋ̃.
42011026	Ka wʋ pãa tɩ bɔ sɩɩr ayopõi na tara putuo gar wʋ ka ba chen tɩ kpɩɛrɛ a be. Ka a daba pãa ɩ dɛɛr gar a lɛ wʋn dɔ̃ɔ be."
42011027	A nyãna lɛ a Yesu 'yɛrɛ ka a pɔɔ ŋme chɛlma be a nɩyɔɔ pɔ tɩ 'yɛr, "Pʋpɛl lɛ kʋ a fʋ ma 'lɔ na dɔɔ fʋ, nɩ a wʋ bɩr fʋn 'yɛn."
42011028	Ka a Yesu 'yɛr, "Lɛ ba lɛ ɛ, a bala na wõ a Nãaŋmɩn 'yɛr na ba turo, bala lɛ ɩ a pʋpɛl dẽme."
42011029	A nɩbɛ na waara 'yɔ̃ɔnɔ̃ ka Yesu 'yɛr, "A dɩna nɩbɛ banyãna ɩn putudẽme tɩ bʋɔrɔ nɛ'maa tʋ̃mɔ̃ ka a na ɩ jɩ̃nɛ, tɩchɛ ba kʋ̃ nyɛ ɩ̃sʋɔ jaa ɛ, ka a Jona jɩ̃nɛ ba lɛ ɛ.
42011030	Bojũu, lɛ a Jona na dɔ̃ɔ ɩ jɩ̃nɛ kʋ a Ninive dẽme, lɛ mɩ lɛ a maa Nɩsaal Bie na ɩ a jɩ̃nɛ kʋ a dɩna nɩbɛ.
42011031	A Siba Pɔɔ Nãa na yin a 'yɛr tɔɔrfʋ daar na wʋ wa 'yɔ̃ɔ a yɩn dɩna nɩbɛ 'yɛr, bojũu wʋ dɔ̃ɔ yi be a tẽtɛɛr wa chɛl a Nãa Solomon yɛ̃ 'yɛr, tɩchɛ yɩ kaa a 'lɔ na gar a Solomon ben ka.
42011032	A 'yɛr tɔɔrfʋ daar Ninive nɩbɛ na ir 'yɔ̃ɔ a yɩn dɩna nɩbɛ 'yɛr, bojũu ba lɩɛb ba tɩɛr a Jona na dɔ̃ɔ 'yɛr a Nãaŋmɩn 'yɛr kʋ ba, yɩ kaa a 'lɔ na gar a Jona ben ka.
42011033	"Nɩrɛ jaa ba be na chʋm fɩ̃tɩn na wʋ sɔɔl bar ɛ, bɩɩ de laa kpa pɔɔ ɛ. Wʋ ma dɔɔl bar a dɔɔl fʋ jie, ka a bala na kpɩɛrɛ nyɛ a chãa.
42011034	A fʋ nɩbir ɩn a ɩ̃gãn fɩ̃tɩn. A fʋ nɩbie wa ɩ, a fʋ ɩ̃gãn wʋ jaa ma sɛɛn nɩ chãa. Tɩchɛ ala ba wa ɩ ɛ, a fʋ ɩ̃gãn wʋ jaa ma ɩn libe.
42011035	Yɩ kaara sʋ̃ ka a chãa 'lɔ na be a yɩ pɔ, taa lɩɛb libe ɛ,
42011036	A lɛ jũu, ala ɩ a chãa sɛɛn a fʋ ɩ̃gãn wʋ jaa ka a libe bɩ̃lãa jaa ba be be ɛ, wʋ jaa na ɩn chãa nɩtãa lɛ a fɩ̃tɩn na ma chaar fʋ a wʋ chãa."
42011037	Yesu na wa 'yɛr baar, Farasee nɩrɛ ɩ̃sʋɔ bʋɔl wʋ naa ka wʋ tɩ di bʋ̃diir, lɛ lɛ wʋ chen tɩ kpɛ jɩ̃nɛ a bʋ̃diir par.
42011038	Tɩchɛ ka a Farasee nɩrɛ jʋrɔ a Yesu ka a ɩ waa pɛɛ a ba pɛɛfʋ ɛ, ka nɛɛ 'maa wʋ.
42011039	Be lɛ a Soro pãa 'yɛr kʋ wʋ, "Faa nyɛ, a yɩn Faraseemɩne ma pɛɛr naa a ŋmama nɩ a laar dũkur, tɩchɛ ka a yɩ pʋɔ sɛɛn fɔlfʋ nɩ putuo.
42011040	Jɔlɔ banyã, a ba ɩ a 'lɔ na maal a yõo 'lɔ lɛ mɩ maal a pʋɔ ɛ?
42011041	Tɩchɛ a ala na be a laa pʋɔm, yɩ de kʋ a nɔ̃n dẽme ka a bonsɩ a jaa pãa vɩɛlɛ kʋ yɩ.
42011042	"Nɛbier ben a yɩn Faraseemɩne sɛ̃, bojũu bʋ̃bile jaa yɩn da lɔ̃ɔn badʋʋ gba vaar, yɩ ma ir a da ŋmaa tɩ na yɩ ĩin vɩla maalfʋ nɩ Nãaŋmɩn nʋ̃fʋ bar. Ala lɛ yɩn taa irɛ na yɩ ta ĩin a ala na de nie bar ba maal ɛ.
42011043	Nɛbier ben a yɩn Faraseemɩne sɛ̃, bojũu yɩ nʋ̃ naa a nɩbɛrɛ jaa jie a yɩ lɔ̃ɔfʋ yie pɔ na yɩ mɩ nʋ̃ a daa pɔ puorfʋ.
42011044	Nɛbier ben a yɩ sɛ̃, bojũu yɩ kaara naa fɩka yar nɩbɛ na ba bɔ̃ɔ ɛ, tɩ do yʋɔrɔ."
42011045	Ka a Mosesɩ Nɛɛ wiwile ɩ̃sʋɔ 'yɛr, "Wiwile, a anyãna fʋn 'yɛr, sɩ jaa lɛ fʋ 'mataa tʋrɔ."
42011046	Be lɛ a Yesu 'yɛr wʋ, "A yɩn Mosesɩ Nɛɛ wiwiilbe nɛbier ben a yɩ sɛ̃, bojũu yɩ ma tuon nɩbɛ tuor na tɩrɛ tɩ na yɩ maa ir a yɩ nubir gba tɩɛ 'yɔ̃ɔ ba ɛ.
42011047	Nɛbier ben a yɩ sɛ̃, bojũu a Nãaŋmɩn 'yɛ'yɛrbɛ bala a yɩ sãamɩne na kʋ, yɩn lɛ mɛ a ba yar.
42011048	A lɛ yɩn maal din dãasɩɛ ɩka a yɩ sãamɩne lɛ. Bala lɛ kʋ a Nãaŋmɩn 'yɛ'yɛrbɛ ka yɩ mɩ mɛ a ba yar.
42011049	A nɩtɔ̃ jũu lɛ a Nãaŋmɩn na ɩ yɛ̃ sʋɔ 'yɛr, 'N tʋ̃n a n 'yɛ'yɛrbɛ nɩ a n nɩtʋ̃nsɩ a ba sɛ̃, ka ban ir bamɩne kʋ tɩ ge bamɩne.'
42011050	A lɛ jũu, yele tuon a yɩn dɩna nɩbɛ. A Nãaŋmɩn 'yɛ'yɛrbɛ bala ban kʋ a kõr jaa, yɩn lɛ na yab a ba sãn.
42011051	Piel a Abel jɩ̃ɩ sɔ̃ɔ tɩ tãn a Jekariya ban kʋ a Nãaŋmɩn bɔɔr lofʋ jie nɩ a puorfʋ jie chara pɔ. Ɔ̃ɔ, n 'yɛrɛ na kʋrɔ yɩ ɩka a yɩn dɩna nɩbɛ lɛ na yab a jaa sãn.
42011052	Nɛbier ben a yɩn Mosesɩ Nɛɛ wiwiilbe sɛ̃, bojũu yɩn lɛ tara a bɔ̃ɔfʋ pãn bir, yɩn mɩ̃ɛ ba kpɩɛrɛ ɛ, tɩ pɔɔ var a bala na bʋɔrɔ a kpɛfʋ."
42011053	Yesu yin a be wʋn 'yɛr a anyãna, ka a Faraseemɩne nɩ a Mosesɩ Nɛɛ wiwiilbe kpãkpãana wʋ nɩ suur sʋrɔ nɩ wʋ 'yɛr yɔɔ.
42011054	Na ba bʋɔrɔ ɩka wʋ 'yɛr 'yɛr lɩɛb nyɔɔ wʋ mɩ̃ɛ.
42012001	A sɔ̃ɔ 'lɔ̃nɔ̃ pɔ lɛ, a nɩyɔɔ turo turo tire taa na ba nɛɛrɛ taa, ka Yesu piel kpãana a wʋ poturbo na wʋ 'yɛrɛ, "Yɩ gu yɩ mɩ̃ɛ a Faraseemɩne dãbɩl pɔ, ala lɛ ɩ a ba nɛɛr ayi.
42012002	Bon jaa ba be be na pɔɔ naa kʋ̃ wa yuo ɛ, bɩɩ sɔɔl ka ba kʋ̃ bɔ̃ɔn ɛ.
42012003	Ala yɩn 'yɛr libe pɔ, na yin chãa pɔ, ka ba wõ naa, ka a ala yɩn bʋl 'yɛr be a die pɔ, ban mʋɔl 'yɛr be a gar ju.
42012004	"N 'yɛrɛ na kʋrɔ a yɩn na ɩ a n barmɩne ɩka, yɩ ta joro a bala na kʋ a yɩ ɩ̃gãn ɛ, tɩ na ba kʋ̃ lɛ tʋ̃ɔ yele jaa ɩ ɛ.
42012005	Tɩchɛ ɩn wiil yɩ naa a 'lɔ yɩn na joro. Yɩ joro a 'lɔ na tʋ̃ɔ kʋ yɩ, tɩ lɛ tʋ̃ɔ lɔb yɩ 'yɔ̃ɔ a dɔɔyɛ jie. Ɔ̃ɔ, 'lɔ lɛ n 'yɛrɛ ɩka yɩ joro.
42012006	A ba ɩ kobsɩ ayi lɛ ba ma dãn tiitasɩ anũu ɛ? Tɩchɛ Nãaŋmɩn maa ĩin a ba bʋ̃'yen bar ɛ.
42012007	Sɩrɛ jaa, Nãaŋmɩn sɔr a yɩ jukɔɔl a jaa bɔ̃ɔ, yɩ ta joro dãbɩ̃ɛ ɛ, yɩ gar tiita yɔɔ.
42012008	"N 'yɛrɛ na kʋrɔ yɩ ɩka, nɩrɛ 'lɔ jaa na wa 'yɛr chã a nɩbɛ niem, ɩka wʋ bɔ̃ɔ naa a maa Nɩsaal Bie, 'lɔ lɛ n mɩ na 'yɛr chã ɩka, n bɔ̃ɔ wʋ naa a Nãaŋmɩn malakasɩ niem.
42012009	Tɩchɛ 'lɔ mɩ na chiir ma a nɩbɛ niem, 'lɔ lɛ n mɩ na chiir a Nãaŋmɩn malakasɩ niem.
42012010	Nɩrɛ jaa na 'yɛr 'yɛr kpɛ̃n a maa Nɩsaal Bie na chɛnɛ na nyɛ vɛ̃ kʋ fʋ, tɩchɛ nɩrɛ 'lɔ na 'yɛr 'yɛrdɛɛr 'yɔ̃ɔ a Nãaŋmɩn Sɩɛ kʋ̃ nyɛ vɛ̃ kʋ fʋ ɛ.
42012011	Bala wa nyɔɔr yɩ chiin a lɔ̃ɔfʋ yie nɩbɛrɛ nɩ a kpɩ̃ɛn dẽme sɛ̃, yɩ ta vɛ̃ ka a ɩ yɩ tɩɛr a lɛ yɩn na tɩ 'yɛr faa yɩ mɩ̃ɛ ɛ, bɩɩ a lɛ yɩn na 'yɛr ɛ.
42012012	Bojũu a daar 'lɔ̃nɔ̃ Nãaŋmɩn Sɩɛ na wiil yɩ naa a lɛ yɩn na 'yɛr."
42012013	Ka nɩrɛ kɔ̃ɔ na be a nɩyɔɔ bala pɔ 'yɛr kʋ wʋ, "Wiwile 'yɛr a n yɛbɛ ka wʋ ɩ a sɩ põ a kpĩi bonsɩ."
42012014	A Yesu 'yɛr wʋ, "Daba, an 'yɔ̃ɔ ma ɩka n ɩ 'yɛr tɔɔrɔ naa põnõ yɩ kpĩi bomo?"
42012015	Tɩ na wʋ 'yɛr kʋ ba, "Yɩ kaara sʋ̃, na yɩ gu yɩ mɩ̃ɛ a bʋ̃yɔɔ bɔfʋ pɔ, nɩrɛ bʋ̃yɔɔ ba kʋrɔ wʋ nyɛvʋr ɛ."
42012016	Be lɛ wʋ lɔb a sʋkpa nyã kʋ ba, "Danãa kɔ̃ɔ lɛ dɔ̃ɔ be be, na wʋ kɔ chɛ yɔɔ jaa a wʋ puo pɔ.
42012017	Na wʋ piel tɩɛrɛ ɩka ŋmɩnɛ lɛ wʋn ɩ, 'Ɩn ba tara jie na bin a bonsɩ ɛ?'
42012018	Nɩtɔ̃ lɛ ɩn ɩ, 'Ɩn ŋmɛr a bobo anyãna bar, tɩ naa mɛ bʋ̃bɛrɛ naa su a chi 'yɔ̃ɔn a bonsɩ a be.
42012019	Tɩ pãa 'yɛr kʋ n mɩ̃ɛ, ɩ̃gãn, pɛnɛ, n tara na bʋ̃yɔɔ ɩn bin kʋ n mɩ̃ɛ yuon kʋ̃ bɔ̃ɔ sɔr ɛ. Ɩn dire naa, na n nyuro, na n chɩlɛ.'
42012020	Tɩchɛ ka a Nãaŋmɩn 'yɛr kʋ wʋ, 'Jɔl nyã, fʋn kpin a tɩ̃sɔɔ nyãna, tɩ a bonsɩ ala fʋn bin kʋ a fʋ mɩ̃ɛ, an lɛ na de?'
42012021	Nɩtɔ̃ lɛ an be nɩrɛ jaa na bin bonsɩ kʋ a wʋ mɩ̃ɛ, tɩ ba ɩ tara sʋɔ Nãaŋmɩn sɛ̃ ɛ."
42012022	Kaa Yesu pãa 'yɛr kʋ a wʋ poturbo, "A lɛ jũu, n 'yɛrɛ na kʋrɔ yɩ ɩka, yɩ ta waala a yɩ nyɛvʋr 'yɔ̃ɔ ɛ, 'yɛrɛ ɩka bo lɛ yɩn di ɛ. Bɩɩ waala ɩka bo lɛ yɩn su pɔɔ a ɩ̃gãn ɛ.
42012023	A nyɛvʋr gar naa a bʋ̃diir, ka a ɩ̃gãn mɩ gar a fɔɔr.
42012024	Yɩ kaa a gagasɩ, ba maa bʋr ɛ, bɩɩ ŋma ɛ, bɩɩ tara boor ma bin ɛ, tɩchɛ Nãaŋmɩn lɛ guolo ba. Yɩn, yɩ gar a lubil.
42012025	A yɩ buor sʋɔ lɛ na waal na wʋ wa de bɩbir bʋ̃'yen pʋɔ a wʋ nyɛvʋr pɔ?
42012026	Ala ɩ yɩ kʋ̃ tʋ̃ɔ a yelbile nyãna ɩ ɛ, ŋmɩnɛ a yɩ tɩɛrɛ a ala na chɛ?
42012027	"Yɩ kaa nyɛ a lɛ a bonsɩ puul na ma nʋ̃ɔ. Ba maa tʋ̃ ɛ, bɩɩ wob fuu su ɛ, tɩchɛ a nãa Solomon gba nɩ a wʋ bʋ̃tarsɩ ba dɔ̃ɔ su fuu ka wʋ vɩɛlɛ gar naa ɛ.
42012028	Ala ɩ nɩtɔ̃ lɛ a Nãaŋmɩn ma pɩ̃ɛ a bonsɩ puul a mʋ̃ɔ pɔ ka a vɩɛlɛ a dɩna tɩchɛ ka a wɛr chaar ka a bũu di, wʋ kʋ̃ pɩ̃ɛ a yɩn gar a lɛ ɛ? Yɩn sɔɔfʋ na ba jɩ̃ bon ɛ.
42012029	Yɩ ta ir nyãa 'yɔ̃ɔ a ala yɩn na di bɩɩ nyũ pɔ ɛ, yɩ ta vɛ̃ ka a yɩ pɩla ɔɔrɔ ɛ.
42012030	Nɩrɛ jaa, ala puor lɛ ba turo, tɩchɛ a yɩ Sãa bɔ̃ɔ naa ɩka yɩ bʋɔrɔ naa a bonsɩ anyãna.
42012031	Yɩ de nie bɔ a Nãaŋmɩn nãalʋ̃ʋ, ka anyãna a jaa wʋn den pʋɔ yɩ.
42012032	"Yɩn piir na ba jɩ̃ bon ɛ, yɩ ta joro dãbɩ̃ɛ ɛ, bojũu a yɩ Sãa pʋɔ pɛl naa wʋn kʋ yɩ a wʋ nãalʋ̃ʋ.
42012033	Yɩ da a yɩ bonsɩ de a libie põ nɔ̃n dẽme, yɩn tara naa a libie wʋʋr ala na ba sɔ̃ɔnɔ̃ ɛ. Ka a yɩ bʋ̃tarsɩ be a saaju, naa kʋ̃ wur ɛ. Nãnyie kʋ̃ gbʋr be ɛ, kpolo ba be be na mʋʋ ɛ.
42012034	Bojũu, a jie a yɩ bʋ̃tarsɩ na be, be lɛ a yɩ nyãa mɩ ma gã.
42012035	"Yɩ chɔɔr yɩ mɩ̃ɛ gu tɩ chʋm a yɩ fɩ̃tɩnsɩ ka a lɩrɛ.
42012036	Yɩ kaara fɩka tʋ̃tʋ̃nbɔ na chɛlɛ a ba nɩkpɛ̃ɛ ka wʋn yi a pɔɔ kulfʋ jie wa. 'Lɔ wa kpoor a pãn ban yuo wʋn a pãn ajienaa ka wʋ kpɛ.
42012037	An ɩn bɔɔsʋ̃n kʋ a tʋ̃tʋ̃nbɔ banyãna a ba nɩkpɛ̃ɛ na wa nyɛ ba ka ba chɛnɛ jɛ̃ gu wʋ. Yelmɩ̃ɛ lɛ n 'yɛrɛ kʋrɔ yɩ ɩka wʋn chɔɔr naa a wʋ mɩ̃ɛ ka ba 'mataa jɩ̃nɛ a bʋ̃diir jie ka wʋ põ ba a bʋ̃diir.
42012038	An ɩn bɔɔsʋ̃n kʋ a tʋ̃tʋ̃nbɔ bala a ba nɩkpɛ̃ɛ na wa nyɛ ban chɔɔr, ala ɩ gba ka tɩ̃sɔɔ põn lɛ bɩɩ, ka nɔrsɩ kõnõ naa.
42012039	Tɩchɛ yɩ bɔ̃ɔ a par, ɩka ala ɩ a yir sʋɔ bɔ̃ɔ naa a sɔ̃ɔ 'lɔ a nãnyie na waara, wʋ kʋ̃ sɔɔ ka a nãnyie kar a pãn tɩ kpɛ a yir ɛ.
42012040	A yɩn mɩ yɩ chɔɔr gu, bojũu a maa Nɩsaal Bie na lɩɛb wa a sɔ̃ɔ 'lɔ yɩn ba lɛ tɩɛrɛ ma ɛ."
42012041	Ka a Pita sʋʋr wʋ, "N Soro, sɩn lɛ fʋ lɔb a sʋkpa nyã kʋ bɩɩ nɩrɛ jaa lɛ?"
42012042	Ka a Yesu 'yɛr, "An lɛ pãa ɩ a yelmɩ̃ɛ nɩ a yɛ̃ sʋɔ, a wʋ nɩkpɛ̃ɛ na 'yɔ̃ɔ ka wʋ kaara wʋ a yir, na wʋ kʋrɔ a tʋ̃tʋ̃nbɔ a ba bʋ̃diir a sɔ̃ɔ 'lɔ na sɛɛ?
42012043	An ɩn bɔɔsʋ̃n kʋ a tʋ̃tʋ̃nɔ̃ nyãna a wʋ nɩkpɛ̃ɛ na wa nyɛ wʋn ɩrɛ a lɛ.
42012044	Yelmɩ̃ɛ lɛ n 'yɛrɛ kʋrɔ yɩ ɩka, wʋn vɛ̃n ka wʋ kaara a wʋ bonsɩ a jaa.
42012045	Tɩchɛ ala ɩ a tʋ̃tʋ̃nɔ̃ nyãna tɩɛr a wʋ nyãa pɔ ɩka, a n nɩkpɛ̃ɛ kor a waa, tɩ piel pɔɔrɔ a tʋ̃tʋ̃nbɔ bala na be a yir, tɩ pãa ma di na wʋ nyũ buu.
42012046	A tʋ̃tʋ̃nɔ̃ nyãna, a wʋ nɩkpɛ̃ɛ na wa dũu wʋ naa a bɩbir 'lɔ wʋn ba tɩɛrɛ nɩ a sɔ̃ɔ 'lɔ wʋn ba bɔ̃ɔ ɛ. Wʋn ŋma wʋn jaa gbʋl gbʋl, tɩ lɔb wʋ 'yɔ̃ɔ a bala na ba sɔɔ de pɔ ɛ.
42012047	A tʋ̃tʋ̃nɔ̃ 'lɔ na bɔ̃ɔ lɛ a wʋ nɩkpɛ̃ɛ na bʋɔrɔ tɩ na waa chɔɔr tʋ̃n a lɛ a nɩkpɛ̃ɛ na bʋɔrɔ ɛ, wʋn nyɛn ŋmefʋ yɔɔ.
42012048	Tɩchɛ a 'lɔ na ba bɔ̃ɔ ɛ, tɩ maal bɔr ban ŋme wʋn jaa bɩ̃lãa. Nɩrɛ 'lɔ ban kʋ yɔɔ ban bʋɔrɔ na yɔɔ yi a wʋ sɛ̃, fʋ̃ʋ nũu pɔ ban 'yɔ̃ɔ yɔɔ, fʋ̃ʋ lɛ ban sʋʋr yɔɔ.
42012049	"Bũu lɛ n waan ɩka n wa 'yɔ̃ɔ a wɛr pɔ, ɩn taa bʋɔrɔ naa ala ɩ a ben ta 'lɩrɛ.
42012050	Tɩchɛ n chɛnɛ tara yele ɩn na ɩ Nãaŋmɩn kʋ̃ɔ sofʋ kaar ka a ɩ ma tɩɛr tɩ tãn ɩn na wa baar.
42012051	Yɩ maa tãan nɛbʋ̃'yen yele lɛ n waan a wɛr pɔ bɩɩ? Kai, n 'yɛr kʋ yɩ, tɩchɛ ootaa lɛ n waan.
42012052	An yi a dɩna nɩbɛ anũu na kpɩɛrɛ yir na ŋman jiir ayi. Ka ata jɛɛrɛ nɩ a ayi ka ayi mɩ jɛɛrɛ nɩ a ata.
42012053	Ban ooro nɩ taa, sãa na oon bie ka a bie mɩ oo a sãa, ka a ma oo a bipɔɔ ka a bipɔɔ mɩ oo a ma. Pɔɔ na oo naa a wʋ bidaba pɔɔ, ka a bidaba pɔɔ mɩ oo a wʋ sɩrɛ ma."
42012054	Ka a Yesu 'yɛr kʋ a nɩyɔɔ bala, "Yɩn wa nyɛ julõjuur na ire a mɔ̃tɔ̃ɔ mʋrfʋ jie yɩ ma 'yɛr ɩka saa na wa naa, ka a ma ɩ a lɛ.
42012055	Yɩn wa nyɛ sɛsɛbɛ mɩ na furo duoro jũu, yɩ ma 'yɛr ɩka tʋl na wa naa. Ka a ma ɩ a lɛ.
42012056	A yɩn nɛɛr ayi dẽme banyãna. Yɩ bɔ̃ɔn a tẽe nɩ a saaju 'yɛr ma 'yɛr, ŋmɩnɛ a yɩ kʋ̃ tʋ̃ɔ a dɩna 'yɛr 'yɛr ɛ?
42012057	"Bo lɛ so ka yɩn mɩ̃ɛ kʋ̃ tʋ̃ɔ tɔɔr a lɛ na tor ɛ?
42012058	An ɩ a yɩn nɩ a yɩ sãn sʋɔ lɛ 'mataa chiine, yɩ mʋlɔ wʋ a sɔr pɔ, ka lɛ ba lɛ ɛ, wʋn de yɩn 'yɔ̃ɔ a 'yɛr tɔɔrɔ nũu pɔ, ka wʋ de yɩ kʋ a nɩpɔɔrɔ ka wʋ mɩ pɔɔ yɩ bar.
42012059	N 'yɛrɛ na kʋrɔ yɩ ɩka, ala be ɩ a lɛ, faa be na wa yi ka faa yab a fʋ sãn baar ɛ."
42013001	Nɩbɛ bamɩne mɩ ben be a sɔ̃ɔ 'lɔ̃nɔ̃, na ba pãa mana kʋrɔ a Yesu a lɛ a paal nɩkpɛ̃ɛ Pilate na dɔ̃ɔ kʋ a Galilee dɔɔr bamɩne, a sɔ̃ɔ 'lɔ ban be a bɔɔr lofʋ jie.
42013002	A Yesu 'yɛr kʋ ba, "Yɩ tɩɛr ɩka bala lɛ maal dɛɛr gar a Galilee nɩbɛ ba jaa, ala lɛ so ban di a dɔɔyɛ nyã bɩɩ?
42013003	A ba ɩ lɛ lɛ ɛ, tɩchɛ n 'yɛrɛ na kʋrɔ yɩ ɩka yɩn ba wa lɩɛb a yɩ tɩɛr ɛ, yɩ mɩ na wɛ naa.
42013004	Bɩɩ a nɩbɛ pie nɩ aniin (18) bala a jiwõo 'lɔ na kar lo kʋ a Siloam, yɩ tɩɛr ɩka bala lɛ maal yeldɛɛr gar a bala jaa na kpɩɛrɛ a Jerusalɛm bɩɩ?
42013005	N 'yɛrɛ na kʋrɔ yɩ ɩka lɛ ba lɛ ɛ, tɩchɛ yɩn mɩ baa lɩɛb a yɩ tɩɛr ɛ, yɩ mɩ na wɛ naa."
42013006	A sʋkpa nyã lɛ Yesu pãa lɔb kʋ ba, "Daba kɔ̃ɔ lɛ tara kɔ̃kɔ̃tɩɛ a wʋ puo pɔ, a wʋ wa chen ɩka wʋ tɩ kaa a tɩɛ wɔ̃n bɩɩ, tɩchɛ a tɩɛ ba wɔ̃ ɛ.
42013007	Be lɛ wʋ 'yɛr kʋ a nɩrɛ 'lɔ wʋn vɛ̃ ka wʋ kaara a puo, 'Bojũu, yuom ata nɩ nyã ɩn yɔ ka, ma bʋɔrɔ a wɔ̃mɔ̃ ɩka n pɔr tɩ ma wa bɔ faa. Ŋmaa wʋ lɔb, ŋmɩnɛ an ɩ ka wʋ pii a wɛr ara nɩ?'
42013008	Ka a 'lɔ na kaara a puo 'yɛr, 'Nɩkpɛ̃ɛ, bar wʋ ka n tuu jilʋ̃ 'yɔ̃ɔ pʋɔr ka yuon waara,
42013009	'lɔ wa wɔ̃ go, tɩ 'lɔ ba wa wɔ̃ ɛ, ka n ŋmaa wʋ lɔb.' "
42013010	A Pɛ̃nfʋ Bɩbir Daar Yesu ben a lɔ̃ɔfʋ yir ɩ̃sʋɔ pɔ wile ba,
42013011	be lɛ a pɔɔ be a sɩdɛbɛ na maal ka wʋ kab gʋ̃mɔ̃ yuom pie nɩ aniin (18), wʋ maa tʋ̃ɔ dɔl ɛ.
42013012	Yesu na nyɛ a pɔɔ a lɛ, wʋ bʋɔl wʋ naa ka wʋ wa a wʋ sɛ̃, ka wʋ 'yɛr kʋ wʋ, "Pɔɔ, a fʋ baal bar fʋ naa."
42013013	Tɩ na wʋ pãa de a wʋ nũu dɔɔl a pɔɔ, ka a pɔɔ dɔl ajienaa na wʋ pɛɛrɛ a Nãaŋmɩn.
42013014	Tɩchɛ ka a suur kpɛ a lɔ̃ɔfʋ yir nɩdier Yesu na sãa a baalaa a Pɛ̃nfʋ Bɩbir Daar jũu, ka wʋ 'yɛr kʋ a nɩbɛ, "Bibie ayʋɔb ben be ka nɩrɛ na de tʋ̃n tʋ̃mɔ̃, yɩ ma wa ka wʋ sãana yɩ a ber ala pɔ, yɩ ta ma waara a Pɛ̃nfʋ Daar ɛ."
42013015	Ka a Soro 'yɛr kʋ wʋ, "Yɩn nɛɛr ayi dẽme banyãna, a yɩ buor sʋɔ lɛ maa yuo a wʋ niin bɩɩ a wʋ bon chiin tɩ 'yɔ̃ɔ kʋ̃ɔ a Pɛ̃nfʋ Bɩbir ɛ?
42013016	Ka a pɔɔ nyãna na ɩ a Abraham bipɔɔ, a tɩɩ na lũ yuom pie nɩ aniin (18), a ba sɛɛ ɩka wʋ for a Pɛ̃nfʋ Bɩbir Daar bɩɩ?"
42013017	Wʋn wa 'yɛr a nɩtɔ̃ ka a vĩ kpɛ a bala jaa na bɛrɛ wʋ a nɛɛ, tɩchɛ ka a nɩbɛ chɩlɛ a tʋ̃vɩɛlɛ ala wʋn tʋ̃.
42013018	A Yesu pãa 'yɛr, "Bo lɛ a Nãaŋmɩn nãalʋ̃ʋ nyɛtãan? Bo lɛ ɩn de man?
42013019	Wʋ kaara fɩka kɔ̃kɔ̃ɔ bir nɩrɛ na de bʋr a puo pɔ ka wʋ bul na wʋ ɩ tɩɛ, ka a lubil wa 'yɔ̃ɔ choor a wilsɩ ju."
42013020	Wʋ lɛ sʋʋr ban go, "Bo lɛ ɩn de a Nãaŋmɩn nãalʋ̃ʋ man?
42013021	Wʋ kaara fɩka dãbɩl pɔɔ na de 'yɔ̃ɔ jɔ̃ yɔɔ pɔ ka a ir vʋ̃."
42013022	Yesu wile naa nɩbɛ be a tẽbɛrɛ nɩ a tẽbil ala pɔ tɩ na wʋn chen Jerusalɛm.
42013023	Be lɛ a nɩrɛ ɩ̃sʋɔ sʋʋr wʋ, "N Soro, nɩbɛ bɩ̃lãa tɛɛ lɛ na nyɛ faafʋ bɩɩ?" Ka wʋ 'yɛr kʋ ba,
42013024	"Yɩ mɔ̃ tu a dɔ̃dɔ̃ bile pɔ kpɛ, n 'yɛrɛ na kʋrɔ yɩ ɩka nɩyɔɔ lɛ na mʋɔrɔ bʋɔrɔ ɩka ba kpɛ tɩ kʋ̃ tʋ̃ɔ kpɛ ɛ.
42013025	A yir sʋɔ na wa ir pɔɔ a pãn var yɩ bar be a yõo, ka yɩ ara kpooro sʋɔrɔ, 'Nɩkpɛ̃ɛ, yuo sɩ a pãn.' Tɩchɛ ka wʋ 'yɛr kʋ yɩ, 'N ba bɔ̃ɔ yɩ ɛ, bɩɩ a jie yɩn yi ɛ.'
42013026	Ka yɩ pãa 'yɛrɛ, 'Sɩn nɩ fʋ̃ʋ jaa 'mantaa di tɩ nyũ, a fʋ wiil sɩ be a sɩ tẽe sãlsɔɔ.'
42013027	Tɩchɛ ka wʋn 'yɛr, 'N ba bɔ̃ɔ yɩ ɛ, bɩɩ a jie yɩn yi ɛ, yɩ tɔɔ yi tɩ chɛ ma a yɩn na tʋ̃nɔ̃ a dɛbɛ.'
42013028	"Be lɛ yɩn kõnõ ɔɔrɔ a nyɩmɛ, yɩn wa nyɛ a Abraham, Isaakɩ nɩ Jekɔb nɩ a Nãaŋmɩn 'yɛ'yɛrbɛ ba jaa be a Nãaŋmɩn nãalʋ̃ʋ pɔ, tɩchɛ ka a yɩn 'lɔ be a yõo.
42013029	Nɩbɛ na yin a mɔ̃tɔ̃ɔ purfʋ jie, a mʋrfʋ jie, a jũu nɩ a par na ba wa jɩ̃nɛ dire be a Nãaŋmɩn nãalʋ̃ʋ pɔ.
42013030	Sɩrɛ jaa, nɩbɛ ben puor tɩ na ban wa de nie, ka a bala mɩ na be a niem mɩ wa be a puor."
42013031	A sɔ̃ɔ 'lɔ̃nɔ̃ pɔ lɛ a Faraseemɩne bamɩne wa a Yesu sɛ̃ wa 'yɛr kʋ wʋ, "Yi a ka chen jiyuo. A Hɛrɔd bʋɔrɔ na a fʋ kʋfʋ."
42013032	Ka a Yesu 'yɛr kʋ ba, "Yɩ chen tɩ 'yɛr a mɔbaa 'lɔ̃nɔ̃, ɩn dii naa a sɩdɛbɛ ka a yi ka n sãa a nɩbɛ baalsɩ a dɩna nɩ bio ka a dayere daar ka n baar a n tʋ̃mɔ̃.
42013033	Lɛ jaa an ɩ, ɩn chɛnɛ na chiine a dɩna nɩ bio nɩ a dayere. Sɩrɛ jaa lɛ, Nãaŋmɩn 'yɛ'yɛrɛ kʋ̃ kpi ka Jerusalɛm ba lɛ ɛ.
42013034	"Gboo yɩn Jerusalɛm dẽme, yɩn lɛ ma kʋrɔ a Nãaŋmɩn 'yɛ'yɛrbɛ tɩ lɔɔrɔ a bala Nãaŋmɩn na tʋ̃ a yɩ sɛ̃ nɩ kʋsɩbɛ. N ma bʋɔrɔ naa ɩka n kaal a fʋ bibiir 'mataa nɩtãa lɛ nʋ̃ɔ na ma kaal a wʋ bil 'mataa a wʋ pɩrɛ pɔ, tɩ yɩ maa sɔɔ ɛ.
42013035	Yɩ nyɛ, a yɩ yir na lɩɛb dakpolo, tɩ ka n 'yɛrɛ kʋrɔ yɩ ɩka yɩ kõ lɛ nyɛ ma go ɛ, tɩ tãn a daar 'lɔ yɩn na 'yɛr, 'Nãaŋmɩn wʋ sʋ̃ʋ a 'lɔ wʋn tʋ̃!' "
42014001	A Pɛ̃nfʋ Bɩbir ɩ̃sʋɔ daar, Yesu chen a Faraseemɩne nɩdiere ɩ̃sʋɔ yir difʋ jie ka ba jʋrɔ wʋ.
42014002	Be lɛ ka daba kɔ̃ɔ na tara a baal vʋ̃ naa ara a wʋ niem.
42014003	Ka a Yesu sʋʋr a Faraseemɩne nɩ a Mosesɩ nɛɛ bɔ̃ɔnbɔ, "A tara na sɔr ka fʋn sãa nɩrɛ na bɩɛrɛ a Pɛ̃nfʋ Bɩbir bɩɩ a ba tara sɔr ɛ?"
42014004	Tɩchɛ ka ba ɩ jaa gbulo, ka Yesu de a nũu dɔɔl a daba sãa a wʋ baal tɩ bar wʋ sɔr.
42014005	Tɩ na wʋ pãa sʋʋr ba, "Ala ɩ a yɩ ɩ̃sʋɔ bie bɩɩ a wʋ nadar lon bulo pɔ a Pɛ̃nfʋ Bɩbir, wʋ kʋ̃ chen tɩ ir wʋ fɔfɔɔ jaa bɩɩ?"
42014006	Baa lɛ tara 'yɛr na 'yɛr ɛ.
42014007	Yesu nyɛn a nɩbɛ bala ban bʋɔl ɩka ba wa di, ka ba tuur a nɩbɛrɛ jaa jiir jɩ̃nɛ, ka wʋ lɔb a sʋkpa nyã kʋ ba,
42014008	"Nɩrɛ wa bʋɔl fʋ pɔɔ kulfʋ jie, fʋ̃ʋ wa chen ta tɩ jɩ̃nɛ a nɩbɛrɛ jaa jie ɛ, amɩne wʋ bʋɔl nɩrɛ na gar fʋ ka wʋn wa.
42014009	Ala wa ɩ a lɛ, wʋn wa 'yɛr fʋ naa, 'Ir, ka a daba nyã jɩ̃nɛ a fʋ jaa jie.' Vĩ lɛ fʋn ir tɩ jɩ̃nɛ nɩ a puor.
42014010	Tɩchɛ bala wa bʋɔl fʋ, tɩ jɩ̃nɛ a puor, ka a 'lɔ na bʋɔl fʋ wa 'yɛr, 'N badaba wa jɩ̃nɛ ka a niem, be lɛ fʋn pãa vʋ̃ a fʋ taaba niem.'
42014011	Bojũu, nɩrɛ jaa na 'mɔɔrɔ wʋ mɩ̃ɛ saaju, Nãaŋmɩn na siir wʋ naa, 'lɔ mɩ na siir a wʋ mɩ̃ɛ, Nãaŋmɩn na 'mɔɔ wʋn saaju."
42014012	Ka Yesu pãa 'yɛr kʋ a 'lɔ na bʋɔl wʋ, "Fʋ̃ʋ wa bʋɔl nɩrɛ ɩka wʋ wa di, taa wa bʋɔlɔ a fʋ barmɩne, bɩɩ a fʋ yɛɛr, bɩɩ a fʋ bal nɩbɛ, bɩɩ a fʋ tɔ dẽme bala na ɩ tara dẽme ɛ. Ala ɩ fʋ ɩn a lɛ, ban bʋɔl fʋn daar kɔ̃ɔ tɩ yaa a sãn.
42014013	Tɩchɛ fʋ̃ʋ wa bʋɔlɔ nɩbɛ ɩka ba wa di, bʋɔl a nɔ̃n dẽme, nɩ a gbɛrsɩ, nɩ a nɩbaalsɩ, nɩ a jɔ̃n.
42014014	Fʋ̃ʋ lɛ Nãaŋmɩn na sʋ̃ʋ. Ban ba tara bon na yab fʋ ɛ, fʋ̃ʋ lɛ na nyɛ sãyar a lɛ a nɩtʋ̃nsɩ na wa ir a kũu pɔ ɩ vʋ ɛ."
42014015	Ka a bala na lɔ̃ɔ dire ɩ̃sʋɔ na wõ a nɩtɔ̃, na wʋ 'yɛr kʋ a Yesu, "An ɩn bɔɔsʋ̃n kʋ a 'lɔ na wa jɩ̃nɛ a Nãaŋmɩn nãalʋ̃ʋ pɔ dire."
42014016	Be lɛ a Yesu lɔb a sʋkpa nyã, "Nɩkpɛ̃ɛ kɔ̃ɔ lɛ dɔ̃ɔ chɔɔrɔ na wʋ bʋɔlɔ nɩyɔɔ ɩka ba wa di.
42014017	A sɔ̃ɔ na wa ta, wʋ tʋ̃n a wʋ tʋ̃tʋ̃nɔ̃ ɩka wʋ chen tɩ 'yɛr a bala wʋn bʋɔl ɩka wʋ maal yele a jaa baar.
42014018	Tɩchɛ ka a ba ɩ̃sʋɔ jaa 'yɛr ɩka ba kʋ̃ nyɛ jie ɛ. Ka a 'lɔ ban dɔ̃ɔ ta ka wʋ 'yɛr, 'N dãn popaalaa naa chiine ɩka n tɩ kaa, n kʋ̃ tʋ̃ɔ tɩ ɛ.'
42014019	Ka a ɩ̃sʋɔ mɩ 'yɛr, 'N dãn narkʋɔrsɩ pie naa jãna n kʋ̃ tʋ̃ɔ tɩ ɛ.'
42014020	Ka a ɩ̃sʋɔ mɩ 'yɛr, 'Pɔɔ lɛ n de n kʋ̃ tʋ̃ɔ tɩ be ɛ.'
42014021	"A tʋ̃tʋ̃nɔ̃ lɩɛb wa 'yɛr a nɩtɔ̃ kʋ a wʋ nɩkpɛ̃ɛ, ka a suur kpɛ a nɩkpɛ̃ɛ ka wʋ 'yɛr kʋ a tʋ̃tʋ̃nɔ̃, 'Lɩɛb chen fɔfɔɔ jaa a tẽe sãlsɔɔ nɩ a kõkorsɩ pɔ, na fʋ tɩ bʋɔl a nɔ̃n dẽme, a gbɛrsɩ, jɔ̃n nɩ a nɩbaalsɩ waan.'
42014022	Ka a tʋ̃tʋ̃nɔ̃ wa 'yɛr, 'Nɩkpɛ̃ɛ, n ɩ naa a lɛ fʋn 'yɛr ɩka n ɩ, tɩchɛ ka a jie chɛnɛ be be.'
42014023	Be lɛ a nɩkpɛ̃ɛ pãa lɛ 'yɛr kʋ a tʋ̃tʋ̃nɔ̃, 'Yi chen a sɔɩ pɔ, nɩ a sɛɛr pɔ tɩ bʋɔl nɩbɛ waan ka n yir wa sɛɛ.
42014024	N 'yɛrɛ na kʋrɔ yɩ ɩka ɩ̃sʋɔ jaa kʋ̃ lɛ̃ maa ɛ.' "
42014025	Yesu nɩ a nɩyɔɔ 'mantaa chiine, ka wʋ lɩɛb kaa ba tɩ 'yɛr,
42014026	"Ala ɩ nɩrɛ na wa naa a n sɛ̃, na waa 'laar a wʋ sãa nɩ a wʋ ma, nɩ a wʋ pɔɔ, a wʋ bibiir, a wʋ yɛɛr nɩ a wʋ yɛpɔbɔ 'matãan a wʋ mɩ̃ɛ nyɛvʋr ɛ, wʋ kʋ̃ tʋ̃ɔ ɩ a n poturo ɛ.
42014027	Nɩrɛ 'lɔ mɩ na ba de a wʋ daa tuo turo nɩ ma ɛ, wʋ kʋ̃ tʋ̃ɔ ɩ a n poturo ɛ.
42014028	"Ala ɩ a yɩ ɩ̃sʋɔ bʋɔrɔ na yir kpɛ̃ɛ mɛfʋ, a ba ɩ wʋn den nie jɩ̃nɛ guor kaa ala ɩ wʋ tara naa a libie na tʋ̃ɔ mɛn baar ɛ?
42014029	Na wʋ taa kpar a yir tɩ ba tʋ̃ɔ baar ɛ, ka a wʋ taaba nyɛ laara wʋ
42014030	'yɛrɛ, 'Jaal piel a mɛfʋ tɩ na waa baar ɛ.'
42014031	Bɩɩ nãbuor lɛ bʋɔrɔ ɩka wʋ tɩ jɛb a wʋ nãa tɔ sʋɔ na waa de nie jɩ̃nɛ kaa ɩka wʋn tʋ̃ɔ de a wʋ nɩbɛ turo pie (10,000) tɩ jɛb a 'lɔ na waara nɩ a wʋ nɩbɛ turo lɩjɛr (20,000) ɔ?
42014032	Ala ɩ wʋ kʋ̃ tʋ̃ɔ ɛ, wʋn tʋ̃n nɩbɛ ka ba chen tɩ 'maal a nãa 'lɔ na chɛnɛ be a tɛɛr.
42014033	Lɛ mɩ lɛ, a yɩ ɩ̃sʋɔ jaa baa bar a wʋ bonsɩ a jaa ɛ, wʋ kʋ̃ tʋ̃ɔ ɩ a n poturo ɛ.
42014034	"Nyaar ɩ naa, tɩchɛ a wʋ nʋ̃ɔ wa baar, ŋmɩnɛ ban lɛ ɩ wʋ ka wʋ lɛ nʋ̃mɔ̃ go?
42014035	Wa vɩɛl kʋ a tãpuor tãna ɛ, ban lɔb bar. Nɩrɛ 'lɔ na tara toor wõnõ, vɛ̃ ka wʋ wõ naa."
42015001	A lõpodierbe nɩ a tʋ̃dɛtʋ̃nbɔ lɔ̃ɔn taa na chɛl a Yesu 'yɛr.
42015002	Tɩchɛ ka a Faraseemɩne nɩ a Mosesɩ nɛɛ wiwiilbe hũhũnõ 'yɛrɛ, "A daba nyã diere naa tʋ̃dɛtʋ̃nbɔ ka ba 'mataa dire."
42015003	A Yesu pãa lɔb a sʋkpa nyã kʋ ba,
42015004	"Ala ɩ a yɩ ɩ̃sʋɔ tara na piir kɔbaa ka a bʋ̃'yen wa bɔr, a ba ɩ wʋn bar a kɔbaa forbir ala a pɛchiin baa pɔ, tɩ yʋɔrɔ bʋɔrɔ a bʋ̃'yen 'lɔ tɩ tãn a sɔ̃ɔ 'lɔ jaa wʋn wa tɩ nyɛ wʋ bɩɩ?
42015005	'Lɔ wa nyɛ a pɛr nʋ̃ɔ ma kpɛ wʋ naa ka wʋ 'mɔɔ dɔɔl bɔɔ ju
42015006	kulo nɩ a yir, tɩ pãa bʋɔlɔ a wʋ barmɩne nɩ a wʋ taaba lɔ̃ɔ taa tɩ 'yɛr, 'Yɩ pʋɔ ma chɩlɛ, bojũu n nyɛ naa a n pɛr 'lɔ na bɔr.'
42015007	N 'yɛrɛ na kʋrɔ yɩ ɩka a lɛ nɛ nɩ wʋ ju mɩ lɛ, chɩl kpɛ̃ɛ na ben a saaju a tʋ̃dɛtʋ̃nɔ̃ bʋ̃'yen na lɩɛb a wʋ tɩɛr gar a kɔbaa forbir bala na ba tara tɩɛr lɩɛb fʋ ɛ.
42015008	"Bɩɩ pɔɔ buor lɛ tara libibie pie ka ɩ̃sʋɔ bɔr, wʋ kʋ̃ chʋm bũu den saar pɩɩr a die wʋ jaa na wʋ wa tɩ nyɛ wʋ bɩɩ?
42015009	'Lɔ wa nyɛ wʋ, wʋ ma bʋɔl a wʋ barmɩne nɩ a wʋ taaba lɔ̃ɔ taa tɩ 'yɛr, 'Yɩ pʋɔ ma chɩlɛ, n nyɛ naa a n libir na bɔr.'
42015010	Lɛ nɛ nɩ wʋ ju mɩ lɛ n 'yɛrɛ kʋrɔ yɩ ɩka, nʋ̃ɔ mɩ na kpɛ naa a Nãaŋmɩn malakasɩ ala ɩ a tʋ̃dɛtʋ̃nɔ̃ bʋ̃'yen lɩɛb a wʋ tɩɛr."
42015011	Yesu chɛnɛ na 'yɛrɛ kʋrɔ ba, "Daba lɛ tara wʋ dabil ayi.
42015012	Ka a bile sʋɔ wa 'yɛr kʋ a sãa, 'N sãa, põ a fʋ kpĩi bomo ir a n bon kʋ ma.' Ka a sãa de a wʋ kpĩi bomo põ ba.
42015013	A ba kor ɛ, ka a bile 'lɔ lɔ̃ɔ taa a wʋ bonsɩ a jaa yi chiin tẽyuo pɔ, na wʋ tɩ bũbur a bonsɩ sɔ̃ɔ a jaa bar.
42015014	Wʋn wa sɔ̃ɔ a jaa baar, ka a kɔ̃ lo a tẽe 'lɔ pɔ, ka a wõm piel kpɛ wʋ.
42015015	Wʋ chen a tẽe 'lɔ pɔ nɩrɛ ɩ̃sʋɔ yir tɩ bɔ tʋ̃mɔ̃, ka a nɩrɛ 'lɔ ma tʋ̃ wʋ ka wʋ chen a puo pɔ tɩ 'yɔ̃ɔ a wʋ dor bʋ̃diir.
42015016	A jɔ̃ pɛbɛ ala ma ɩrɛ wʋn vɔlaa ka wʋ bʋɔrɔ ɩka wʋ 'wɔb tɩɩ, tɩchɛ nɩrɛ jaa maa kʋ wʋ bon ɛ.
42015017	"Ka a yɛ̃ wa wʋ ka wʋ 'yɛr, 'N sãa tara na tʋ̃tʋ̃nbɔ a ŋmɩnɛ a ba ma di bʋ̃diir faa, tɩchɛ ka a maa wa kpire nɩ kɔ̃ ka?
42015018	Ɩn lɩɛb kul a n sãa sɛ̃ naa tɩ 'yɛr wʋ, n maal dɛɛr Nãaŋmɩn sɛ̃ nɩ a fʋ sɛ̃.
42015019	N ba lɛ chɛnɛ sɛɛ ka ban bʋɔl ma a fʋ bie ɛ, maal ma ka n ɩ a fʋ tʋ̃tʋ̃nɔ̃ ɩ̃sʋɔ.'
42015020	Lɛ wʋ ir kulo a sãa sɛ̃. Tɩchɛ wʋn chɛnɛ be a nɩdaa waara, a sãa nyɛ wʋ naa ka nɩbaal kpɛ wʋ ka wʋ jotuor a bie kõr tɩ puor wʋ.
42015021	Ka a bidaba 'yɛr kʋ wʋ, 'N sãa, n maal dɛɛr Nãaŋmɩn sɛ̃ nɩ a fʋ sɛ̃, n ba lɛ sɛɛn ka ban bʋɔl ma a fʋ bie go ɛ.'
42015022	Tɩchɛ ka a sãa 'yɛr kʋ a gbãgbaar, 'Yɩ pɔɔ fɔɔ tɩ de fuu nyã na vɩɛlɛ wa su wʋ, na yɩ de bɔ̃bile 'yɔ̃ɔ wʋ a nubir pɔ, na yɩ de nafɔbɔ wa su wʋ.
42015023	Yɩ tɩ kaa nele na 'wɔr na yɩ waan wa kʋ ka sɩ 'wɔb tɩ chɩlɛ.
42015024	Bojũu a n bidaba nyãna dɔ̃ɔ kpi tɩ lɛ ir ɩ vʋr, wʋ dɔ̃ɔ bɔr tɩ sɩ lɛ nyɛ wʋ.' Ka ba piel chɩlɛ.
42015025	"Tɩchɛ ka a bidakpɛ̃ɛ 'lɔ be a puo pɔ, na wʋ wa ir waara, wʋn wa gbʋrɔ a yir wʋ wõn bɩ̃nɛ nɩ chɛlsɩ.
42015026	Be lɛ wʋ bʋɔl a gbãgbaa ɩ̃sʋɔ na wʋ sʋʋr a yelnyɩnɛ na be be.
42015027	Ka a gbãgbaa 'yɛr kʋ wʋ, 'A fʋ yɛbile lɛ wa ka a fʋ sãa ɩ a ba kʋ nel'wɔr jaa, bojũu wʋ nyɛn a wʋ bie na lɩɛb wa nɩ lãafɩɛ tɩ chɛnɛ kpɛ̃mɛ.'
42015028	A suur kpɛ a yɛkarma ka wʋ jɛ, waa kpɛ ɛ. Ka a sãa yi 'maala wʋ ɩka wʋ kpɛ.
42015029	Tɩchɛ ka wʋ 'yɛr kʋ a sãa, 'Nyɛ lɛ ɩn wõnõ a fʋ toor naa tʋ̃nɔ̃ kʋrɔ fʋ a yuom anyãna a jaa, n ba gɔ̃ɔ fʋ nɛɛ jaa ɛ. Tɩchɛ faa mɩ wa kʋ ma bule gba ɩka, n mɩ kʋ ka maa nɩ a n barmɩne mɩ 'mataa di tɩ chɩlɛ ɛ.
42015030	Tɩchɛ a fʋ bibawõno nyãna na de a fʋ bonsɩ yin ka a 'lɔ nɩ a pɔɔ baar tɩ 'mataa sɔ̃ɔ bar, tɩ lɩɛb wa a yir ka fʋ ir kʋ nel'wɔr kʋ wʋ.'
42015031	Ka a sãa 'yɛr, 'Fʋ̃ʋ 'lɔ, fʋ ben a n sɛ̃, ka a bomo a jaa ɩn tara ɩ a fʋ bonsɩ.
42015032	Tɩchɛ a sɛɛ naa ka sɩn dɩ̃ɛnɛ na sɩ chɩlɛ bojũu a fʋ yɛbile nyãna dɔ̃ɔ kpi tɩ lɛ ɩ vʋr go, na wʋ dɔ̃ɔ bɔr tɩ sɩ lɛ nyɛ wʋ.' "
42016001	Yesu 'yɛr kʋ a wʋ poturbo ɩka, "Taraa sʋ̃ɔ kɔ̃ɔ lɛ dɔ̃ɔ be be, na wʋ tara nɩrɛ na kaara wʋ a bonsɩ, na wʋ pʋ̃pʋrɔ bara.
42016002	Ka wʋ bʋɔl wʋ waan wa sʋʋr, 'N wõn ban 'yɛrɛ a fʋ 'yɛr yʋɔrɔ nɩ, man a lɛ fʋn tʋ̃ kʋ ma, bojũu fʋ kʋ̃ lɛ tʋ̃ɔ tʋ̃ a tʋ̃mɔ̃ ɛ.'
42016003	Ka a tʋ̃tʋ̃nɔ̃ 'yɛr kʋ a wʋ mɩ̃ɛ, 'Ŋmɩnɛ lɛ ɩn pãa ɩ a pʋ̃pãanyã? A n nɩkpɛ̃ɛ faa man a tʋ̃mɔ̃, n mɩ ba lɛ kpɛ̃mɛ na tʋ̃ɔ kɔ ɛ, a mɩ na ɩn vĩ ɩn na sʋɔrɔ.
42016004	N bɔ̃ɔ lɛ ɩn na ɩ maa ba lɛ wa tara tʋ̃mɔ̃ ɛ, tɩchɛ ka nɩbɛ chɛnɛ de ma a ba yie.'
42016005	Be lɛ wʋ bʋɔl a wʋ nɩkpɛ̃ɛ sãma dẽme ba jaa na wʋ sʋʋr a 'lɔ na de nie, 'A ŋmɩnɛ lɛ fʋ di a n nɩkpɛ̃ɛ sãn?'
42016006	Ka wʋ 'yɛr, 'Kãlaar kɔbaa (100) lɛ n di a sãn.' Ka a 'lɔ na kaara a bonsɩ 'yɛr, 'De a gãn nyãna jɛn fɔɔ jaa na fʋ sɛb lɩjaayi nɩ pie (50).'
42016007	Tɩ na wʋ lɛ sʋʋr a ayi sʋɔ, 'A ŋmɩnɛ fʋ mɩ di a n nɩkpɛ̃ɛ sãn?' Ka wʋ 'yɛr, 'Chi bɔtɔr kɔbaa (100) sãn lɛ n di.' Ka wʋ 'yɛr, 'De a fʋ gãn na fʋ sɛb lɩjaa naar 'yɔ̃ɔ (80).'
42016008	Ka a nɩkpɛ̃ɛ dãn a tʋ̃tʋ̃nɔ̃ nyãna na ba tara yelmɩ̃ɛ ɛ, bojũu wʋ tɩɛr nɩdaar. A wɛr nyã nɩbɛ tara na yɛ̃ a ba taaba jie gar a chãa nɩbɛ.
42016009	"N 'yɛr na kʋrɔ yɩ ɩka, yɩ de a wɛr nyã bʋ̃tarsɩ na yɩ ŋman barmɩne ala wa baar, Nãaŋmɩn na de yɩn kpɛ̃n a yir kpo kpo 'lɔ pɔ.
42016010	Nɩrɛ 'lɔ jaa na tara yelmɩ̃ɛ nɩ a bʋ̃bile, wʋn tara naa yelmɩ̃ɛ nɩ a bʋ̃yɔɔ. Nɩrɛ 'lɔ jaa mɩ na ba tara yelmɩ̃ɛ nɩ a bʋ̃bile ɛ, wʋ kʋ̃ mɩ tara yelmɩ̃ɛ nɩ a bʋ̃yɔɔ ɛ.
42016011	Ala ɩ yaa tara yelmɩ̃ɛ nɩ a wɛr bʋ̃tarsɩ ɛ, an lɛ na sɔɔ de a yelmɩ̃ɛ bomo kʋ yɩ?
42016012	Ala ɩ yaa tara yelmɩ̃ɛ nɩ nɩrɛ kɔ̃ɔ bon ɛ, an lɛ na kʋ yɩ a yɩ bon?
42016013	Gbãgbaa kʋ̃ tʋ̃ɔ tʋ̃ kʋ nɩbɛrɛ ayi ɛ, wʋn nʋ̃n ɩ̃sʋɔ tɩ 'laar ɩ̃sʋɔ, bɩɩ wʋn wõnõ na ɩ̃sʋɔ toor tɩ ba wõnõ ɩ̃sʋɔ toor ɛ. Yɩ kʋ̃ tʋ̃ɔ tʋ̃ kʋ Nãaŋmɩn nɩ libie ɛ."
42016014	A Faraseemɩne na nʋ̃ libie na wõ a lɛ a Yesu na 'yɛr, ka ba laara wʋ.
42016015	A Yesu 'yɛr kʋ ba, "Yɩ ma maal yɩ mɩ̃ɛ nɩtorsɩ a nɩbɛ niem, tɩchɛ Nãaŋmɩn bɔ̃ɔn a yɩ tɩɛr. Bon 'lɔ nɩbɛ na 'yɔ̃ɔnɔ̃ ɩn Nãaŋmɩn bʋ̃chiiraa.
42016016	"A Mosesɩ Nɛɛ nɩ a Nãaŋmɩn 'yɛ'yɛrbɛ 'yɛr wa tãn a Jɔɔn sɔ̃ɔ. An yi a sɔ̃ɔ 'lɔ wʋ jaa, ba 'yɛr naa a Nãaŋmɩn nãalʋ̃ʋ 'yɛr sʋ̃n ka a ɩ̃sʋɔ jaa mʋɔrɔ wʋ sɔr, ɩka wʋ kpɛ.
42016017	An ɩn kɔ̃mɔ̃kɔ̃mɔ̃ kʋ a saaju nɩ a tẽe ka a po tal, gar a Nɛɛ 'yɛr bir na yi lo.
42016018	Nɩrɛ jaa na dii a wʋ pɔɔ bar tɩ kul pɔɔ yuo, wʋ maal dɛɛr, ka a daba 'lɔ mɩ na kul a pɔɔ a sɩrɛ na dii bar, mɩ maal dɛɛr.
42016019	"Tara sʋɔ kɔ̃ɔ lɛ dɔ̃ɔ be be, na wʋ ma su kparsɩ nɩ fuu pɩɛl na wʋ dire bʋ̃nʋ̃n bɩbir jaa.
42016020	Ka a sʋsʋɔrɔ kɔ̃ɔ yuor na di Lajarusɩ mɩ be be na ɩ natɩnara ma jɩ̃nɛ a tara sʋɔ dɔ̃dɔr nɛɛ.
42016021	Na wʋ ma bʋɔrɔ ɩka wʋ nyɛ a bʋ̃di pʋr pʋr ala a tara sʋɔ na dire ka a ŋmara loro, ka a baar gba ma wa lɛnɛ a wʋ natɩɛ.
42016022	A sʋsʋɔrɔ nyãna wa kpi naa, ka a malakasɩ wa de wʋ chiine tɩ bin a Abraham sɛ̃. Ka a tara sʋɔ 'lɔ mɩ wa kpi ka ba ũu wʋ.
42016023	"A be a kpĩisɩ tẽe, ka a ɩ dɔɔyɛ jie lɛ, ka wʋ gbã nyɛ Abraham tɛɛr jaa ka a Lajarusɩ jɩ̃nɛ a wʋ lõboor.
42016024	Be lɛ wʋ bʋɔl, 'N sãa Abraham, kaa n nɩbaal tɩ na fʋ tʋ̃ a Lajarusɩ ka wʋ 'me kʋ̃ɔ nɩ nubir wa 'maan ma jãlbir, bojũu a wõnõ ma naa ka a bũu pɔ.'
42016025	Tɩchɛ ka a Abraham 'yɛr, 'N bie, tɩɛr kaa fʋn dɔ̃ɔ be a wɛr pɔ dire nʋ̃ɔ, tɩchɛ ka a Lajarusɩ mɩ dire dɔɔyɛ, pʋ̃pãanyã, wʋ mɩ dire naa a nʋ̃ɔ tɩchɛ ka fʋ mɩ dire a dɔɔyɛ.
42016026	A nyã gba ba ɩ yele ɛ, a bɔɔ kpɛ̃ɛ nyã na be a sɩ chara pɔ, ka a bala na bʋɔrɔ ɩka ba yi a ka tɩ a yɩ sɛ̃ kʋ̃ tʋ̃ɔ ɛ, ɩ̃sʋɔ jaa kʋ̃ tʋ̃ɔ yi a be tɩ mɩ wa a sɩ sɛ̃ ɛ.'
42016027	"Ka wʋ lɔb nũu 'yɛr, 'Yãayãaabɩlɛ lɛ n sʋɔrɔ, n sãa, tʋ̃ a Lajarusɩ ka wʋ kul a be a sãa yir,
42016028	n tara na yɛɛr anũu wʋ tɩ kpãa ba ka ba taa ɩrɛ mɩ wa wa a dɔɔyɛ nyã pɔ ɛ.'
42016029	Ka Abraham 'yɛr, 'Mosesɩ nɩ a Nãaŋmɩn 'yɛ'yɛrbɛ a lɛ ban sɛb bin ben a ba sɛ̃, ba chɛlɛ a ala ban 'yɛrɛ.'
42016030	Ka wʋ 'yɛr, 'Kai n sãa Abraham, ala ɩ nɩrɛ lɛ ir a kũu pɔ tɩ 'yɛr kʋ ba ban lɩɛb a ba tɩɛr.'
42016031	Ka a Abraham 'yɛr kʋ wʋ, 'Ala ɩ ba kʋ̃ chɛl a lɛ a Mosesɩ nɩ a Nãaŋmɩn 'yɛ'yɛrbɛ na 'yɛr lɩɛb a ba tɩɛr ɛ, nɩrɛ sɔɔ ir kũu pɔ tɩ 'yɛr an ɩn pɔrɔ.' "
42017001	Yesu 'yɛr kʋ a wʋ poturbo, "Yelsɩ ala na vɛ̃ ka nɩrɛ ɩ bier ben be na wa, tɩchɛ nɩrɛ 'lɔ jie an tu wa ben pɔ'yɔ̃ɔ fʋ pɔ.
42017002	A nɩnyɩnɛ 'lɔ̃nɔ̃, bala 'mɔɔ nɩɛr lũ yɔɔl a nyĩe pɔ daa lɔb a man kʋ̃ɔ pɔ, ala sa wʋn na vɛ̃ ka a bʋ̃bil banyãna ɩ̃sʋɔ ɩ bier.
42017003	Yɩ guro yɩ mɩ̃ɛ, ala ɩ fʋ yɛbɛ maal fʋn dɛɛr gɔ̃ wʋ, 'lɔ wa de a bɔrfʋ vɛ̃ kʋ wʋ.
42017004	Ala ɩ a bɩbir bʋ̃'yen pɔ lɛ wʋ maal fʋ dɛɛr gbɛɛ ayopõi tɩ mɩ lɩɛb wa a gbɛɛ ayopõi wa de bɔrfʋ, vɛ̃ kʋ wʋ."
42017005	Ka a nɩtʋ̃nsɩ 'yɛr, "Sɩ Soro, pʋɔ sɩ sɔɔfʋ."
42017006	Ka a Soro 'yɛr kʋ ba, "Yɩn tara sɔɔfʋ jaa pʋʋr fɩka kɔ̃kɔ̃ɔ bir, yɩn tʋ̃ɔ 'yɛr kʋ a tɩkpɛ̃ɛ nyãna, 'Vʋ̃ɔ tɩ ba man pɔ, ka wʋ tu a lɛ yɩn 'yɛr.'
42017007	"Ala ɩ a yɩ ɩ̃sʋɔ tara na gbãgbaa ka wʋ kʋɔrɔ bɩɩ ŋmaara piir, 'lɔ wa yi a tʋ̃mɔ̃ jie wa, fʋn 'yɛr wʋ naa ɩka wʋ wa jɩ̃nɛ di ɔ?
42017008	A ba ɩ fʋn 'yɛr wʋ naa, 'Maal a bʋ̃diir fɔɔ na fʋ chɔɔr a fʋ mɩ̃ɛ wa ara gu ma, ka n di tɩ nyũ baar ka fʋ mɩ pãa di tɩ nyũ ɛ.'
42017009	Wʋn puor naa a gbãgbaa nyãna wʋn 'yɔ̃ɔ ka wʋ maal bɩɩ?
42017010	A yɩn mɩ lɛ lɛ, yɩn wa maal ala a jaa Nãaŋmɩn na 'yɔ̃ɔ yɩ, yɩn 'yɛr naa, 'Saa sɛɛn ɛ, gbãgbaar lɛ sɩ ɩ na sɩ maal a lɛ na ɩ a sɩ tʋ̃mɔ̃.' "
42017011	Yesu den a sɔr chiine a Jerusalɛm, wʋ kpɛ̃n a Samariya nɩ a Galilee chara pɔ.
42017012	Na wʋ chiine kpɛ a tẽbile ɩ̃sʋɔ pɔ, ka a kɔ̃kɔ̃n pie tuor wʋ a be. Ba ara na tɛɛr jaa
42017013	tɩ gboolo bʋɔlɔ, "Nɩkpɛ̃ɛ Yesu, kaa sɩ nɩbaal."
42017014	Wʋn nyɛ ba a lɛ, na wʋ 'yɛr kʋ ba, "Yɩ chen tɩ wiil a yɩ mɩ̃ɛ kʋ a Juu nɩbɛ bɔɔrlorbo." Ban chen a lɛ, ka a ɩ ba sa naa.
42017015	A ba ɩ̃sʋɔ na nyɛ ka a ɩ wʋ sa naa, wʋ lɩɛb wa de nɛkpɛ̃ɛ na wʋ pɛɛrɛ nɩ Nãaŋmɩn.
42017016	Wʋ lon kpa a Yesu gbɛɛ par tɩ puor wʋ, Samariya lɛ wʋ yi.
42017017	Ka a Yesu sʋʋr, "A ba ɩ pie lɛ sa ɛ? Ka nyɩnɛ a pie forbir be?
42017018	Ɩ̃sʋɔ jaa ba lɩɛb wa ɩka wʋ wa puor Nãaŋmɩn yãan ka a sãan nyã ba lɛ ɛ."
42017019	Tɩ pãa 'yɛr kʋ wʋ, "Ir kulo, a fʋ sɔɔfʋ sa fʋ naa."
42017020	A Faraseemɩne lɛ sʋʋr naa Yesu ɩka dabor lɛ a Nãaŋmɩn nãalʋ̃ʋ na wa, ka a Yesu 'yɛr, "Nãaŋmɩn nãalʋ̃ʋ kʋ̃ wa ka ba bɔ̃ɔn ɛ.
42017021	Bɩɩ ka nɩbɛ 'yɛr, yɩ nyɛ wʋ ka, bɩɩ yɩ nyɛ wʋ kasɛn, bojũu Nãaŋmɩn nãalʋ̃ʋ ben a yɩ pɔ."
42017022	Tɩ pãa 'yɛr kʋ a poturbo, "Sɔ̃ɔ kɔ̃ɔ waara na a yɩn wa bʋɔrɔ ɩka yɩ nyɛ a maa Nɩsaal Bie nɩ nɩbir, tɩchɛ yɩ kʋ̃ nyɛ ma ɛ.
42017023	Nɩbɛ na 'yɛr yɩ naa, 'Kasɛn lɛ wʋ be,' bɩɩ 'Ka lɛ wʋ be.' Yɩ taa ɩrɛ wa joro turo ba chiine be ɛ.
42017024	A maa Nɩsaal Bie bɩbir na kaara naa fɩka a saa na ma nyɩɩr a saaju yi a lõboor nyã tɩ gbem a lõboor ɩ̃sʋɔ.
42017025	Tɩchɛ ɩn den nie di dɔɔyɛ yele yɔɔ jaa pɔ, ka a dɩna nɩbɛ tɔr ma.
42017026	"Lɛ an dɔ̃ɔ kaara a Nowa sɔ̃ɔ, lɛ mɩ lɛ an kaara a maa Nɩsaal Bie sɔ̃ɔ.
42017027	Nɩbɛ dire naa na ba nyuro ka dɔɔr nɩ pɔbɔ kulo taa, tɩ tãn a bɩbir 'lɔ a Nowa na kpɛ a gbor kpɛ̃ɛ pɔ, ka a kʋ̃ɔ paal wa sɔ̃ɔ ba jaa bar.
42017028	"Lɛ mɩ lɛ a kaara a Lotɩ sɔ̃ɔ, nɩbɛ dire naa, na ba nyuro, na ba daara lɩɛb daara, na ba bʋrɔ na ba mɩɛrɛ nɩ yie.
42017029	Tɩchɛ a bɩbir 'lɔ a Lotɩ nɩ wa yi a Sodom bũu nɩ kʋsɩlirsɩ yin saaju lo pɔɔ a nɩbɛ ka ba jaa kpi.
42017030	Lɛ lɛ a maa Nɩsaal Bie bɩbir mɩ na kaara.
42017031	"A bɩbir 'lɔ̃nɔ̃, nɩrɛ na be a wʋ gar ju, ka a wʋ bonsɩ be a die pɔ, wʋ kʋ̃ suu tɩ de ɛ. Lɛ mɩ lɛ nɩrɛ na be puo pɔ kʋ̃ kul tɩ de bon ɛ.
42017032	Yɩ tɩɛr a Lotɩ pɔɔ.
42017033	Ɩ̃sʋɔ jaa na bʋɔrɔ ɩka wʋ faa a wa nyɛvʋr na bɔr wʋ naa, nɩrɛ 'lɔ na lɔb a wʋ nyɛvʋr bar, wʋn tara wʋ naa.
42017034	"N 'yɛrɛ na kʋrɔ yɩ ɩka a tɩ̃sɔɔ 'lɔ̃nɔ̃, nɩbɛ ayi na gãn gaa jie, ka a Nãaŋmɩn wa de bʋ̃'yen tɩ chɛ bʋ̃'yen bar.
42017035	Ka a pɔbɔ ayi nɩɛnɛ jɔ̃, ka a Nãaŋmɩn de bʋ̃'yen tɩ chɛ bʋ̃'yen bar.
42017036	Dɔɔr ayi mɩ na ben puo pɔ, ka a Nãaŋmɩn wa de ɩ̃sʋɔ tɩ chɛ bʋ̃'yen bar."
42017037	Ka ba sʋʋr wʋ, "Sɩ Soro, nyɩnɛ?" Ka wʋ 'yɛr, "Jie bʋ̃kũu na be, be lɛ sɩdumosɩ ma loro."
42018001	Yesu pãa lɔb sʋkpa kʋ a wʋ poturbo na wʋ wiil ba a lɛ ban na sʋɔrɔ Nãaŋmɩn taa baala ɛ.
42018002	Wʋ 'yɛr naa, "A tẽe kɔ̃ɔ pɔ, 'yɛr tɔɔrɔ kɔ̃ɔ dɔ̃ɔ be be, waa joro Nãaŋmɩn dãbɩ̃ɛ ɛ, waa mɩ kaara nɩrɛ nɩbaal ɛ.
42018003	Ka a pɔɔ kʋɔr kɔ̃ɔ mɩ be be a tẽe pɔ, na wʋ ma waara a wʋ sɛ̃ wa 'yɛrɛ, ''Yɛr faa ma a n sãn sʋɔ sɛ̃.'
42018004	Bojũu, gbɛɛ aŋmɩnɛ jaa lɛ wʋ ma tɔr, tɩ wa 'yɛr kʋ wʋ mɩ̃ɛ, 'N gba ba joro Nãaŋmɩn dãbɩ̃ɛ ɛ, bɩɩ kaara nɩrɛ nɩbaal lɛ.
42018005	Tɩchɛ bojũu, a pɔɔ kʋɔr nyãna na yʋɔrɔ dɔ̃ɔnɔ̃ ma, ɩn tɔɔr a wʋ 'yɛr kʋ wʋ ka wʋ ta yʋɔrɔ bala ma ɛ.' "
42018006	Ka a Soro 'yɛr, "Yɩ nyɛ lɛ a 'yɛr tɔɔr filefile nyã na 'yɛr.
42018007	Nãaŋmɩn mɩ kʋ̃ 'yɛr faa a wʋ nɩ-irsɩ na kõnõ kʋrɔ wʋ mɔ̃tɔ̃ɔ nɩ tɩ̃sɔɔ jaa ɛ? Bɩɩ wʋn lɩɛrɛ ban bara?
42018008	N 'yɛrɛ na kʋrɔ yɩ ɩka Nãaŋmɩn na tɔɔr a ba 'yɛr fɔɔ jaa kʋ ba. A maa Nɩsaal Bie wa lɩɛb wa a wɛr pɔ, ɩn nyɛn nɩbɛ ka ba tara sɔɔfʋ ɔ?"
42018009	Yesu lɛ lɔb sʋkpa de man a nɩbɛ bamɩne na tɩɛr ɩka ba ɩn nɩtorsɩ tɩ kaara a ba taaba pɔrɔ.
42018010	"Nɩbɛ ayi lɛ dɔ̃ɔ do a Nãaŋmɩn puorfʋ yir ɩka ba tɩ sʋɔr Nãaŋmɩn. Ɩ̃sʋɔ ɩn Farasee nɩrɛ, ka a ɩ̃sʋɔ mɩ ɩ lõpodiere.
42018011	Ka a Farasee nɩrɛ 'lɔ ir ara, tɩ sʋɔrɔ a Nãaŋmɩn 'yɛrɛ nɩ, 'Nãaŋmɩn n puor fʋn yãan, nɩ ɩn ba kaara a nɩbɛ bamɩne kaar ɛ, nɩfarba, tʋ̃dɛtʋ̃nbɔ, sɛ̃sɛ̃nbɛ, bɩɩ a lõpodiere nyã kaar gba ɛ.
42018012	Maa 'lɔ, n ma gal kɔ̃ gbɛɛ ayi daa jaa pɔ, n bonsɩ pie jaa pɔ, n ma ir naa a bʋ̃'yen.'
42018013	Tɩchɛ ka a lõpodiere 'lɔ mɩ ara tɛɛr jaa na wʋ 'wor nuur, waa 'la dʋɔ kaa saaju ɛ, tɩ na wʋ 'yɛr, 'Nãaŋmɩn kaa n nɩbaal, yelbe-ɩrɛ lɛ n ɩ.'
42018014	A lõpodiere nyã yele tor naa a Nãaŋmɩn sɛ̃, ka wʋ lɩɛb kul gar, a Farasee nɩrɛ 'lɔ. Bojũu nɩrɛ jaa na 'mɔɔrɔ wʋ mɩ̃ɛ saaju, Nãaŋmɩn na siir wʋ naa, tɩ nɩrɛ nyã mɩ na siir a wʋ mɩ̃ɛ, Nãaŋmɩn na 'mɔɔ wʋn saaju."
42018015	Nɩbɛ dɔ̃ɔ waara nɩ bibibil a Yesu sɛ̃ ɩka wʋ sɩɩr ba, ka a poturbo na nyɛ a lɛ na ba mĩi 'yɔ̃ɔ ba.
42018016	Tɩchɛ ka a Yesu bʋɔl a bibiir ka ba wa a wʋ sɛ̃, ka wʋ 'yɛr, "Yɩ bar a bibiir sɔr ka ba wa a n sɛ̃, na yɩ ta ŋmaa ba sɔr ɛ, bojũu banyãna taaba lɛ so a Nãaŋmɩn nãalʋ̃ʋ.
42018017	Yelmɩ̃ɛ lɛ n 'yɛrɛ kʋrɔ yɩ, ɩ̃sʋɔ jaa ba wa de a Nãaŋmɩn nãalʋ̃ʋ nɩtãa a bibibile nyãna kaar ɛ, wʋ kʋ̃ tʋ̃ɔ kpɛ be ɛ."
42018018	A nɩdiere kɔ̃ɔ sʋʋr a Yesu, "Wiwiilsʋ̃, bo lɛ ɩn ɩ naa nyɛ nyɛvʋr na ba tara baarfʋ ɛ?"
42018019	Ka a Yesu sʋʋr wʋ, "Bãa 'yɔ̃ɔ lɛ fʋ bʋɔl ma nɩsʋ̃? Nɩrɛ jaa ba ɩ nɩsʋ̃ ka Nãaŋmɩn tɛɛ ba lɛ ɛ.
42018020	Fʋ bɔ̃ɔ naa a Nãaŋmɩn Nɛɛ. Taa sɛ̃nɛ ɛ, taa kʋrɔ nɩrɛ ɛ, taa juro ɛ, taa ŋmaa jir kara 'yɔ̃ɔ nɩrɛ ɛ, na fʋ 'yɔ̃ɔnɔ̃ a fʋ sãa nɩ a fʋ ma."
42018021	Ka a daba 'yɛr, "A anyãna a jaa lɛ n turo a n bile sɔ̃ɔ wa tãn dɩna."
42018022	Yesu na wõ a nɩtɔ̃ ka wʋ 'yɛr kʋ wʋ, "A chɛ fʋn yelbʋ̃'yen, tɩ da a fʋ bonsɩ a jaa, de põ nɔ̃n dẽme ka a fʋ tara bomo be a saaju, tɩ na fʋ pãa wa turo ma."
42018023	A daba na wõ a nɩtɔ̃ wʋ pʋɔ sɔ̃ɔ naa, bojũu tara sʋɔ lɛ wʋ ɩ.
42018024	Yesu kaa wʋn tɩ 'yɛr, "An ɩn kpɛ̃ɔ a tara sʋɔ na kpɛ Nãaŋmɩn nãalʋ̃ʋ pɔ.
42018025	Sɩrɛ jaa lɛ, an ɩn kɔ̃mɔ̃kɔ̃mɔ̃ nyɔɔma na kpɛ kparpĩi bɔɔ pɔ, gar tara sʋɔ na kpɛ Nãaŋmɩn nãalʋ̃ʋ pɔ."
42018026	Ka a bala na wõ a nɩtɔ̃ sʋʋr a Yesu, "An lɛ na pãa nyɛ faafʋ?"
42018027	Ka a Yesu 'yɛr, "Ala na ɩ tuo nɩrɛ sɛ̃, Nãaŋmɩn sɛ̃ yele jaa ba ɩ tuo ɛ."
42018028	A Pita 'yɛr kʋ wʋ, "Sɩn bar bonsɩ a jaa, tɩ wa turo fʋ."
42018029	Ka a Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, nɩrɛ na bar a wʋ yir, bɩɩ pɔɔ, bɩɩ yɛɛr, bɩɩ a wʋ sãa naa ma, bɩɩ bibiir a Nãaŋmɩn nãalʋ̃ʋ jũu,
42018030	wʋn nyɛn dɔɔl taa a dɩna nɩ daar kɔ̃ɔ na wa lɔɔn nyɛvʋr na ba tara baarfʋ ɛ."
42018031	Yesu tɔɔn a Pie nɩ Ayi yin chɛ̃chɛ̃ɛ, tɩ 'yɛr kʋ ba, "Sɩ ben duoro a Jerusalɛm, ala a jaa a Nãaŋmɩn 'yɛ'yɛrbɛ na sɛb 'yɛr a maa Nɩsaal Bie 'yɛr, an tɩ ɩ naa.
42018032	Ban tɩ nyɔɔ man kʋ a nɩbɛ bala na ba ɩ a Juu nɩbɛ ɛ, ka ba la ma, tʋrɔ ma, na ba chɩr nataar 'yɔ̃ɔ ma, na ba ge ma, tɩ kʋ ma.
42018033	Ka a ber ata daar ka n ir ɩ vʋr go."
42018034	A poturbo ba bɔ̃ɔ a anyãna wʋn 'yɛr par bɩ̃lãa jaa ɛ. A liin ba jaa, baa bɔ̃ɔ a ala wʋn 'yɛrɛ ɛ.
42018035	Yesu na wa gbʋrɔ a Jeriko, jɔ̃ɔ jɛ̃n be a sɔr kõkoor na wʋ sʋɔrɔ.
42018036	Wʋn wa wõ a nɩyɔɔ na chiine tala, a wʋ sʋrɔ, ɩka bo lɛ ɩrɛ.
42018037	Ka ba 'yɛr kʋ wʋ, "Yesu na yi Najaretɩ lɛ tala."
42018038	A wʋ gboolo, "Yesu, David Bidaba, kaa a n nɩbaal."
42018039	Ka a bala na de a nie tãn wʋ 'yɛrɛ pɔɔ a nɛɛ, tɩchɛ ka wʋ chɛnɛ gboolo bʋɔlɔ, "Yesu, David Bidaba, kaa n nɩbaal."
42018040	Ka Yesu tɛɛ ara tɩ 'yɛr ɩka ba tara a daba waan. Lɛ a jɔ̃ɔ na wa gbʋr a Yesu ka wʋ sʋʋr wʋ,
42018041	"Bo lɛ fʋ bʋɔrɔ ɩka n ɩ kʋ fʋ?" Ka a jɔ̃ɔ 'yɛr, "N Soro n bʋɔrɔ naa ɩka n nyɛrɛ."
42018042	Ka a Yesu 'yɛr, "Nyɛrɛ a fʋ sɔɔfʋ sa fʋ naa."
42018043	Ajienaa ka a ɩ wʋ nyɛrɛ naa, na wʋ dãna Nãaŋmɩn turo nɩ a Yesu. A nɩbɛ ba jaa na wa nyɛ a lɛ, ba mɩ dãna naa a Nãaŋmɩn.
42019001	Yesu kpɛ̃n a Jeriko tẽe pɔ tala.
42019002	Ka a daba kɔ̃ɔ be be ban bʋɔlɔ Jakiyas, 'lɔ lɛ ɩ a lõpodierbe nɩkpɛ̃ɛ na wʋ ɩ tara sʋɔ.
42019003	Wʋ bʋɔrɔ naa ɩka wʋ nyɛ Yesu nɩ nɩbir, tɩchɛ ka a nɩbɛ waa, a wʋ kʋ̃ tʋ̃ɔ nyɛ wʋ ɛ, bojũu nɩŋmaa lɛ wʋ ɩ.
42019004	Be lɛ wʋ de nie jo chen tɩ do kɔ̃kɔ̃ɔ tɩɛ ju ɩka wʋ nyɛ a Yesu an ɩ a be lɛ wʋ tu tala.
42019005	Yesu na wa ta a tɩɛ pĩlem, wʋ dʋɔn bʋɔl wʋ, "Jakiyas wa suu fɔɔ, a fʋ yir lɛ ɩn gã dɩna."
42019006	Ka a Jakiyas suu fɔɔ jaa na wʋ tuor de a Yesu nɩ pʋpɛl.
42019007	A nɩbɛ ba jaa nyɛn a lɛ na ba piel hũhũnõ 'yɛrɛ, "Wʋ ben na tɩ kpɛ a yelbe-ɩrɛ nyãna sãan."
42019008	Tɩchɛ ka a Jakiyas ir ara tɩ 'yɛr kʋ a Yesu, "Nyɛ n Soro, ɩn põ naa a n bʋ̃tarsɩ ŋmaa, naa kʋ a nɔ̃n dẽme, ala ɩ n mɩ fɔl nɩrɛ jaa bon, ɩn yab a lɛ dɔɔl gbɛɛ anaar."
42019009	A Yesu 'yɛr kʋ wʋ, "Dɩna faafʋ wan a yir nyã pɔ, bojũu a daba nyã mɩ ɩn a Abraham bie.
42019010	Bojũu a maa Nɩsaal Bie wa naa ɩka n wa bɔ na n faa a bala na bɔr."
42019011	Ban chɛlɛ a anyãna ka wʋ lɔb sʋkpa kʋ ba, bojũu ba gbʋrɔ naa a Jerusalɛm ka nɩbɛ tɩɛr ɩka a Nãaŋmɩn nãalʋ̃ʋ na tɔɔn daa yi ajienaa.
42019012	Wʋ 'yɛr kʋ ba, "Nãbie ɩ̃sʋɔ lɛ ir na chen a tẽtɛɛr ɩ̃sʋɔ ka ba tɩ su wʋ nãa, ka wʋ lɩɛb wa.
42019013	Na wʋ bʋɔl a wʋ gbãgbaar pie na wʋ de a sɛlbie pie na wʋ kʋ ba tɩ 'yɛr, 'Yɩ de a libie anyãna tʋ̃nɔ̃ nɩ, wa tãn a sɔ̃ɔ 'lɔ ɩn na lɩɛb wa.'
42019014	Tɩchɛ ka a wʋ tẽe dẽme 'laar wʋ, ir nɩbɛ tʋ̃ wʋn chen baar ka ba tɩ 'yɛr ɩka, 'Baa bʋɔrɔ a daba nyã ɩka wʋ wa ɩ a ba nãa ɛ.'
42019015	"Wʋ din a nãa na wʋ lɩɛb wa a wʋ tẽe, wʋ wa tʋ̃n bʋɔl a wʋ gbãgbaar bala wʋn kʋ a libie ka ba wa a wʋ sʋʋr kaa a lɛ ban tʋ̃n a libie.
42019016	A 'lɔ na de nie wa 'yɛr naa, 'Nɩkpɛ̃ɛ, a fʋ libir dɔɔn pie dɔɔl.'
42019017	Ka a nɩkpɛ̃ɛ 'yɛr, 'Fʋ maal vɩla fʋn ben tara yelmɩ̃ɛ nɩ a bʋ̃bile nyã, ɩn vɛ̃ naa ka fʋ kaara tẽn pie.'
42019018	A ayi sʋɔ wa 'yɛr, 'Nɩkpɛ̃ɛ, a fʋ libir mɩ dɔɔn anũu dɔɔl.'
42019019	Ka a wʋ nɩkpɛ̃ɛ 'yɛr, 'Mɩ kaara tẽn anũu.'
42019020	"Ka ata sʋɔ mɩ wa 'yɛr, 'Nɩkpɛ̃ɛ nyɛ a fʋ libir ɩn lũ 'yɔ̃ɔ fɔbaa pɔ bin.
42019021	N joro fʋn dãbɩ̃ɛ, bojũu a fʋ yele kpɛ̃mɛ naa. Fʋ ma den a jie 'lɔ fʋn ba bin ɛ, na fʋ ŋma a jie 'lɔ fʋn ba bʋr ɛ.'
42019022	Ka a wʋ nɩkpɛ̃ɛ 'yɛr, 'A fʋ nɛɛ 'yɛrbie lɛ ɩn de tɔɔr a fʋ 'yɛr, gbãgbadɛɛr lɛ fʋ ɩ. Fʋ̃ʋ mɩ̃ɛ bɔ̃ɔn naa ɩka a n yele kpɛ̃mɛ naa, ma de a be ɩn ba bin ɛ, na n ma ŋmara a jie 'lɔ ɩn ba bʋr ɛ.
42019023	Bo lɛ so ka faa de a n libir tɩ 'yɔ̃ɔ a be a libie binfʋ jie ɛ, ɩn ben ta wa, n kʋ̃ naa de ka bon dɔɔl ɛ?'
42019024	Tɩ pãa 'yɛr kʋ a bala na ara a be, 'Yɩ faa a libir 'lɔ a wʋ sɛ̃, na yɩ kʋ a 'lɔ na tara a libie pie.'
42019025	Ka ba 'yɛr, 'Nɩkpɛ̃ɛ, pie lɛ wʋ tara.'
42019026	Wʋ 'yɛr naa, 'N 'yɛrɛ yɩ naa ɩka nɩrɛ 'lɔ na tara wʋn lɛ nyɛn dɔɔl, tɩchɛ nɩrɛ 'lɔ na ba tara ɛ, tɩ tara bɩ̃lãa ban den a bɩ̃lãa ala.
42019027	Tɩchɛ a n dɔ̃dẽme bala na ba bʋɔrɔ ma ɩka n ɩ a ba nãa ɛ, yɩ nyɔɔr ba waan wa kʋ a ka a n niem.' "
42019028	Yesu na 'yɛr a anyãna baar wʋ de ban nie ka ba duoro a Jerusalɛm.
42019029	A lɛ wʋn wa gbʋrɔ a Betefagɩ nɩ a Betanɩ, tɔ̃ɔ ben be ka ba bʋɔlɔ Olive Tɩɩr Tɔ̃ɔ, wʋ tʋ̃ naa a wʋ poturbo ayi tɩ 'yɛr kʋ ba.
42019030	"Yɩ chen a tẽbile 'lɔ a yɩ niem, yɩn wa kpɩɛrɛ a tẽe pɔ yɩn nyɛn bʋ̃pɔlbile ban lũ, baa do wʋ jaa sɛrɛ ɛ, yɩ for wʋ waan.
42019031	Ala ɩ nɩrɛ wa sʋʋr yɩ naa, 'Ŋmɩnɛ a yɩ foro a bʋ̃pɔlbile?' Yɩ 'yɛr wʋ, 'A sɩ Soro lɛ bʋɔrɔ wʋ.' "
42019032	A bala wʋn tʋ̃ chen tɩ nyɛ a lɛ nɛ wʋn 'yɛr ba.
42019033	Ban wa foro a bʋ̃pɔlbile, a bʋ̃pɔlbile dẽme sʋʋr ba naa, "Ŋmɩnɛ a yɩ foro a bʋ̃pɔlbile?"
42019034	A ba 'yɛr, "A sɩ Soro lɛ bʋɔrɔ wʋ."
42019035	Ba waan naa a bʋ̃pɔlbile wa kʋ a Yesu, na ba 'yɩɛr a ba fɔɔr dɔɔl a bʋ̃pɔlbile ju, tɩ nyɔɔ a Yesu ka wʋ do jɩ̃nɛ.
42019036	A lɛ wʋn chiine, lɛ mɩ lɛ a nɩbɛ 'yɩɛrɛ a fɔɔr den a sɔr.
42019037	Wʋn chen wa gbʋrɔ a jie a sɔr na suu a Olive Tɩɩr Tɔ̃ɔ ju, a nɩyɔɔ bala na turo wʋ piel chɩlɛ nɩ nɛkpɛ̃ɛ na ba pɛɛrɛ Nãaŋmɩn a nɛ'maa tʋ̃mɔ̃ ala a jaa ban nyɛ jũu.
42019038	"Nãaŋmɩn wʋ sʋ̃ʋ a nãa 'lɔ wʋn tʋ̃! Nyã'maar ben a saaju, ka a tɩɩr be a saaju jaa saaju."
42019039	Ka a Faraseemɩne na be a nɩyɔɔ bala pɔ, 'yɛr kʋ a Yesu, "Wiwile tãn a fʋ poturbo a ba bar a gɔ̃n."
42019040	A Yesu 'yɛr kʋ ba, "Ala ɩ ba bar a gɔ̃n, kʋsɩbɛ na pɔɔrɔ naa gɔ̃mɔ̃."
42019041	Yesu na wa tara a Jerusalɛm na wʋ nyɛ a tẽe wʋ kõn kʋ wʋ,
42019042	tɩ 'yɛr, "Ala ɩ a fʋ̃ʋ, fʋ̃ʋ gba ta bɔ̃ɔ a bon 'lɔ a dɩna bɩbir nɩ taa waan nyã'maar, tɩchɛ a sɔɔl naa a fʋ sɛ̃.
42019043	A bɩbir na wa vɩɛ yɩ naa, ka a yɩ dɔ̃dẽme wa jilʋ̃ yɩ gʋɔr gʋɔr a jie wʋ jaa.
42019044	Ban nɛb yɩn ŋmɛr nɩ a yɩ bibiir nɩ a yɩ tẽe ba kʋ̃ wa bar kʋsɩr ka wʋ dɔɔl wʋ tɔ ju ɛ, bojũu yaa tɩɛr tɔ a sɔ̃ɔ a Nãaŋmɩn na waara a yɩ sɛ̃ ɛ."
42019045	Wʋ pãa tɩ kpɛ naa a Nãaŋmɩn puorfʋ yir bɛchaar pɔ na wʋ piel dire a bala na daara bara.
42019046	Na wʋ 'yɛr kʋ ba, "A sɛb a Nãaŋmɩn gãn pɔ ɩka, 'A n yir na ɩ naa a puorfʋ jie,' tɩchɛ ka a yɩn maal wʋ a 'nãnyisɩ sɔɔlfʋ jie.' "
42019047	Bɩbir jaa lɛ wʋ wile ba be a Nãaŋmɩn puorfʋ yir, tɩchɛ ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ a nɩbɛrɛ bʋɔrɔ a wʋ kʋfʋ.
42019048	Tɩchɛ baa bɔ̃ɔ lɛ ban na ɩ ɛ, bojũu nɩbɛ ba jaa 'yɔ̃ɔn toor chɛlɛ a wʋ 'yɛr.
42020001	A bɩbir ɩ̃sʋɔ Yesu ben a Nãaŋmɩn puorfʋ yir bɛchaar pɔ, wile a nɩbɛ 'yɛrɛ a Nãaŋmɩn 'yɛr nʋ̃ɔ kʋrɔ ba. Ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe nɩ a nɩbɛrɛ wa a wʋ sɛ̃.
42020002	Na ba sʋʋr wʋ, "'Yɛr kʋ sɩ a jie fʋn nyɛ a sɔr maala nɩ a anyãna, an kʋ fʋ a sɔr nyã?"
42020003	Ka a Yesu mɩ 'yɛr, "N tara na sʋʋrfʋ na sʋʋr yɩ.
42020004	A Jɔɔn na dɔ̃ɔ suoro a nɩbɛ a Nãaŋmɩn kʋ̃ɔ an lɛ 'yɔ̃ɔ wʋ, Nãaŋmɩn lɛ 'yɔ̃ɔ bɩɩ nɩrɛ lɛ 'yɔ̃ɔ wʋ?"
42020005	A ba lɩɛb guor taa 'yɛrɛ, "Ala ɩ sɩ ben 'yɛr ɩka Nãaŋmɩn lɛ 'yɔ̃ɔ wʋ, wʋn lɩɛb sʋʋr sɩ, ŋmɩnɛ a saa sɔɔ de wʋ ɛ?
42020006	Tɩchɛ sɩn mɩ 'yɛr ɩka nɩrɛ lɛ 'yɔ̃ɔ wʋ, a nɩbɛ ba jaa na lɔb sɩn nɩ kʋsɩbɛ, bojũu ba jaa sɔɔn de ɩka Nãaŋmɩn 'yɛ'yɛrɛ lɛ wʋ ɩ."
42020007	Be lɛ a ba 'yɛr, "Saa bɔ̃ɔ a jie an yi ɛ."
42020008	A Yesu mɩ 'yɛr kʋ ba, "N mɩ kʋ̃ 'yɛr kʋ yɩ a jie ɩn nyɛ a sɔr maala nɩ a anyãna ɛ."
42020009	Yesu chɛnɛ na 'yɛrɛ nɩ a nɩbɛ na wʋ lɔb a sʋkpa nyã kʋ ba, "Daba lɛ bʋr a tɩwɔ̃nsɩ de kʋ tʋ̃tʋ̃nbɔ a ba kaara, tɩ yɔ chen tɛɛr na wʋ tɩ kor be jaa.
42020010	Ka a tɩɩr wɔ̃mɔ̃ mʋɔfʋ sɔ̃ɔ wa ta ka wʋ ir a tʋ̃tʋ̃nɔ̃ ɩ̃sʋɔ tʋ̃ a bala na kaara wʋ a puo ka ba pɔr a wɔ̃mɔ̃ amɩne tɩr. Tɩchɛ ka a nɩbɛ bala ŋme wʋ bar ka wʋ kul nũjaal.
42020011	Ka wʋ lɛ tʋ̃ a tʋ̃tʋ̃nɔ̃ ɩ̃sʋɔ go, tɩchɛ a 'lɔ mɩ ba lɛ ŋme ŋme naa tɩ tu tu wʋ bar, ka wʋ mɩ lɩɛb kul a nũjaala.
42020012	Ka wʋ lɛ maal tʋ̃ a ata sʋɔ ka ba ŋme a 'lɔ 'yɔ̃ɔ baal 'mɔɔ lɔb bar a yõo.
42020013	"A puo sʋɔ pãa 'yɛr, 'Ŋmɩnɛ lɛ ɩn ɩ? Ɩn tʋ̃n a n bidanʋ̃naa amɩne sɛ̃ ban jo wʋn vĩ.'
42020014	Tɩchɛ a tʋ̃tʋ̃nbɔ na wa nyɛ a bidaba na waara a ba guor taa 'yɛr, 'Nyã lɛ ɩ a bʋ̃dire, yɩ ɩ a sɩ kʋ wʋ bar tɩ de a bonsɩ.'
42020015	Na ba nyɔɔ wʋ vu yin a puo kõkoor na ba tɩ kʋ wʋ. Bo lɛ a puo sʋɔ na wa ɩ a nɩbɛ banyãna?
42020016	Wʋn wa kʋ naa a nɩbɛ banyãna bar, tɩ de a puo kʋ nɩyor." Lɛ a nɩbɛ na wa wõ a 'yɛrbir nyã a ba 'yɛr, "A kʋ̃ tʋ̃ɔ ɩ a lɛ ɛ."
42020017	Ka a Yesu kaa ba a lɛ a tɩ̃ɩɩ tɩ sʋʋr, "Ala ɩ a kʋ̃ ɩ a lɛ ɛ, a par nɩ bo an sɛb a Nãaŋmɩn gãn pɔ ɩka, 'A kʋsɩr 'lɔ a mɩmɩɛrbɛ na tɔr lɛ ɩ a kʋsɩr ju?'
42020018	Ɩ̃sʋɔ jaa wa lo a kʋsɩr nyã ju na kar kara, tɩchɛ 'lɔ mɩ wa lo dib ɩ̃sʋɔ wʋn pʋrpʋr wʋ naa."
42020019	Ka a Mosesɩ nɛɛ wiwiilbe nɩ a Juu nɩbɛ bɔɔrlo nɩbɛrɛ kaara sɔr 'lɔ ban na tu nyɔɔ wʋ fɔɔ, bojũu ba bɔ̃ɔn naa ɩka bala lɛ wʋ lɔb a sʋkpa gbɛb, tɩchɛ na ba joro a nɩbɛ dãbɩ̃ɛ.
42020020	Ba jʋrɔ naa Yesu, na ba ir nɩbɛ tʋ̃ ka ba tɩ maala fɩka nɩsʋ̃n tɩ jʋrɔ wʋ. Ba bʋɔrɔ naa ɩka ba wõ a wʋ nɛɛ 'yɛrbie de nyɔɔn wʋ 'yɔ̃ɔ kpɛ̃ɔ sʋɔ nũu pɔ, na ɩ a paal nɩkpɛ̃ɛ.
42020021	A nɛbɛr nɩbɛ banyãna sʋʋr wʋ naa, "Wiwile sɩ bɔ̃ɔ naa ɩka fʋ ma 'yɛr naa na fʋ wiil a lɛ na tor, faa 'yɔ̃ɔnɔ̃ nɩbɛ gar taa ɛ, tɩchɛ na fʋ wile a nɩbɛ Nãaŋmɩn sɔr nɩ yelmɩ̃ɛ.
42020022	Sɔr ben be a sɩn yab a lõpo kʋ a Nãkpɛ̃ɛ Siisa bɩɩ sɔr ba be be ɛ?"
42020023	Yesu nyɛn a ba yɛ̃ na wʋ 'yɛr kʋ ba,
42020024	"Yɩ wiil ma a libikur. An ju ŋmaa nɩ a wʋ yuor lɛ be be?"
42020025	A ba 'yɛr, "A Nãkpɛ̃ɛ Siisa lɛ." A wʋ 'yɛr kʋ ba. "Yɩ kʋ a Nãkpɛ̃ɛ Siisa a ala na ɩ a Nãkpɛ̃ɛ Siisa bon na yɩ mɩ de a ala na ɩ a Nãaŋmɩn bon mɩ kʋ a Nãaŋmɩn."
42020026	Ba bɛr wʋn a nɛɛ faa a anyãna wʋn 'yɛr a chãsara, ka nɛɛr 'maa ba nɩ a 'yɛr nyãna wʋn 'yɛr, a ba ɩ gbulo gbulo.
42020027	A Saduseemɩne na 'yɛr ɩka a kũu pɔ irfʋ ba be be ɛ, bamɩne wan a Yesu sɛ̃ wa sʋʋr wʋ.
42020028	"Wiwile, Mosesɩ sɛb 'yɔ̃ɔ a wʋ gãn pɔ kʋ sɩ ɩka, ala ɩ daba kul pɔɔ na wʋ wa kpi, tɩchɛ ka a pɔɔ ba dɔɔ bie ɛ, a yɛbɛ wʋ de a pɔɔ kʋɔr kul na wʋ dɔɔ bie kʋ a yɛbɛ.
42020029	Yɛɛr ayopõi lɛ dɔ̃ɔ be be, ka a ba kpɛ̃ɛ kul pɔɔ na wʋ kpi, tɩ baa dɔɔ bie ɛ.
42020030	Ka a wʋ turo
42020031	nɩ a ata sʋɔ mɩ kul a pɔɔ, tɩ kpi, lɛ a yɛɛr ayopõi bala mɩ, kul a pɔɔ tɩ kpi baa dɔɔ bie ɛ.
42020032	A baaraa jaa ka a pɔɔ mɩ kpi.
42020033	An be a lɛ, bala wa ir a kũu pɔ, buor sʋɔ pɔɔ lɛ wʋn ɩ, an ɩ ba jaa ayopõi kul wʋ naa?"
42020034	A Yesu 'yɛr kʋ ba, "Nɩbɛ na be ka a wɛr pɔ, kulo nɩ taa.
42020035	Tɩchɛ a bala na sɛɛn na ir a kũu pɔ a bɩbir 'lɔ, bala ba kulo taa ɛ.
42020036	Bala kʋ̃ lɛ kpi go ɛ, nɩtãa lɛ a malakasɩ na ba kpire ɛ. Ba ɩ naa Nãaŋmɩn bibiir an ɩ bala lɛ ɩ a kũu pɔ irfʋ bibiir.
42020037	A kũu pɔ irfʋ, Mosesɩ mɩ wiil sɩ naa ɩka a ɩn yelmɩ̃ɛ a lɛ wʋn sɛb a wʋ gãn pɔ, a Nãaŋmɩn na 'yɛrɛ nɩ wʋ a tɩbile na 'lɩrɛ a bũu, ka wʋ sɛb ɩka Nãaŋmɩn bʋɔl wʋ mɩ̃ɛ, Abraham, Isaakɩ nɩ a Jekɔb Nãaŋmɩn.
42020038	Waa ɩ kũn Nãaŋmɩn ɛ, tɩchɛ wʋ ɩn a vʋɛ Nãaŋmɩn a wʋ 'yɔ̃ɔ lɛ ba jaa ɩ vʋɛ."
42020039	Ka a Mosesɩ nɛɛ wiwiilbe bamɩne 'yɛr, "Wiwile, fʋ 'yɛr vɩla."
42020040	Nɩrɛ jaa ba lɛ 'la sʋʋr wʋ go ɛ.
42020041	Yesu pãa sʋʋr ba naa, "Ŋmɩnɛ lɛ a ɩ ka a nɩbɛ 'yɛrɛ ɩka a Kɩrɩsɩto ɩn a Nãa David Bidaba?
42020042	A Nãa David mɩ̃ɛ 'yɛr a wʋ yiel gãn pɔ, 'A n Soro Nãaŋmɩn 'yɛr kʋ a n Soro nyã wʋn ir, "Jɩ̃nɛ a n nũsʋ̃ɔ jie,
42020043	ka n wa de a fʋ dɔ̃dẽme bin a fʋ gbɛɛ pĩlem." '
42020044	A Nãa David bʋɔl wʋ naa a wʋ Soro, ŋmɩnɛ wʋn lɛ ɩrɛ wa ɩ a wʋ bie?"
42020045	A nɩbɛ na chɛlɛ a lɛ wʋn 'yɛrɛ, ka Yesu 'yɛr kʋ a poturbo.
42020046	"Yɩ gu yɩ mɩ̃ɛ a Mosesɩ nɛɛ wiwiilbe 'yɔ̃ɔ. Ba nʋ̃ naa fuu vɛɛsɩ sufʋ, na ba nʋ̃ ɩka ba puoro ba a dar pɔ. A ba lɔ̃ɔfʋ yie a niem lɛ ba ma jɩ̃nɛ na ba jɩ̃nɛ a jibɛrɛ jie bala wa lɔ̃ɔ dire.
42020047	Bala lɛ ma fɔlɔ a pɔɔ kɔɛ yie na ba ma sʋɔr Nãaŋmɩn kor bʋɔrɔ ɩka a nɩbɛ ba kaara ba. Ban nyɛn ge dɛɛr."
42021001	Yesu dʋɔn kaa nyɛ a tara dẽme na 'yɔ̃ɔnɔ̃ a ba libie be a Nãaŋmɩn puorfʋ yir.
42021002	Wʋ nyɛn pɔɔ kʋɔr nɔ̃ɔ sʋɔ mɩ na 'yɔ̃ɔ kobsɩ ayi.
42021003	A Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ ɩka a pɔɔ kʋɔr nɔ̃ɔ sʋɔ nyã 'yɔ̃ɔn gar ba jaa.
42021004	A nɩbɛ banyãna ma ir 'yɔ̃ɔ tɩ chɛ a libie amɩne, tɩchɛ a pɔɔ nyã bon jaa wʋn tara lɛ wʋ de 'yɔ̃ɔ."
42021005	A Yesu poturbo bamɩne 'yɛrɛ na a lɛ ban maal a Nãaŋmɩn puorfʋ yir nɩ a kʋsɩr vɩɛlsɩ, nɩ a kʋfʋsɩ ban kʋ Nãaŋmɩn. Tɩchɛ ka Yesu 'yɛr kʋ ba,
42021006	"A kʋsɩbɛ anyãna yɩn nyɛ a kana, sɔ̃ɔ waara naa, ɩ̃sʋɔ jaa kʋ̃ dɔɔl a wʋ tɔ ju ɛ, a jaa na wɛl gã tẽe."
42021007	Ka ba sʋʋr wʋ, "Wiwile, dabor lɛ an ɩ? Bo lɛ na ɩ a jɩ̃nɛ ala wa bʋɔrɔ a ɩfʋ?"
42021008	A wʋ 'yɛr kʋ ba, "Yɩ gu yɩ mɩ̃ɛ ka nɩrɛ taa bɛl yɩ ɛ. Bojũu nɩyɔɔ lɛ na de a n yuor waan wa 'yɛrɛ ɩka, 'Maa lɛ ba ɩ,' ka a ɩ, 'Sɔ̃ɔ gbʋr naa.' Yɩ taa turo ba ɛ.
42021009	Yɩn wa wõ jɛɛr nɩ faa taa, yɩ ta vɛ̃ ka dãbɩ̃ɛ kpɛ yɩ ɛ. A anyãna lɛ na de nie wa, tɩchɛ a ba ɩ a baarfʋ lɛ ɛ."
42021010	Tɩ pãa 'yɛr kʋ ba, "Nɩbɛ na ir tɩ jɛɛr nɩ a tẽe ɩ̃sʋɔ nɩbɛ, ka a nãmɩne mɩ ir jɛɛrɛ taa.
42021011	A tẽe na mɩr naa a jie wʋ jaa ka a kɔ̃ lo ka a baal dɛbɛ de jiir a jaa ka a dãbɩ̃ɛ nɩ jɩ̃nɛ yi saaju.
42021012	"Sɛrɛ tɩchɛ ka anyãna na wa ɩ ban ge yɩ naa, na ba nyɔɔr yɩ chiin a lɔ̃ɔfʋ jiir na ba fɩr yɩ chiin tɩ pɔɔ. Ban fɩr yɩn chiin a nãmɩne yie nɩ a paal nɩbɛrɛ jie a n yuor jũu.
42021013	A anyãna na kʋ yɩn sɔr ka yɩ di a n dãasɩɛ kʋ ba.
42021014	Tɩchɛ yɩ ta ɩ ka a ɩ yɩ tɩɛrɛ a lɛ yɩn na tɩ 'yɛr faa yɩ mɩ̃ɛ ɛ.
42021015	Bojũu maa lɛ na kʋ yɩ a 'yɛr nɩ a yɛ̃ ka a yɩ sãma dẽme kʋ̃ tʋ̃ɔ nyɛ jie chɩɩr yɩ ɛ.
42021016	A yɩ sãamɩne nɩ a yɩ mamɩne, yɛɛr nɩ a yɩ bal nɩbɛ nɩ a yɩ barmɩne na gar 'yɔ̃ɔ yɩ ka ba kʋ a yɩ bamɩne.
42021017	Nɩbɛ ba jaa na 'laar yɩ naa a maa jũu.
42021018	Tɩchɛ a yɩ jukɔɔlbir kʋ̃ wa wɛ ɛ.
42021019	Yɩn chɛnɛ sɔɔ Nãaŋmɩn nɩ yelmɩ̃ɛ yɩn faan yɩ mɩ̃ɛ.
42021020	"Yɩn wa nyɛ a sojasɩ a ba wa ŋmaa jilʋ̃ a Jerusalɛm, yɩ bɔ̃ɔ ɩka a wʋ wɛlfʋ gbʋr jaa yɛ̃yɛ̃.
42021021	Ka a bala na pãa be a Judiya ba joro duoro a tɔ̃n jur. A bala mɩ na be a a Jerusalɛm tẽe pɔ, yɩ joro yire, ka a bala mɩ na be a tẽe kõkoor ba ta lɛ kpɛ a tẽe pɔ go ɛ.
42021022	A sɔ̃ɔ nyãna lɛ a Nãaŋmɩn na kpãa a Isɩral nɩbɛ, a kpãafʋ nyã na ɩn a lɛ ban sɛb a Nãaŋmɩn gãn pɔ.
42021023	A bɩbir nyã na ɩn wõm kʋ a pɔɔ pʋʋr nɩ a bipɩlɛ dẽme, dɔɔyɛ kpɛ̃ɛ na ben a wɛr pɔ, bojũu Nãaŋmɩn suur lɛ dire a wʋ nɩbɛ.
42021024	Sɔkpɛ̃ɛ lɛ ban kʋn ba, tɩ nyɔɔr ba nɩpɔɔrsɩ kaar kʋ a paalsɩ. Ka a bala na ba ɩ a Juu nɩbɛ na nɛɛrɛ naa a Jerusalɛm wa tɩ tãn a sɔ̃ɔ 'lɔ a Nãaŋmɩn na 'yɔ̃ɔ kʋ ba.
42021025	"Yɩn nyɛn jɩ̃nsɩ a mɔ̃tɔ̃ɔ pɔ, ŋmɛra pɔ nɩ a ŋmɛrbie pɔ. Tuo na pɔɔn nɩbʋrɔ jaa na be ka wɛr ju, ka dãbɩ̃ɛ kpɛ a nɩbɛ, a man kpɛ̃ɛ kʋ̃ɔ na kara na a ɔɔrɔ.
42021026	Dãbɩ̃ɛ nyã na vɛ̃ naa ka a nɩbɛ pɛl, bojũu ba bɔ̃ɔn naa a dɔɔyɛ nyã na waara a wɛr pɔ, a saaju bomo a jaa na dɔ̃ɔnɔ̃ naa.
42021027	A daar 'lɔ̃nɔ̃ lɛ ban nyɛ a maa Nɩsaal Bie na yi a julõjuur pɔ, waara nɩ a kpɛ̃ɔ nɩ a tɩɩr kpɛ̃ɛ.
42021028	A yele anyãna wa ɩrɛ, yɩ ir ara tɩ jɛɛr a yɩ jur, bojũu a yɩ faafʋ gbʋrɔ naa."
42021029	Sʋkpa nyã lɛ a Yesu lɔb kʋ ba, na wa 'yɛr, "Yɩ kaa a pɔlpɔl tɩɛ nɩ a tɩɩr a jaa.
42021030	Yɩn wa nyɛ ka a tʋɔrɔ a vaar yɩ ma bɔ̃ɔn naa ɩka tʋl tara naa.
42021031	A lɛ mɩ lɛ, yɩn wa nyɛ a yelsɩ anyãna ka a ɩrɛ, yɩ bɔ̃ɔn ɩka a Nãaŋmɩn nãalʋ̃ʋ gbʋr naa.
42021032	"Yelmɩ̃ɛ jaa lɛ n 'yɛrɛ kʋrɔ yɩ ɩka nɩsaal jaa kʋ̃ kpi baar ɛ, tɩchɛ ka a yelsɩ anyãna ɩ ɛ.
42021033	A saaju nɩ a tẽe, a jaa na wa baaraa, tɩchɛ a maa 'yɛrbie kʋ̃ wa baar ɛ.
42021034	"Yɩ guro yɩ mɩ̃ɛ, ka a yɩ nyãa taa pɔɔ ɛ, nɩ dãa kuolfʋ nɩ a ɩ̃gãn nyã bʋ̃bʋɔrsɩ ka a bɩbir nyã taa wa dũu yɩ fɩka chɛbaa na tɛb ɛ.
42021035	Bojũu a lɛ na ɩ ɩn na wa, pɔɔn nɩrɛ jaa na be ka a wɛr nyã pɔ.
42021036	Yɩ kaara na yɩ sʋɔrɔ Nãaŋmɩn, na yɩ tʋ̃ɔ jo yi a ala a jaa na wa wa ɩ pɔ, na yɩn tʋ̃ɔ ara a maa Nɩsaal Bie niem."
42021037	A Yesu ma wile naa a nɩbɛ be a Nãaŋmɩn puorfʋ yir, tɩchɛ ka a tɩ̃sɔɔ ka wʋ ma do a tɔ̃ɔ 'lɔ ban bʋɔlɔ a Olive Tɩɩr Tɔ̃ɔ tɩ gã a be.
42021038	Ka a nɩbɛ ma chɛnɛ ŋmaa ir a bibio wa be a Nãaŋmɩn puorfʋ yir ɩka ba wa chɛl a wʋ 'yɛr.
42022001	A Paanʋ̃kõo Lɔ̃ɔfʋ ban bʋɔlɔ a Gõl Bar Difʋ gbʋrɔ naa.
42022002	Ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe bʋɔrɔ sɔr 'lɔ ban na tu nyɔɔ a Yesu jaa jom, bojũu ba joro naa a nɩbɛ dãbɩ̃ɛ.
42022003	Ka a Satan pãa kpɛ a Judas na yi a Isɩkariyot na ɩ a nɩtʋ̃nsɩ pie nɩ ayi ɩ̃sʋɔ.
42022004	Wʋ ir chen a bɔɔrlo nɩbɛrɛ nɩ a Nãaŋmɩn puorfʋ yir gugurbo sɛ̃, ka ba tɩ man taa lɛ wʋn na ɩ, ka ba nyɔɔ a Yesu.
42022005	Ba pʋɔ pɛl naa ka ba sɔɔ ɩka ban kʋ wʋ naa libie.
42022006	Judas sɔɔ naa na wʋ kaara bʋɔrɔ sɔr 'lɔ wʋn na nyɔɔ a Yesu kʋ ba ka a nɩyɔɔ ba be be ɛ.
42022007	A Paanʋ̃kõo bɩbir vɩɛ naa, ka ban kʋ a Gõl Bar Difʋ pɛr.
42022008	Yesu tʋ̃n a Pita nɩ Jɔɔn na wʋ 'yɛr, "Yɩ chen tɩ chɔɔr jie ka sɩ chen tɩ di a Gõl Bar Difʋ."
42022009	Ka ba sʋʋr wʋ, "Nyɩnɛ lɛ fʋ bʋɔrɔ ɩka sɩ chen tɩ chɔɔr?"
42022010	A wʋ 'yɛr, "Yɩn wa tɩ kpɛ a tẽe pɔ, yɩn tuor daba na tuo kʋ̃ɔ nɩ yuor yɩ turo wʋ tɩ kpɛ̃n a yir 'lɔ pɔ wʋn kpɛ.
42022011	Na yɩ tɩ 'yɛr a yir sʋɔ, a wiwile lɛ 'yɛr ɩka sɩ wa sʋʋr fʋ kaa, ka nyɩnɛ lɛ a sãanba die be, ka 'lɔ naa wʋ poturbo na wa di a Gõl Bar Difʋ?
42022012	Wʋn wiil yɩn bɔɔpɩɛ dikpɛ̃ɛ ban chɔɔr yɩ maal a bʋ̃diir a be."
42022013	Ba chen tɩ nyɛ a lɛ nɛ a Yesu na 'yɛr na ba chɔɔr a bʋ̃diir a be.
42022014	A sɔ̃ɔ na wa ta Yesu nɩ a wʋ nɩtʋ̃nsɩ wa jɩ̃nɛ naa a bʋ̃diir par.
42022015	Be lɛ wʋ 'yɛr kʋ ba, "N bʋɔrɔ na yɔɔ jaa ɩka n 'mataa din yɩ a Gõl Bar nyã bʋ̃diir tɩ na n di a dɔɔyɛ.
42022016	Bojũu n 'yɛrɛ na kʋrɔ yɩ ɩka n kʋ̃ lɛ di yaa go ɛ, wa tɩ tãn yele jaa na maal baar a Nãaŋmɩn nãalʋ̃ʋ pɔ."
42022017	Wʋn wa de a dãa naa ŋmele wʋ puor Nãaŋmɩn yãan tɩ 'yɛr kʋ a wʋ nɩtʋ̃nsɩ, "Yɩ de a anyã nyũ lʋɔr taa.
42022018	Bojũu n 'yɛrɛ na kʋrɔ yɩ ɩka n kʋ̃ lɛ nyũ a dãa anyãna go ɛ, tɩ tãn a Nãaŋmɩn nãalʋ̃ʋ waa daar."
42022019	Wʋ lɛ den a paanʋ̃ɔ puor Nãaŋmɩn yãan tɩ na wʋ ŋma de kʋ ba tɩ 'yɛr, "A maa ɩ̃gãn lɛ a nyãna ɩn diere kʋrɔ yɩ, yɩ maala a nɩtɔ̃ tɩɛrɛ nɩ ma."
42022020	Lɛ nɩ wʋ ju lɛ ban wa di baar wʋ den a ŋmele tɩ 'yɛr, "A ŋmele nyã ɩn a nɛtɩr paalaa na ɩ a maa jɩ̃ɩ na kpaar a yɩ jũu.
42022021	"Tɩchɛ a 'lɔ na garʋ 'yɔ̃ɔ ma lɛ n 'mataa dire nɩ a bʋ̃diir.
42022022	A maa Nɩsaal Bie na chen naa nɩtãa lɛ a Nãaŋmɩn na bin, tɩchɛ nɛbier ben a nɩrɛ 'lɔ na garʋ 'yɔ̃ɔ ma."
42022023	A ba piel sʋrɔ taa ɩka a ba buor sʋɔ lɛ na pãa tʋ̃ a nɩtɔ̃.
42022024	Ka nɛchɩrɛ mɩ ir a nɩtʋ̃nsɩ pɔ, a ba chɩrɛ taa bʋɔrɔ ɩka ba bɔ̃ɔ buor sʋɔ lɛ na ɩ a ba jaa nɩkpɛ̃ɛ.
42022025	A Yesu 'yɛr kʋ ba, "A bala na ba ɩ a Juu nɩbɛ nãmɩne ɛ, ma fɩrɛ naa a nɩbɛ, ka a bala mɩ na wile a ba kpɩ̃ɛn bʋɔlɔ ba mɩ̃ɛ, nɩsʋ̃nbɔ.
42022026	Tɩchɛ yɩn 'lɔ a ba ɩ lɛ lɛ ɛ, a 'lɔ na ɩ a yɩ kpɛ̃ɛ, 'lɔ lɛ na ɩ a yɩ jaa bibile, a 'lɔ na kaara yɩ, 'lɔ lɛ na tʋ̃nɔ̃ kʋrɔ yɩ.
42022027	Nɩbuor sʋɔ lɛ ɩ kpɛ̃ɛ, a 'lɔ na jɩ̃nɛ a bʋ̃diir par, bɩɩ a 'lɔ na põnõ? A ba ɩ a 'lɔ na jɩ̃nɛ a bʋ̃diir par ɛ? Tɩchɛ a maa na ɩ a yɩ nɩkpɛ̃ɛ ben a yɩ sɛ̃, ɩ a yɩ bʋ̃ põnõ.
42022028	"Yɩn lɛ ɩ a nɩbɛ bala na chɛnɛ ara gu ma a n wõm pɔ.
42022029	N kʋ yɩn a nãalʋ̃ʋ nɩtãa lɛ a n Sãa na kʋ ma a nãalʋ̃ʋ.
42022030	Ka maa nɩ yɩn lɔ̃ɔ di tɩ nyũ be a n nãalʋ̃ʋ pɔ, na yɩ jɩ̃nɛ a nãa dakɔɔ ju tɔɔrɔ a Isɩral balsɩ pie nɩ ayi 'yɛr.
42022031	"Simon, Simon, a Satan sʋɔr sɔr Nãaŋmɩn sɛ̃ ɩka wʋ yɩɛl yɩ chi kaar.
42022032	Tɩchɛ a fʋ̃ʋ Pita n sʋɔr Nãaŋmɩn kʋ fʋ ɩka, a fʋ sɔɔfʋ ta bʋ̃bʋr ɛ, a fʋ̃ʋ wa lɩɛb puor, fʋ 'yɔ̃ɔ a fʋ taaba ɩ̃kpɩ̃ɛn."
42022033	Tɩchɛ ka a Simon 'yɛr, "N Soro, n chɔɔr naa ɩka maa nɩ fʋ̃ʋ lɛ na lɔ̃ɔ kpɛ a pɔɔfʋ die pɔ, na sɩ 'mataa kpi."
42022034	A Yesu 'yɛr, "A fʋ̃ʋ Pita, sɛrɛ ka a nɔraa kõ a dɩna fʋn chɩɩr gbɛɛ ata ɩka faa bɔ̃ɔ ma ɛ."
42022035	Be lɛ a Yesu pãa sʋʋr ba, "Ɩn dɔ̃ɔ tʋ̃ yɩ a nũjaala, yaa tara libie ɛ, bɩɩ wʋɔ nɩ nafɔɔr ɛ, yɩ dɔ̃ɔ bɔ bon faa bɩɩ?" A ba 'yɛr ɩka baa bɔ bon jaa faa ɛ.
42022036	A wʋ 'yɛr kʋ ba, "Tɩchɛ pʋ̃pãanyã, fʋ̃ʋ nyã na tara libie de, fʋ̃ʋ nyã mɩ na tara wʋɔ de, fʋ̃ʋ nyã na ba wa tara sɔkpɛ̃ɛ ɛ, de a fʋ fuu da na fʋ dãn a sɔkpɛ̃ɛ.
42022037	A sɛb a Nãaŋmɩn gãn pɔ ɩka, 'Ba sɔr wʋn 'yɔ̃ɔ a tʋ̃dɛbɛ dẽme pɔ.' N 'yɛrɛ na kʋrɔ yɩ ɩka maa lɛ ban maal a lɛ nɛ, ɔ̃ɔ, a lɛ ban sɛb a n yele a gbʋrɔ na tafʋ."
42022038	Ka a poturbo 'yɛr, "Sɩ Soro nyɛ sɔbɛrɛ ayi." A wʋ 'yɛr, "A sɛɛ naa."
42022039	Yesu yin duoro a Olive Tɩɩr Tɔ̃ɔ ju, nɩtãa lɛ wʋn ma ɩrɛ ka a wʋ poturbo turo wʋ.
42022040	Wʋn wa ta a jie wʋ 'yɛr kʋ ba, "Yɩ sʋɔrɔ Nãaŋmɩn na yɩ taa lo a bɛɛr kaa pɔ ɛ."
42022041	Wʋ tɔɔn jãa ba bɩ̃lãa fɩka kʋsɩr fʋn na lɔb ka wʋ ta, na wʋ gbʋr dumo sʋɔrɔ Nãaŋmɩn 'yɛrɛ,
42022042	"N Sãa, ala ɩ fʋ bʋɔrɔ naa, de a dɔɔyɛ ŋmele nyãna bar ma, a ɩ a fʋ bɔfʋ a ta ɩ a maa bɔfʋ ɛ."
42022043	Be lɛ a malaka yi be a saaju wa a wʋ sɛ̃ wa 'yɔ̃ɔ wʋ ɩ̃kpɛ̃ɔ.
42022044	A nɩbaal na kpɛ wʋ a lɛ, ka wʋ sʋɔrɔ Nãaŋmɩn kpɛ̃ɔ jaa ka a nyĩe hãna wʋ loro tẽe fɩka jɩ̃ɩ.
42022045	Wʋn wa ir a Nãaŋmɩn sʋɔrfʋ jie lɩɛb chen tɩ nyɛ ka a wʋ poturbo gã gur nɩ pʋsɔ̃ɔ.
42022046	Ka wʋ sʋʋr ba, "Ŋmɩnɛ a yɩ gã guro? Yɩ ir sʋɔrɔ Nãaŋmɩn na yɩ taa lo a bɛɛr kaa pɔ ɛ."
42022047	Wʋn chɛnɛ 'yɛrɛ a lɛ ka a ɩ a nɩyɔɔ daan sãa, ka a 'lɔ ban bʋɔlɔ a Judas a Pie Nɩ Ayi ɩ̃sʋɔ lɛ de ba a nie. Wʋ tɔɔn ta a Yesu puor wʋ.
42022048	Tɩchɛ ka a Yesu sʋʋr wʋ, "Judas, fʋ ben de puorfʋ garʋ 'yɔ̃ɔ a maa Nɩsaal Bie?"
42022049	Yesu poturbo na nyɛ a lɛ na ɩrɛ ka ba sʋʋr wʋ, "Sɩ Soro, sɩ chɩɛrɛ nɩ a sɔbɛrɛ bɩɩ?"
42022050	Ka a ba ɩ̃sʋɔ chɛ a Juu nɩbɛ bɔɔrlo nɩkpɛ̃ɛ gbãgbaa nũsʋ̃ɔ toor ŋmaa.
42022051	Tɩchɛ ka a Yesu 'yɛr, "Yɩ ta lɛ maal a lɛ ɛ." Tɩ na wʋ sɩɩr a daba toor ka wʋ choo.
42022052	A Yesu pãa sʋʋr a Juu nɩbɛ bɔɔrlo nɩbɛrɛ nɩ a Nãaŋmɩn puorfʋ yir gugurbo nɩbɛrɛ nɩ a Juu nɩbɛ nɩdierbe, "A mɔ̃ nɩbier lɛ n ɩ ka yɩ waan sɔbɛrɛ nɩ dakʋrsɩ a n nyɔɔfʋ jie bɩɩ?
42022053	Maa nɩ yɩn lɛ be be bɩbir jaa be a Nãaŋmɩn puorfʋ yir bɛchaar pɔ, yaa nyɔɔ ma ɛ, tɩchɛ a yɩ bɩbir vɩɛ naa ka a libe mɩ di nãa."
42022054	Ba nyɔɔ naa Yesu, na ba chiine a bɔɔrlo nãa yir, ka a Pita mɩ be a puor na wʋ turo.
42022055	Ban tɩ ta ba gbɔɔn bũu be a bɛchaar sãlsɔɔ 'mataa jɩ̃nɛ ka a Pita mɩ tɩ pʋɔ ba ka ba 'mataa jɩ̃nɛ.
42022056	Ka a gbãgbapɔɔbile nyɛ wʋ a bũu na chaar na wʋ kaara wʋ jaa tɩ̃ɩɩ tɩ wa 'yɛr, "A daba nyã mɩ ɩn a wʋ poturo ɩ̃sʋɔ."
42022057	Tɩchɛ ka a Pita chiir 'yɛr, "Pɔɔ, n ba bɔ̃ɔ wʋ ɛ."
42022058	A ba kor ɛ ka a nɩrɛ ɩ̃sʋɔ nyɛ wʋ na wʋ 'yɛr, "Fʋ mɩ ɩn a ba ɩ̃sʋɔ." Ka a Pita 'yɛr, "Daba, n ba ɩ a ba ɩ̃sʋɔ ɛ."
42022059	A ba lɛ kor ɛ, ka a nɩrɛ ɩ̃sʋɔ mɩ 'yɛr, "A ba ɩ baal ɛ, a daba nyã ɩn a ba ɩ̃sʋɔ bojũu Galilee lɛ wʋ yi."
42022060	Ka a Pita 'yɛr, "Daba, n ba bɔ̃ɔ a ala fʋn 'yɛrɛ ɛ." Ka a nɔraa mɩ tɔ̃ɔ kõ a lɛ nɛ.
42022061	Ka a Yesu lɩɛb na wʋ kaa a Pita, a wʋ tɔ̃ɔ tɩɛr tɔ a lɛ a Yesu na 'yɛr kʋ wʋ ɩka, "Sɛrɛ tɩchɛ ka a nɔraa kõ a dɩna fʋn chiir man gbɛɛ ata."
42022062	Ka a Pita ir yi a yõo na wʋ tɩ kõ nɩbaal kõn.
42022063	A dɔɔr bala na nyɔɔ a Yesu, piel na ba ɩrɛ wʋ laara tɩ ŋmiere wʋ.
42022064	Ba pɔɔ wʋ naa nɩbie tɩ sʋʋr, "Bɔ̃ɔ na fʋ 'yɛr kʋ sɩ a nɩnyɩnɛ na ŋme fʋ?"
42022065	Ba lɛ den 'yɛrbidɛbɛ yɔɔ tʋ tʋn wʋ.
42022066	A wɛr na wa chaar, a Juu nɩbɛ nɩdierbe nɩ a ba bɔɔrlo nɩbɛrɛ, nɩ a Mosesɩ Nɛɛ wiwiilbe lɔ̃ɔn taa, ka ba tara a Yesu waan a be.
42022067	A ba sʋʋr wʋ, "Ala ɩ fʋ̃ʋ lɛ a Nɩ-iraa 'lɔ, 'yɛr kʋ sɩ." Ka a Yesu 'yɛr, "Maa 'yɛr, yɩ kʋ̃ sɔɔ ɛ.
42022068	Ala ɩ n sʋʋr yɩn 'yɛr yɩ kʋ̃ haa ma nɛɛ ɛ.
42022069	Tɩchɛ an yi a dɩna chiine, a maa Nɩsaal Bie na jɩ̃nɛ naa Nãaŋmɩn kpɛ̃ɔ sɔɔ nũsʋ̃ɔ jie."
42022070	Ka ba sʋʋr wʋ, "Fʋ̃ʋ lɛ ɩ a Nãaŋmɩn Bie ɔ?" Kaa a Yesu 'yɛr, "Yɩn lɛ 'yɛr ɩka lɛ n ɩ."
42022071	Ka ba pãa 'yɛrɛ kʋrɔ taa, "Bãa 'yɔ̃ɔ lɛ sɩ lɛ bʋɔrɔ dãasɩɛ go? Sɩ wõn yi a wʋ mɩ̃ɛ nɛɛ pɔ."
42023001	Be lɛ a nɩyɔɔ bala pãa tara a Yesu chiin a be a paal nɩkpɛ̃ɛ Pilate sɛ̃.
42023002	Na ba tɩ piel 'yɛrɛ a 'yɛrsɩ anyãna dɔɔlɔ wʋ, "Sɩ nyɛn a daba nyãna ka wʋ 'yɔ̃ɔnɔ̃ a nɩbɛ 'yɛr, a ba ta yab a lõpo kʋ a Nãa Siisa ɛ, na wʋ lɛ 'yɛr ɩka 'lɔ lɛ ɩ a Nɩ-iraa na ɩ a nãa."
42023003	Ka a Pilate sʋʋr a Yesu, "Fʋ̃ʋ lɛ ɩ a Juu nɩbɛ nãa ɔ?" Ka a Yesu 'yɛr, "Ɔ̃ɔ, fʋ̃ʋ baa 'yɛr."
42023004	Ka a Pilate pãa 'yɛr kʋ a bɔɔrlo nɩbɛrɛ nɩ a nɩbɛ, "N ba nyɛ chɛfʋ jaa a daba nyã jie ɛ."
42023005	Tɩchɛ ka a nɩbɛ tɔr tɩ chɛnɛ 'yɛrɛ, "Wiilfʋ nyãna lɛ wʋ tara dɔ̃ɔnɔ̃ nɩ a nɩbɛ be a Judiya. Galilee lɛ wʋ piel a yele nyãna be wa tãn a ka."
42023006	Pilate na wõ a nɩtɔ̃ ka wʋ sʋrɔ, Galilee lɛ a daba yi bɩɩ?
42023007	Wʋn wa bɔ̃ɔn ka a Hɛrɔd paal nɩrɛ lɛ, wʋ vɛ̃ naa ka ba tara wʋ chiin tɩ kʋ a Hɛrɔd, ka ɩ a Jerusalɛm lɛ wʋ mɩ be a sɔ̃ɔ 'lɔ̃nɔ̃.
42023008	Hɛrɔd na wa nyɛ a Yesu, wʋ pʋɔ pɛl naa, bojũu a kor wʋn wõ a Yesu yele na wʋ bʋɔrɔ a wʋ nyɛfʋ, ka wʋ tʋ̃ a nɛ'maa tʋ̃mɔ̃.
42023009	Na wʋ sʋʋr a Yesu sʋʋr yɔɔ tɩ waa haa wʋ nɛɛ ɛ.
42023010	Ka a Juu nɩbɛ bɔɔrlo nɩbɛrɛ nɩ a Mosesɩ Nɛɛ wiwiilbe na ara a be 'yɛrɛ 'yɛr kpɩ̃ɛn dɔɔlɔ wʋ.
42023011	Hɛrɔd nɩ a wʋ sojasɩ maal a Yesu dɛɛr na ba ɩrɛ wʋ laara. Ba su wʋ naa a nãa fuu tɩ lɩɛb wʋ chiin a Pilate sɛ̃.
42023012	Hɛrɔd nɩ a Pilate dɔ̃ɔ tara taa nɩ 'yɛr, tɩ a daar 'lɔ̃nɔ̃ lɛ ba maal a 'yɛr.
42023013	Be lɛ a Pilate bʋɔl a bɔɔrlo nɩbɛrɛ, nɩ a tẽe nɩbɛrɛ, nɩ a nɩbɛ ba jaa lɔ̃ɔ taa.
42023014	Na wʋ 'yɛr kʋ ba, "Yɩn lɛ waan a daba nyãna a n sɛ̃ wa 'yɛr ɩka wʋ sɔ̃ɔnɔ̃ naa a nɩbɛ. N vɩɛr naa a wʋ 'yɛr a yɩ jaa niem ka a ala yɩn 'yɛr dɔɔl wʋ ba ɩ yelmɩ̃ɛ ɛ.
42023015	Hɛrɔd mɩ ba nyɛ yele jaa a wʋ jie ɛ, ala lɛ so ka wʋ lɛ lɩɛb wʋ wa kʋ sɩ, yɩn mɩ̃ɛ nyɛ naa wʋn ba maal yele jaa na sɛɛn kũu ɛ.
42023016	A lɛ jũu ɩn vɛ̃ naa ka ba fɔb wʋ tɩchɛ kaa n bar wʋ."
42023018	Ka ba jaa ŋme chɛl daa 'yɛrɛ, "Ŋmaa daba nyã ju tɩ na fʋ yuo a Barabasɩ na fʋ kʋ sɩ."
42023019	Ba pɔɔ naa a Barabasɩ, bojũu 'yɛr dɔ̃ɔ lo be a tẽe pɔ, ka wʋ kʋ nɩrɛ.
42023020	Pilate na bʋɔrɔ ɩka wʋ bar a Yesu wʋ lɛ 'yɛr kʋ a nɩbɛ go.
42023021	Tɩchɛ ka ba chɛnɛ ŋmiere a chɛlsɩ 'yɛrɛ, "Kpa wʋ a daa ju, kpa wʋ a daa ju."
42023022	Gbɛɛ ata lɛ wʋ sʋʋr ba, "Bo? Bãa dɛɛr lɛ wʋ ɩ? Maa ba nyɛ dɛɛr jaa wʋn sɛɛn kũu ɛ. A lɛ jũu ɩn vɛ̃n ka ba fɔb wʋ tɩ bar wʋ."
42023023	Tɩchɛ ka ba chɛnɛ tãna bʋɔrɔ ɩka wʋ kpa wʋ a daa ju, ka a ba gɔ̃mɔ̃ wa tʋ̃ɔ wʋ.
42023024	Lɛ lɛ a Pilate 'yɛr ɩka wʋn ɩ naa a lɛ ban 'yɛr.
42023025	A Barabasɩ 'lɔ na dɔ̃ɔ dam a tẽe na wʋ kʋn nɩrɛ ka ba nyɔɔ wʋ pɔɔ, wʋ yuo wʋn bar tɩ kʋ ba a Yesu.
42023026	A lɛ ban chiine a Yesu, ba nyɔɔn daba yuor na di Simon, Sirenɩ lɛ wʋ yi na wʋ yi a yõo tɩ kpɩɛrɛ a tẽe pɔ. Ba fɩr wʋn de a Yesu daa tuo wʋ ka wʋ turo nɩ wʋ.
42023027	Nɩyɔɔ turo wʋ naa lɔ̃ɔn pɔbɔ, bala lɛ kõnõ waala kʋrɔ wʋ.
42023028	Ka a Yesu lɩɛb 'yɛr kʋ ba, "Jerusalɛm pɔɔbil, yɩ ta kõnõ kʋrɔ ma ɛ, yɩ kõnõ kʋrɔ a yɩ mɩ̃ɛ nɩ a yɩ bibiir.
42023029	Bojũu bɩbir kɔ̃ɔ na wa vɩɛ naa ka yɩ 'yɛr, 'Pʋpɛl lɛ kʋ a pɔbɔ bala na ab nɩ pɔɔ 'lɔ jaa na ba dɔɔ bie ɛ, bɩɩ bɩrɛ ala jaa na ba 'yɛn kaa ɛ.'
42023030	'A ban pãa 'yɛrɛ kʋrɔ a tɔ̃bɛrɛ, "Yɩ lo pɔɔ sɩ, na yɩ ũu sɩ." '
42023031	Ala ɩ nɩbɛ maala naa a nɩtɔ̃nɔ̃ kʋ a tɩɛ na chɛnɛ ɩ a 'maar, ŋmɩnɛ ban ɩ wʋ 'lɔ wa ko?"
42023032	Dɔɔr ayi na maal dɛɛr, ka ba nyɔɔr ba 'matãan a Yesu chiine a kʋfʋ jie.
42023033	Ba chiin ban tɩ tãn a jie ban bʋɔlɔ Julaa, be lɛ ba kpa ɩ̃sʋɔ jaa a wʋ daa ju, ka a nɩdɛbɛ ayi bala ka a ɩ̃sʋɔ be a Yesu nũsʋ̃ɔ jie, tɩchɛ ka a ɩ̃sʋɔ mɩ be a wʋ gʋbaa jie.
42023034	Be lɛ a Yesu 'yɛr, "N Sãa, vɛ̃ kʋ ba, baa bɔ̃ɔ a lɛ ban ɩrɛ ɛ." Gbãm lɛ ba gba na ba põn a wʋ fuusɩ.
42023035	Ka a nɩbɛ ara kaara wʋ, ka a Juu nɩbɛ nɩbɛrɛ ara kpɛrɛ wʋ na ba 'yɛrɛ, "Wʋ ma faan bamɩne, vɛ̃ a wʋ faa a wʋ mɩ̃ɛ ala ɩ 'lɔ lɛ ɩ a Nɩ-iraa 'lɔ a Nãaŋmɩn na ir."
42023036	Ka a sojasɩ mɩ wa ɩrɛ wʋ laara, na ba de a dãmiir kʋ wʋ.
42023037	Tɩ na ba 'yɛrɛ, "Ala ɩ fʋ̃ʋ lɛ ɩ a Juu nɩbɛ nãa, faa a fʋ mɩ̃ɛ."
42023038	Ba sɛb sɛbie mar be a wʋ ju pɔ ka a 'yɛr, "Nyãna lɛ ɩ a Juu Nɩbɛ Nãa".
42023039	A nɩdɛbɛ bala ban lɔ̃ɔ kpan wʋ, ɩ̃sʋɔ tʋrɔ wʋn 'yɛrɛ, "A ba ɩ fʋ̃ʋ lɛ ɩ a Nɩ-iraa ɛ? Faa a fʋ mɩ̃ɛ tɩ mɩ faa sɩ."
42023040	Tɩchɛ ka a wʋ tɔ sʋɔ 'lɔ gɔ̃nɔ̃ wʋ 'yɛrɛ, "Faa joro Nãaŋmɩn dãbɩ̃ɛ ɛ, an ɩ a kũu 'lɔ lɛ fʋ mɩ kpire.
42023041	Sɩn gefʋ sɛɛn sɩ naa, sɩ nyɛn a lɛ na sɛɛ sɩn maal, tɩchɛ a daba nyã 'lɔ ba maal dɛɛr jaa ɛ."
42023042	Tɩ pãa 'yɛr kʋ a Yesu, "Tɩɛr tɔ ma fʋ̃ʋ wa kpɛ a fu nãalʋ̃ʋ pɔ."
42023043	Ka a Yesu 'yɛr, "Yelmɩ̃ɛ lɛ n 'yɛrɛ kʋrɔ fʋ, dɩna maa nɩ fʋ̃ʋ lɛ a Nãaŋmɩn tẽvɩla pɔ."
42023044	A mɔ̃tɔ̃ɔ dɔ̃ɔ gbʋrɔ a garju sãlsɔɔ tɩchɛ ka a chãa ɩ jaa gbɛb, ka a mɔ̃tɔ̃ɔ wa tɩ vɩr.
42023045	A mɔ̃tɔ̃ɔ ba lɛ chaar go ɛ, ka a fɔbaa 'lɔ ban lũ var a Nãaŋmɩn puorfʋ yir die pɔ 'mar ayi.
42023046	Be lɛ a Yesu tãn kpɛ̃ɔ jaa 'yɛr, "N Sãa, fʋ nũu pɔ lɛ n de a n sɩɛ 'yɔ̃ɔ." Wʋn wa 'yɛr a nɩtɔ̃ baar, tɩ vʋʋr a wʋ vʋʋr baaraa.
42023047	A sojasɩ nɩkpɛ̃ɛ na nyɛ a lɛ na ɩ wʋ dãn Nãaŋmɩn tɩ 'yɛr, "Sɩrɛ jaa a daba nyã ɩn nɩtor."
42023048	Ka a nɩbɛ ba jaa na lɔ̃ɔ taa a be nyɛn a lɛ na ɩ ka ba lɩɛb pʋsɔ̃ɔ, na ba waala kulo.
42023049	Tɩchɛ a wʋ nɩbɔ̃ɔnsɩ pʋɔn a pɔbɔ bala na tu wʋ yi a Galilee ara tɛɛr tɩ kaara a lɛ na ɩrɛ.
42023050	Daba ɩ̃sʋɔ mɩ ben be ban bʋɔlɔ Josefʋ, wʋ pʋɔ naa a nɩbɛrɛ pɔ, na wʋ ɩ nɩsʋ̃ nɩ nɩtor.
42023051	Wʋ tɔr naa a lɛ ban 'yɛr nɩ a lɛ ban ɩrɛ. Wʋ yi naa a Judiya paal pɔ tẽe ban bʋɔlɔ Arimatɩya, wʋ mɩ dɔ̃ɔ chɛlɛ a Nãaŋmɩn nãalʋ̃ʋ.
42023052	'Lɔ lɛ chen a Pilate sɛ̃ tɩ sʋɔr a Yesu ɩ̃gãn ɩka wʋ ũu.
42023053	Na wʋ pãa yɔɔ a kũu suun tɩ vil wʋ a fɔpɩla pɔɔ tɩ ũu wʋ a yaa ban chɩ kʋsɩr pɔ, ban ba ũu nɩrɛ sɛrɛ ɛ.
42023054	A daar 'lɔ̃nɔ̃ lɛ ba mɩ chɔɔrɔ ka a Pɛ̃nfʋ Bɩbir na piel.
42023055	A pɔbɔ bala nɩ a Yesu na 'mataa yi a Galilee wa, ba tu naa a Josefʋ tɩ nyɛ a yaa nɩ a lɛ ban ũu a Yesu.
42023056	Tɩ na ba pãa lɩɛb kul tɩ chɔɔr a tɩ̃ɩ nɩ a kãnyũu vɩla na tɩ fɔ a Yesu ɩ̃gãn, tɩchɛ a Pɛ̃nfʋ Bɩbir jũu, baa dam ɛ, ba pɛ̃n naa a lɛ a Mosesɩ Nɛɛ na 'yɛr.
42024001	A Pɛ̃nfʋ Bɩbir divɩɛ bio bibio, a pɔbɔ den a kãnyũur vɩla ala ban chɔɔr chiin a be a yaa par.
42024002	Ba tɩ nyɛn ka a kʋsɩr bil yi a yaa nɛɛ pɔ.
42024003	Ka ba kpɛ tɩchɛ baa nyɛ a Yesu ɩ̃gãn ɛ.
42024004	A ba ara bẽne a lɛ nɛ ka a dɔɔr ayi wa dũu ba ka a ba bʋ̃sursɩ pɛl saa nyɩɩrfʋ kaar.
42024005	Ka a dãbɩ̃ɛ kpɛ a pɔbɔ, ka ba kpa kpa jur a tẽe, tɩchɛ ka a dɔɔr sʋʋr ba, "Bo so ka yɩ bʋɔrɔ a vʋr a kũusɩ pɔ?
42024006	Waa be ka ɛ. Wʋ ir naa. Yɩ tɩɛr a lɛ wʋn 'yɛr kʋ yɩ a sɔ̃ɔ 'lɔ wʋn be a yɩ sɛ̃, be a Galilee.
42024007	'Ban nyɔɔ naa a maa Nɩsaal Bie 'yɔ̃ɔ a nɩdɛbɛ nuur pɔ, ka ba kʋ ma a daa ju, tɩchɛ a ber ata daar, ka n lɛ ir ɩ vʋr.' "
42024008	Be lɛ ba pãa tɩɛr tɔ a wʋ 'yɛrbie.
42024009	Ban wa yi a yaa par kul, ba tɩ man a anyãna kʋ a Pie Nɩ Bʋ̃'yen nɩ nɩrɛ jaa.
42024010	Mɛɛr na yi Magdala, nɩ Joana nɩ a Jemesɩ ma Mɛɛr nɩ a bamɩne na pʋɔ ba lɛ man a anyãna kʋ a nɩtʋ̃nsɩ.
42024011	Tɩchɛ baa sɔɔ de a pɔbɔ 'yɛr ɛ, bojũu a ba 'yɛr nyɛntãan jire.
42024012	An be a lɛ ka Pita vaa ir jo chen a yaa par, na wʋ tɩ guun muul kaa na wʋ nyɛ a fɔpɩla na for gã wʋ yõ, ka wʋ lɩɛb yi tɩ bẽne a lɛ na ɩ.
42024013	A daar 'lɔ̃nɔ̃ a wʋ poturbo ayi chiine naa a tẽbile ɩ̃sʋɔ ban bʋɔlɔ Emayusɩ na ba jãan a Jerusalɛm ɛ.
42024014	Ka ba pãa 'yɛrɛ kʋrɔ taa a lɛ jaa na ɩ.
42024015	A lɛ ban 'yɛrɛ na ba mana a anyãna kʋrɔ taa, ka a Yesu mɩ̃ɛ wa pʋɔ ba a ba 'mataa chiine.
42024016	Tɩchɛ ka a lɩɩ ba a baa bɔ̃ɔ wʋ ɛ.
42024017	Ka wʋ sʋʋr ba, "Bo lɛ yɩ chiine mana kʋrɔ taa a lɛ mɔ̃?" Ka a nɩbaal kpɛ ba a ba tɛɛ ara.
42024018	Ka ba ɩ̃sʋɔ yuor na di Kɩleopasɩ sʋʋr wʋ, "Fʋ̃ʋ tɛɛ lɛ ɩ sãan be a Jerusalɛm na faa bɔ̃ɔ lɛ na ɩ a be a ber ayi anyãna ɛ?"
42024019	A wʋ sʋʋr, "Bo yele?" Ka ba 'yɛr, "A Yesu na yi a Najaretɩ, Nãaŋmɩn 'yɛ'yɛrɛ lɛ wʋ ɩ, ka a wʋ 'yɛr nɩ a wʋ maalfʋ kpɛ̃mɛ a Nãaŋmɩn nɩ a nɩbɛ niem.
42024020	A bɔɔrlo nɩbɛrɛ nɩ a sɩ nɩbɛrɛ nyɔɔ wʋn tɩr ɩka ba kʋ, ka ba kpa wʋ a daa ju.
42024021	Tɩchɛ 'lɔ lɛ sɩn mɩ tɩɛrɛ ɩka wʋn faan a Isɩral nɩbɛ. A ala na ɩ dɛɛr jaa nɩ nyã, ber ata nɩ nyã a lɛ na ɩ.
42024022	A sɩ pɔbɔ bamɩne lɛ wa 'maa sɩ nɛɛ, a bibio nyãna lɛ ba chen a yaa par,
42024023	tɩchɛ baa tɩ nyɛ a wʋ ɩ̃gãn ɛ. Na ba wa 'yɛr kʋ sɩ ɩka ba nyɛn malakasɩ ka ba 'yɛr ɩka wʋ ir ɩ vʋr.
42024024	Ka a sɩ taaba bamɩne pãa mɩ chen a yaa par tɩ nyɛ ka ɩ a lɛ nɛ a pɔbɔ na 'yɛr lɛ, tɩchɛ a 'lɔ mɩ̃ɛ baa nyɛ wʋ ɛ."
42024025	Ka wʋ 'yɛr kʋ ba, "Ŋmɩnɛ lɛ yɩ faa tɩɛr lɛ, na yaa tʋ̃ɔ tɩɛr tɔ na yɩ sɔɔ de a lɛ a Nãaŋmɩn 'yɛ'yɛrbɛ na 'yɛr ɛ?
42024026	A ba ɩ a Nɩ-iraa na din a dɔɔyɛ anyãna tɩ na wʋ pãa kpɛ a wʋ tɩɩr pɔ ɛ?"
42024027	Wʋ piel naa Mosesɩ nɩ a lɛ a Nãaŋmɩn 'yɛ'yɛrbɛ ba jaa, na wʋ pãa wiil ba a par a lɛ a Nãaŋmɩn gãn na 'yɛr a wʋ mɩ̃ɛ 'yɛr.
42024028	A lɛ ban wa tara a tẽe 'lɔ pɔ ban chiine, a Yesu po naa fɩka tɛɛr wʋn chiine.
42024029	Tɩchɛ ka ba sʋɔr wʋ yãayãabɩlɛ 'yɛrɛ, "Lɩɛb kpɛ wa gã a sɩ sɛ̃, bojũu mɔ̃tɔ̃ɔ 'mʋr baar." Ka wʋ lɩɛb kpɛ na gã a ba sɛ̃.
42024030	Be lɛ a ba tɩ 'mataa jɩ̃nɛ a bʋ̃diir par na di, ka wʋ de a paanʋ̃ɔ na puor Nãaŋmɩn yãan, tɩ piel ŋmara põnõ ba.
42024031	Ka a ba nɩbie pãa yuo, ka ba bɔ̃ɔn ɩka a Yesu lɛ, tɩ wʋ bɔr a ba niem.
42024032	Ka ba 'yɛrɛ kʋrɔ taa, "Ala lɛ so wʋn 'yɛrɛ nɩ sɩ a sɔr pɔ ka a nʋ̃ɔ kpɛ sɩ a lɛ, wʋn wiil sɩ a lɛ na sɛb a Nãaŋmɩn gãn pɔ."
42024033	Be lɛ ba vaa ir fɔɔ jaa lɩɛb chen a Jerusalɛm tɩ nyɛ a Pie Nɩ Bʋ̃'yen nɩ a Yesu poturbo bamɩne na lɔ̃ɔ taa.
42024034	Na ba 'yɛr kʋ ba, "Sɩrɛ jaa lɛ a sɩ Soro ir ɩ vʋr, na wʋ ir a wʋ mɩ̃ɛ wiil a Simon."
42024035	A ba ayi bala pãa man a lɛ na ɩ a sɔr pɔ nɩ a lɛ ban de bɔ̃ɔn ɩka a Yesu lɛ wʋn wa ŋma a paanʋ̃ɔ.
42024036	A anyãna ban chɛnɛ 'yɛrɛ ka a Yesu mɩ̃ɛ wa ara a ba sɛ̃ tɩ 'yɛr kʋ ba, "Nyã'maar wʋ be a yɩ sɛ̃."
42024037	Ka a dãbɩ̃ɛ kpɛ ba a ba mii a lɛ a gbɛ gbɛ, tɩɛr ɩka kpĩin lɛ ba nyɛ.
42024038	A wʋ sʋʋr ba, "Bo lɛ so ka a dãbɩ̃ɛ kpɛ yɩ a lɛ, a nɩ bo lɛ so ka yɩ baala a lɛ?
42024039	Yɩ kaa nyɛ a n nuur nɩ a gbɛɛ, maa mɩ̃ɛ lɛ, yɩ sɩɩr ma kaa, kpĩin ba lɛ ɛ. Kpĩin maa tara ɩ̃gãn nʋ̃n nɩ kɔɔr nɩtãa lɛ yɩn nyɛ ma ɩn tara ɛ."
42024040	Wʋn 'yɛr a nɩtɔ̃ baar, wʋ wiil ban a wʋ nuur nɩ a wʋ gbɛɛ.
42024041	Tɩchɛ baa chɛnɛ sɔɔ de sɛrɛ ɛ, nʋ̃ɔ kpɛ ba naa ka a nɛɛr 'maa ba, ka wʋ sʋʋr ba, "Yaa tara bon na kʋ ma ka n di ɛ?"
42024042	Be lɛ ba kʋ wʋ jɩ̃ŋmaa ban wɔ̃,
42024043	ka wʋ 'wɔb be a ba niem.
42024044	Wʋ pãa 'yɛr kʋ ba, "A anyãna lɛ n 'yɛrɛ kʋrɔ yɩ ɩn dɔ̃ɔ chɛnɛ be a yɩ sɛ̃. Yele a jaa na sɛb a Mosesɩ nɛɛ pɔ, nɩ a ala na sɛb a Nãaŋmɩn 'yɛ'yɛrbɛ gãn pɔ, nɩ a yiel gãn pɔ, a n jũu na ɩ naa lɛ."
42024045	Be lɛ wʋ pãa yuo a ba tɩɛr ka ba tʋ̃ɔ bɔ̃ɔ a Nãaŋmɩn 'yɛr ala na sɛb a wʋ gãn pɔ.
42024046	Wʋ 'yɛr kʋ ba, "A anyãna lɛ sɛb a Nãaŋmɩn gãn pɔ, a Nɩ-iraa na din dɔɔyɛ na wʋ kpi na wʋ lɛ ir ɩ vʋr a ber ata daar.
42024047	Ban den a wʋ yuor mʋɔl kʋ nɩbʋrɔ ba jaa, ka ɩ̃sʋɔ jaa wa lɩɛb a wʋ tɩɛr, Nãaŋmɩn na vɛ̃ naa a wʋ yeldɛɛr bar, Jerusalɛm lɛ an piel.
42024048	Yɩn lɛ ɩ a anyãna dãasɩɛ dẽme.
42024049	A maa na tɩ tʋ̃ naa a 'lɔ a n Sãa na tɩr a nɛɛ kʋ yɩ, tɩchɛ yɩ chɛnɛ jɩ̃nɛ a Jerusalɛm, ka a kpɛ̃ɔ 'lɔ wa yi a saaju wa pɔɔ yɩ."
42024050	Wʋ tara ban yin tɩ gbʋrɔ nɩ a Betanɩ na wʋ tur a nuur saaju sʋɔr Nãaŋmɩn 'yɔ̃ɔ ba.
42024051	A lɛ wʋn sʋɔr a Nãaŋmɩn kʋ ba, wʋ bar ba naa ka Nãaŋmɩn 'mɔɔ wʋ don be a saaju.
42024052	A ba pãa gbʋr dumo puor wʋ tɩ lɩɛb pʋpɛl kul a Jerusalɛm.
42024053	Bɩbir jaa lɛ ba ma chen be a Nãaŋmɩn puorfʋ yir tɩ dãna a Nãaŋmɩn.
43001001	A pielfʋ daar a 'lɔ ban bʋɔlɔ a 'Yɛr ben be, ka a 'Yɛr be a Nãaŋmɩn sɛ̃, ka a 'Yɛr ɩ Nãaŋmɩn.
43001002	Wʋ dɔ̃ɔ be a Nãaŋmɩn sɛ̃ a pielfʋ daar.
43001003	A 'Yɛr nyã lɛ Nãaŋmɩn maal bomo a jaa. Bon jaa ba maal ka a ba tu a 'Yɛr nyã pɔ ɛ.
43001004	A wʋ pɔ lɛ nyɛvʋr be, a wʋ nyɛvʋr nyã lɛ kʋrɔ bomo a jaa chãa.
43001005	A chãa nyã lɛ chaara a libe pɔ, ka libe ba tʋ̃ɔ wʋ kpĩin ɛ.
43001006	Nãaŋmɩn tʋ̃n daba na di Jɔɔn.
43001007	'Lɔ lɛ wa di a dãasɩɛ na wʋ 'yɛr a chãa nyã 'yɛr, ka a nɩrɛ jaa na tu a wʋ sɛ̃ sɔɔ de a chãa.
43001008	Jɔɔn ba ɩ a chãa ɛ, tɩ wʋ wa naa ɩka wʋ wa 'yɛr a chãa 'yɛr.
43001009	A yelmɩ̃ɛ chãa nyã lɛ chaara 'yɔ̃ɔnɔ̃ nɩrɛ jaa na waara a wɛr pɔ.
43001010	A 'yɛr dɔ̃ɔ be a wɛr pɔ, ka a Nãaŋmɩn gba maal a wɛr tu a wʋ 'yɔ̃ɔ, tɩchɛ ɩ̃sʋɔ jaa ba bɔ̃ɔ wʋ ɛ.
43001011	Wʋ wa naa a wʋ mɩ̃ɛ paal pɔ, tɩchɛ a wʋ mɩ̃ɛ nɩbɛ ba de wʋ ɛ.
43001012	Tɩchɛ nɩbɛ bamɩne de wʋ naa, na ba sɔɔ de a wʋ yuor, ka wʋ kʋ ba sɔr ka ba ɩ Nãaŋmɩn bibiir.
43001013	Baa ɩ Nãaŋmɩn bibiir nɩrɛ dɔɔfʋ kaar ɛ, bɩɩ nɩrɛ bɔfʋ pɔ ɛ, tɩchɛ Nãaŋmɩn mɩ̃ɛ lɛ maal ba a wʋ bibiir.
43001014	A 'yɛr wa ɩ naa nɩrɛ na wʋ jɩ̃nɛ a sɩ sɛ̃. Sɩ nyɛ naa a wʋ tɩɩr, a tɩɩr nyã na ɩ a Sãa Bidabʋ̃'yen tɛɛ. 'Lɔ lɛ yi a Sãa sɛ̃ wa, na wʋ tara wɩ̃ɛfʋ nɩ yelmɩ̃ɛ.
43001015	Jɔɔn 'yɛr a wʋ 'yɛr, na wʋ tãna 'yɛrɛ, "Nyã lɛ n 'yɛr yɩ ɩka wʋn wa naa, 'lɔ na be a n puor waara gar ma naa, bojũu wʋ dɔ̃ɔ be be tɩ ba wa dɔɔ ma."
43001016	A wɩ̃ɛfʋ sɛɛ wʋ naa, ka a wʋ maal vɩla lʋɔr sɩ jaa bʋ̃'yen 'yen dɔɔlɔ taa waara a sɩ sɛ̃.
43001017	Bojũu, Mosesɩ lɛ dɔ̃ɔ waan a nɛɛ, tɩchɛ Yesu Kɩrɩsɩto mɩ lɛ waan a wɩ̃ɛfʋ nɩ yelmɩ̃ɛ.
43001018	Nɩbʋ̃'yen jaa ba nyɛ Nãaŋmɩn ɛ, tɩchɛ a Bidabʋ̃'yen tɛɛ 'lɔ na be a Sãa lõboor lɛ wiil sɩ a lɛ Nãaŋmɩn na be.
43001019	A nɩbɛrɛ na be a Jerusalɛm tʋ̃n a Juu nɩbɛ bɔɔrlorbo nɩ a Juu nɩbɛ puorfʋ jie sʋ̃sʋ̃nbɔ ka ba tɩ sʋʋr Jɔɔn, nɩbuor lɛ wʋ ɩ,
43001020	Ka a Jɔɔn 'yɛr ba, "N ba ɩ a Nãaŋmɩn Nɩ-iraa 'lɔ wʋn tʋ̃ ɩka wʋ wa faa a wʋ nɩbɛ ɛ."
43001021	Ka ba lɛ sʋʋr wʋ ɩka 'lɔ lɛ ɩ a Elaija bɩɩ? Ka wʋ 'yɛr, "N ba ɩ wʋ ɛ." Ka ba lɛ sʋʋr wʋ ka 'lɔ lɛ a Nãaŋmɩn 'yɛ'yɛrɛ ɔ? Ka wʋ ɩka, "Kai."
43001022	Ka ba sʋʋr wʋ, "Tɩ an lɛ fʋ pãa ɩ? A sɩn tɩ 'yɛr kʋ a bala na tʋ̃ sɩ, 'yɛr sɩ a nɩrɛ 'lɔ fʋn ɩ."
43001023	Jɔɔn den a lɛ a Isaiya na dɔ̃ɔ sɛb na wʋ 'yɛr, "Maa lɛ a kɔkɔr 'lɔ na tãna a dãlpʋɔ pɔ, ɩka yɩ chɔɔr a Soro sɔr."
43001024	A Faraseemɩne tʋ̃n nɩbɛ bamɩne a Jɔɔn sɛ̃.
43001025	Ba wa sʋʋr wʋ naa, "Ala ɩ fʋ̃ʋ baa ɩ a Nãaŋmɩn Nɩ-iraa ɛ, bɩɩ a Elaija ɛ, bɩɩ a Nãaŋmɩn 'yɛ'yɛrɛ ɩ̃sʋɔ ɛ, ŋmɩnɛ a fʋ suoro a nɩbɛ a Nãaŋmɩn kʋ̃ɔ?"
43001026	Be lɛ a Jɔɔn 'yɛr ba, "Maa den kʋ̃ɔ suoro nɩ a nɩbɛ, tɩchɛ nɩrɛ kɔ̃ɔ ben a yɩ pɔ, yɩn ba bɔ̃ɔ ɛ.
43001027	An ɩ maa lɛ de nie wa gba, n ba sɛɛ ɩka n for a wʋ nafɔbɔ mibe gba ɛ."
43001028	Jɔɔn be naa a mɔ̃tɔ̃ɔ puorfʋ jie suoro a nɩbɛ a Nãaŋmɩn kʋ̃ɔ, a Jordan man gɔ̃ɔn na be a Betanɩ, be lɛ wʋ 'yɛr a 'yɛr anyãna.
43001029	Wɛr na wa chaar, Jɔɔn nyɛn a Yesu na tor wʋ waara ka wʋ 'yɛr, "Nyɛ a Nãaŋmɩn Pɛraabile, 'lɔ lɛ na de a wɛr nɩbɛ yeldɛbɛ bar.
43001030	Wʋ ɩ naa a 'lɔ ɩn 'yɛr ɩka, 'nɩrɛ ɩ̃sʋɔ na wa naa, wʋ gar ma naa, bojũu 'lɔ dɔ̃ɔ be be tɩ ba wa dɔɔ ma.'
43001031	Maa ba bɔ̃ɔ a nɩnyɩnɛ wʋn ɩ ɛ, tɩ naa wa suoro yɩ nɩ kʋ̃ɔ ka bala jaa na be a Isɩral na nyɛ wʋ."
43001032	A Jɔɔn dãasɩɛ nɩ nyã, "N ben be nyɛ a Nãaŋmɩn Sɩɛ na yi saaju fɩka ŋmam, wa 'mar wʋ, ka a Sɩɛ be a wʋ 'yɔ̃ɔ.
43001033	N ba dɔ̃ɔ bɔ̃ɔ a nɩnyɩnɛ wʋn ɩ ɛ. A 'lɔ na tʋ̃ ma ɩka n wa suoro a nɩbɛ a Nãaŋmɩn kʋ̃ɔ 'yɛr kʋ ma, 'A nɩrɛ 'lɔ 'yɔ̃ɔ fʋn wa nyɛ a Sɩɛ na suu wa 'mar na waa yi ɛ, 'lɔ lɛ na suoro a nɩbɛ nɩ a Sɩɛ.'
43001034	N nyɛn a anyã na ɩ, 'yɛrɛ kʋrɔ yɩ ɩka 'lɔ lɛ a Nãaŋmɩn Bidabʋ̃'yen."
43001035	A wɛr na chaar go, Jɔɔn ara na a be nɩ a wʋ poturbo ayi.
43001036	Be lɛ wʋ nyɛ Yesu na tala, ka wʋ 'yɛr, "Yɩ nyɛ a Nãaŋmɩn Pɛraabile."
43001037	A Jɔɔn poturbo ayi bala na wõ a lɛ wʋn 'yɛr, ka ba turo a Yesu chiine.
43001038	Yesu na wa lɩɛb nyɛ ba, wʋ sʋʋr ba naa, "Bo yɩ bʋɔrɔ?" Ka ba 'yɛr, "Wiwile nyɩnɛ fʋ kpɩɛrɛ?"
43001039	Ka a Yesu 'yɛr, "Yɩ wa bɔ̃ɔ a jie." Ba jɩ̃nɛ naa a wʋ sɛ̃, bojũu mɔ̃tɔ̃ɔ bal baar a daar 'lɔ̃nɔ̃.
43001040	A nɩbɛ ayi bala na wõ a lɛ Jɔɔn na 'yɛr ka ba turo a Yesu, ɩ̃sʋɔ lɛ Andiru na ɩ a Simon Pita yɛbɛ.
43001041	Lɛ a Andiru na de nie ɩ lɛ, wʋ bɔ naa a wʋ yɛbɛ Simon 'yɛr wʋ, "Sɩ nyɛn a Nɩ-iraa 'lɔ na wa faa a wʋ nɩbɛ ban bʋɔlɔ a Kɩrɩsɩto."
43001042	Andiru tara naa a yɛbɛ waan a Yesu sɛ̃. Yesu na wa nyɛ wʋ, ka wʋ 'yɛr, "Jɔɔn bidaba Simon, ban bʋɔlɔ fʋ naa Sɩfasɩ." A wʋ par lɛ Pita.
43001043	A ber anaar daar, Yesu chiine naa a Galilee, be lɛ wʋ nyɛ Filip na wʋ bʋɔl wʋ ɩka wʋ wa turo wʋ.
43001044	A Filip yin Betɩsaida, Andiru nɩ Pita tẽe.
43001045	Filip mɩ chen tɩ nyɛ Natanɩɛl 'yɛr kʋ wʋ, "Sɩ nyɛn a 'lɔ a Mosesɩ nɩ a Nãaŋmɩn 'yɛ'yɛrbɛ na sɛb a wʋ yele, 'lɔ lɛ ɩ a Yesu na yi a Najaretɩ, Josefʋ bidaba."
43001046	Be lɛ a Natanɩɛl sʋʋr wʋ, "Yelsʋ̃ na tʋ̃ɔ yi a Najaretɩ tẽe ɔ?" Ka a Filip 'yɛr, "Wa kaa."
43001047	Yesu na wa nyɛ a Natanɩɛl na tor wʋ waara, wʋ 'yɛr naa, "Yɩ nyɛ a sɩ sãakpã Isɩral yɔ̃ɔ na ba tara bɛlfʋ ɛ."
43001048	Ka a Natanɩɛl sʋʋr a Yesu, "Ŋmɩnɛ fʋ ɩrɛ wa bɔ̃ɔ ma?" Ka a Yesu 'yɛr, "Filip na wa bʋɔlɔ fʋ, ka n nyɛ fʋ naa a kɔ̃kɔ̃ɔ tɩɛ pĩlem."
43001049	Be lɛ a Natanɩɛl 'yɛr, "Wiwile, fʋ ɩn Nãaŋmɩn Bie nɩ a Isɩral Nãa."
43001050	Ka a Yesu 'yɛr sɔɔ wʋ, "Fʋ sɔɔ ma naa, bojũu ɩn 'yɛr ɩka n nyɛ fʋ naa a kɔ̃kɔ̃ɔ tɩɛ pĩlem ɔ? Fʋn nyɛn yelbɛrɛ ka a gar lɛ.
43001051	Na wʋ 'yɛr, sɩrɛ jaa lɛ n 'yɛrɛ kʋrɔ fʋ ɩka fʋn nyɛn saaju na yuo ka a Nãaŋmɩn malakasɩ suro tɩ duoro a maa Nɩsaal Bie 'yɔ̃ɔ."
43002001	A ber a nyã puor, Yesu ma Mɛɛr be naa a pɔɔ ban kulo a tẽe na be a Galilee paal pɔ, ka ba bʋɔlɔ Keena.
43002002	Ba bʋɔl Yesu nɩ a wʋ poturbo ka ba mɩ be be a pɔɔ kulfʋ jie.
43002003	A dãa na wa baar, Mɛɛr 'yɛr kʋ Yesu, "A nɩbɛ dãa baar naa."
43002004	Ka a Yesu 'yɛr, "N ma, n sɔ̃ɔ ba ta ɛ, ta wiil ma a lɛ ɩn na ɩ ɛ."
43002005	Mɛɛr lɩɛb 'yɛr kʋ a tʋ̃tʋ̃nbɔ, "Yɩ ɩ lɛ Jaa a Yesu na wa 'yɛr ɩka yɩ ɩ."
43002006	Kʋsɩɛ dʋʋr ayʋɔb ben be, be lɛ a nɩbɛ ma ɔ̃ɔ a kʋ̃ɔ pɛɛ a ba mɩ̃ɛ lɛ a ba puorfʋ na ɩka ba ɩ. Yoi anaar bɩɩ anũu lɛ ma sɛɛ ɩ̃sʋɔ jaa.
43002007	Yesu 'yɛr a tʋ̃tʋ̃nbɔ ɩka ba ɔ̃ɔ kʋ̃ɔ sɛɛ a dʋʋr.
43002008	An wa sɛɛ ka wʋ 'yɛr kʋ ba, "Yɩ pãa ɔ̃ɔ a kʋ̃ɔ amɩne kʋ a nɩkpɛ̃ɛ 'lɔ na kaara a pɔɔ paalaa yele." Ka a tʋ̃tʋ̃nbɔ ɩ a lɛ a Yesu na 'yɛr ba.
43002009	Ka a nɩkpɛ̃ɛ 'lɔ na wa nyũ a kʋ̃ɔ ala na lɩɛb ɩ dãa, waa bɔ̃ɔ a jie a dãa na yi ɛ. A tʋ̃tʋ̃nbɔ 'lɔ bɔ̃ɔ naa. Be lɛ wʋ bʋɔl a pɔɔ paalaa sɩrɛ yin chɛ̃chɛ̃ɛ,
43002010	na wʋ 'yɛr, "Nɩbɛ ma den nie waan a dãnʋ̃ɔ, bala wa nyũ tɩɩ baar, ka ba pãa waan a ala na ba bɔ̃ɔ nʋ̃mɔ̃ ɛ. Tɩchɛ fʋ̃ʋ 'lɔ bin a dãnʋ̃ɔ bar wa ta a baaraa."
43002011	A nɛ'maa yele nyã lɛ de nie Yesu na ɩ a Keena na be a Galilee paal pɔ. Be lɛ Yesu wiil a wʋ tɩɩr, ka a wʋ poturbo sɔɔ de wʋ.
43002012	A nyã puor, 'lɔ naa ma nɩ a wʋ yɛbil naa poturbo 'mantaa chen Kapenahum ɩka ba tɩ jɛ̃ bɩ̃lãa.
43002013	A kʋ̃ lɛ kor ɛ, ka a Juu nɩbɛ Gõl Bar Difʋ ta, Yesu don a Jerusalɛm.
43002014	Be lɛ wʋ tɩ nyɛ nɩbɛ na daara niin, piir nɩ papar, a Juu nɩbɛ puorfʋ yir bɛchaar pɔ. Wʋ nyɛn bamɩne mɩ na jɛ̃n tɛɛbʋlsɩ tɛɛrɛ libie.
43002015	Wʋ den miir maal kpaara diin ba bar a puorfʋ yir bɛchaar pɔ, nɩ a ba piir nɩ a niin. Wʋ tɩɛ naa a libitɛɛrbɛ tɛɛbʋlsɩ lɔb ka a libie yɛ̃yɛl.
43002016	Yesu 'yɛr kʋ a bala na daara a papar, "Yɩ yin a papar a ka, na yɩ ta maal ma a Sãa yir daa difʋ jie ɛ."
43002017	Ka a poturbo pãa tɩɛr tɔ lɛ a Nãaŋmɩn gãn na 'yɛr, "Lɛ ɩn nʋ̃ a fʋ yir 'moro man fɩka bũu."
43002018	A Juu nɩbɛrɛ pãa sʋʋr a Yesu, "Jɩ̃nɛ buor lɛ fʋn maal wiil sɩ ka a ɩ fʋ tara na sɔr fʋn maal a lɛ?"
43002019	Ka Yesu 'yɛr, "Yɩ ŋmɛr a puorfʋ yir nyãna, tɩ ka n de ber ata mɛn wʋ go."
43002020	Ka a nɩbɛrɛ 'yɛr, "Yuom lɩjaayi nɩ ayʋɔb lɛ ba de mɛn a puorfʋ yir nyã, ŋmɩnɛ fʋ̃ʋ na ɩ de ber ata tɛɛ mɛn wʋ?"
43002021	Tɩchɛ a puorfʋ yir nyã a Yesu na 'yɛrɛ, ɩ naa a wʋ ɩ̃gãn lɛ wʋ 'yɛrɛ.
43002022	Yesu na wa ir a kũu pɔ, ka a wʋ poturbo tɩɛr yuo a lɛ wʋn 'yɛr, na ba pãa sɔɔ de lɛ a Nãaŋmɩn gãn na 'yɛr nɩ lɛ mɩ a Yesu na 'yɛr.
43002023	A be a Jerusalɛm a Gõl Bar Difʋ na wa ta, nɩyɔɔ sɔɔn de a wʋ yuor, bojũu ba nyɛn a nɛ'maa tʋ̃mɔ̃ wʋn tʋ̃.
43002024	Tɩchɛ Yesu na bɔ̃ɔ nɩrɛ jaa tɩɛr, waa sɔɔ de wʋ mɩ̃ɛ kʋ ba ɛ.
43002025	A ba ɩ nɩrɛ lɛ na 'yɛr wʋ lɛ nɩbɛ na be ɛ, bojũu wʋ bɔ̃ɔn nɩrɛ jaa tɩɛr.
43003001	Daba dɔ̃ɔ be be a Faraseemɩne pɔ, ka a wʋ yuor di Nikodimasɩ, wʋ mɩ ɩ naa a Juu nɩbɛ nɩdiere ɩ̃sʋɔ.
43003002	Wʋ dɔ̃ɔ chen a Yesu sɛ̃ tɩ̃sɔɔ na wʋ tɩ 'yɛr, "Wiwile, sɩ bɔ̃ɔn naa ɩka Nãaŋmɩn lɛ tʋ̃ fʋ ɩka, fʋ wa wiil sɩ. Fʋ kʋ̃ naa tʋ̃ɔ a nɛ'maa tʋ̃mɔ̃ anyãna tʋ̃ ɛ, ka Nãaŋmɩn ba be a fʋ sɛ̃ ɛ."
43003003	Ka a Yesu haa 'yɛr, "Yelmɩ̃ɛ lɛ n 'yɛrɛ kʋrɔ fʋ, fʋ̃ʋ ba nyɛ dɔɔ paalaa ɛ, fʋ kʋ̃ tʋ̃ɔ kpɛ a Nãaŋmɩn nãalʋ̃ʋ pɔ ɛ."
43003004	A Nikodimasɩ sʋʋr wʋ, "Ŋmɩnɛ lɛ ban lɛ ɩ dɔɔ nɩkoraa gbɛɛ ayi? Wʋ kʋ̃ lɛ tʋ̃ɔ kpɛ a wʋ ma pʋɔ pɔ ka wʋ lɛ bɔ̃ɔ dɔɔ wʋ go ɛ."
43003005	Ka a Yesu 'yɛr, "Yelmɩ̃ɛ lɛ n 'yɛrɛ kʋrɔ fʋ, fʋ̃ʋ na kpɛ a Nãaŋmɩn nãalʋ̃ʋ pɔ, ka baa dɔɔ wʋ nɩ a kʋ̃ɔ nɩ a Sɩɛ ɛ.
43003006	A 'lɔ a nɩrɛ na dɔɔ ɩ naa nɩrɛ bie, Nãaŋmɩn Sɩɛ mɩ lɛ na tʋ̃ɔ nɩrɛ lɩɛb ka wʋ ɩ Nãaŋmɩn bie.
43003007	Ta ɩ a nɛɛ 'maa fʋ ɩn 'yɛr ɩka a sɛɛ naa ka ba dɔɔfʋ dɔɔ paalaa ɛ.
43003008	Nãaŋmɩn Sɩɛ tɛɛ lɛ tɩrɛ a nyɛvʋr paalaa. A Sɩɛ kaar naa sɛsɛbɛ na furo chiine jie 'lɔ wʋn bʋɔrɔ, fʋn tʋ̃ɔn wõ a dɔɔn, tɩchɛ fʋ kʋ̃ tʋ̃ɔ bɔ̃ɔ a jie wʋn yi ɛ, bɩɩ a jie wʋn chiine ɛ."
43003009	Ka a Nikodimasɩ sʋʋr wʋ, "Ŋmɩnɛ an ɩ wa ɩ a lɛ?"
43003010	Ka a Yesu haa 'yɛr, "Ŋmɩnɛ fʋ ɩ a Isɩral nɩbɛ wiwile tɩ ba bɔ̃ɔ a anyãna ɛ?
43003011	Yelmɩ̃ɛ lɛ n 'yɛrɛ kʋrɔ fʋ, sɩ 'yɛrɛ naa ala sɩn bɔ̃ɔ, na sɩ di a ala sɩn 'yɛrɛ dãasɩɛ, tɩchɛ yɩ ɩ̃sʋɔ jaa ba de a lɛ sɩn 'yɛr ɛ.
43003012	Ala ɩ yaa sɔɔ de a wɛr nyã bonsɩ 'yɛr ɛ, ŋmɩnɛ yɩn ɩrɛ wa sɔɔ de ala ɩ, n 'yɛr naa saaju bonsɩ 'yɛr?
43003013	Nɩrɛ ba do saaju jaa ɛ, ka a Nɩsaal Bie na yi a be wa tɛɛ ba lɛ ɛ.
43003014	A Nɩsaal Bie na 'mɔɔn saaju nɩtãa lɛ a Mosesɩ na maal a kur jɩɛ 'mɔɔ a mɔgɔ̃ɔ pɔ.
43003015	Ka nɩrɛ 'lɔ jaa na pãa sɔɔ de a Nɩsaal Bie na tara na nyɛvʋr 'lɔ na ba tara baarfʋ ɛ, Nãaŋmɩn sɛ̃.
43003016	"Nãaŋmɩn nʋ̃ naa a nɩbɛ na be ka a wɛr pɔ yɔɔ jaa, na wʋ de a wʋ Bidabʋ̃'yen tɛɛ kʋ sɩ, nɩrɛ jaa wa sɔɔ de wʋ, wʋ kʋ̃ wɛ ɛ, tɩ tara a nyɛvʋr 'lɔ na ba tara baarfʋ ɛ, Nãaŋmɩn sɛ̃.
43003017	Bojũu, Nãaŋmɩn ba tʋ̃ a wʋ Bidabʋ̃'yen nyã a wɛr pɔ ɩka wʋ wa sɔ̃ɔ a nɩbɛ ɛ, tɩchɛ wʋ wa naa ɩka wʋ wa faa ba.
43003018	Nɩrɛ 'lɔ jaa na wa sɔɔ de a Nãaŋmɩn Bidabʋ̃'yen nyã, wʋ kʋ̃ sɔ̃ɔ wʋ ɛ, tɩchɛ nɩrɛ 'lɔ jaa na ba wa sɔɔ de wʋ ɛ, wʋn sɔ̃ɔ wʋn bar, bojũu waa sɔɔ de a Nãaŋmɩn Bidabʋ̃'yen tɛɛ nyã yuor ɛ.
43003019	A baaraa nɩ nyã, chãa wan ka a wɛr pɔ, tɩchɛ a nɩbɛ nʋ̃n libe gar a chãa, bojũu a ba maalfʋ ɩn bier.
43003020	A nɩbɛ bala na ɩrɛ a bier 'laar chãa, ba kʋ̃ sɔɔ yi chãa pɔ ɛ, bojũu a chãa na wiil naa a lɛ ban be.
43003021	Tɩchɛ ɩ̃sʋɔ jaa na be be nɩ yelmɩ̃ɛ ma wan chãa pɔ, bojũu ba bʋɔrɔ naa ɩka a ba taaba ba bɔ̃ɔ ɩka Nãaŋmɩn lɛ maala a lɛ ban maala."
43003022	A nyã puor, Yesu nɩ a wʋ poturbo 'mantaa chen Judiya be lɛ wʋ jɛ̃n ba bɩ̃lãa, na wʋ suoro nɩbɛ a Nãaŋmɩn kʋ̃ɔ.
43003023	Jɔɔn mɩ dɔ̃ɔ suoro a nɩbɛ a Nãaŋmɩn kʋ̃ɔ be a Ainon, a be ba jãa naa Salim ɛ, bojũu kʋ̃ɔ dɔ̃ɔ be be yɔɔ. Nɩbɛ dɔ̃ɔ chiine a wʋ sɛ̃ ka wʋ suoro ba a Nãaŋmɩn kʋ̃ɔ.
43003024	Baa na nyɔɔ a Jɔɔn pɔɔ sɛrɛ ɛ.
43003025	Jɔɔn poturbo bamɩne nɩ a Juu nɩrɛ ɩ̃sʋɔ chɩrɛ nɩ taa nɩ a ɩ̃gãn pɛɛfʋ yele.
43003026	Ba chen a Jɔɔn sɛ̃ tɩ 'yɛr, "Wiwile, fʋ 'yɛr a daba 'lɔ sɛ̃ fʋn dɔ̃ɔ be a Jordan man gɔ̃ɔn. Wʋ suoro na nɩbɛ a Nãaŋmɩn kʋ̃ɔ ka nɩrɛ jaa chiine a wʋ sɛ̃."
43003027	Ka Jɔɔn haa 'yɛr, "Nɩrɛ jaa kʋ̃ tʋ̃ɔ ɩ bon jaa ɛ, ka Nãaŋmɩn na be a saaju baa sɔɔ ɛ.
43003028	Yɩn mɩ̃ɛ chɛnɛ na tɩɛr a ŋmɩnɛ ɩn dɔ̃ɔ 'yɛr yɩ ɩka n ba ɩ a Nɩ-iraa ɛ. Tɩchɛ wʋ tʋ̃ ma naa ka n de a wʋ nie.
43003029	A 'lɔ na kulo a pɔɔ, 'lɔ lɛ ɩ a pɔɔ sʋɔ. A wʋ bɩbɩɛlɛ pʋɔ ma pɛl naa wʋn ara a be wõnõ a pɔɔ sʋɔ kɔkɔr. Ala lɛ so ka a n pʋɔ mɩ pɛl.
43003030	A sɛɛ naa ɩka Yesu wʋ do, tɩchɛ ka maa suu.
43003031	"Nãaŋmɩn Bie nyã lɛ yi a saaju, 'lɔ lɛ gar ba jaa, nɩrɛ na yi ka a tẽe ɩn a tẽe tʋɔr na wʋ ma 'yɛrɛ a tẽe bomo 'yɛr. A 'lɔ na yi a saaju wa gar a bomo a jaa.
43003032	Wʋ ma 'yɛr naa a lɛ wʋn nyɛ nɩ a lɛ wʋn wõ tɩ ɩ̃sʋɔ jaa maa sɔɔ de wʋ ɛ.
43003033	Nɩrɛ 'lɔ jaa na wa sɔɔ de, a wiil naa ɩka Nãaŋmɩn ɩ naa yelmɩ̃ɛ sʋɔ.
43003034	Bojũu, Nãaŋmɩn tʋ̃ naa a wʋ Bie ka wʋ wa 'yɛr a wʋ 'yɛr. Nãaŋmɩn vɛ̃ naa ka a wʋ Sɩɛ sɛɛ wʋ.
43003035	A Sãa nʋ̃ naa Bie na wʋ de yele a jaa 'yɔ̃ɔ a wʋ nũu pɔ.
43003036	Nɩrɛ jaa na sɔɔ de a Bie tara na nyɛvʋr 'lɔ na ba tara baarfʋ ɛ, Nãaŋmɩn sɛ̃, tɩchɛ nɩrɛ 'lɔ na tɔr wʋ, ba tara a nyɛvʋr nyã ɛ, tɩ Nãaŋmɩn suur be a wʋ sɛ̃."
43004001	Yesu bɔ̃ɔn naa ɩka a Faraseemɩne wõ naa wʋn nyɛrɛ nɩbɛ suoro ba a Nãaŋmɩn kʋ̃ɔ, ka a bala na turo wʋ gar a bala na turo a Jɔɔn.
43004002	Tɩchɛ Yesu poturbo lɛ dɔ̃ɔ suoro a nɩbɛ a Nãaŋmɩn kʋ̃ɔ, a ba ɩ Yesu mɩ̃ɛ lɛ ɛ.
43004003	Yesu bar naa Judiya tɩ lɩɛb chiine a Galilee go.
43004004	Ka a ɩ Samariya lɛ a sɛɛ ɩka wʋ tu.
43004005	A sɔr 'lɔ wʋn tu tɩ yi naa a Saika tẽe pɔ, na wʋ gbʋr a wɛr 'lɔ a Jekɔb na dɔ̃ɔ de kʋ a wʋ bidaba Josefʋ a kõr jaa.
43004006	A lɔ-ɔ̃ɔ a Jekɔb na dɔ̃ɔ tuu chɛnɛ na be be, ka a Yesu jɛ̃ gbʋr a lɔ-ɔ̃ɔ bojũu wʋ chen bal. Mɔ̃tɔ̃tuo sɔ̃ɔ lɛ.
43004007	Ka a Samariya pɔɔ suu a lɔ-ɔ̃ɔ pɔ kʋ̃ɔ ɔ̃ɔfʋ jie. Ka a Yesu sʋɔr wʋ, "Pɔɔ yãayãabɩlɛ, ɔ̃ɔ a kʋ̃ɔ kʋ ma ka n nyũ."
43004008	A Yesu poturbo mɩ kpɛ̃n a tẽe pɔ ɩka ba tɩ da bʋ̃diir.
43004009	Ka a Samariya pɔɔ 'yɛr, "Fʋ̃ʋ Juu nɩrɛ, maa mɩ Samariya pɔɔ, taa ɩ ŋmɩnɛ ka fʋ ɩka n kʋ fʋ kʋ̃ɔ ka fʋ nyũ," sɩn nɩ Juu nɩbɛ na ba mʋɔrɔ taa bũu ɛ?
43004010	A Yesu 'yɛr wʋ, "Faa bɔ̃ɔ a bon a Nãaŋmɩn na bʋɔrɔ ɩka wʋ kʋ fʋ ɛ. Faa mɩ bɔ̃ɔ a nɩrɛ 'lɔ na sʋɔrɔ fʋ a kʋ̃ɔ ɩka wʋ nyũ ɛ, fʋ̃ʋ ta bɔ̃ɔ, fʋn taa sʋɔr man a kʋ̃ɔ 'lɔ na kʋrɔ nyɛvʋr."
43004011	A pɔɔ 'yɛr, "Nɩkpɛ̃ɛ, faa tara bʋ̃-ɔ̃ɔnaa ɛ, ka a lɔ-ɔ̃ɔ mɩ yulʋ̃, nyɩnɛ lɛ fʋn nyɛ a kʋ̃ɔ ala na kʋrɔ a nyɛvʋr?
43004012	A sɩ sãakpã Jekɔb lɛ tuu a lɔ-ɔ̃ɔ nyãna kʋ sɩ, ka wʋ yɔn nɩ a wʋ dʋ̃n nyuro. Fʋ̃ʋ bɛrma gar a Jekɔb bɩɩ?"
43004013	Ka Yesu 'yɛr, "Ɩ̃sʋɔ jaa na nyũ a kʋ̃ɔ nyãna, kɔ̃nyũur na kpɛ wʋ̃n go.
43004014	Tɩchɛ ɩ̃sʋɔ jaa na nyũ a kʋ̃ɔ ala ɩn na kʋ wʋ, kɔ̃nyũur kʋ̃ lɛ kpɛ wʋ go ɛ. A kʋ̃ɔ ala ɩn na kʋ wʋ kaara kɔ̃bulaa na yire, naa kʋrɔ nyɛvʋr na ba tara baarfʋ ɛ."
43004015	Ka a pɔɔ 'yɛr, "Nɩkpɛ̃ɛ yãayãabɩlɛ, kʋ ma a kʋ̃ɔ ala ka n nyũ, ka a kɔ̃nyũur ta lɛ nyɔɔ ma ka n suu a lɔ-ɔ̃ɔ nyã pɔ go ɛ."
43004016	A Yesu 'yɛr wʋ, "Kul tɩ tara a fʋ sɩrɛ waan."
43004017	Ka a pɔɔ 'yɛr, "N ma tara sɩrɛ ɛ." A Yesu 'yɛr, "Yelmɩ̃ɛ fʋ 'yɛr ɩka faa tara sɩrɛ ɛ.
43004018	Fʋ dɔ̃ɔ kul sɩrbɛ anũu, tɩ a daba 'lɔ sɛ̃ fʋn be a pʋ̃pãanyã ba ɩ a fʋ sɩrɛ ɛ."
43004019	Ka a pɔɔ 'yɛr, "Nɩkpɛ̃ɛ n nyɛ naa a fʋ ɩ Nãaŋmɩn 'yɛ'yɛrɛ.
43004020	A sɩ sãakpãmɩne, a tɔ̃ɔ nyã ju lɛ ba ma do tɩ puor a Nãaŋmɩn tɩchɛ a yɩn Juu nɩbɛ 'yɛr ɩka Jerusalɛm tɛɛ lɛ ɩ a puorfʋ jie."
43004021	Ka a Yesu 'yɛr kʋ wʋ, "Pɔɔ sɔɔ de ma, sɔ̃ɔ waara an kʋ̃ ɩ a tɔ̃ɔ nyã ju bɩɩ Jerusalɛm yɩn do tɩ puor a Sãa Nãaŋmɩn go ɛ.
43004022	A yɩn Samariya nɩbɛ ba bɔ̃ɔ a 'lɔ yɩn puoro ɛ, a sɩn Juu nɩbɛ bɔ̃ɔ naa a Nãaŋmɩn 'lɔ sɩn puoro. Bojũu a sɩ jie lɛ Nãaŋmɩn na tu faa nɩbɛ.
43004023	Tɩchɛ a sɔ̃ɔ waara, wʋ gɔr ta baar, a bala na puoro a Nãaŋmɩn sɩrɛ jaa, a sɩɛ na wiil ba naa ka ba puor a Sãa Nãaŋmɩn nɩ yelmɩ̃ɛ. Ba nyãna puorfʋ lɛ a Sãa Nãaŋmɩn bʋɔrɔ.
43004024	Nãaŋmɩn ɩn sɩɛ, bala na puoro wʋ a sɩɛ pɔ wʋn wiil ba naa ka ba puor wʋ nɩ yelmɩ̃ɛ pɔ."
43004025	Ka a pɔɔ 'yɛr, "N bɔ̃ɔ naa ɩka a Nɩ-iraa na wa naa, a 'lɔ sɩn na bʋɔlɔ a Kɩrɩsɩto. 'Lɔ wa wa, wʋn wiil sɩ naa yele a jaa par."
43004026	Ka a Yesu 'yɛr kʋ a pɔɔ, "Maa lɛ a nɩrɛ 'lɔ nɩ fʋ̃ʋ na 'yɛrɛ a pʋ̃pãanyã."
43004027	Ka a ɩ a poturbo mɩ tɔ̃ɔ ta nyɛ wʋn 'yɛrɛ nɩ a pɔɔ ka a nɛɛr 'maa ba. Tɩchɛ ba ɩ̃sʋɔ jaa ba 'la sʋʋr wʋ bo lɛ wʋ bʋɔrɔ bɩɩ bãa 'yɔ̃ɔ lɛ wʋ 'yɛrɛ nɩ a pɔɔ ɛ.
43004028	A jie lɛ a pɔɔ bar a yuor tɩ jo kul a tẽe pɔ tɩ 'yɛr kʋ a nɩbɛ,
43004029	"Yɩ wa nyɛ daba na 'yɛr ma ala a jaa n na dɔ̃ɔ maal. Kaa 'lɔ lɛ ɩ a Nɩ-iraa naa 'lɔ bɩɩ?"
43004030	Nɩrɛ jaa na be a tẽe pɔ yin chen na tɩ kaa a Yesu.
43004031	An wa ɩrɛ a lɛ ka a poturbo sʋɔr a Yesu. "Wiwile yãayãabɩlɛ, di bʋ̃diir."
43004032	Tɩchɛ ka a Yesu 'yɛr kʋ ba, "N tara na bʋ̃diir yɩn ba bɔ̃ɔ a yele ɛ."
43004033	Ka wʋ poturbo piel sʋrɔ taa, "Nɩrɛ kɔ̃ɔ lɛ tɔ̃ɔ waan bon kɔ̃ɔ wa kʋ wʋ ka wʋ di bɩɩ?"
43004034	A Yesu 'yɛr, "N bʋ̃diir lɛ ka n ɩ a lɛ Nãaŋmɩn na bʋɔrɔ, 'lɔ lɛ tʋ̃ ma, ka n baar a tʋ̃mɔ̃ 'lɔ wʋn kʋ ma ɩka n tʋ̃.
43004035	Yɩn 'lɔ 'yɛr naa ɩka a chɛn ŋmɛrsɩ anaar ka a ŋmab ta, maa 'yɛr kʋ yɩ ɩka, yɩ kaa yɩn nyɛn a por bonsɩ na mʋ̃ɔ sɛɛ ŋmab.
43004036	Pʋ̃pãanyã gba, a tʋ̃tʋ̃nbɔ bala na ŋmara nyɛrɛ naa a ba sãyar, ban lɔ̃ɔnɔ̃ a bʋ̃ŋmarsɩ waara nɩ nyɛvʋr na ba tara baarfʋ ɛ Nãaŋmɩn sɛ̃. Ka a bala na bʋr a bʋ̃bie nɩ a ŋmaŋmarba pãa 'mataa chɩlɛ.
43004037	A sʋkpa na ɩ yelmɩ̃ɛ ɩka, bamɩne lɛ bʋr ka bamɩne mɩ ŋma.
43004038	Maa tʋ̃nɔ̃ yɩ naa ɩka, yɩ chen tɩ ŋma a puo 'lɔ pɔ a bamɩne na tʋ̃ hãn."
43004039	Nɩyɔɔ na yi a Samariya tẽe pɔ sɔɔn de Yesu, bojũu a pɔɔ 'yɛr kʋ ba ɩka, "A daba nyã 'yɛr naa a lɛ jaa n na dɔ̃ɔ maal."
43004040	Ba wan wa sʋɔr wʋ ɩka wʋ jɩ̃nɛ a ba tẽe, ka wʋ jɛ̃ be ber ayi.
43004041	A Samariya tẽe dẽme yɔɔ jie mɩ lɛ sɔɔn de Yesu bojũu ba wʋn a lɛ wʋn 'yɛr.
43004042	Be a ba 'yɛr kʋ a pɔɔ, "A ba ɩ lɛ fʋn 'yɛr kʋ sɩ jũu sɩ sɔɔ de a Yesu ɛ, sɩn mɩ̃ɛ wõ naa a lɛ wʋn 'yɛr kʋ sɩ, ka sɩ bɔ̃ɔ ɩka 'lɔ lɛ na faa a wɛr nɩbɛ."
43004043	A ber ayi na po, wʋ yin a be na wʋ chen Galilee.
43004044	Yesu 'yɛr naa, "Nãaŋmɩn 'yɛ'yɛrbɛ nyɛrɛ na 'yɔ̃ɔfʋ jie jaa, tɩchɛ a ba tẽe dẽme ba 'yɔ̃ɔnɔ̃ ba ɛ."
43004045	Wʋn wa ta a Galilee, a nɩbɛ de wʋn nuur ayi a be, bojũu ba mɩ dɔ̃ɔ chen a Jerusalɛm a Gõl Bar Difʋ jie tɩ nyɛ a lɛ jaa wʋn maal.
43004046	Yesu na wa be a Galilee, wʋ lɩɛb chen a Keena tẽe pɔ be wʋn dɔ̃ɔ lɩɛb a kʋ̃ɔ ka a ɩ a dãa. Nɩkpɛ̃ɛ kɔ̃ɔ ben Kapenahum ka a wʋ bie bɩɛrɛ.
43004047	Wʋn wa wõ ɩka a Yesu yin a Galilee wa a Judiya, wʋ chen tɩ sʋɔr wʋ ɩka wʋ sãa a wʋ bie na kpire.
43004048	Ka a Yesu 'yɛr kʋ a nɩkpɛ̃ɛ, "Yɩn baa nyɛ jɩ̃nɛ nɩ nɛ'maa yele ɛ, yɩ kʋ̃ sɔɔ de ɛ."
43004049	Ka a daba 'yɛr, "Nɩkpɛ̃ɛ, yãayãabɩlɛ, wa ka a n bie ta kpi ɛ."
43004050	A Yesu pãa 'yɛr, "A fʋ bie sa naa, kulo a yir." A daba sɔɔn de a lɛ a Yesu na 'yɛr na wʋ lɩɛb kulo a yir.
43004051	Ka a tʋ̃tʋ̃nbɔ na yi a nɩkpɛ̃ɛ yir tuor wʋ a sɔr pɔ 'yɛr, "A fʋ bie sa naa."
43004052	A wʋ sʋʋr ba a sɔ̃ɔ buor a bie na sa, ka ba 'yɛr, "Jãa mɔ̃tɔ̃ɔ na vɩrʋ̃ lɛ a ɩ̃gãn tul bar wʋ."
43004053	Ka a bie sãa tɩɛr tɔ an ɩ a mɔ̃tɔ̃ɔ vɩr naa a jãa, a Yesu na 'yɛr, "A fʋ bie sa naa." A daba naa bala ba jaa na be a wʋ yir sɔɔn de a Yesu.
43004054	A nɛ'maa yelsɩ ayi lɛ anyã Yesu na tʋ̃ wʋn yi a Judiya na wʋ chen a Galilee.
43005001	A anyã puor, a Juu nɩbɛ tara na lɔ̃ɔ di ka a Yesu chen a be a Jerusalɛm.
43005002	A tẽe pɔ, gbatarbile ben be ka a jɛ̃bɛrsɩ anũu be be. A jie gbʋr a be ban bʋɔlɔ a piir dɔ̃dɔr, ka a Juu nɩbɛ kɔkɔr pɔ a ba bʋɔlɔ Betesda.
43005003	A jɛ̃bɛrsɩ ala pɔ baal bʋrsɩ ben be, jɔ̃n, bamɩne gbɛɛ na kpi kpi nɩ gbɛrsɩ ka ba gã kɔɔ a kʋ̃ɔ.
43005005	A gbatarbile 'lɔ̃nɔ̃ koor mɩ lɛ nɩbaala na bɛ yuom lɩjɛr nɩ pie nɩ aniin (38) na wʋ gã a be.
43005006	Yesu na wa nyɛ a daba, wʋ bɔ̃ɔn naa wʋn gbɛr kor, ka wʋ sʋʋr wʋ, "Fʋ bʋɔrɔ naa ɩka fʋ sa bɩɩ?"
43005007	Ka a daba 'yɛr, "Nɩkpɛ̃ɛ, n ba tara nɩrɛ na 'mɔɔ ma 'yɔ̃ɔ a kʋ̃ɔ pɔ 'lɔ wa dɔ̃ɔnɔ̃ ɛ, n ma mʋɔrɔ naa ɩka n kpɛ, tɩchɛ ka a nɩrɛ ma dɔ̃ɔ ma nie kpɛ."
43005008	A Yesu pãa 'yɛr wʋ, "'Mɔɔ a fʋ bʋ̃gãnaa chiine."
43005009	Ajienaa ka a daba sa, na wʋ 'mɔɔ a sɔ̃ɔ chiine. A Pɛ̃nfʋ Bɩbir daar lɛ a anyãna ɩ.
43005010	A Juu nɩbɛrɛ na wa nyɛ a daba na tuo a sɔ̃ɔ, ka ba 'yɛr kʋ wʋ, "Pɛ̃nfʋ Bɩbir lɛ, nɩrɛ jaa ba tara sɔr ɩka wʋ tuo a wʋ sɔ̃ɔ a Pɛ̃nfʋ Bɩbir ɛ."
43005011	Tɩchɛ ka wʋ 'yɛr, "A daba 'lɔ na sa ma lɛ 'yɛr kʋ ma ɩka n 'mɔɔ a sɔ̃ɔ chiine."
43005012	Ka ba sʋʋr wʋ, "Nɩbuor lɛ 'yɛr fʋ ɩka fʋ 'mɔɔ a sɔ̃ɔ tuo chiine?"
43005013	A daba ba dɔ̃ɔ bɔ̃ɔ a Yesu a nɩbuor wʋn ɩ ɛ, Yesu kpɛ̃n a nɩyɔɔ bala pɔ.
43005014	A nyã puor, a Yesu nyɛn a daba a Nãaŋmɩn puorfʋ yir pɔ na wʋ 'yɛr wʋ, "Fʋ pãa sãn pʋ̃pãanyã, taa wa ɩrɛ yeldɛɛr go ɛ, ka amɩne wa pɔɔ fʋ gar a lɛ ɛ."
43005015	Ka a daba chen tɩ 'yɛr kʋ a Juu nɩbɛrɛ, Yesu lɛ ɩ a nɩrɛ 'lɔ na sa ma.
43005016	Ba piel bʋɔrɔ sɔɩ na ɩ Yesu yele bojũu wʋ ma tʋ̃nɔ̃ naa a anyãna a Pɛ̃nfʋ Bɩbir Daar.
43005017	Ka a Yesu 'yɛr ba, "N Sãa ba vɛ̃ anyãna tʋ̃fʋ ɛ, ala lɛ so ka n mɩ tʋ̃nɔ̃."
43005018	A nɩbɛrɛ tara na yele ayi ban bʋɔrɔ ɩka ba kõn Yesu. Wʋ sɔ̃ɔ naa a Pɛ̃nfʋ Bɩbir yele, tɩchɛ a dɛɛr 'lɔ jaa lɛ wʋn 'yɛr ɩka Nãaŋmɩn ɩ naa a wʋ Sãa, na wʋ de a wʋ mɩ̃ɛ ka 'lɔ nɩ Nãaŋmɩn ɩ bʋ̃'yen.
43005019	A Yesu 'yɛr kʋ a nɩbɛ, "Yelmɩ̃ɛ lɛ n 'yɛrɛ kʋrɔ yɩ ɩka a Bie kʋ̃ tʋ̃ɔ maal bon jaa ɛ. Wʋn tʋ̃ɔ ɩ a lɛ tɛɛ wʋn nyɛ a Sãa na maala, bojũu a Bie ma maal naa a lɛ nɛ wʋn nyɛ a Sãa na maala.
43005020	A Sãa nʋ̃n a Bie na wʋ wiil wʋ a yele a jaa wʋn maal. A Sãa gba na wiil wʋn yelbɛrɛ ka yɩ nɛɛr 'maa.
43005021	A lɛ a Sãa na ma sɩ̃ɩ a kũu na wʋ kʋ wʋ nyɛvʋr, lɛ lɛ a Bie mɩ na kʋ a ɩ̃sʋɔ jaa wʋn bʋɔrɔ a nyɛvʋr.
43005022	A Sãa gba ba tɔɔrɔ nɩrɛ jaa 'yɛr ɛ, tɩchɛ wʋ ɩka a Bie wʋ tɔɔr nɩrɛ jaa 'yɛr.
43005023	A Sãa bʋɔrɔ naa ɩka ba 'yɔ̃ɔnɔ̃ a Bie nɩtãa lɛ ban 'yɔ̃ɔnɔ̃ wʋ. Ɩ̃sʋɔ jaa wa tɔr ba 'yɔ̃ɔ a Bie ɛ, lɛ mɩ lɛ wʋ tɔr, ba 'yɔ̃ɔ a Sãa na tʋ̃ wʋ ɛ.
43005024	"Yelmɩ̃ɛ lɛ n 'yɛrɛ kʋrɔ yɩ ɩka, ɩ̃sʋɔ jaa na wõ a lɛ ɩn na 'yɛr tɩ sɔɔ de a 'lɔ na tʋ̃ ma, tara na nyɛvʋr 'lɔ na ba tara baarfʋ ɛ, Nãaŋmɩn sɛ̃. Ba kʋ̃ 'yɔ̃ɔ wʋ 'yɛr ɛ. Wʋ yin kũu pɔ, tɩ kpɛ nyɛvʋr pɔ.
43005025	Yelmɩ̃ɛ lɛ n 'yɛrɛ kʋrɔ yɩ ɩka, sɔ̃ɔ waara, wʋ ben ta ka a kũn na wõ a Nãaŋmɩn Bie kɔkɔr. A bala na wõ naa, na ir tara nyɛvʋr.
43005026	Bojũu a Sãa tara na kpɛ̃ɔ kʋrɔ nyɛvʋr. Wʋ den a kpɛ̃ɔ 'lɔ kʋ a Bie ka wʋ mɩ tara nyɛvʋr.
43005027	Wʋ kʋ wʋn sɔr ɩka wʋ tɔɔr nɩrɛ jaa 'yɛr, bojũu wʋ ɩ naa Nɩsaal Bie.
43005028	"Yɩ ta vɛ̃ ka a 'maa yɩ nɛɛ ɛ. A sɔ̃ɔ na wa naa, ka a kũn wõ a Nɩsaal Bie kɔkɔr,
43005029	na ba yire a ba yar pɔ. Ɩ̃sʋɔ jaa na maal vɩla, na yin kpɛ nyɛvʋr pɔ, ka a ɩ̃sʋɔ jaa mɩ na maal dɛɛr na yin kpɛ sɔ̃ɔfʋ pɔ.
43005030	N kʋ̃ tʋ̃ɔ maal bon jaa nɩ maa mɩ̃ɛ kpɛ̃ɔ ɛ. 'Lɔ lɛ 'yɛr ma a lɛ ɩn na tɔɔrɔ ka a n tɔɔrfʋ tara sɔr bojũu n turo naa a wʋ nɛɛ, a ba ɩ n ɩrɛ na lɛ ɩn bʋɔrɔ ɛ.
43005031	"Maa 'yɛrɛ 'yɔ̃ɔnɔ̃ a n mɩ̃ɛ, sɔr jaa ba be be na wiil ɩka yelmɩ̃ɛ lɛ ɛ.
43005032	Nɩrɛ kɔ̃ɔ ben be na 'yɛrɛ 'yɔ̃ɔnɔ̃ ma, ka n mɩ bɔ̃ɔ ɩka a lɛ wʋn 'yɛrɛ ɩn yelmɩ̃ɛ.
43005033	"Yɩ tʋ̃n nɩbɛ a Jɔɔn sɛ̃ ka wʋ tɩ 'yɛr ba a yelmɩ̃ɛ.
43005034	N ba dɩɛl lɛ nɩbɛ na 'yɛrɛ a n 'yɛr ɛ, tɩchɛ n 'yɛrɛ yɩ naa anyãna ka yɩ na tʋ̃ɔ nyɛ faafʋ.
43005035	Jɔɔn dɔ̃ɔ ɩ fɩka fɩ̃tɩn na chaar yɔ̃ɔ ka yɩ pʋɔ pɛl, a yɩ chɩl a chãa nyã pɔ bɩ̃lãa.
43005036	"Bon kɔ̃ɔ na tɩrɛ gar a lɛ a Jɔɔn na dɔ̃ɔ 'yɛr a n 'yɛr, naa tʋ̃mɔ̃ ala a Sãa na kʋ ma ɩka n tʋ̃. A anyãna a jaa 'yɛrɛ na kʋrɔ ma, naa wiil ɩka a Sãa lɛ tʋ̃ ma.
43005037	A Sãa mɩ na tʋ̃ ma 'yɛrɛ na kʋrɔ ma, tɩchɛ yaa wõ a wʋ kɔkɔr bɩɩ nyɛ a wʋ nie jaa ɛ.
43005038	Yaa sɔɔ a wʋ 'yɛr ɛ, bojũu yɩ tɔr na yaa sɔɔ de a 'lɔ wʋn tʋ̃ ɛ.
43005039	Yɩ ma chɛ̃pɛ̃ naa a Nãaŋmɩn gãma, bojũu yɩ tɩɛr naa ɩka be lɛ yɩn nyɛ nyɛvʋr na ba tara baarfʋ ɛ. Maa 'yɛr lɛ a gãma anyãna 'yɛrɛ.
43005040	Tɩchɛ yɩ tɔr naa na wa a n sɛ̃ wa nyɛ nyɛvʋr 'lɔ na ba tara baarfʋ ɛ Nãaŋmɩn sɛ̃.
43005041	"N baka ba be nɩrɛ pɛɛfʋ pɔ ɛ.
43005042	Tɩchɛ n bɔ̃ɔn naa ɩka a yɩ ɩ̃sʋɔ jaa ba nʋ̃ Nãaŋmɩn ɛ.
43005043	Maa waan naa a n Sãa yuor, ka yaa de ma ɛ. Tɩchɛ yɩn den nɩbɛ na waan ba mɩ̃ɛ yuor.
43005044	Ŋmɩnɛ yɩn ɩrɛ wa sɔɔ? Yɩn na bʋɔrɔ ɩka a yɩ barmɩne ba pɛɛrɛ yɩ, ka yɩ baka ba be a pɛɛfʋ 'lɔ a Nãaŋmɩn tɛɛ na kʋ yɩ ɛ.
43005045	"Tɩchɛ, yɩ taa tɩɛr ɩka ɩn 'yɔ̃ɔ yɩn 'yɛr a Sãa niem ɛ. Yɩ den a yɩ tɩɛr dɔɔl Mosesɩ, 'lɔ nɩ wʋ ju lɛ na 'yɔ̃ɔ yɩ 'yɛr.
43005046	Maa 'yɛr lɛ a Mosesɩ na dɔ̃ɔ sɛb, ala ɩ yɩn ta sɔɔ wʋ, yɩn taa sɔɔ ma naa.
43005047	Tɩchɛ yɩn ba sɔɔ a lɛ a Mosesɩ na dɔ̃ɔ sɛb ɛ, ŋmɩnɛ yɩn ɩrɛ wa sɔɔ a lɛ ɩn 'yɛr?"
43006001	A anyã puor, Yesu gɔ̃ɔ naa a Galilee man gɔ̃ɔn be ban bʋɔlɔ a Tiberiyas.
43006002	Nɩyɔɔ tu wʋn chen ban nyɛ wʋn tʋ̃ nɛ'maa tʋ̃mɔ̃ na wʋ sãa baalsɩ.
43006003	Ka a Yesu pãa do a tɔ̃ɔ ju, na wʋ tɩ jɩ̃nɛ nɩ a wʋ poturbo.
43006004	Ka a Juu nɩbɛ Gõl Bar Difʋ mɩ gbʋr.
43006005	Yesu na wa nyɛ a nɩyɔɔ ka ba waara a wʋ sɛ̃, wʋ sʋʋr Filip, "Nyɩnɛ lɛ sɩn nyɛ bʋ̃diir kʋ a nɩbɛ banyãna?"
43006006	Wʋ sʋʋr a nɩtɔ̃ ɩka wʋ bɛɛr a Filip kaa, tɩ bɔ̃ɔn a lɛ wʋn na ɩ.
43006007	Ka a Filip 'yɛr, "Faa bɔ̃ɔ ka an den ŋmɛrsɩ aniin sãyar a fʋn dãn paanʋ̃ɔ jaa pʋʋr kʋ a nɩbɛ banyãna ɛ?"
43006008	Andiru na ɩ a Simon Pita yɛbɛ, a Yesu poturo ɩ̃sʋɔ lɛ, ka wʋ 'yɛr.
43006009	"Dabile ben ka na wʋ tara a chi jɔ̃n paanʋ̃ɔ anũu nɩ jɩ̃mɛ ayi, tɩ bo an maal a nɩyɔɔ banyãna?"
43006010	Mʋɔr pɔɔn a tẽe wʋ jaa, ka a Yesu 'yɛr kʋ a poturbo ka ba ɩ a nɩbɛ jɩ̃nɛ jɩ̃nɛ. A nɩbɛ bala dɔ̃ɔ ɩ tur anũu (5,000).
43006011	Yesu den a paanʋ̃ɔ 'yɔ̃ɔ a wʋ nũu pɔ tɩ puor Nãaŋmɩn yãan, tɩ de a paanʋ̃ɔ põ a nɩbɛ, na wʋ lɛ de a jɩ̃mɛ mɩ põ ba.
43006012	Ka a nɩbɛ di lɛ ban bʋɔrɔ, ka a Yesu 'yɛr kʋ a poturbo ɩka ba wob a bʋ̃ŋmaara ala na chɛ, ka a bon jaa ta wɛ ɛ.
43006013	Lɛ lɛ ba wob a ala na chɛ 'yɔ̃ɔ pɛr pie nɩ ayi a chi paanʋ̃ɔ anũu ala.
43006014	A nɩbɛ na wa nyɛ a anyã baar lɛ a Yesu na tʋ̃ a nɛ'maa tʋ̃mɔ̃, ba piel 'yɛrɛ, "A nyã lɛ tɔ̃ɔ ɩ a Nãaŋmɩn 'yɛ'yɛrɛ 'lɔ na wa a wɛr pɔ."
43006015	Yesu na wa bɔ̃ɔn ɩka ba bʋɔrɔ naa na fɩr wʋ ka wʋ ɩ a ba nãa, wʋ don a tɔ̃ɔ ju wʋ yõ.
43006016	A jãanʋɔr 'lɔ̃nɔ̃, a Yesu poturbo lɩɛb suu a man pɔ.
43006017	Na ba tɩ kpɛ a gboro pɔ piel gɔ̃ɔnɔ̃ a Kapenahum. A jãanɔ'maar 'lɔ̃nɔ̃ Yesu ba wa a ba sɛ̃ sɛrɛ ɛ.
43006018	A sɛsɛkpɛ̃ɛ furo na ka a kʋ̃ɔ dãdaala.
43006019	Ka a poturbo na wa mɔ̃ kpɛ sɔɔ jaa, ba nyɛn a Yesu na chiine a kʋ̃ɔ ju waara a gboro par ka dãbɩ̃ɛ kpɛ ba.
43006020	Tɩchɛ ka wʋ 'yɛr kʋ ba, "Maa lɛ, yɩ ta joro dãbɩ̃ɛ ɛ."
43006021	Ka ba ta ɩka ba de wʋ 'yɔ̃ɔ a gboro pɔ, tɩ ajienaa ka a gboro mɩ ta a gogoro nɛɛ a jie 'lɔ ban chiine.
43006022	A wɛr na wa chaar, a nɩyɔɔ bala na jɩ̃nɛ a man gɔ̃ɔn bɔ̃ɔn na ɩka gboro bʋ̃'yen tɛɛ lɛ dɔ̃ɔ be be. Ka Yesu naa poturbo ba 'mataa kpɛ wʋ ɛ, tɩchɛ bala tɛɛ lɛ chiine.
43006023	Ka gboi amɩne na yi Tiberiyas wa ara gbʋr a be a Yesu na dɔ̃ɔ puor Nãaŋmɩn yãan tɩ ka a nɩbɛ di a bʋ̃diir.
43006024	A nɩbɛ na wa nyɛ ka a Yesu bɩɩ a wʋ poturbo ba be be ɛ, ba kpɛ̃n a gboi ala chiine a Kapenahum na tɩ bɔ a Yesu.
43006025	Ban wa tɩ nyɛ wʋ a manyal gɔ̃ɔn, ba sʋʋr wʋ naa, "Wiwile, dabor fʋ wa ka?"
43006026	Ka a Yesu 'yɛr, "Yelmɩ̃ɛ lɛ n 'yɛrɛ kʋ̃rɔ yɩ, yɩ yʋɔrɔ na bʋɔrɔ ma a ba ɩ a nɛ 'maa tʋ̃mɔ̃ yɩn nyɛ ɩn tʋ̃ ɛ, tɩchɛ a bʋ̃diir yɩn di tɩɩ jũu.
43006027	Yɩ ta tʋ̃nɔ̃ bʋɔrɔ bʋ̃diir anyã na sɔ̃ɔ ɛ, tɩ yɩ tʋ̃nɔ̃ bʋɔrɔ bʋ̃diir anyã na kʋ yɩ nyɛvʋr 'lɔ na ba tara baarfʋ ɛ, ala lɛ a maa Nɩsaal Bie na kʋ yɩ. Bojũu 'lɔ lɛ a Sãa Nãaŋmɩn kʋ sɔr ɩka wʋ ɩ a lɛ."
43006028	Be lɛ ba sʋʋr wʋ, "Bãa lɛ sɩn na ɩ na sɩ tʋ̃ a lɛ a Nãaŋmɩn na bʋɔrɔ?"
43006029	Ka a Yesu 'yɛr, "Nãaŋmɩn tʋ̃mɔ̃ nɩ nyã ɩka yɩ sɔɔ de a 'lɔ wʋn tʋ̃."
43006030	Lɛ lɛ ba sʋʋr wʋ, "Nɛ'maa tʋ̃buor lɛ fʋn tʋ̃ ka sɩ nyɛ tɩ sɔɔ de fʋ? Bo lɛ fʋn ɩ?
43006031	A sɩ sãakpãmɩne din a maana a mɔgɔ̃ɔ pɔ nɩtãa lɛ an sɛb. Wʋ kʋ ba naa a bʋ̃diir na yi saaju ka ba di."
43006032	Ka a Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ ɩka, a ba ɩ Mosesɩ lɛ dɔ̃ɔ kʋ yɩ a bʋ̃diir ala na yi a saaju ɛ, tɩchɛ a n Sãa lɛ dɔ̃ɔ kʋ yɩ a yelmɩ̃ɛ bʋ̃diir ala na yi a saaju.
43006033	A Nãaŋmɩn bʋ̃diir ɩ naa a 'lɔ na yi a saaju wa, na wʋ wa kʋrɔ a wɛr nɩbɛ nyɛvʋr."
43006034	Ka ba 'yɛr, "Nɩkpɛ̃ɛ, an yi a dɩna tɩ chiine, kʋrɔ sɩ a bʋ̃diir ala."
43006035	Be a Yesu pãa 'yɛr, "Maa lɛ a bʋ̃diir ala na kʋrɔ nyɛvʋr, 'lɔ jaa na wa n sɛ̃ kʋ̃ lɛ chiin kɔ̃ ɛ. 'Lɔ jaa mɩ na sɔɔ de ma, kɔ̃nyũur kʋ̃ lɛ kpɛ wʋ ɛ.
43006036	Tɩchɛ a lɛ n na 'yɛr kʋ yɩ, yɩ nyɛ ma naa tɩ yaa sɔɔ de ma ɛ.
43006037	Bala ba jaa a Sãa na kʋ ma, ban wan a n sɛ̃. Ɩ̃sʋɔ jaa mɩ wa wa a n sɛ̃, n kʋ̃ dii wʋ bar ɛ.
43006038	Bojũu, n ba yi a saaju wa ɩka n wa ɩ a n bɔfʋ ɛ, tɩ n wa naa ɩka n wa ɩ a Sãa bɔfʋ. 'Lɔ lɛ tʋ̃ ma.
43006039	A nyã lɛ ɩ a 'lɔ na tʋ̃ ma bɔfʋ, ka n taa ɩrɛ wa vɛ̃ ka bala jaa wʋn kʋ ma bɔr ɛ, tɩchɛ ka n sɩ̃ɩ ba, ka ba ir ɩ vʋɛ a ber baaraa daar.
43006040	Bojũu, a n Sãa bɔfʋ nɩ nyã ɩka, nɩrɛ jaa na kaa a Bie na wʋ sɔɔ de wʋ, ban tara naa a nyɛvʋr 'lɔ na ba tara baarfʋ ɛ, ka n sɩ̃ɩ ba, ka ba ir ɩ vʋɛ a ber baaraa daar."
43006041	Ka a Juu nɩbɛ piel hũhũnõ bojũu a Yesu 'yɛr ɩka, 'lɔ lɛ ɩ a bʋ̃diir 'lɔ na yi a saaju wa.
43006042	Ka ba 'yɛrɛ, "A ba ɩ a Yesu lɛ a nyã ɛ, a Josefʋ bidaba, a wʋ sãa nɩ a wʋ ma sɩn bɔ̃ɔ ɛ? Ŋmɩnɛ wʋ ɩrɛ wa 'yɛr ɩka saaju lɛ n yi wa?"
43006043	Ka a Yesu 'yɛr ba, "Yɩ bar a hũhũfʋ.
43006044	Nɩrɛ jaa kʋ̃ tʋ̃ɔ wa a n sɛ̃ ɛ, ka a Sãa na tʋ̃ ma baa tɔɔ wʋ waan ɛ, ka n sɩ̃ɩ wʋ ka wʋ ir ɩ vʋr a ber baaraa daar.
43006045	A Nãaŋmɩn 'yɛ'yɛrbɛ ɩ̃sʋɔ dɔ̃ɔ sɛb, 'Nãaŋmɩn na wiil ba jaa.' Ɩ̃sʋɔ jaa na chɛlɛ a Sãa sɛ̃, na wʋ jãn yi a wʋ sɛ̃, na wa naa a n sɛ̃.
43006046	Nɩrɛ jaa ba nyɛ a Sãa ɛ, a nɩrɛ 'lɔ na yi a Nãaŋmɩn sɛ̃, 'lɔ tɛɛ lɛ nyɛ a Sãa.
43006047	Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ na sɔɔ de ma tara na nyɛvʋr 'lɔ na ba tara baarfʋ ɛ, Nãaŋmɩn sɛ̃.
43006048	Maa lɛ ɩ a bʋ̃diir ala na tara nyɛvʋr.
43006049	A yɩ sãakpãmɩne dɔ̃ɔ di a maana a mɔgɔ̃ɔ pɔ tɩ chɛnɛ kpi.
43006050	Tɩchɛ a bʋ̃diir 'lɔ na yi a saaju wa nɩ nyã, 'lɔ lɛ nɩrɛ na di na wʋ kʋ̃ kpi ɛ.
43006051	Maa lɛ ɩ a nyɛvʋr bʋ̃diir 'lɔ na yi a saaju wa. Ala ɩ nɩrɛ di naa a bʋ̃diir nyãna, wʋn ben be jaa kpo kpo. A bʋ̃diir nyã ɩ naa a n ɩ̃gãn ɩn de kʋrɔ a nɩbɛ na be a wɛr pɔ, ka ba na nyɛ nyɛvʋr."
43006052	Ka a Juu nɩbɛ piel chɩrɛ taa nɩ suur na ba 'yɛrɛ, "Ŋmɩnɛ lɛ a daba nyãna na ɩrɛ wa kʋ sɩ a wʋ ɩ̃gãn ka sɩ 'wɔb?"
43006053	A Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ. Yɩn baa 'wɔb a Nɩsaal Bie ɩ̃gãn na yɩ nyũ a wʋ jɩ̃ɩ ɛ, yaa tara nyɛvʋr ɛ.
43006054	Nɩrɛ 'lɔ jaa na 'wɔb a n ɩ̃gãn na wʋ nyũ a n jɩ̃ɩ tara na a nyɛvʋr 'lɔ na ba tara baarfʋ ɛ, tɩ ka n sɩ̃ɩ wʋ a wʋ ir ɩ vʋr a ber baaraa daar.
43006055	A n ɩ̃gãn ɩ naa bʋ̃dimɩ̃ɛ, ka n jɩ̃ɩ mɩ ɩ bʋ̃nyũmɩ̃ɛ.
43006056	Nɩrɛ 'lɔ jaa na 'wɔb a n ɩ̃gãn na wʋ nyũ a n jɩ̃ɩ, be naa a n 'yɔ̃ɔ ka n mɩ be a wʋ 'yɔ̃ɔ.
43006057	Nɩtãa lɛ a Sãa na ɩ a nyɛvʋr sʋɔ na tʋ̃ ma ka n be be a Sãa jũu, nɩrɛ 'lɔ mɩ na 'wɔb ma mɩ na ben be a maa jũu.
43006058	A bʋ̃diir nyã lɛ yi a saaju wa. Sɩ sãakpãmɩne dɔ̃ɔ di a maana tɩ kpi, tɩchɛ nɩrɛ 'lɔ na di a bʋ̃diir nyã na ben be kpo kpo."
43006059	Yesu na dɔ̃ɔ wile ba a Juu nɩbɛ lɔ̃ɔfʋ yir a Kapenahum ala lɛ wʋ 'yɛr a nyãna.
43006060	Yesu poturbo yɔɔ na wa wõ a lɛ wʋn 'yɛr, ka ba 'yɛr, "A fʋ wiilfʋ nyã kpɛ̃mɛ na kpɛ, an lɛ na tʋ̃ɔ de?"
43006061	Yesu na bɔ̃ɔn a lɛ a poturbo na hũhũnõ, ka wʋ sʋʋr ba, "A nɩtɔ̃ chɛ yɩn bɩɩ?
43006062	Ŋmɩnɛ an pãa kaara, yɩn wa nyɛ a Nɩsaal Bie na duoro a jie 'lɔ wʋn dɔ̃ɔ be?
43006063	'Lɔ na kʋrɔ a nɩrɛ nyɛvʋr ɩ naa Nãaŋmɩn Sɩɛ. Nɩrɛ mɩ̃ɛ fɔ̃ɔ kʋ̃ tʋ̃ɔ maal bon jaa ɛ. A 'yɛr ala ɩn 'yɛr yɩ, ɩ naa Nãaŋmɩn Sɩɛ 'yɛr, naa ɩ Nyɛvʋr.
43006064	Tɩchɛ a yɩ bamɩne ba sɔɔ ɛ." Bojũu, Yesu bɔ̃ɔn naa a pielfʋ a 'lɔ na ba sɔɔ de wʋ ɛ, nɩ a 'lɔ na gar 'yɔ̃ɔ wʋ.
43006065	Be lɛ wʋ 'yɛr, "Nɩtɔ̃ lɛ so ka n 'yɛr ɩka ɩ̃sʋɔ jaa kʋ̃ tʋ̃ɔ wa a n sɛ̃ ɛ, ka a Sãa baa waan wʋ ɛ."
43006066	An yi a daar 'lɔ̃nɔ̃ a poturbo yɔɔ ŋmaan yi na baa lɛ turo wʋ go ɛ.
43006067	Ka a Yesu sʋʋr a Pie Nɩ Ayi bala, "A yɩn mɩ, yɩ bʋɔrɔ naa ɩka yi ŋmaa yi bɩɩ?"
43006068	Be a Simon Pita 'yɛr, "N Soro, an sɛ̃ lɛ sɩn chen? An ɩ fʋ̃ʋ tɛɛ lɛ tara a nyɛvʋr 'lɔ na ba tara baarfʋ ɛ.
43006069	Sɩ sɔɔn de na sɩ bɔ̃ɔ ɩka fʋ ɩ naa a chɛchɛ sʋɔ 'lɔ a Nãaŋmɩn na tʋ̃."
43006070	Ka a Yesu haa 'yɛr, "A ba ɩ maa lɛ ir a yɩ Pie Nɩ Ayi ɛ? Tɩchɛ ka a yɩ ɩ̃sʋɔ ɩ Satan tʋɔr."
43006071	Wʋ 'yɛrɛ naa a Judas na ɩ a Pie Nɩ Ayi ɩ̃sʋɔ na wa gar 'yɔ̃ɔ wʋ. Wʋ ɩ naa a Simon bidaba na yi Isɩkariyot.
43007001	A anyã puor, Yesu yi naa Judiya tɩ yʋɔrɔ a Galilee paal pɔ, bojũu a Juu nɩbɛ bʋɔrɔ naa a wʋ kʋfʋ.
43007002	Tɩchɛ a Juu nɩbɛ sɛɛr pɔ lɔ̃ɔ di bɩbir na wa gbʋrɔ,
43007003	a Yesu yɛbil 'yɛr wʋ naa, "Yi a ka chen a Judiya ka a fʋ poturbo mɩ tɩ nyɛ a fʋ nɛ 'maa tʋ̃mɔ̃.
43007004	Nɩrɛ jaa na bʋɔrɔ ɩka ba bʋɔlɔ a wʋ yuor ba sɔɔlɔ ɛ. Fʋn maala a nyãna, wiil a fʋ mɩ̃ɛ ka nɩbɛ jaa nyɛ fʋ."
43007005	Bojũu a wʋ mɩ̃ɛ yɛbil ba sɔɔ de wʋ gba ɛ.
43007006	A lɛ jũu, a Yesu 'yɛr ba, "A n bɩbir ba vɩɛ ɛ, yɩn bɩbir vɩɛ naa.
43007007	A wɛr nɩbɛ kʋ̃ tʋ̃ɔ 'laar yɩ ɛ, tɩchɛ ba 'laar ma naa bojũu n 'yɛr ba naa ɩka a lɛ ban ɩrɛ ɩn dɛɛr.
43007008	Yɩn, yɩ chiine a lɔ̃ɔ di jie. Maa ba chiine a lɔ̃ɔ di jie sɛrɛ ɛ, bojũu n bɩbir ba vɩɛ ɛ."
43007009	Wʋ 'yɛr naa lɛ tɩ chɛnɛ jɩ̃nɛ a Galilee.
43007010	A wʋ yɛbil na wa chen a lɔ̃ɔ di jie baar ka wʋ mɩ ir sɔɔl chen.
43007011	A lɔ̃ɔ di jie lɛ a Juu nɩbɛ jʋrɔ wʋ tɩ sʋrɔ taa, "Nyɩnɛ lɛ a daba 'lɔ̃nɔ̃ be?"
43007012	A nɩyɔɔ bala bʋlɔ na 'yɛrɛ kʋ̃rɔ taa, "A Yesu ɩn nɩsʋ̃." Ka bamɩne mɩ 'yɛrɛ, "Nɩbɛlɛ lɛ wʋ ɩ."
43007013	Tɩchɛ baa 'lara 'yɛrɛ ka a yire chãa pɔ ɛ, bojũu ba joro naa a Juu nɩbɛrɛ dãbɩ̃ɛ.
43007014	A lɔ̃ɔfʋ na wa põ jɩ̃taa, Yesu don kpɛ a Juu nɩbɛ puorfʋ jie na wʋ tɩ piel wile.
43007015	Ka a nɛɛr 'maa a Juu nɩbɛrɛ ka ba sʋrɔ taa, "Ŋmɩnɛ a daba nyã ɩrɛ wa bɔ̃ɔ a nɩtɔ̃ wʋn ba jãn ɛ?"
43007016	A Yesu 'yɛr kʋ ba, "A wiilfʋ nyã ba yi a n sɛ̃ ɛ, a yi naa a nɩrɛ 'lɔ na tʋ̃ ma sɛ̃.
43007017	Nɩrɛ 'lɔ na kaa ir ɩka wʋn ɩ naa Nãaŋmɩn bɔfʋ, wʋn bɔ̃ɔ naa ɩka a wiilfʋ nyã yin Nãaŋmɩn sɛ̃ bɩɩ n mɩ̃ɛ lɛ n wile.
43007018	Nɩrɛ 'lɔ na 'yɛrɛ a wʋ mɩ̃ɛ 'yɛr, bʋɔrɔ na 'yɔ̃ɔfʋ kʋrɔ a wʋ mɩ̃ɛ. Tɩchɛ nɩrɛ 'lɔ na tʋ̃nɔ̃ bʋɔrɔ 'yɔ̃ɔfʋ kʋrɔ a 'lɔ na tʋ̃ wʋ, a nɩnyɩnɛ ɩn yelmɩ̃ɛ sʋɔ ka a bɛlfʋ ba be a wʋ jie ɛ.
43007019	Mosesɩ baa dɔ̃ɔ bin a Nɛɛ kʋ yɩ ɛ? Tɩ yɩ ɩ̃sʋɔ jaa ba tʋ̃ɔ tu ɛ. Bo 'yɔ̃ɔ lɛ yɩ bʋɔrɔ ɩka yɩ kʋ ma?"
43007020	Ka a nɩyɔɔ bala 'yɛr, "Sɩdɛɛr lɛ fʋ tara, an bʋɔrɔ fʋ kʋfʋ?"
43007021	A Yesu 'yɛr kʋ ba, "Gbɛbʋ̃'yen tɛɛ lɛ n be tʋ̃, tɩchɛ ka a be 'maa yɩ a nɛɛ a nɩtɔ̃?
43007022	Mosesɩ lɛ dɔ̃ɔ wiil yɩ a yʋɔr ŋmaafʋ an ba ɩ 'lɔ sɛ̃ lɛ a dɔ̃ɔ yi ɛ, tɩ yi a sãakpãmɩne sɛ̃, ka ba ma ŋmaa yʋɔr a Pɛ̃nfʋ Bɩbir Daar.
43007023	Ala ɩ yɩn tʋ̃ɔ ŋmaa bibile yʋɔr a Pɛ̃nfʋ Bɩbir Daar tɩ ka a Mosesɩ nɛɛ 'lɔ wʋn bin ba sɔ̃ɔ ɛ, bo lɛ so ka yɩ nyɛ suur 'yɔ̃ɔ ma nɩrɛ ɩn sa a Pɛ̃nfʋ Bɩbir Daar?
43007024	Yɩ ta bʋ̃nɔ̃ tɔɔr ɛ, tɩ yɩ tɔɔrɔ a lɛ na tor."
43007025	Nɩbɛ bamɩne na yi Jerusalɛm piel sʋrɔ taa, "A ba ɩ a daba nyã lɛ ba bʋɔrɔ a kʋfʋ ɛ,
43007026	nyɛ wʋn ara 'yɛrɛ chãa pɔ, ka baa 'yɛrɛ 'yɛr ɛ? A nɩbɛrɛ bɔ̃ɔn naa ɩka 'lɔ lɛ a Nɩ-iraa bɩɩ?
43007027	Tɩchɛ sɩn bɔ̃ɔ naa a jie 'lɔ a daba nyãna na yi. A Nɩ-iraa 'lɔ wa wa, nɩrɛ jaa kʋ̃ bɔ̃ɔ a jie wʋn na yi ɛ."
43007028	Yesu chɛnɛ na wile a be a Nãaŋmɩn puorfʋ yir bɛchaar pɔ, na wʋ tãna 'yɛrɛ, "Ɔ̃ɔ yɩ bɔ̃ɔ ma naa, na yɩ lɛ bɔ̃ɔ a jie 'lɔ n na yi. N ba be ka nɩ n mɩ̃ɛ kpɛ̃ɔ ɛ, tɩchɛ a nɩrɛ 'lɔ na tʋ̃ ma ɩn yelmɩ̃ɛ sʋɔ, yɩn ba bɔ̃ɔ ɛ.
43007029	Tɩchɛ maa bɔ̃ɔ wʋ naa, wʋ sɛ̃ lɛ n yi, 'lɔ lɛ tʋ̃ ma."
43007030	A anyã lɛ ba ta bʋɔrɔ a wʋ nyɔɔfʋ, tɩchɛ nɩrɛ jaa ba lɩɛb wʋ nũu sɩɩr wʋ ɛ, bojũu a wʋ bɩbir ba vɩɛ ɛ.
43007031	A nɩyɔɔ bala pɔ, bamɩne chɛnɛ na sɔɔ de wʋ na ba 'yɛrɛ, "A Nɩ-iraa 'lɔ wa wa, wʋn tʋ̃n nɛ'maa tʋ̃mɔ̃ gar a daba nyã bɩɩ?"
43007032	Faraseemɩne wõn a lɛ a nɩyɔɔ bala na bʋlɔ 'yɛrɛ a Yesu 'yɛr, ka a bala naa Juu nɩbɛ bɔɔrlo nɩbɛrɛ tʋ̃ a puorfʋ yir kakaarba ka ba tɩ nyɔɔ wʋ waan.
43007033	Be a Yesu 'yɛr kʋ ba, "N be naa yɩ sɛ̃ bɩ̃lãa, tɩ naa pãa lɛ lɩɛb chen a 'lɔ na tʋ̃ ma sɛ̃.
43007034	Yɩn wa yʋɔrɔ na bʋɔrɔ ma, tɩchɛ yɩ kʋ̃ nyɛ ma ɛ, a be n na be yɩ kʋ̃ tʋ̃ɔ wa be ɛ."
43007035	Ka a Juu nɩbɛ pãa sʋrɔ taa, "Nyɩnɛ lɛ a daba nyã na pãa chen ka sɩ kʋ̃ nyɛ wʋ ɛ? Wʋn chen naa be a sɩ nɩbɛ na yaar jɛr a bala na ba ɩ a Juu nɩbɛ tɩ wile ba bɩɩ?
43007036	Ŋmɩnɛ lɛ wʋ 'yɛr ɩka, yɩn wa yʋɔrɔ na bʋɔrɔ ma tɩ yɩ kʋ̃ nyɛ ma ɛ, a be n na be yɩ kʋ̃ tʋ̃ɔ wa be ɛ."
43007037	A bɩbir baaraa daar na ɩ a lɔ̃ɔ di bɩbir kpɛ̃ɛ, Yesu ir ara tɩ tãn 'yɛr, "Kɔ̃nyũur wa kpɛ nɩrɛ, wʋ wa a n sɛ̃ wa nyũ.
43007038	Nɩrɛ 'lɔ jaa na sɔɔ de ma nɩtãa lɛ a Nãaŋmɩn gãn na 'yɛr, nyɛvʋr kʋ̃ɔ na joro na yire a wʋ 'yɔ̃ɔ."
43007039	Nãaŋmɩn Sɩɛ 'yɛr lɛ wʋ dɔ̃ɔ 'yɛrɛ, a bala na sɔɔ de wʋ ka wʋn kʋ ba. A Sɩɛ ba dɔ̃ɔ wa ɛ, an ɩ a Yesu ba nyɛ a tɩɩr sɛrɛ ɛ.
43007040	A nɩbɛ na wa wõ a lɛ wʋn 'yɛr, ka bamɩne 'yɛr, "A daba nyã ɩn Nãaŋmɩn 'yɛ'yɛrɛ yelmɩ̃ɛ."
43007041	Ka bamɩne mɩ 'yɛrɛ, "A nyã lɛ ɩ a Nãaŋmɩn Nɩ-iraa." Ka bamɩne mɩ 'yɛr, "Ŋmɩnɛ lɛ a Nɩ-iraa 'lɔ na ɩrɛ wa yi Galilee?
43007042	Nãaŋmɩn gãn ba 'yɛr ɩka David yɔ̃ɔ lɛ wʋn ɩ na wʋ yi Bɛtɩlɛhɛm, a tẽe 'lɔ a David na dɔ̃ɔ kpɩɛrɛ ɛ?"
43007043	Ka a nɩbɛ ŋma dẽ dẽ a Yesu juu.
43007044	Bamɩne mɩ ta bʋɔrɔ na ɩka ba nyɔɔ wʋ tɩchɛ nɩrɛ jaa ba 'la sɩɩr wʋ nɩ wʋ nũu ɛ.
43007045	A puorfʋ yir gugurbo lɩɛb chen a Farasee nɩ a Juu nɩbɛ bɔɔrlo nɩbɛrɛ sɛ̃, ka ba sʋʋr ba, "Ŋmɩnɛ wʋ ɩ ka yaa waan wʋ ɛ?"
43007046	Ka a bala ban tʋ̃, ka ba 'yɛr, "Nɩrɛ jaa ba 'yɛr 'yɛr a daba nyã kaar ɛ."
43007047	Ka a Faraseemɩne sʋʋr ba, "Wʋ mɩ ben bɛl yɩ wɛ?
43007048	Yɩ nyɛn a Faraseemɩne nɩ a nɩbɛrɛ ka ba sɔɔ de wʋ?
43007049	Kai, tɩchɛ a nɩyɔɔ ba nyãna ba bɔ̃ɔ a Nãaŋmɩn nɛɛ ɛ, ba ben pɔ 'yɔ̃ɔfʋ pɔ gba."
43007050	Nikodimasɩ na dɔ̃ɔ chen a Yesu sɛ̃ mɩ ɩ naa a ba ɩ̃sʋɔ sʋʋr ba,
43007051	"A nɛɛ ba kʋ sɩ sɔr ɩka sɩ 'yɔ̃ɔ nɩrɛ yele ka saa wõ a lɛ wʋn 'yɛr bɩɩ maala ɛ?"
43007052	Ka ba sʋʋr wʋ, "Fʋ mɩ yin Galilee bɩɩ? Jʋʋr kaa, a la ɩ fʋ nyɛn Nãaŋmɩn 'yɛ'yɛrɛ na yi Galilee."
43007053	Ka ba jaa yaar kul a ba yie.
43008001	Tɩchɛ ka a Yesu mɩ do a Olive Tɩɩr Tɔ̃ɔ ju.
43008002	Wɛr na wa chaar bibio pipi, Yesu lɩɛb wa kpɛ a Nãaŋmɩn puorfʋ yir bɛchaar pɔ, be lɛ a nɩbɛ ŋmaa jilʋ̃ wʋ tɩ wʋ jɩ̃nɛ wile ba.
43008003	Be lɛ a Mosesɩ Nɛɛ wiwiilbe, nɩ a Faraseemɩne wa 'mataa waan pɔɔ ban nyɔɔ na gãn daba. Ba vɛ̃n ka a pɔɔ ir ara a ba jaa niem,
43008004	tɩ ba 'yɛr kʋ a Yesu, "Wiwile, a pɔɔ nyãna lɛ gãn daba ka sɩ nyɔɔ.
43008005	A Mosesɩ Nɛɛ 'lɔ 'yɛr ɩka sɩ lɔb wʋ nɩ kʋsɩɛ kʋ."
43008006	Ba 'yɛr naa a lɛ bʋɔrɔ ɩka ba bɛɛr Yesu kaa na ba tʋ̃ɔ nyɛ 'yɛr, 'yɛr a wʋ yele. Tɩchɛ ka a Yesu guun de a nubir sɛɛrɛ nɩ a tẽe.
43008007	Tɩ ba chɛnɛ sʋrɔ wʋ, ka wʋ dɔl 'yɛr kʋ ba, "Ala ɩ a yɩ ɩ̃sʋɔ jaa ben ka ba maal dɛɛr ɛ, a nɩnyɩnɛ wʋ de nie lɔb a pɔɔ nɩ a kʋsɩr."
43008008	Tɩ na wʋ lɛ guun sɛɛrɛ a tẽe go.
43008009	A anyãna ban wõ, ba piel yire bʋ̃'yen 'yen, a danyɔ̃n lɛ de nie. A wa tɩ chɛ naa a Yesu nɩ a pɔɔ tɛɛ na ara a be.
43008010	Yesu dɔl ir sʋʋr a pɔɔ, "Nyɛ ba be? Ɩ̃sʋɔ jaa ba 'yɔ̃ɔ fʋ yele ɛ?"
43008011	Ka a pɔɔ 'yɛr, "Kai nɩkpɛ̃ɛ." Ka Yesu mɩ pãa 'yɛr wʋ, "Maa mɩ kʋ̃ 'yɔ̃ɔ fʋ yele ɛ, chiine, taa lɛ wa maala yeldɛɛr go ɛ."
43008012	Yesu lɛ bɔ̃ɔ 'yɛr kʋ a nɩbɛ na wʋ 'yɛr, "Maa lɛ a wɛr nyã chãa, nɩrɛ 'lɔ jaa na turo ma kʋ̃ lɛ chen libe pɔ ɛ, tɩ wʋn tara na nyɛvʋr na ɩ chãa."
43008013	Ka a Faraseemɩne chɩrɛ wʋ 'yɛrɛ, "Fʋ bʋɔrɔ na yuor 'yɔ̃ɔnɔ̃ fʋ mɩ̃ɛ, ka a fʋ yobɔ ɩ pɔrɔ."
43008014	Ka a Yesu 'yɛr, "Ala ɩ n bʋɔrɔ naa yuor 'yɔ̃ɔnɔ̃ a n mɩ̃ɛ, a n yobɔ tara na sɔr. Bojũu n bɔ̃ɔ naa jie ɩn yi wa, naa lɛ bɔ̃ɔ a jie ɩn chiine. Tɩchɛ yɩn, yaa bɔ̃ɔ a jie ɩn yi wa ɛ, yaa lɛ bɔ̃ɔ a jie ɩn chiine ɛ.
43008015	Yɩ den nɩsaal tɩɛrsɩ tɔɔrɔ nɩ 'yɛr, maa ba tɔɔrɔ nɩrɛ jaa 'yɛr ɛ.
43008016	Tɩchɛ ala ɩ ɩn tɔɔr naa 'yɛr, a lɛ ɩn na tɔɔr na tor naa bojũu n ba ɩ n yõ ɛ, a Sãa na tʋ̃ ma pʋɔ ma naa.
43008017	A sɛb a yɩ nɛɛr pɔ ɩka, nɩbɛ ayi 'yɛr ɩn yelmɩ̃ɛ.
43008018	N 'yɛrɛ na 'yɔ̃ɔnɔ̃ a n mɩ̃ɛ, ka a Sãa mɩ na tʋ̃ ma 'yɛrɛ 'yɔ̃ɔnɔ̃ ma."
43008019	Ka ba sʋʋr wʋ, "Nyɩnɛ a fʋ Sãa be?" Ka Yesu 'yɛr "Yaa bɔ̃ɔ ma ɛ, bɩɩ a n Sãa ɛ, ala ɩ yɩ ta bɔ̃ɔ ma naa, yɩn taa bɔ̃ɔ naa n Sãa mɩ."
43008020	Yesu 'yɛr naa a 'yɛr nyã wʋn wile ba a puorfʋ yir bɛchaar pɔ gbʋr a libie lɔb fʋ jie. Tɩ nɩrɛ jaa ba nyɔɔ wʋ ɛ, an ɩ a wʋ bɩbir ba vɩɛ ɛ.
43008021	Yesu 'yɛr kʋ ba go, "N chiine na, yɩn wa yʋɔrɔ na bʋɔrɔ ma tɩ na yɩ kpin a yɩ yelbier. Jie ɩn chiine, yɩ kʋ̃ tʋ̃ɔ wa be ɛ."
43008022	Ka a Juu nɩbɛ pãa sʋrɔ taa, "Wʋn kʋn wʋ mɩ̃ɛ bɩɩ? Ala lɛ so wʋn 'yɛr ɩka, 'A jie ɩn chiine yɩ kʋ̃ tʋ̃ɔ wa be ɛ.' "
43008023	Tɩchɛ ka a Yesu chɛnɛ 'yɛrɛ, "Yɩn yin ka tẽe, maa yin saaju. A wɛr nyã pɔ lɛ yɩ yi, maa mɩ ba yi a wɛr nyã pɔ ɛ.
43008024	N 'yɛr kʋ yɩ ɩka yɩn kpin naa yɩ yelbier, ala ɩ yaa sɔɔ de ma nɩ a lɛ ɩn 'yɛr ɩka n ɩ naa ɛ, sɩrɛ jaa lɛ, yɩn kpin naa yɩ yelbier."
43008025	Ka a nɩbɛ sʋʋr wʋ, "An fʋ ɩ?" A Yesu 'yɛr ba, "N ɩ naa a 'lɔ ɩn 'yɛr kʋ yɩ a kõr jaa.
43008026	N tara na yɔɔ ɩn taa 'yɛr tɔɔr a yɩ 'yɛr, tɩchɛ a 'lɔ na tʋ̃ ma ɩn yelmɩ̃ɛ sʋɔ, ala ɩn wõ yi a wʋ sɛ̃ lɛ n 'yɛrɛ kʋrɔ a wɛr nɩbɛ."
43008027	Baa bɔ̃ɔ a par ɩka a wʋ Sãa 'yɛr lɛ wʋ dɔ̃ɔ 'yɛrɛ ɛ.
43008028	Be a Yesu 'yɛr, "Yɩn wa 'mɔɔ a Nɩsaal Bie a saaju yɩn bɔ̃ɔ naa a nɩrɛ 'lɔ ɩn ɩ, na yɩ mɩ bɔ̃ɔ ɩka n ba ɩrɛ yele nɩ maa kpɛ̃ɔ ɛ, tɩchɛ n 'yɛrɛ naa a lɛ a Sãa na wiil ma.
43008029	A 'lɔ na tʋ̃ ma be naa n sɛ̃, waa bar ma n yõ ɛ, bojũu n ma ɩrɛ naa lɛ na pɛlɛ a wʋ pʋɔ."
43008030	Wʋn 'yɛrɛ a lɛ tɩ nɩyɔɔ sɔɔn de wʋ.
43008031	Yesu 'yɛr kʋ a Juu nɩbɛ bala na sɔɔ de wʋ, "Ala ɩ yɩ sɔɔn turo a lɛ ɩn wiil yɩ, yɩn ɩ naa a n poturbo yelmɩ̃ɛ.
43008032	Yɩn bɔ̃ɔn a yelmɩ̃ɛ, ka a yelmɩ̃ɛ for yɩ bar ka yɩ so yɩ mɩ̃ɛ."
43008033	Ka ba 'yɛr, "Sɩn ɩ naa Abraham yɔn, na saa ɩ nɩrɛ jaa gbãgbaar ɛ, ŋmɩnɛ lɛ fʋ 'yɛr ɩka ban for sɩn bar ka sɩ so sɩ mɩ̃ɛ?"
43008034	A Yesu 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, nɩrɛ jaa na maal dɛɛr ɩn a dɛɛr gbãgbaa.
43008035	Gbãgbaa maa be a yir kor ɛ, a bie 'lɔ ma ben be kor.
43008036	Ala wa ɩ a Bie for fʋn bar, fʋn son fʋ mɩ sɩrɛ jaa.
43008037	N bɔ̃ɔn na yɩn ɩ Abraham yɔn tɩ bʋɔrɔ ɩka yɩ kʋ ma, bojũu yaa sɔɔ a n 'yɛr ɛ.
43008038	Maa 'yɛrɛ yɩ naa a lɛ ɩn nyɛ a n Sãa sɛ̃, ka yɩn mɩ ɩrɛ a lɛ yɩn wõ a yɩ sãa sɛ̃."
43008039	Ka ba 'yɛr, "Abraham lɛ ɩ a sɩ sãa." Be a Yesu 'yɛr, "Ala ɩ Abraham bibiir lɛ yɩ ta ɩ, yɩn taa maal a lɛ a Abraham na dɔ̃ɔ maal.
43008040	Yɩ ben bʋɔrɔ ɩka yɩ kʋ ma a nɩrɛ na 'yɛr yɩ a yelmɩ̃ɛ ɩn wõ a Nãaŋmɩn sɛ̃. Abraham ba dɔ̃ɔ maal lɛ ɛ.
43008041	Yɩ ɩrɛ naa a lɛ a yɩ sãa mɩ̃ɛ na dɔ̃ɔ ɩ." Ka ba 'yɛr, "Saa ɩ sɛ̃sɛ̃ bibiir ɛ, sɩn Sãa tɛɛ sɩn tara lɛ Nãaŋmɩn."
43008042	Ka a Yesu 'yɛr kʋ ba, "Ala ɩ Nãaŋmɩn lɛ ta ɩ a yɩ Sãa, yɩn taa nʋ̃ ma naa. Nãaŋmɩn sɛ̃ lɛ n yi naa be be ka a pʋ̃pãanyã. N ba waan a n mɩ̃ɛ yuor ɛ, 'lɔ lɛ tʋ̃ ma.
43008043	Bo lɛ so ka a lɛ ɩn 'yɛr ba chaar kʋ yɩ ɛ? Bojũu yaa tʋ̃ɔ wõ a lɛ ɩn 'yɛr ɛ.
43008044	A yɩ sãa ɩn tɩɩ, a yɩ bʋɔrɔ ɩka yɩ maal a lɛ wʋn bʋɔrɔ. An yi a pielfʋ jaa nɩkʋrɔ lɛ wʋ ɩ, waa tara yelmɩ̃ɛ ɛ, yelmɩ̃ɛ bɩ̃lãa jaa ba be a wʋ 'yɔ̃ɔ ɛ. 'Lɔ wa ŋmaara a jire, lɛ wʋ be, jir ŋmara lɛ wʋ ɩ, na wʋ ɩ a jie a jaa sãa.
43008045	Tɩchɛ maa na 'yɛrɛ a yelmɩ̃ɛ yaa sɔɔ de ma ɛ.
43008046	A yɩ ɩ̃sʋɔ na 'yɛr ɩka wʋ nyɛn ɩn maal dɛɛr ɔ? Ala ɩ yelmɩ̃ɛ lɛ n 'yɛrɛ, bo lɛ so ka yaa sɔɔ de ma ɛ?
43008047	Nɩrɛ 'lɔ na ɩ Nãaŋmɩn tʋɔr wõnõ naa a lɛ wʋn 'yɛrɛ. Yɩn ba ɩ a Nãaŋmɩn tʋɔr ɛ, yaa wõnõ a lɛ wʋn 'yɛrɛ ɛ."
43008048	Ka a Juu nɩbɛ 'yɛr, "Yelmɩ̃ɛ lɛ sɩ 'yɛrɛ ɩka Samariya lɛ fʋ yi na fʋ tara a sɩdɛɛr."
43008049	A Yesu 'yɛr, "Maa ba sɩdɛɛr ɛ, tɩchɛ n 'yɔ̃ɔnɔ̃ naa a n Sãa, tɩ yɩn ba 'yɔ̃ɔnɔ̃ ma ɛ.
43008050	N ba bʋɔrɔ tɩɩr kʋrɔ a n mɩ̃ɛ ɛ, tɩchɛ nɩrɛ kɔ̃ɔ bʋɔrɔ naa a lɛ. 'Lɔ Lɛ ɩ a 'yɛr tɔɔrɔ.
43008051	Yelmɩ̃ɛ lɛ n 'yɛrɛ kʋrɔ yɩ, ala ɩ nɩrɛ turo naa maa 'yɛr, wʋ kʋ̃ lɛ bɔ̃ɔ kũu ɛ."
43008052	A anyãna lɛ ka a Juu nɩbɛ pãa 'yɛrɛ, "Pʋ̃pãanyã, sɩ bɔ̃ɔn naa fʋn tara a sɩdɛɛr. Abraham kpi naa, ka a Nãaŋmɩn 'yɛ'yɛrbɛ kpi, tɩchɛ ka fʋ 'yɛr ɩka ala ɩ nɩrɛ turo naa a fʋ 'yɛr wʋ kʋ̃ bɔ̃ɔ kũu ɛ.
43008053	Fʋ̃ʋ bɛrma gar a sɩ sãa Abraham bɩɩ? Wʋ kpi naa, ka a Nãaŋmɩn 'yɛ'yɛrbɛ mɩ kpi. An fʋ tɩɛr ɩka fʋ pãa ɩ naa?"
43008054	Ka a Yesu 'yɛr, "Ala ɩ n ben 'yɔ̃ɔnɔ̃ a n mɩ̃ɛ tɩɩr, a n tɩɩr na ɩn pɔrɔ. A n Sãa 'lɔ yɩn 'yɛrɛ ɩka a yɩ Nãaŋmɩn lɛ, 'lɔ lɛ kʋrɔ ma a tɩɩr.
43008055	Yɩn ba bɔ̃ɔ wʋ gba ɛ, maa bɔ̃ɔ wʋ naa. Ala ɩ n 'yɛr naa ɩka n ba bɔ̃ɔ wʋ ɛ, ɩn ɩ naa jir ŋmara a yɩ kaar. Tɩchɛ maa bɔ̃ɔ wʋ naa, naa turo a wʋ 'yɛr bie.
43008056	A yɩ sãa Abraham dɔ̃ɔ chɩlɛ tɩɛr ɩka wʋn taa nyɛ naa a n bɩbir. Wʋ nyɛn ka nʋ̃ɔ nyɔɔ wʋ."
43008057	Ka a Juu nɩbɛ sʋʋr wʋ, "Faa ta yuom lɩjaayi nɩ pie (50) sɛrɛ ɛ, tɩ na fʋ nyɛ Abraham?"
43008058	Ka a Yesu 'yɛr, "Yelmɩ̃ɛ lɛ n 'yɛrɛ kʋrɔ yɩ, sɛrɛ tɩ ba wa dɔɔ Abraham, ka maa dɔ̃ɔ be be."
43008059	A nyãna, ka ba wob kʋsɩbɛ ɩka ba lɔb wʋ kʋ, tɩchɛ ka a Yesu sɔɔl fʋɔl na wʋ yi a be a ba puorfʋ yir pɔ.
43009001	Yesu na chiine a lɛ, wʋ nyɛn daba ban dɔɔ ka wʋ ɩ jɔ̃ɔ.
43009002	Ka a poturbo sʋʋr wʋ, "Wiwile, an lɛ maal dɛɛr, a dajɔ̃ɔ bɩɩ a wʋ sãa naa ma lɛ maal dɛɛr, a dajɔ̃ɔ bɩɩ a wʋ sãa naa ma lɛ maal a dɛɛr dɔɔn wʋ, ka wʋ ɩ a jɔ̃ɔ?"
43009003	A Yesu 'yɛr kʋ ba, "A daba nyã ba maal dɛɛr ɛ, a wʋ sãa naa ma mɩ ba maal dɛɛr ɛ, tɩchɛ a ɩn a lɛ ka Nãaŋmɩn tʋ̃mɔ̃ na tʋ̃ a wʋ 'yɔ̃ɔ.
43009004	An chɛnɛ ɩ mɔ̃tɔ̃ɔ, sɩn tʋ̃ naa a 'lɔ na tʋ̃ ma tʋ̃mɔ̃. Wɛr na sɔb naa ka nɩrɛ kʋ̃ lɛ tʋ̃ɔ tʋ̃mɔ̃ tʋ̃ ɛ.
43009005	Ɩn chɛnɛ be a wɛr pɔ, maa lɛ a wɛr chãa."
43009006	Wʋn wa 'yɛr a lɛ baar, wʋ chir nataar bun tãn a tẽe na wʋ bɛ a daba nɩbie.
43009007	Tɩ na wʋ 'yɛr kʋ a daba, "Chen, tɩ pɛɛ a Siloam kʋ̃ɔ pɔ." A Siloam par lɛ, Tʋ̃fʋ. Wʋ chen tɩ pɛɛ nyɛrɛ wa a yir.
43009008	Ka a nɩbɔ̃ɔnsɩ bala na dɔ̃ɔ ma nyɛ wʋ na sʋɔrɔ, ka ba sʋrɔ taa, "A ba ɩ a daba nyãna lɛ ma sʋɔrɔ ɛ?"
43009009	Bamɩne 'yɛr ɩka 'lɔ lɛ, ka bamɩne mɩ 'yɛr, "Nɩnyɛtaa lɛ." Tɩchɛ ka wʋ 'yɛr, "Maa lɛ."
43009010	Ka ba sʋʋr wʋ, "Ŋmɩnɛ a nɩbie ɩrɛ wa yuo fʋ?"
43009011	Ka a daba 'yɛr kʋ ba. "Daba ban bʋɔlɔ Yesu lɛ bu tãn bɛ ma a nɩbie tɩ 'yɛr ma ɩka n chen a Siloam tɩ pɛɛ. Lɛ lɛ n chen tɩ pɛɛ naa nyɛrɛ."
43009012	Ka ba sʋʋr wʋ, "Nyɩnɛ lɛ wʋ be?" Ka wʋ 'yɛr, "N ba bɔ̃ɔ ɛ."
43009013	Be lɛ ba tara a daba 'lɔ na dɔ̃ɔ ɩ a jɔ̃ɔ chiin a Faraseemɩne sɛ̃.
43009014	A bɩbir 'lɔ a Yesu na dɔ̃ɔ bu a tãn na wʋ yuon a daba nɩbie ɩn a Pɛ̃nfʋ Bɩbir Daar.
43009015	Ka Faraseemɩne sʋʋr a daba lɛ wʋn ɩrɛ wa nyɛrɛ. Ka wʋ 'yɛr, "Tãn lɛ wʋ bɛ ma a nɩbie ka n pɛɛ be nyɛrɛ."
43009016	Ka a Faraseemɩne bamɩne 'yɛr, "A daba nyã ba yi Nãaŋmɩn sɛ̃ ɛ, waa sɔ̃nɔ̃ a Pɛ̃nfʋ Bɩbir ɛ." Tɩchɛ ka a bamɩne mɩ sʋʋr, "Ŋmɩnɛ lɛ yelbe-ɩrɛ na tʋ̃ɔ tʋ̃ a nɛ'maa yele nyã?" Na ba ŋma jiir ayi.
43009017	Ka ba lɩɛb sʋʋr a daba, "Bo fʋ tara na 'yɛr a wʋ 'yɛr? Fʋ nɩbie ba lɛ wʋ yuo." Ka a daba 'yɛr, "Nãaŋmɩn 'yɛ'yɛrɛ lɛ wʋ ɩ."
43009018	Ka a Juu nɩbɛrɛ ba sɔɔ de ɛ ɩka a daba dɔ̃ɔ jɔ̃ɔ tɩ wa nyɛrɛ ɛ, ka ba bʋɔl a sãa naa ma.
43009019	Ba sʋʋr ba naa, "A yɩ bie lɛ a nyã ɔ? A nyã lɛ yɩ dɔɔ ka wʋ ɩ a jɔ̃ɔ? Ka ŋmɩnɛ wʋ ɩrɛ wa nyɛrɛ?"
43009020	Ka a sãa naa ma 'yɛr, "Sɩ bɔ̃ɔn naa ɩka sɩ bie lɛ, a sɩ dɔɔ wʋ ka wʋ ɩ jɔ̃ɔ.
43009021	Tɩchɛ lɛ wʋn ɩrɛ wa nyɛrɛ a pʋ̃pãanyã saa bɔ̃ɔ ɛ, bɩɩ nɩrɛ 'lɔ na yuo wʋ a nɩbie saa bɔ̃ɔ ɛ. Waa ɩ bibile ɛ, yɩ sʋʋr wʋ, wʋn 'yɛr kʋ wʋ mɩ̃ɛ."
43009022	A sãa naa ma 'yɛr naa nɩtɔ̃ bojũu ba joro naa a Juu nɩbɛ dãbɩ̃ɛ, ba den nie 'yɛr ɩka nɩrɛ jaa wa 'yɛr ɩka a Yesu lɛ a Nɩ-iraa 'lɔ, ka ban dii wʋn bar a ba lɔ̃ɔfʋ jie.
43009023	Ala lɛ so ka a sãa naa ma 'yɛr, "Waa ɩ bibile ɛ, yɩ sʋʋr wʋ."
43009024	A Faraseemɩne lɛ bʋɔl naa a daba 'lɔ na dɔ̃ɔ ɩ a jɔ̃ɔ a gbɛɛ ayi sʋɔ 'yɛr wʋ, "'Yɛr yelmɩ̃ɛ kʋ Nãaŋmɩn, sɩn bɔ̃ɔn naa a daba nyã na ɩ yelbe-ɩrɛ."
43009025	Ka a daba 'yɛr, "Ala ɩ wʋ ɩn yelbe-ɩrɛ bɩɩ waa ɩ ɛ, n ba bɔ̃ɔ ɛ, yelbʋ̃'yen ɩn bɔ̃ɔ nɩ nyã. N dɔ̃ɔ ɩ jɔ̃ɔ tɩchɛ pʋ̃pãanyã, n nyɛrɛ naa."
43009026	Be lɛ ba sʋʋr wʋ, "Bo lɛ wʋ ɩ fʋ? Ŋmɩnɛ lɛ wʋ ɩ yuo fʋ a nɩbie?"
43009027	Ka a daba 'yɛr, "N ba dɔ̃ɔ 'yɛr tɩ yaa chɛlɛ ɛ. Bo yɩ bʋɔrɔ ɩka yɩ lɛ wõ ka a ɩ go? Yɩ bʋɔrɔ naa ɩka yɩ mɩ lɩɛb a wʋ poturbo bɩɩ?"
43009028	A ba tʋrɔ wʋ 'yɛrɛ, "Fʋ̃ʋ lɛ ɩ a wʋ poturo, sɩn ɩ naa Mosesɩ poturbo.
43009029	Sɩ bɔ̃ɔn na ɩka Nãaŋmɩn 'yɛr 'yɛr kʋ Mosesɩ, tɩchɛ a daba 'lɔ saa bɔ̃ɔ jie wʋn yi gba ɛ."
43009030	Ka a daba 'yɛr, "A 'maa man nɛɛ yɩn ba bɔ̃ɔ jie wʋn yi ɛ, tɩ yuo ma a nɩbie.
43009031	Sɩ bɔ̃ɔ naa ɩka Nãaŋmɩn ba chɛlɛ a yelbe-ɩrbɛ ɛ. Wʋ ma chɛlɛ naa a bala na joro wʋ tɩ maala a lɛ wʋn bʋɔrɔ.
43009032	Nɩrɛ jaa ba dɔ̃ɔ wõ ɩka ba yuon nɩrɛ ban lɔ̃ɔ dɔɔn jɔ̃ɔ ɛ.
43009033	Ala ɩ a daba nyã ba ta yi Nãaŋmɩn sɛ̃ ɛ, wʋ kʋ̃ naa tʋ̃ɔ bon jaa maal ɛ."
43009034	Ka a Juu nɩbɛrɛ 'yɛr kʋ a daba, "A fʋ̃ʋ, yelbier pɔ lɛ ba dɔɔ fʋ, ŋmɩnɛ fʋn ɩrɛ wa wiil sɩ," tɩ dii wʋ bar a ba pɔ.
43009035	Yesu na wõ ɩka ba dii naa a daba bar, wʋ bɔ wʋn wa nyɛ wʋ, na wʋ sʋʋr wʋ, "Fʋ sɔɔn de a Nɩsaal Bie ɔ?"
43009036	Ka a daba sʋʋr wʋ, "Nɩkpɛ̃ɛ an lɛ, wiil ma ka n sɔɔ de wʋ."
43009037	A Yesu 'yɛr, "Fʋ nyɛ wʋ naa pʋ̃pãanyã, sɩrɛ jaa, 'lɔ lɛ 'yɛrɛ nɩ fʋ."
43009038	Ka a daba pãa 'yɛr, "N Soro n sɔɔn de," tɩ gbur dumo puor wʋ.
43009039	Be lɛ a Yesu 'yɛr, "'Yɛr tɔɔrfʋ jie lɛ n wa ka a wɛr pɔ. Jɔ̃n na nyɛrɛ naa ka nɩbinyɛrɛ mɩ lɩɛb ɩ jɔ̃n."
43009040	Ka a Faraseemɩne bamɩne na be a wʋ sɛ̃ wõ a lɛ na ba sʋʋr, "Bo ya! A sɩn mɩ ɩn a jɔ̃n ɔ?"
43009041	A Yesu 'yɛr ba, "Ala ɩ yɩ ta ɩn jɔ̃n, yɩ kʋ naa tara chɛfʋ a dɛɛr pɔ ɛ. Tɩchɛ, yɩn ben 'yɛr ɩka yɩ nyɛrɛ naa, yɩ chɛnɛ na be a yɩ dɛɛr pɔ."
43010001	Ka a Yesu 'yɛr, "Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ jaa na maa tu a piir jɔɔ dɔ̃dɔr nɛɛ tɩ do a dachin kpɛ, ɩn nãnyie nɩ nɩfara.
43010002	Nɩrɛ 'lɔ na tu a dɔ̃dɔr nɛɛ kpɛ 'lɔ lɛ ɩ a pɛchinɛ.
43010003	A dɔ̃dɔ̃guro ma yuon a pãn kʋ a pɛchinɛ, ka a piir chɛlɛ a wʋ kɔkɔr. Wʋ maa bʋɔl naa a wʋ piir yoe, na wʋ ŋmaa ba yin.
43010004	'Lɔ wa ŋmaa a wʋ piir a jaa ka a yi, wʋ ma den nie ka a turo wʋ, bojũu ba bɔ̃ɔ naa a wʋ kɔkɔr.
43010005	Tɩchɛ ba kʋ̃ wa tu sãan jaa ɛ, ban jon yi a wʋ sɛ̃ bojũu baa bɔ̃ɔ sãan kɔkɔr ɛ."
43010006	Yesu lɔb a sʋkpa nyã tɩchɛ baa bɔ̃ɔ a par a lɛ wʋn 'yɛrɛ ba ɛ.
43010007	A lɛ jũu lɛ a Yesu 'yɛr ba go, "Yelmɩ̃ɛ lɛ n 'yɛrɛ kʋrɔ yɩ, maa lɛ a piir dɔ̃dɔr nɛɛ.
43010008	A bala ba jaa na dɔ̃ɔ ma nie wa ɩn nãnyisɩ nɩ nɩfarba, tɩchɛ a piir ba chɛlɛ ba ɛ.
43010009	Maa lɛ a dɔ̃dɔr, nɩrɛ jaa na tu ma kpɛ, wʋn nyɛn faafʋ. Wʋn ma kpɛ̃n tɩ yi na wʋ nyɛrɛ bʋ̃diir.
43010010	Nãnyie ma wa naa ɩka wʋ wa ju, na wʋ kʋ, tɩ sɔ̃ɔ bar. Maa wa naa ka ban nyɛ nyɛvʋr, na ba nyɛ wʋ tɩ põn bar.
43010011	"Maa lɛ a pɛchiin sʋ̃, a pɛchiin sʋ̃ sɔɔn kpi a wʋ piir 'yɔ̃ɔ.
43010012	A pɛchinɛ 'lɔ ban yara, waa so a piir ɛ. 'Lɔ wa nyɛ gbõgboro na waara, wʋ ma tɛɛn a piir bar tɩ jo, ka a gbõgboro yɛ̃yɛl a piir tɩ nyɔɔr amɩne.
43010013	Wʋ ma jon a lɛ an ɩ libie tʋ̃mɔ̃ lɛ wʋ tʋ̃nɔ̃, a piir yele ba bã wʋ ɛ.
43010014	"Maa ɩ naa a pɛchiin sʋ̃, n bɔ̃ɔ naa a n piir, ka n piir mɩ bɔ̃ɔ ma.
43010015	Nɩtãa lɛ a Sãa na bɔ̃ɔ ma ka n mɩ bɔ̃ɔ a Sãa, ɩn sɔɔn kpi a piir 'yɔ̃ɔ.
43010016	N tara na piir amɩne na ba be a jɔɔ nyã pɔ ɛ, ɩn waan ba naa, ka ba mɩ wa chɛlɛ a n kɔkɔr, ka ba ɩ pɛgbul bʋ̃'yen na ba tara pɛchiin bʋ̃'yen.
43010017	A n Sãa na nʋ̃ ma par nɩ nyã, n sɔɔ naa na kpi tɩ lɛ ir ɩ vʋr go.
43010018	Nɩrɛ baa faara wʋ ɛ, tɩchɛ maa mɩ̃ɛ lɛ sɔɔ na kpi. N tara na kpɛ̃ɔ na bar a nyɛvʋr naa lɛ tara kpɛ̃ɔ na de wʋ go. A nyã lɛ a n Sãa 'yɛr ma ɩka n ɩ."
43010019	A 'yɛr nyã lɛ vɛ̃ ka a Juu nɩbɛ ŋma dẽ dẽ.
43010020	Ka a ba yɔɔ 'yɛrɛ ɩka, "Sɩdɛɛr lɛ wʋ tara, na wʋ gele, bo 'yɔ̃ɔ yɩ chɛlɛ a lɛ wʋn 'yɛrɛ?"
43010021	Tɩchɛ ka a bamɩne 'yɛrɛ, "A nyãna ba ɩ nɩrɛ na tara sɩdɛɛr 'yɛr ɛ, a sɩdɛɛr na tʋ̃ɔn yuo jɔ̃ɔ nɩbie ɔ?"
43010022	A ɩ naa uon ka ba maala a ba puorfʋ yir Pɔlfʋ lɔ̃ɔ di be a Jerusalɛm.
43010023	Ka Yesu be be a Nãaŋmɩn puorfʋ yir bɛchaar ɩ̃sʋɔ pɔ, na wʋ yʋɔrɔ a be ban bʋɔlɔ a Solomon Jɛ̃bɛr.
43010024	Be a Juu nɩbɛrɛ bamɩne ŋmaa jilʋ̃ wʋ sʋrɔ, "A baalfʋ nyã fʋn 'yɔ̃ɔ sɩ, dabor an wa baar? Ala ɩ fʋ̃ʋ lɛ ɩ a Nɩ-iraa 'lɔ, 'yɛr kʋ sɩ chãa pɔ."
43010025	Ka a Yesu 'yɛr, "N dɔ̃ɔ 'yɛr yɩ, yɩn lɛ ba sɔɔ de ɛ. A nɛ'maa tʋ̃mɔ̃ ɩn tʋ̃ nɩ a n Sãa yuor, 'yɛr naa n 'yɛr.
43010026	Tɩchɛ yɩn lɛ ba sɔɔ de ɛ, bojũu yaa ɩ a n piir ɛ.
43010027	A n piir ma chɛlɛ naa a n kɔkɔr, n bɔ̃ɔ ba naa ka ba ma turo ma.
43010028	N kʋ ban nyɛvʋr na ba tara baarfʋ ɛ. Ba kʋ̃ wɛ ɛ, nɩrɛ jaa kʋ̃ tʋ̃ɔ ba 'loo faa a n nũu pɔ ɛ.
43010029	A n Sãa 'lɔ na de ba kʋ ma, wʋ gar bomo a jaa. Nɩrɛ jaa kʋ̃ tʋ̃ɔ ba 'loo faa a n Sãa nũu pɔ ɛ.
43010030	Maa naa n Sãa jaa ɩn bʋ̃'yen."
43010031	Ka a Juu nɩbɛrɛ wob kʋsɩbɛ ɩka ba lɔb wʋ go.
43010032	Tɩchɛ ka a Yesu sʋʋr ba, "N tʋ̃n nɛ'maa tʋ̃yɔɔ yi a Sãa sɛ̃, buor sʋɔ 'yɔ̃ɔ yɩ pãa be lɔɔrɔ ma?"
43010033	Ka ba 'yɛr, "Saa lɔɔrɔ fʋ a anyã ɩ̃sʋɔ jaa 'yɔ̃ɔ ɛ, tɩ fʋn fere sɔ̃ɔnɔ̃ a Nãaŋmɩn yuor, tɩ mɩ ɩ nɩsaal."
43010034	A Yesu 'yɛr ba, "A ba sɛb a yɩ Nɛɛ pɔ ɩka, 'N 'yɛr naa ɩka, yɩ ɩn ŋmɩmɛ ɛ?'
43010035	Ala ɩ Nãaŋmɩn bʋɔl naa a bala a wʋ 'yɛr, na wa a ba sɛ̃, ŋmɩmɛ, Nãaŋmɩn sɛɛr ba be na wa sɔ̃ɔ ɛ.
43010036	Ŋmɩnɛ lɛ a 'lɔ a Sãa na kaa ir a wʋ bɔfʋ pɔ, na wʋ tʋ̃ ka a wɛr pɔ. Bo lɛ so ka yaa bara ma ɛ, bojũu n 'yɛr ɩka Nãaŋmɩn Bie lɛ n ɩ?
43010037	Yɩ taa sɔɔ de ma ɛ, ala ɩ n ba maala a lɛ a Sãa na maala ɛ.
43010038	Tɩchɛ ala ɩ n tʋ̃ naa, yɩn gba ba sɔɔ de ma ɛ, yɩ sɔɔ de a nɛ'maa tʋ̃mɔ̃, yɩn bɔ̃ɔn a par ɩka a Sãa ben a n 'yɔ̃ɔ ka n mɩ be a Sãa 'yɔ̃ɔ."
43010039	Ka ba lɛ bʋɔrɔ a wʋ nyɔɔfʋ go, tɩ chɛ ka wʋ fʋɔl yi.
43010040	Be lɛ a Yesu lɩɛb gɔ̃ɔ a Jordan man gɔ̃ɔn, a jie 'lɔ a Jɔɔn na dɔ̃ɔ suoro a nɩbɛ a Nãaŋmɩn kʋ̃ɔ na wʋ jɛ̃ a be,
43010041	ka nɩyɔɔ wa a wʋ sɛ̃ wa 'yɛrɛ, "Jɔɔn gba ba dɔ̃ɔ tʋ̃ nɛ 'maa tʋ̃mɔ̃ ɛ, a ala a jaa wʋn 'yɛr a daba nyã 'yɛr, ɩn yelmɩ̃ɛ."
43010042	Be lɛ a nɩyɔɔ sɔɔ de wʋ.
43011001	Daba ban bʋɔlɔ Lajarusɩ dɔ̃ɔ bɩɛrɛ, wʋ ɩn Mɛɛr nɩ Mata yɛdaba na ba kpɩɛrɛ a Betanɩ tẽe pɔ.
43011002	A Mɛɛr nyã na dɔ̃ɔ kpaar a kãnyũu 'yɔ̃ɔ a Yesu tɩ de a wʋ jukɔɔl fɩɛl, a wʋ yɛdaba Lajarusɩ lɛ a nyã na bɩɛrɛ.
43011003	Ka a yɛpɔbɔ tʋ̃ 'yɛr a Yesu, "Sɩ Soro, a fʋ baraa bɩɛrɛ naa."
43011004	Yesu na wõ a lɛ, a wʋ 'yɛr, "A baal nyã ba ɩ kũu baal ɛ, tɩ an wiil Nãaŋmɩn tɩɩr tɩ mɩ vɛ̃ ka Nãaŋmɩn Bie yuor yi."
43011005	Yesu nʋ̃n Mata nɩ a wʋ yɛbɛ nɩ a ba yɛdaba Lajarusɩ.
43011006	Tɩchɛ wʋn wõ a Lajarusɩ baal tɩ na wʋ chɛnɛ jɩ̃nɛ a be wʋn be ber ayi.
43011007	Tɩ pãa 'yɛr kʋ a wʋ poturbo, "Yɩ ɩ a sɩ lɩɛb chen a Judiya."
43011008	Tɩchɛ ka a poturbo 'yɛr, "Wiwile, daar yɛ̃ yɛ̃ nyãna ba lɛ a Juu nɩbɛrɛ ta bʋɔrɔ ɩka ba lɔb fʋ ɛ, tɩchɛ a fʋ lɛ chiine a be go?"
43011009	Ka a Yesu 'yɛr kʋ ba, "A ba ɩ a bɩbir tara na a wʋ mɔ̃tɔ̃ɔ chaarfʋ sɔ̃ɔ ɛ? Nɩrɛ wa chiine a mɔ̃tɔ̃ɔ wʋ maa ŋme gbɛr ɛ, wʋ nyɛ naa a mɔ̃tɔ̃ɔ chãa.
43011010	Bojũu ala ɩ tɩ̃sɔɔ lɛ wʋ chiine, wʋn ŋmen gbɛr, bojũu waa tara chãa ɛ."
43011011	Wʋn wa 'yɛr a lɛ baar, wʋ 'yɛr kʋ ba, "A sɩ baraa Lajarusɩ gur naa, tɩchɛ ɩn chen tɩ sɩ̃ɩ wʋ."
43011012	Ka a wʋ poturbo 'yɛr, "Sɩ Soro, ala ɩ wʋ gur naa, wʋn ir naa."
43011013	Yesu 'lɔ 'yɛr naa ɩka wʋ kpi naa, tɩchɛ ka a poturbo 'lɔ tɩɛr ɩka a gʋ̃ɔ sʋ̃ɔ lɛ wʋ 'yɛrɛ.
43011014	Ala lɛ so a Yesu pãa 'yɛr ka a chaar ɩka, "Lajarusɩ kpi naa.
43011015	A yɩ jũu, a nʋ̃mɔ̃ ma naa ɩn ba be be ɛ, ka yɩ na sɔɔ de ma. Tɩchɛ, yɩ ɩ a sɩ chen a wʋ sɛ̃."
43011016	A wʋ poturo ɩ̃sʋɔ ban bʋɔlɔ Tomasɩ na ba lɛ bʋɔlɔ wʋ Naa 'yɛr kʋ a bala na chɛ, "Yɩ ɩ a sɩ 'mataa chiin wʋ mɩ tɩ kpi."
43011017	Yesu na wa ta a be, wʋ nyɛn ka a ɩ ba ũu naa Lajarusɩ maal ber anaar.
43011018	Betanɩ nɩ a Jerusalɛm mɩ ba jãa ɛ.
43011019	Ka a Juu nɩbɛ yɔɔ chen ɩka ba tɩ puor a Mata nɩ a Mɛɛr a ba yɛdaba kuor.
43011020	Mata na wa wõ ɩka Yesu waara naa, wʋ yin tɩ tuor wʋ, tɩchɛ kaa Mɛɛr 'lɔ jɩ̃nɛ a yir.
43011021	Be lɛ a Mata 'yɛr kʋ a Yesu, "N Soro, fʋ̃ʋ ta dɔ̃ɔ be ka, a n yɛdaba kʋ̃ naa kpi ɛ.
43011022	Tɩchɛ n bɔ̃ɔ naa pʋ̃pãanyã gba ɩka, bon jaa fʋn sʋɔr a Nãaŋmɩn sɛ̃, wʋn kʋ fʋ naa."
43011023	A Yesu 'yɛr kʋ wʋ, "A fʋ yɛdaba na ir naa a kũu pɔ ɩ vʋr."
43011024	Be lɛ a Mata 'yɛr kʋ a Yesu, "N bɔ̃ɔn na wʋn na ir a kũn irfʋ daar, a ber baaraa sɔ̃ɔ."
43011025	A Yesu 'yɛr kʋ wʋ, "Maa lɛ ɩ a kũu pɔ irfʋ, nɩ nyɛvʋr, nɩrɛ 'lɔ na sɔɔ de ma, 'lɔ kpi gba, tɩ wʋn tara na nyɛvʋr.
43011026	Nɩrɛ 'lɔ na ba kpi ɛ, tɩ na wʋ sɔɔ de ma, kʋ̃ lɛ kpi ɛ, fʋ sɔɔ naa a lɛ ɔ?"
43011027	Ka a Mata 'yɛr, "Ɔ̃ɔ, n Soro, n sɔɔn de ɩka fʋ̃ʋ lɛ ɩ a Nɩ-iraa na ɩ Nãaŋmɩn Bie, 'lɔn na wa ka a wɛr pɔ."
43011028	Wʋn wa 'yɛr a lɛ baar wʋ lɩɛb kul tɩ bʋl 'yɛr kʋ a yɛbile Mɛɛr, "A wiwile ben ka tɩ sʋrɔ fʋ."
43011029	A Mɛɛr na wa wõ a lɛ, ka wʋ vaa ir chen a Yesu sɛ̃.
43011030	Yesu ba kpɛ a tẽe pɔ sɛrɛ ɛ, tɩ chɛnɛ ara a be a Mata na tuor wʋ.
43011031	A Juu nɩbɛ bala na wa a kuor puorfʋ jie be a Mɛɛr sɛ̃ a yir, na nyɛ a lɛ wʋn vaa ir yire, ka ba turo wʋ tɩɛr ɩka a yaa par lɛ wʋ chiine a kõn jie.
43011032	Mɛɛr na tɩ ta a jie nyɛ a Yesu a be, wʋ gbur dumo a Yesu niem tɩ 'yɛr, "N Soro, fʋ̃ʋ ta dɔ̃ɔ be ka, a n yɛdaba kʋ̃ naa kpi ɛ."
43011033	Yesu na nyɛ a lɛ wʋn kõnõ ka a Juu nɩbɛ bala na bɩɛl wʋ mɩ kõnõ, nɩbaal kpɛ wʋ naa ka a suur nyɔɔ wʋ.
43011034	A wʋ sʋʋr ba, "Nyɩnɛ yɩ ũu wʋ?" Ka ba 'yɛr, "N Soro, wa nyɛ a jie."
43011035	Ka Yesu kõ.
43011036	Ka a Juu nɩbɛ pãa 'yɛrɛ kʋrɔ taa, "Nyɛ lɛ wʋn nʋ̃ a Lajarusɩ."
43011037	Tɩchɛ ka bamɩne pãa 'yɛr, "Wʋn dɔ̃ɔ yuo a jɔ̃ɔ nɩbie, kaa ɩ wʋ kʋ̃ naa tʋ̃ɔ vɛ̃ ka a Lajarusɩ ta kpi bɩɩ?"
43011038	Ka nɩbaal kpɛ a Yesu, ka wʋ tɔɔ ta a yaa par. Kʋsɩr bɔɔ lɛ, ka ba 'mɔɔ a kʋsɩr ɩ̃sʋɔ pɔɔ a nɛɛ.
43011039	A Yesu 'yɛr, "Yɩ bil a kʋsɩr bar." Tɩchɛ a Mata an ɩ a wʋ yɛdaba lɛ kpi, ka wʋ 'yɛr, "N Soro, wʋn nyuro naa, ber anaar nɩ dɩna ban ũu wʋ."
43011040	Ka Yesu 'yɛr, "N ba 'yɛr fʋ ɩka fʋ̃ʋ sɔɔ de, fʋn nyɛn Nãaŋmɩn tɩɩr ɛ?"
43011041	Be lɛ ba bil a kʋsɩr bar, a Yesu kaa saaju tɩ 'yɛr, "N Sãa, fʋ son puorfʋ, fʋn wõ a n sʋɔrfʋ.
43011042	N bɔ̃ɔn naa fʋn wõnõ a n sʋɔrfʋ, tɩchɛ n 'yɛr naa ka a na sʋ̃ʋ a nɩbɛ banyãna na ara a ka, a ba sɔɔ de ɩka, fʋ̃ʋ lɛ tʋ̃ ma."
43011043	Yesu na 'yɛr a nɩtɔ̃ wʋ bʋɔl kpɛ̃ɔ jaa, "Lajarusɩ, wa yi."
43011044	Ka a kũu yi, ka a gbɛɛ naa nuur ban vil a fɔpɩɛl pɔɔ ka a fɔbaa mɩ pɔɔ a ju. A Yesu 'yɛr kʋ ba, "Yɩ yaar a kũu fɔɔr bar wʋ ka wʋ chen."
43011045	Ala lɛ so ka a Juu nɩbɛ bala na wa ɩka ba wa puor a Mɛɛr, nyɛn a lɛ a Yesu na ɩ, a ba sɔɔ wʋ.
43011046	Tɩchɛ ka a bamɩne chen a Faraseemɩne sɛ̃ tɩ man a lɛ a Yesu na maal.
43011047	Be lɛ a Faraseemɩne nɩ a bɔɔrlo nɩbɛrɛ bʋɔl taa lɔ̃ɔfʋ na ba 'yɛr, "Ŋmɩnɛ sɩn ɩ, a daba nyã na ben tʋ̃nɔ̃ a nɛ'maa tʋ̃mɔ̃ a nɩtɔ̃?
43011048	Ala ɩ sɩn be bar wʋ ka wʋ maala lɛ, nɩrɛ jaa na sɔɔn a wʋ yele, a Worom nɩbɛ wa wõ a yele ban wa wɛl sɩ naa a jisʋ̃ nɩ a tẽe bar."
43011049	Ka a ba ɩ̃sʋɔ ban bʋɔlɔ Kayafasɩ na ɩ a bɔɔrlo nɩkpɛ̃ɛ a yuon 'lɔ̃nɔ̃ 'yɛr, "Yaa tara tɩɛr jaa ɛ.
43011050	Yaa bɔ̃ɔ ɩka a sɛɛ naa ka nɩbʋ̃'yen na kpi kʋ a nɩyɔɔ gar a nɩyɔɔ ba jaa na wɛ ɛ."
43011051	A nyã ba yi a wʋ mɩ̃ɛ sɛ̃ ka wʋ 'yɛr ɛ, tɩchɛ wʋn ɩ a bɔɔrlo nɩkpɛ̃ɛ a yuon 'lɔ, ala lɛ wʋ de nie dɔ̃ɔ 'yɛr ɩka a Yesu na kpin kʋ a Juu nɩbʋrɔ ba jaa.
43011052	A ba ɩ bala tɛɛ ɛ, tɩchɛ ka wʋ lɔ̃ɔ taa a Nãaŋmɩn bibiir bala na yɛ̃yɛl na wʋ maal ba a ba ɩ bʋ̃'yen.
43011053	An yi a daar 'lɔ̃nɔ̃ ba bʋɔrɔ na sɔr na kʋ a Yesu.
43011054	A lɛ juu Yesu ba lɛ yʋɔrɔ chãa pɔ a Juu nɩbɛ jie ɛ, tɩ chen jiyuo na gbʋr a mɔgɔ̃ɔ na wʋ tɩ kpɩɛrɛ a tẽbile ban bʋɔlɔ Eferɛm, be lɛ wʋ tɩ 'mataa jɛ̃n a wʋ poturbo.
43011055	A Juu nɩbɛ Gõl Bar Difʋ gbʋr naa, ka ba yɔɔ yi a tẽbil do a Jerusalɛm tɩ pɔlɔ a ba mɩ̃ɛ chɛlɛ nɩ a bɩbir.
43011056	Ba kaara na bʋɔrɔ a Yesu a be a Nãaŋmɩn puorfʋ yir, sʋrɔ taa, "Ŋmɩnɛ yɩ tɩɛr, wʋn wa naa a lɔ̃ɔfʋ jie bɩɩ?"
43011057	Tɩchɛ ka a bɔɔrlo nɩbɛrɛ nɩ a Faraseemɩne 'yɛr, "Nɩrɛ jaa wa bɔ̃ɔ a jie a Yesu na be, wʋ 'yɛr ka ba tɩ nyɔɔ wʋ."
43012001	A chɛn ber ayʋɔb ka a Gõl Bar Difʋ bɩbir ta. Yesu chen a Betanɩ na ɩ a Lajarusɩ 'lɔ na kpi ka wʋ sɩ̃ɩ kpɩɛrɛ.
43012002	Ba maal bʋ̃diir kʋ wʋ a be, ka a Mata põnõ a bʋ̃diir. Lajarusɩ pʋɔ naa a nɩbɛ bala na lɔ̃ɔ jɛ̃n Yesu a bʋ̃diir jie.
43012003	Be lɛ Mɛɛr de kãnyũu vɩla daa na ɩ tuo wa pʋr 'yɔ̃ɔ a Yesu gbɛɛ pɔ, tɩ lɩɛb a jukɔɔl fɩɛlɛ nɩ ka a nyũu de a yir wʋ jaa.
43012004	Tɩchɛ a wʋ poturo ɩ̃sʋɔ ban bʋɔlɔ Judas na yi a Isɩkariyot, 'lɔ lɛ na wa gar 'yɔ̃ɔ a Yesu sʋʋr,
43012005	"Bo lɛ so ka baa da a kãnyũu nyãna ɛ, a libie na tãn nɩrɛ yuon gbul sãyar na ba de kʋ nɔ̃n dẽme ɛ?"
43012006	A nɔ̃n dẽme yele ba bã wʋ ɛ, bojũu nãnyie lɛ wʋ ɩ an ɩ 'lɔ lɛ tara a ba libie wʋɔ, na wʋ ma juro a ala ban 'yɔ̃ɔ a be sʋ̃nɔ̃ nɩ wʋ mɩ̃ɛ.
43012007	A Yesu 'yɛr, "Bar a pɔɔ jaa jomm, wʋ bin a kãnyũu nyãna gun a n ũufʋ bɩbir.
43012008	A nɔ̃n dẽme na ben a yɩ sɛ̃ bɩbir jaa, tɩchɛ maa kʋ̃ be a yɩ sɛ̃ bɩbir jaa ɛ."
43012009	A Juu yɔɔ jie na wõ ɩka Yesu be naa a Betanɩ, ba wa naa a ba ɩ a 'lɔ tɛɛ 'yɔ̃ɔ ɛ, tɩchɛ ba bʋɔrɔ na ɩka ba nyɛ a Lajarusɩ 'lɔ wʋn sɩ̃ɩ a kũu pɔ, ka wʋ ir ɩ vʋr.
43012010	A lɛ 'yɔ̃ɔ, a bɔɔrlo nɩbɛrɛ mɩ guoro nɩ taa ɩka ba mɩn kʋ naa a Lajarusɩ.
43012011	A wʋ jũu lɛ a Juu nɩbɛ yɔɔ jie tɔr a ba nɩbɛrɛ wiilfʋ tɩ sɔɔrɔ a Yesu.
43012012	Wɛr na wa chaar, a nɩyɔɔ bala na wa a Gõl Bar Difʋ jie, wõ naa ɩka Yesu ben a sɔr pɔ waara a Jerusalɛm.
43012013	Ba 'mɛl bɛ vaɩ yi tuoro nɩ wʋ pãa chɩlɛ gɔ̃nɔ̃, "Yãan yooo, Nãaŋmɩn wʋ sʋ̃ʋ a 'lɔ wʋn tʋ̃. Nãaŋmɩn wʋ sʋ̃ʋ a 'lɔ na ɩ a Isɩral nãa."
43012014	Yesu nyɛn a bʋ̃pɔl na wʋ do jɩ̃nɛ nɩtãa lɛ an sɛb a Nãaŋmɩn gãn pɔ,
43012015	"A yɩn Jerusalɛm nɩbɛ, yɩ ta joro dãbɩ̃ɛ ɛ, Yɩ nyɛ a yɩ nãa na do bʋ̃pɔl waara nɩ."
43012016	A wʋ poturbo ba dɔ̃ɔ bɔ̃ɔ a anyãna a jaa par ɛ, tɩ a Yesu na wa ir ɩ vʋr, ba tɩɛr yuo ɩka anyãna lɛ ba dɔ̃ɔ sɛb a Nãaŋmɩn gãn pɔ a wʋ 'yɔ̃ɔ ka ba mɩ maal a lɛ kʋ wʋ.
43012017	A nɩyɔɔ bala na dɔ̃ɔ be a wʋ sɛ̃ na ba nyɛ a lɛ wʋn bʋɔl a Lajarusɩ ka wʋ yi a yaa pɔ ɩ vʋr, ba chɛnɛ na mana kʋrɔ a nɩbɛ.
43012018	Ala lɛ so ka a nɩyɔɔ yi tuoro wʋ, bojũu ba wõ naa ɩka wʋ tʋ̃n nɛ'maa tʋ̃mɔ̃.
43012019	Be lɛ ka a Faraseemɩne pãa 'yɛrɛ kʋrɔ taa, "Yɩ nyɛ, saa lɛ tʋɔrɔ bon jaa maala ɛ. Nyɛ, a nɩbɛ ba jaa ben turo wʋ."
43012020	A nɩbɛ bamɩne mɩ na ba ɩ a Juu nɩbɛ ɛ, pʋɔ naa bala na do a puorfʋ jie a Jerusalɛm a Gõl Bar Difʋ sɔ̃ɔ.
43012021	Ba chen a Filip na yi a Betɩsaida na be a Galilee wɛr pɔ sɛ̃ tɩ 'yɛr, "Nɩkpɛ̃ɛ, sɩ bʋɔrɔ naa ɩka sɩ nyɛ a Yesu."
43012022	Filip chen tɩ 'yɛr kʋ Andiru ka ba 'mataa chen tɩ 'yɛr a Yesu.
43012023	A Yesu 'yɛr ba, "A sɔ̃ɔ ta naa ka Nãaŋmɩn na kʋ a Nɩsaal Bie tɩɩr.
43012024	Yelmɩ̃ɛ lɛ n 'yɛrɛ kʋrɔ yɩ, chibir baa ũu tẽe ɛ, wʋn chɛnɛ na ɩ a chibir bʋ̃'yen. Tɩchɛ 'lɔ wa lo tẽe kpi, wʋ ma dɔɔn chibiyɔɔ.
43012025	Nɩrɛ 'lɔ na nʋ̃ a wʋ nyɛvʋr na bɔr wʋ naa, tɩchɛ 'lɔ na 'laar a wʋ nyɛvʋr a wɛr nyã pɔ, wʋn tara na a nyɛvʋr 'lɔ na ba tara baarfʋ ɛ.
43012026	Ala ɩ ɩ̃sʋɔ jaa bʋɔrɔ naa ɩka wʋ sʋ̃ʋ ma tʋ̃, wʋ turo ma, jie jaa ɩn be a nɩrɛ 'lɔ na sʋ̃nɔ̃ ma tʋ̃nɔ̃ mɩ na ben be. Ka a n Sãa 'yɔ̃ɔnɔ̃ a 'lɔ na sʋ̃nɔ̃ ma tʋ̃nɔ̃.
43012027	"Pʋ̃pãanyã, n pʋɔ sɔ̃ɔ naa, tɩ n 'yɛr bo? N 'yɛr ɩka a Sãa wʋ faa ma a sɔ̃ɔ nyãna pɔ bɩɩ? Kai, a sɔ̃ɔ nyãna 'yɔ̃ɔ lɛ n wa.
43012028	Sãa, kʋ a fʋ yuor tɩɩr." Be lɛ a kɔkɔr pãa 'yɛr yi saaju, "N dɔ̃ɔ kʋ wʋ a tɩɩr, ɩn lɛ kʋ wʋ naa a tɩɩr go."
43012029	Ka a nɩyɔɔ bala na ara a be wõ naa na ba 'yɛr, saa lɛ tãna, ka bamɩne mɩ 'yɛr malaka ɩ̃sʋɔ lɛ 'yɛrɛ nɩ wʋ.
43012030	A Yesu 'yɛr ba, "A ba ɩ maa 'yɔ̃ɔ lɛ a kɔkɔr 'yɛr ɛ, tɩ yɩn 'yɔ̃ɔ lɛ.
43012031	Pʋ̃pãanyã a sɔ̃ɔ ta naa ka a wɛr nyã 'yɛr na tɔɔr. Pʋ̃pãanyã, ban ir naa wɛr nyã nãa Satan bar.
43012032	Tɩchɛ maa, bala wa 'mɔɔ ma a saaju, ɩn tɔɔn nɩbɛ ba jaa waan a n sɛ̃."
43012033	Wʋ 'yɛr a lɛ na wʋ wiil kũu 'lɔ tɔ wʋn na kpi.
43012034	Ka a nɩyɔɔ bala 'yɛr, "Sɩ wõn yi a Nɛɛ pɔ ɩka, a Nɩ-iraa naa 'lɔ na ben be kpo kpo, tɩ ŋmɩnɛ a ɩ a fʋ 'yɛr ɩka ban 'mɔɔn a Nɩsaal Bie a saaju? An lɛ a Nɩsaal Bie 'lɔ?"
43012035	A Yesu pãa 'yɛr ba, "Ber bɩ̃lãa lɛ a chãa na be a yɩ sɛ̃, yɩ chiine a chãa pɔ wʋn chɛnɛ be be ka a libe taa pɔɔ yɩ ɛ. Nɩrɛ na be libe pɔ ba bɔ̃ɔ a jie wʋn chiine ɛ.
43012036	Yɩ sɔɔ de a chãa, yɩn chɛnɛ tara wʋ na yɩ tʋ̃ɔ ɩ a chãa bibiir." Yesu na wa 'yɛr a lɛ baar, wʋ yin chen a baa nyɛ wʋ ɛ.
43012037	Yesu gba, wʋn tʋ̃ a nɛ'maa tʋ̃mɔ̃ a ba sɛ̃, tɩ baa chɛnɛ sɔɔ de wʋ ɛ.
43012038	Ka a Isaiya 'yɛr ɩ yelmɩ̃ɛ. Lɛ wʋn 'yɛr a kõr jaa, "Sɩ Soro an lɛ sɔɔ de a sɩ 'yɛr, an lɛ a Soro mɩ wiil a wʋ kpɛ̃ɔ?"
43012039	Ban ba tʋɔrɔ sɔɔrɔ ɛ, bojũu a Isaiya 'yɛr jie ɩ̃sʋɔ,
43012040	"Wʋ jɔ̃ɔn a ba nɩbie bar. Na wʋ pɔɔ a ba tɩɛr bar, baa lɛ nyɛrɛ ɛ. Ba kʋ̃ mɩ lɛ bɔ̃ɔ a par a ba tɩɛr pɔ ɛ, na ba lɩɛb wa a n sɛ̃ ka n sãa ba ɛ."
43012041	Isaiya 'yɛr naa nɩtɔ̃, bojũu wʋ dɔ̃ɔ nyɛ a Yesu tɩɩr na wʋ 'yɛrɛ a wʋ 'yɛr.
43012042	An sɔɔ be a lɛ tɩ nɩbɛrɛ yɔɔ bamɩne sɔɔn de wʋ. Tɩchɛ a Faraseemɩne dãbɩ̃ɛ jũu baa 'lara 'yɛrɛ ɛ, ka ba taa dii ba bar a ba lɔ̃ɔfʋ jie ɛ.
43012043	Bojũu ba nʋ̃n nɩrɛ pɛɛfʋ gar Nãaŋmɩn pɛɛfʋ.
43012044	Be lɛ a Yesu 'yɛr kpɛ̃ɔ jaa, "Nɩrɛ 'lɔ na sɔɔ de ma a ba ɩ maa tɛɛ lɛ wʋ sɔɔ de ɛ, tɩchɛ wʋ sɔɔn de a 'lɔ na tʋ̃ ma.
43012045	Nɩrɛ 'lɔ na nyɛ ma mɩ nyɛn a 'lɔ na tʋ̃ ma.
43012046	N wan a wɛr pɔ nɩtãa chãa, ka nɩrɛ 'lɔ na sɔɔ de ma kʋ̃ lɛ be libe pɔ ɛ.
43012047	"A nɩrɛ 'lɔ na wõ a n 'yɛr, tɩ na waa tu ɛ, n kʋ̃ tɔɔr a wʋ 'yɛr ɛ. N ba wa ɩka n wa tɔɔr a wɛr 'yɛr ɛ, tɩ n wa faa wʋ.
43012048	A 'yɛr tɔɔrɔ ben be, nɩrɛ 'lɔ na tɔr ma na waa de a n 'yɛr bie ɛ, a 'yɛr 'lɔ̃nɔ̃ nɩ wʋ ju ɩn 'yɛr lɛ na 'yɔ̃ɔ wʋ a 'yɛr a ber baaraa daar.
43012049	N ba 'yɛrɛ n mɩ̃ɛ 'yɛr ɛ, tɩchɛ n 'yɛr naa a lɛ a Sãa na tʋ̃ ma 'yɛr ma ɩka n 'yɛr.
43012050	N bɔ̃ɔ naa ɩka a wʋ 'yɛr kʋrɔ na nyɛvʋr na ba tara baarfʋ ɛ. Ala lɛ so ka n 'yɛr yɩ a lɛ nɛ a Sãa na 'yɛr."
43013001	A kʋ̃ lɛ kor ɛ, tɩ a Gõl Bar Difʋ ta, Yesu bɔ̃ɔn naa ɩka a wʋ bɩbir vɩɛ naa ka wʋn yi ka a wɛr nyã pɔ lɩɛb chen a Sãa sɛ̃. Wʋ nʋ̃ naa bala na ɩ a wʋ tʋɔr a wɛr nyã pɔ, wʋ nʋ̃ ban tɩ tãn a wʋ kũu.
43013002	Ba põn a jãanʋɔr bʋ̃diir, ka a ɩ tɩɩ de nie kpɛ Judas na ɩ Simon na yi Isɩkariyot bidaba ka wʋ tɩ gar 'yɔ̃ɔ a Yesu.
43013003	Yesu bɔ̃ɔn naa ɩka a Sãa den bomo a jaa 'yɔ̃ɔ a wʋ nũu pɔ, an ɩ a Nãaŋmɩn sɛ̃ lɛ wʋ yi na wʋ lɛ lɩɛb chiine a wʋ sɛ̃.
43013004	Be lɛ wʋ bar a bʋ̃diir tɩ ir na wʋ yaa a fuu bar tɩ de fɔfɩɛlaa sɛ a sɩɛ pɔ.
43013005	Na wʋ pʋr kʋ̃ɔ 'yɔ̃ɔ la'yɛlma pɔ piel pɛɛrɛ a wʋ poturbo gbɛɛ tɩ ma fɩɛl a fɔfɩɛlaa 'lɔ wʋn sɛ a sɩɛ pɔ bar.
43013006	Wʋn wa ta a Simon Pita ka wʋ 'yɛr, "N Soro, fʋ̃ʋ lɛ na pɛɛ a maa gbɛɛ ɔ?"
43013007	A Yesu 'yɛr wʋ, "Faa bɔ̃ɔ a lɛ ɩn ɩrɛ a pʋ̃pãanyã ɛ, tɩchɛ fʋn wa bɔ̃ɔn daar kɔ̃ɔ."
43013008	Ka a Pita 'yɛr, "Kai, faa be na wa pɛɛ a n gbɛɛ ɛ." A Yesu 'yɛr kʋ wʋ, "Maa ba pɛɛ a fʋ gbɛɛ ɛ, saa lɛ be taa ɛ."
43013009	Ka Simon Pita pãa 'yɛr, "N Soro ala be lɛ, a ta ɩ a gbɛɛ tɛɛ ɛ, pɛɛ a nuur nɩ a ju mɩ."
43013010	A Yesu 'yɛr, "Nɩrɛ na so kʋ̃ɔ baar gbɛɛ tɛɛ lɛ wʋ ma wa pɛɛ, a wʋ ɩ̃gãn wʋ jaa yi naa. A yɩn mɩ yi naa an ba ɩ yɩ jaa lɛ ɛ."
43013011	Yesu bɔ̃ɔn a lɔn na gar 'yɔ̃ɔ wʋ, ala lɛ so ka wʋ 'yɛr ɩka a ba ɩ ba jaa lɛ yi ɛ.
43013012	Wʋn wa pɛɛ a ba jaa gbɛɛ baar, wʋ lɛ den a fuu su tɩ jɩ̃nɛ nɩ a wʋ jie, tɩ sʋʋr ba, "Yɩ bɔ̃ɔn a nɩtɔ̃ ɩn ɩ par ɔ?
43013013	Yɩ ma bʋɔl ma naa Wiwile bɩɩ Soro, yelmɩ̃ɛ yɩ 'yɛr an ɩ a lɛ n ɩ.
43013014	Ala ɩ maa na ɩ a yɩ Soro nɩ a yɩ Wiwile pɛɛn a yɩ gbɛɛ, yɩ mɩ pɛɛrɛ taa gbɛɛ.
43013015	N maal wiil yɩ ɩka yɩ maala a lɛ ɩn ɩ kʋ yɩ.
43013016	Yelmɩ̃ɛ lɛ n 'yɛrɛ kʋrɔ yɩ ɩka, gbãgbaa ba ɩ kpɛ̃ɛ gar a wʋ soro ɛ. Tʋ̃tʋ̃nɔ̃ mɩ ba ɩ kpɛ̃ɛ gar a 'lɔ na tʋ̃ wʋ ɛ.
43013017	Pʋ̃pãanyã yɩn bɔ̃ɔ a anyãna, an ɩn sʋ̃ʋfʋ ala ɩ yɩ ɩrɛ yaa naa.
43013018	"Yɩ jaa ba lɛ n 'yɛrɛ ɛ, n bɔ̃ɔ naa a bala ɩn ir. Tɩchɛ lɛ an sɛb a Nãaŋmɩn gãn pɔ na ɩ naa a lɛ an sɛb, 'A 'lɔ ɩn lɔ̃ɔ dire nɩ na lɩɛb ɩ ma bier.'
43013019	"N 'yɛr yɩn a pʋ̃pãanyã tɩchɛ ka a ba ta sɛrɛ ɛ, ala wa ta ka yɩ sɔɔ de ma ɩka Maa lɛ.
43013020	Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ na sɔɔ de a 'lɔ ɩn tʋ̃, maa lɛ wʋ sɔɔ de. Nɩrɛ 'lɔ mɩ na sɔɔ de ma mɩ sɔɔn de a 'lɔ na tʋ̃ ma."
43013021	Yesu na 'yɛr a nɩtɔ̃ baar a wʋ pʋɔ sɔ̃ɔ naa ka wʋ 'yɛr kʋ ba, "Yelmɩ̃ɛ lɛ n 'yɛrɛ kʋrɔ yɩ, a yɩ ɩ̃sʋɔ na tɩ gar 'yɔ̃ɔ ma."
43013022	Ka a poturbo kaara taa bʋɔrɔ ɩka ba bɔ̃ɔ a buor sɔɔ wʋn 'yɛrɛ.
43013023	A Yesu poturo ɩ̃sʋɔ wʋn nʋ̃ na jɛ̃ gbɛb wʋ,
43013024	'lɔ lɛ a Simon Pita 'lɩɩr 'yɛr, "Sʋʋr wʋ kaa, an lɛ wʋ 'yɛrɛ?"
43013025	Ka a poturo 'lɔ dɩɛl a Yesu tɩ sʋʋr wʋ, "N Soro, an lɛ fʋ 'yɛrɛ?"
43013026	A Yesu 'yɛr, "A 'lɔ ɩn na ŋmaa a paanʋ̃ɔ suun a jɩɛr kʋ, 'lɔ lɛ." Wʋ ŋmaa naa a paanʋ̃ɔ suun a jɩɛr de kʋ a Judas na yi Isɩkariyot na ɩ Simon bie.
43013027	Judas na 'wɔb a paanʋ̃ɔ baar ka Satan kpɛ wʋ. Ka Yesu 'yɛr wʋ, "A lɛ fʋn bʋɔrɔ ɩka fʋ maal, pɔɔ fɔɔ maal."
43013028	Tɩchɛ a bala na be a bʋ̃diir jie, ɩ̃sʋɔ jaa ba bɔ̃ɔ a par a lɛ Yesu na 'yɛr kʋ wʋ ɛ.
43013029	An ɩ a Judas lɛ tara a ba libie wʋɔ, ka bamɩne tɩɛr ɩka Yesu tɔ̃ɔ 'yɛrɛ wʋ ɩka wʋ da bon kɔ̃ɔ waan a ba wa maal a lɔ̃ɔ di jie bɩɩ wʋ kʋ nɔ̃n dẽme bon kɔ̃ɔ.
43013030	A lɛ a Judas na wa de a paanʋ̃ɔ baar wʋ yi naa, tɩ̃sɔɔ mɩ lɛ.
43013031	Wʋn wa yi baar, Yesu 'yɛr naa, "Pʋ̃pãanyã maa Nɩsaal Bie nyɛn tɩɩr ka Nãaŋmɩn mɩ nyɛ tɩɩr tu a wʋ 'yɔ̃ɔ.
43013032	Ala ɩ Nãaŋmɩn nyɛn tɩɩr tu a wʋ 'yɔ̃ɔ, Nãaŋmɩn na kʋ naa a Bie tɩɩr, wʋn maal naa lɛ ajienaa.
43013033	"N bibiir, n kʋ̃ lɛ be a yɩ sɛ̃ kor ɛ. Yɩn wa yʋɔrɔ na bʋɔrɔ ma tɩ a lɛ ɩn 'yɛr kʋ a Juu nɩbɛ, lɛ mɩ lɛ n 'yɛr kʋ yɩ a pʋ̃pãanyã. A jie 'lɔ ɩn chiine yɩ kʋ̃ tʋ̃ɔ wa be ɛ.
43013034	"Bin paalaa lɛ n kʋrɔ yɩ, yɩ nʋ̃ taa nɩtãa lɛ ɩn nʋ̃ yɩ. Yɩ mɩ nʋ̃ taa.
43013035	Yɩn wa nʋ̃ taa, nɩbɛ ba jaa na bɔ̃ɔn naa ɩka yɩn lɛ ɩ a n poturbo."
43013036	Ka a Simon Pita sʋʋr wʋ, "N Soro, nyɩnɛ fʋ chiine?" A Yesu 'yɛr, "A jie ɩn chiine, fʋ kʋ̃ tʋ̃ɔ tu a pʋ̃pãanyã ɛ, tɩchɛ daar kɔ̃ɔ fʋn tu naa."
43013037	Ka a Pita sʋʋr wʋ, "N Soro, bo lɛ so ka n kʋ̃ tʋ̃ɔ tu fʋ a pʋ̃pãanyã ɛ? Ɩn sɔɔn kpi a fʋ jũu?"
43013038	A Yesu 'yɛr wʋ, "Fʋn sɔɔn kpi kʋ ma? Yelmɩ̃ɛ lɛ n 'yɛrɛ kʋrɔ fʋ ɩka nɔraa kʋ̃ kõ sɛrɛ ɛ, tɩ fʋ chiir gbɛɛ ata ɩka faa bɔ̃ɔ ma ɛ."
43014001	Yesu 'yɛr kʋ a poturbo, "Yɩ ta vɛ̃ ka a yɩ pʋtɩɛr vavire ɛ, yɩ sɔɔ de Nãaŋmɩn na yɩ mɩ sɔɔ de ma.
43014002	De yɔɔ be na a n Sãa yir, ala ba ta ɩ lɛ ɛ, n kʋ̃ naa 'yɛr kʋ yɩ ɛ. N chiine naa na tɩ chɔɔr a jie kʋ yɩ.
43014003	Maa wa chen tɩ chɔɔr a jie baar, ɩn lɩɛb wa de yɩ ka yɩ tɩ be a n sɛ̃, ka yɩ mɩ tɩ be a jie 'lɔ ɩn be.
43014004	Yɩ bɔ̃ɔn a jie 'lɔ ɩn chiine sɔr."
43014005	Ka Tomasɩ sʋʋr wʋ, "N Soro, sɩn ba bɔ̃ɔ a jie fʋn chiine ɛ, ŋmɩnɛ sɩn ɩrɛ wa bɔ̃ɔ a sɔr?"
43014006	A Yesu 'yɛr, "Maa lɛ a sɔr, a yelmɩ̃ɛ, nɩ a nyɛvʋr. Nɩrɛ jaa kʋ̃ tʋ̃ɔ chen a Sãa sɛ̃, na waa tu a n jie ɛ.
43014007	Ala ɩ yɩ bɔ̃ɔ ma naa, yɩn bɔ̃ɔn a Sãa mɩ. An be yi a dɩna yɩ bɔ̃ɔ wʋ naa, na yɩ nyɛ wʋ mɩ."
43014008	Ka Filip 'yɛr, "N Soro, wiil sɩ a Sãa a lɛ na sɛɛ sɩ naa."
43014009	A Yesu 'yɛr, "Filip, a mɔ̃ faa bɔ̃ɔ ma ɔ, a kõr jaa ɩn be a yɩ sɛ̃? Nɩrɛ 'lɔ jaa na nyɛ ma nyɛn a Sãa. Ŋmɩnɛ fʋ 'yɛr ɩka n wiil yɩ a Sãa?
43014010	Faa sɔɔ de ɩka n ben a Sãa 'yɔ̃ɔ ka a Sãa mɩ be a n 'yɔ̃ɔ ɛ? A 'yɛrbie ala ɩn 'yɛr kʋ yɩ a ba ɩ maa mɩ̃ɛ 'yɛr ɛ, tɩ a Sãa na be a n 'yɔ̃ɔ lɛ tʋ̃nɔ̃ a wʋ tʋ̃mɔ̃.
43014011	Yɩ sɔɔ de a lɛ ɩn 'yɛr ɩka n be naa a Sãa 'yɔ̃ɔ ka a Sãa mɩ be a n 'yɔ̃ɔ, bɩɩ yɩ sɔɔ de a nɛ'maa tʋ̃mɔ̃ ala.
43014012	Yelmɩ̃ɛ lɛ n 'yɛrɛ kʋrɔ yɩ, nɩrɛ 'lɔ jaa na sɔɔ de ma, wʋn tʋ̃nɔ̃ naa a tʋ̃mɔ̃ ala ɩn tʋ̃nɔ̃. Wʋn tʋ̃n tʋ̃bɛrɛ gar anyãna, bojũu n chiine naa a Sãa sɛ̃.
43014013	Bon jaa yɩn de a yuor sʋɔr, ɩn maal wʋn kʋ yɩ, ka a Sãa nyɛ tɩɩr tu a Bie 'yɔ̃ɔ.
43014014	Yɩ de a n yuor sʋɔr ma bon jaa, ɩn maal wʋ naa.
43014015	"Ala ɩ yɩ nʋ̃ ma naa, yɩn tu naa a lɛ ɩn 'yɛr.
43014016	Ka n sʋɔr a Sãa ka wʋ kʋ yɩ a Sʋ̃nɔ̃ ɩ̃sʋɔ, ka wʋ be a yɩ sɛ̃ jaa kpo kpo.
43014017	A yelmɩ̃ɛ Sɩɛ 'lɔ, a wɛr nɩbɛ na kʋ̃ tʋ̃ɔ de wʋ ɛ, bojũu baa nyɛ wʋ ɛ, bɩɩ bɔ̃ɔ wʋ ɛ. Tɩchɛ yɩn 'lɔ bɔ̃ɔ wʋ naa an ɩ wʋ kpɩɛrɛ naa a yɩ sɛ̃, na wʋn be a yɩ 'yɔ̃ɔ.
43014018	N kʋ̃ bar yɩ nɩtãa kpɩɩr ɛ, ɩn lɩɛb wa a yɩ sɛ̃.
43014019	A chɛn bɩ̃lãa a wɛr nɩbɛ kʋ̃ lɛ nyɛ ma go ɛ, tɩchɛ yɩn 'lɔ na nyɛ ma naa. Bojũu ɩn tara na nyɛvʋr ka yɩn mɩ na a nyɛvʋr.
43014020	A bɩbir 'lɔ wa vɩɛ, yɩn bɔ̃ɔ ɩka n be naa a n Sãa 'yɔ̃ɔ, ka yɩ mɩ be a n 'yɔ̃ɔ, ka n mɩ be a yɩ 'yɔ̃ɔ.
43014021	Nɩrɛ 'lɔ jaa na de a n 'yɛr na wʋ turo, 'lɔ lɛ ɩ nɩrɛ 'lɔ na nʋ̃ ma. 'Lɔ jaa mɩ na nʋ̃ ma, a n Sãa mɩ na nʋ̃ wʋ naa, ka maa mɩ nʋ̃ a nɩnyɩnɛ, naa wiil wʋ a n mɩ̃ɛ."
43014022	Be lɛ ka a Judas, a ba ɩ a Judas 'lɔ na yi a Isɩkariyot ɛ, 'lɔ lɛ 'yɛr, "Tɩchɛ, n Soro bo lɛ so ka fʋ wiil a fʋ mɩ̃ɛ kʋ sɩ, tɩ na faa wile a fʋ mɩ̃ɛ kʋrɔ a wɛr nɩbɛ ɛ."
43014023	A Yesu 'yɛr, "Ala ɩ ɩ̃sʋɔ jaa nʋ̃ ma naa, wʋn turo naa a n wiilfʋ. A n Sãa na nʋ̃ wʋ naa, ka sɩ wa be a wʋ sɛ̃.
43014024	Nɩrɛ 'lɔ na ba nʋ̃ ma ɛ, wʋ kʋ̃ tʋ̃ɔ tu a n wiilfʋ ɛ. A 'yɛrbie anyãna yɩn wõ ba ɩ maa mɩ̃ɛ 'yɛr ɛ, a yin a Sãa na tʋ̃ ma sɛ̃.
43014025	"A anyãna a jaa lɛ n 'yɛr kʋ yɩ, ɩn chɛnɛ be a yɩ sɛ̃.
43014026	Tɩchɛ a Sʋ̃nɔ̃ 'lɔ na ɩ a Nãaŋmɩn Sɩɛ, 'lɔ lɛ a Sãa na tʋ̃n a n yuor. Wʋn wiil yɩ naa a yele a jaa, na wʋ mɩ jɛɔ yɩ ala a jaa ɩn dɔ̃ɔ 'yɛr yɩ.
43014027	Nyã'maar pɔ lɛ n bar yɩ, a maa mɩ̃ɛ nyã'maar lɛ n bar kʋ yɩ. N ba kʋ yɩ nɩtãa lɛ a wɛr nɩbɛ na ma kʋ ɛ. Yɩ ta vɛ̃ ka yɩ tɩɛr vavire ɛ, ka yɩ joro dãbɩ̃ɛ ɛ.
43014028	"Yɩ wõn a lɛ ɩn 'yɛr ɩka n chiine naa tɩ ɩn lɩɛb wa a yɩ sɛ̃. Ala ɩ yɩ ta nʋ̃ ma naa, yɩ pʋɔ naa pɛl naa ɩn chiine a Sãa sɛ̃ an ɩ a n Sãa lɛ bɛrma gar ma.
43014029	N den nie 'yɛrɛ kʋrɔ yɩ, tɩchɛ ka a na wa ɩ, ala wa ɩ, yɩn sɔɔn de.
43014030	Maa nɩ yɩn kʋ̃ lɛ 'yɛr kor ɛ, bojũu a wɛr nyã nãa Satan waara naa, tɩ waa tara kpɛ̃ɔ a n 'yɔ̃ɔ ɛ.
43014031	Tɩchɛ a wɛr nɩbɛ na bɔ̃ɔn ɩka n nʋ̃ naa n Sãa naa maal a lɛ nɛ a n Sãa na 'yɔ̃ɔ ma. Yɩ ir a sɩ chen."
43015001	A Yesu 'yɛr, "Maa lɛ ɩ a tɩwɔ̃n sʋ̃ ka a n Sãa mɩ ɩ a tɩkaara.
43015002	Wʋ ma ŋman a wilsɩ ala na be a n 'yɔ̃ɔ tɩ ba wɔ̃nɔ̃ ɛ. A wilsɩ ala mɩ na wɔ̃nɔ̃, wʋ ma chɔɔr 'mɛl bar ka a wɔ̃ yɔɔ.
43015003	Yɩn 'lɔ, a 'yɛr ɩn 'yɛr kʋ yɩ chɔɔr yɩ naa.
43015004	Yɩ mar a n 'yɔ̃ɔ, ka n mɩ mar a yɩ 'yɔ̃ɔ. Wile jaa kʋ̃ wɔ̃ wɔ̃mɔ̃ a wʋ mɩ̃ɛ ɛ, ka waa mar a tɩwɔ̃naa 'yɔ̃ɔ ɛ. Yɩn mɩ kʋ̃ tʋ̃ɔ wɔ̃mɔ̃ wɔ̃ ɛ. Yɩn mɩ kʋ̃ tʋ̃ɔ wɔ̃mɔ̃ wɔ̃ ɛ, ka yaa mar a n 'yɔ̃ɔ ɛ.
43015005	"Maa lɛ ɩ a tɩɛ, yɩn mɩ lɛ a wilsɩ, ala ɩ nɩrɛ be naa a n 'yɔ̃ɔ ka n mɩ be a wʋ 'yɔ̃ɔ, wʋn wɔ̃n wɔ̃mɔ̃ yɔɔ. Maa ba be a yɩ sɛ̃ ɛ, yɩ kʋ̃ tʋ̃ɔ bon jaa ɩ ɛ.
43015006	Ala ɩ ɩ̃sʋɔ jaa ba be a n 'yɔ̃ɔ ɛ, wʋ nyɛntãan a wile ban lɔb bar ka wʋ ko. Ba ma wob a wilbie anyãna lɔb 'yɔ̃ɔ bũu pɔ ka a di.
43015007	Ala ɩ yɩ be naa a n 'yɔ̃ɔ, ka a n 'yɛr be a yɩ 'yɔ̃ɔ, yɩ sʋɔr bon jaa yɩn bʋɔrɔ, yɩn nyɛ naa.
43015008	A nyã lɛ ɩ a n Sãa tɩɩr yɩn wa wɔ̃nɔ̃ wɔ̃mɔ̃ yɔɔ, a mɩ nɩ wiil naa ɩka yɩ ɩ naa n poturbo.
43015009	"Lɛ a Sãa na nʋ̃ ma, lɛ mɩ lɛ n nʋ̃ yɩ. Yɩ ara a n nʋ̃fʋ pɔ.
43015010	Ala ɩ yɩ tu naa a lɛ ɩn 'yɛr, yɩn be naa a n nʋ̃fʋ pɔ, nɩtãa lɛ ɩn tu a n Sãa 'yɛr naa be a wʋ nʋ̃fʋ pɔ.
43015011	A anyãna lɛ n 'yɛr kʋ yɩ ka n pʋpɛl be a yɩ sɛ̃, ka a yɩ chɩlfʋ mɩ sɛɛ.
43015012	A n 'yɛr ɩn kʋrɔ yɩ nɩ nyã. Yɩ nʋ̃ taa nɩtãa lɛ ɩn nʋ̃ yɩ.
43015013	A nʋ̃fʋ 'lɔ na gar a nʋ̃fʋ a jaa lɛ nɩrɛ na sɔɔ kpi kʋ a wʋ barmɩne.
43015014	Yɩn lɛ ɩ a n barmɩne ala ɩ yɩ ɩrɛ naa a lɛ ɩn 'yɛr.
43015015	N ba lɛ bʋɔlɔ yɩ gbãgbaar go ɛ, bojũu tʋ̃tʋ̃nɔ̃ ba bɔ̃ɔ lɛ a wʋ nɩkpɛ̃ɛ na ɩrɛ ɛ. N bʋɔlɔ yɩ naa n barmɩne, bojũu n 'yɛr yɩn a lɛ jaa ɩn wõ yi a n Sãa sɛ̃.
43015016	Yɩn baa ir ma ɛ, tɩchɛ maa lɛ ir yɩ ɩka yɩ tɩ wɔ̃ wɔ̃mɔ̃, a wɔ̃mɔ̃ ala na kʋ̃ sɔ̃ɔ ɛ. A Sãa na pãa kʋ yɩ naa bon jaa yɩn sʋɔr a n yuor pɔ.
43015017	A nyãna lɛ n 'yɛr ɩka, yɩ nʋ̃ taa.
43015018	"Ala wa ɩ a wɛr nɩbɛ 'laar yɩ naa, yɩ bɔ̃ɔ ɩka ba dɔ̃ɔ de nie 'laar ma.
43015019	Ala ɩ yɩ ta ɩ naa a wɛr nɩbɛ, a wɛr nɩbɛ naa nʋ̃ yɩ naa nɩtãa a wʋ bon. Yaa ɩ a wɛr nyã tʋɔr ɛ. Tɩchɛ an ɩ n oo yɩn ir a wɛr nɩbɛ pɔ, ala lɛ so a ba 'laar yɩ.
43015020	Yɩ tɩɛr tɔ a 'yɛr 'lɔ ɩn 'yɛr kʋ yɩ. Gbãgbaa ba ɩ kpɛ̃ɛ gar a wʋ soro ɛ. Ala ɩ ba ge ma naa, ba mɩ na ge yɩ naa. Ala ɩ ba tu naa a n wiilfʋ, ba mɩ a n tu naa a yɩ wiilfʋ mɩ.
43015021	Ban maal yɩ naa a nɩtɔ̃nɔ̃ a n yuor jũu, bojũu baa bɔ̃ɔ a nɩrɛ 'lɔ na tʋ̃ ma ɛ.
43015022	Ala ɩ n ba ta wa 'yɛr 'yɛr kʋ ba ɛ, ba kʋ̃ naa tara yeldɛɛr ɛ, pʋ̃pãanyã baa tara a ba yeldɛɛr lɩɛb tunfʋ jie ɛ.
43015023	A 'lɔ na 'laar ma mɩ 'laara a n Sãa mɩ.
43015024	Maa ta ba tʋ̃tʋ̃mɔ̃ na ba sɔ̃ɔ nɩrɛ jaa na ba ɩ ɛ, ba kʋ̃ naa tara yeldɛɛr ɛ. Tɩchɛ pʋ̃pãanyã ba nyɛn a nɛ'maa tʋ̃mɔ̃ ɩn tʋ̃, tɩ chɛnɛ 'laar ma nɩ a n Sãa.
43015025	Tɩchɛ a anyã ɩ naa ka a ɩ yelmɩ̃ɛ a lɛ an sɛb a Nɛɛ pɔ, 'Ba 'laar man pɔrɔ.'
43015026	"A Sʋ̃nɔ̃ na wa na, a 'lɔ na yi a Sãa sɛ̃. A yelmɩ̃ɛ Sɩɛ 'lɔ wʋ yin a Sãa sɛ̃, wʋn 'yɛr yɩ naa a n 'yɛr.
43015027	Yɩ mɩ na 'yɛr naa a n 'yɛr bojũu yɩ ben a n sɛ̃ a pielfʋ jaa."
43016001	A Yesu 'yɛr, "A anyãna a jaa lɛ n 'yɛrɛ kʋrɔ yɩ, ka yɩ taa bar yi a sɔɔfʋ pɔ ɛ.
43016002	Ban dii yɩn bar a ba lɔ̃ɔfʋ jie. Bɩbir kɔ̃ɔ na vɩɛ naa, ka ba kʋ yɩ tɩ tɩɛr ɩka Nãaŋmɩn tʋ̃mɔ̃ lɛ ba tʋ̃.
43016003	Ban ɩ naa anyãna, bojũu baa bɔ̃ɔ a Sãa ɛ, bɩɩ a maa ɛ.
43016004	N 'yɛrɛ yɩ naa anyãna ka a bɩbir wa vɩɛ yɩn tɩɛr tɔ, ɩka n dɔ̃ɔ kpãa yɩ. N ba dɔ̃ɔ 'yɛr kʋ yɩ ɛ, bojũu n be naa a yɩ sɛ̃.
43016005	"Pʋ̃pãanyã n chiine naa a 'lɔ na tʋ̃ ma sɛ̃, tɩchɛ a ɩ̃sʋɔ jaa ba sʋʋr ma a jie ɩn chiine ɛ.
43016006	A anyãna ɩn 'yɛr kʋ yɩ jũu lɛ a yɩ pʋʋr sɔ̃ɔ ɔ?
43016007	Tɩchɛ yelmɩ̃ɛ lɛ n 'yɛrɛ kʋrɔ yɩ ɩka, a yɩ jũu a sɛɛ naa ɩka n chen. Maa ba chen ɛ, a Sʋ̃nɔ̃ kʋ̃ wa a yɩ sɛ̃ ɛ, tɩchɛ maa chen ɩn tʋ̃ wʋn ka wʋ wa a yɩ sɛ̃.
43016008	'Lɔ wa wa, wʋn wiil a wɛr nɩbɛ a ba bɔ̃ɔ ɩka ba bɔr naa, lɛ a yeldɛɛr nɩ yeltorsɩ na be, nɩ lɛ wʋn na tɔɔr a ba 'yɛr.
43016009	Wʋn vɛ̃ naa a ba bɔ̃ɔ a ba yeldɛɛr ban ba sɔɔ de ma ɛ.
43016010	Ba bɔr naa nɩ a yeltorsɩ, bojũu n chiine naa a Sãa sɛ̃, yɩ kʋ̃ lɛ nyɛ ma go ɛ.
43016011	Ba mɩ bɔr naa nɩ a 'yɛr tɔɔrfʋ yele, bojũu a wɛr nyã nãa Satan 'yɛr tɔɔr naa.
43016012	"N chɛnɛ na tara 'yɛr yɔɔ nɩ taa 'yɛr yɩ tɩchɛ a pʋ̃pãanyã, yɩ kʋ̃ tʋ̃ɔ bɔ̃ɔ a par ɛ.
43016013	Tɩchɛ a yelmɩ̃ɛ Sɩɛ 'lɔ wa wa, wʋn wiil yɩ naa a yelmɩ̃ɛ wʋ jaa par. Wʋ kʋ̃ 'yɛr a wʋ mɩ̃ɛ 'yɛrɛ ɛ, tɩ wʋn 'yɛr naa a lɛ tɛɛ wʋn wõ, na wʋ lɛ 'yɛr yɩ a ala na wa.
43016014	Wʋn waan na tɩɩr wa kʋ ma, na wʋ vɛ̃ ka yɩ bɔ̃ɔ a ala na ɩ a n bon.
43016015	Ala a jaa a Sãa na so ɩ naa a n bon. Ala lɛ so ka n 'yɛr ɩka a Sɩɛ na vɛ̃ naa ka yɩ bɔ̃ɔ a ala na ɩ a n bon.
43016016	"A chɛn bɩ̃lãa yɩ kʋ̃ nyɛ ma go ɛ, ka a pãa lɛ ɩ bɩ̃lãa ka yɩ nyɛ ma go."
43016017	Ka a poturbo bamɩne sʋrɔ taa, "A par nɩ bo wʋn 'yɛr ɛ ɩka, 'A chɛn bɩ̃lãa yɩ kʋ̃ lɛ nyɛ ma go ɛ, ka a pãa lɛ ɩ bɩ̃lãa ka yɩ lɛ nyɛ wʋ go, nɩ wʋn lɛ 'yɛr ɩka, n chiine naa a Sãa sɛ̃?' "
43016018	Ba chɛnɛ na sʋrɔ taa, "A chɛn bɩ̃lãa par nɩ bo? 'Sãa bɔ̃ɔ a par a lɛ,' wʋn 'yɛrɛ ɛ."
43016019	Yesu bɔ̃ɔn naa ban bʋɔrɔ ɩka ba sʋʋr wʋ ka wʋ 'yɛr kʋ ba, "Yɩ sʋrɔ nɩ taa a lɛ ɩn 'yɛr ɩka, 'A chɛn bɩ̃lãa yɩ kʋ̃ nyɛ ma go ɛ, ka a lɛ ɩ bɩ̃lãa ka yɩ nyɛ ma go'?
43016020	Yelmɩ̃ɛ lɛ n 'yɛrɛ kʋrɔ yɩ ɩka yɩn kõnõ na ka yɩ pʋʋr sɔ̃ɔ, tɩchɛ ka a wɛr nɩbɛ chɩlɛ. Yɩ pʋʋr na sɔ̃ɔ naa, tɩchɛ ka a yɩ pʋsɔ̃ɔ na lɩɛb pʋpɛl.
43016021	Pɔɔ wa dɔɔrɔ ɩ̃gãn ma chɩrɛ wʋ naa ka a ɔɔrɔ wʋ bojũu a wʋ dɔɔfʋ bɩbir vɩɛ naa. Tɩchɛ 'lɔ wʋ dɔɔ baar, wʋ ma ĩin naa a wʋ dɔɔyɛ bojũu wʋ dɔɔn nɩrɛ a wɛr pɔ.
43016022	Lɛ nɩ wʋ ju lɛ a yɩn mɩ, yɩ pʋʋr na sɔ̃ɔ naa a pʋ̃pãanyã, tɩchɛ ɩn lɛ wa nyɛ yɩn go ka yɩ pʋʋl pɛl, ka a nɩrɛ jaa kʋ̃ tʋ̃ɔ faa wʋ ɛ.
43016023	A bɩbir 'lɔ wa vɩɛ, yɩ kʋ̃ lɛ sʋʋr ma bon go ɛ. Yelmɩ̃ɛ lɛ n 'yɛrɛ kʋrɔ yɩ ɩka, a n Sãa na kʋ yɩn bon jaa yɩn sʋɔr a n yuor pɔ.
43016024	An wa ta a pʋ̃pãanyã, yaa de a n yuor sʋɔr bon gba ɛ. Yɩ sʋɔr, yɩn nyɛ naa, ka yɩ pʋpɛl na sɛɛ.
43016025	"Sʋkpar lɛ n lɔɔrɔ 'yɛrɛ nɩ yɩ a anyãna, a bɩbir wa vɩɛ, n kʋ̃ lɛ lɔb sʋkpar go ɛ, tɩchɛ ɩn 'yɛr yɩ naa a n Sãa 'yɛr chãa pɔ.
43016026	A bɩbir 'lɔ̃nɔ̃, yɩn sʋɔr naa nɩ a n yuor. N ba 'yɛrɛ ɩka maa lɛ na sʋɔr a Sãa kʋ yɩ ɛ.
43016027	An ɩ a Sãa nʋ̃ yɩ naa bojũu yɩ nʋ̃ ma naa na yɩ sɔɔ de ɩka a Nãaŋmɩn sɛ̃ lɛ n yi.
43016028	A Sãa sɛ̃ lɛ n yi wa ka a wɛr pɔ, pʋ̃pãanyã n lɛ bara naa a wɛr tɩ lɩɛb chiine a Sãa sɛ̃."
43016029	Ka a Yesu poturbo pãa 'yɛr kʋ wʋ, "Pʋ̃pãanyã fʋ pãa 'yɛr ka a chaar faa lɛ lɔɔrɔ sʋkpar go ɛ.
43016030	Pʋ̃pãanyã sɩ nyɛn ɩka fʋ bɔ̃ɔn yele a jaa, na faa lɛ bʋɔrɔ ɩka nɩrɛ wʋ sʋʋr fʋ sʋʋrfʋsɩ ɛ. Ala lɛ so ka sɩ sɔɔ de ɩka Nãaŋmɩn sɛ̃ lɛ fʋ yi."
43016031	Ka a Yesu sʋʋr ba, "Yɩ pãa sɔɔn de a pʋ̃pãanyã ɔ?
43016032	Tɩchɛ bɩbir kɔ̃ɔ na wa vɩɛ naa, wʋ ben ta, ka yɩ jaa na yɛ̃yɛl ka ɩ̃sʋɔ jaa kul a wʋ yir tɩ chɛ ma bar a n yõ. Tɩ n ba ɩ a n yõ ɛ, a n Sãa be naa n sɛ̃.
43016033	"N 'yɛr yɩ naa anyãna ka yɩ na tara nyã'maar an ɩ yɩ ben a n 'yɔ̃ɔ. A wɛr nyã pɔ yɩn din dɔɔyɛ, tɩchɛ yɩ nyɔɔ nyãa, bojũu n tʋ̃ɔn a wɛr."
43017001	A Yesu na wa 'yɛr a anyãna baar, wʋ kãan saaju tɩ 'yɛr, "N Sãa, a bɩbir vɩɛ naa, kʋ a fʋ Bie a tɩɩr ka a fʋ Bie mɩ kʋ fʋ a tɩɩr.
43017002	Bojũu, fʋ̃ʋ lɛ kʋ wʋ sɔr ka wʋ tʋ̃ɔ a nɩbɛ ba jaa na wʋ kʋ ba a nyɛvʋr 'lɔ na ba tara baarfʋ ɛ, a bala ba jaa fʋn de kʋ wʋ.
43017003	A nyɛvʋr 'lɔ na ba tara baarfʋ nɩ nyã, ka ban bɔ̃ɔ a fʋ̃ʋ Nãaŋmɩn tɛɛ, na ɩ yelmɩ̃ɛ sʋɔ, nɩ a Yesu 'lɔ fʋn tʋ̃.
43017004	N waan na tɩɩr wa kʋ fʋ a ka a wɛr pɔ, naa baar a tʋ̃mɔ̃ ala fʋn kʋ ma ɩka n tʋ̃.
43017005	Pʋ̃pãanyã, n Sãa kʋ ma a tɩɩr a fʋ niem, a tɩɩr 'lɔ ɩn dɔ̃ɔ tara tɩchɛ na fʋ wa maal a wɛr.
43017006	"N wiil fʋn kʋ a bala fʋn de kʋ ma ka a wɛr pɔ, fʋ̃ʋ lɛ dɔ̃ɔ so ba tɩ na fʋ wa de ba kʋ ma, ba tu naa a fʋ 'yɛr.
43017007	Pʋ̃pãanyã ba bɔ̃ɔ naa ɩka bon jaa ɩn tara yin a fʋ sɛ̃.
43017008	Bojũu, a 'yɛr ala fʋn kʋ ma, n 'yɛr kʋ ba, ka ba sɔɔ de. Ba bɔ̃ɔn yelmɩ̃ɛ jaa ɩka fʋ̃ʋ sɛ̃ lɛ n yi naa wa, na ba sɔɔ de ɩka fʋ̃ʋ lɛ tʋ̃ ma.
43017009	Bala 'yɔ̃ɔ lɛ n sʋɔrɔ fʋ, n ba sʋɔrɔ fʋ kʋrɔ a wɛr nɩbɛ ɛ, tɩchɛ a bala fʋn kʋ ma an ɩ fʋ̃ʋ lɛ so ba.
43017010	Bon jaa ɩn tara ɩ naa a fʋ sofʋ, ka bon jaa fʋn mɩ na tara ɩ a n sofʋ. N nyɛn tɩɩr yi a ba jie.
43017011	Maa kʋ̃ lɛ be ka a wɛr pɔ go ɛ, tɩchɛ bala 'lɔ chɛnɛ na be ka a wɛr pɔ, n waara a fʋ sɛ̃. Sãa sʋ̃, gu ba nɩ a fʋ yuor kpɛ̃ɔ 'lɔ pɔ, a yuor 'lɔ fʋn kʋ ma ka ban ɩ bʋ̃'yen, nɩtãa lɛ maa nɩ fʋ̃ʋ na ɩ bʋ̃'yen.
43017012	Ɩn be a ba sɛ̃, n gu ban naa kpɛ̃ɔ 'lɔ fʋn kʋ ma. Ɩ̃sʋɔ jaa ba bɔr ɛ, ala ba ɩ a 'lɔ tɛɛ an sɛɛ ɩka wʋ bɔr ka a lɛ na sɛb a Nãaŋmɩn gãn pɔ na ɩ yelmɩ̃ɛ.
43017013	"N waara naa a fʋ sɛ̃ a pʋ̃pãanyã, tɩchɛ ɩn chɛnɛ be ka a wɛr pɔ lɛ n 'yɛrɛ a anyãna ka ban tara a n pʋpɛl wʋ jaa.
43017014	N kʋ ban a fʋ 'yɛr, ala lɛ so ka a wɛr nɩbɛ 'laar ba, baa lɛ chɛnɛ pʋɔ ba go ɛ, nɩtãa maa na ba pʋɔ ba ɛ.
43017015	N ba sʋɔrɔ fʋ ɩka fʋ ir ba yin ka a wɛr pɔ ɛ, tɩchɛ fʋ guro ba a dɛɛr sʋɔ 'yɔ̃ɔ.
43017016	Baa lɛ pʋɔ a wɛr nɩbɛ pɔ ɛ, nɩtãa n mɩ na ba pʋɔ ba ɛ.
43017017	Oo ba nɩ a fʋ yelmɩ̃ɛ, a fʋ 'yɛr ɩn yelmɩ̃ɛ.
43017018	Nɩtãa lɛ fʋn tʋ̃ ma a wɛr nɩbɛ sɛ̃, lɛ lɛ n mɩ tʋ̃ ba a wɛr nɩbɛ sɛ̃.
43017019	A ba 'yɔ̃ɔ lɛ n oo a n mɩ̃ɛ kʋ fʋ, ka ba mɩ na oo a ba mɩ̃ɛ sɩrɛ jaa kʋ fʋ.
43017020	"A ba ɩ bala tɛɛ 'yɔ̃ɔ lɛ n sʋɔrfʋ ɛ, n mɩ sʋɔrɔ na kʋrɔ a bala na wa sɔɔ de ma tu a ba 'yɔ̃ɔ.
43017021	N sʋɔrɔ fʋ naa ɩka fʋ vɛ̃ ka ba jaa ɩ bʋ̃'yen. N Sãa, nɩtãa lɛ fʋn be a n 'yɔ̃ɔ, ka n mɩ be a fʋ 'yɔ̃ɔ. Ba mɩ be a sɩ 'yɔ̃ɔ ka a wɛr nɩbɛ na sɔɔ de ɩka fʋ̃ʋ lɛ tʋ̃ ma.
43017022	N kʋ ban a tɩɩr 'lɔ̃nɔ̃ nɩ wʋ ju fʋn kʋ ma, ka ba na ɩ bʋ̃'yen nɩtãa maa nɩ fʋ̃ʋ na ɩ bʋ̃'yen.
43017023	N ben a ba 'yɔ̃ɔ, ka fʋ mɩ be a n 'yɔ̃ɔ. Ka ba jaa mɩ na 'mataa ɩ bʋ̃'yen ka a wɛr nɩbɛ bɔ̃ɔ ɩka fʋ̃ʋ lɛ tʋ̃ ma na fʋ nʋ̃ ba gba nɩtãa a lɛ fʋn nʋ̃ ma.
43017024	"N Sãa, n bʋɔrɔ naa ɩka a bala fʋn kʋ ma, ba mɩ be a jie 'lɔ ɩn na be, na ba nyɛ a n tɩɩr. A tɩɩr 'lɔ fʋn de nie kʋ ma, bojũu fʋ nʋ̃ ma naa tɩ na fʋ wa maal a wɛr.
43017025	"N Sãa, a fʋ yele tor naa, tɩ a wɛr nɩbɛ ba bɔ̃ɔ fʋ ɛ, maa bɔ̃ɔ fʋ naa, ka a n poturbo mɩ bɔ̃ɔ ɩka fʋ̃ʋ lɛ tʋ̃ ma.
43017026	N vɛ̃n ka ba bɔ̃ɔ fʋ, ɩn chɛnɛ na maal ba ka ba bɔ̃ɔnɔ̃ fʋ pʋɔrɔ ka a nʋ̃fʋ 'lɔ fʋn nʋ̃ ma na be a ba 'yɔ̃ɔ ka n mɩ be a ba 'yɔ̃ɔ."
43018001	Yesu na sʋɔr a Sãa a nɩtɔ̃ baar, 'lɔ naa poturbo gɔ̃ɔ naa a Kidɩrɔn kʋla gɔ̃ɔn. 'Lɔ nɩ a wʋ poturbo chen a jie a kãa tɩɩr na be.
43018002	Judas na gar 'yɔ̃ɔ wʋ mɩ bɔ̃ɔn a jie nyã, bojũu Yesu naa wʋ poturbo ba gala a be lɔ̃ɔfʋ ɛ.
43018003	Be lɛ Judas tara a Worom sojasɩ, nɩ a puorfʋ die gugurbo bala a bɔɔrlo nɩbɛrɛ nɩ a Faraseemɩne na tʋ̃ chiin a jie 'lɔ. Ba tara na bũusɩ, fɩ̃tɩnsɩ nɩ jɛɛr bomo.
43018004	Yesu na bɔ̃ɔ lɛ na waara a wʋ sɛ̃, wʋ tuor sʋʋr ba, "An yɩ bʋɔrɔ?"
43018005	Ka ba 'yɛr, "Yesu na yi Najaretɩ lɛ sɩ bʋɔrɔ." Ka a Yesu 'yɛr, "Maa lɛ." Ka a Judas 'lɔ na gar 'yɔ̃ɔ wʋ lɔ̃ɔn ba ara.
43018006	Yesu na wa 'yɛr ɩka, "Maa lɛ." Ba lɩɛb puor lo lo tẽe.
43018007	Wʋ lɛ sʋʋr ban go, "An lɛ yɩ bʋɔrɔ?" A ba 'yɛr, "Yesu na yi Najaretɩ."
43018008	A Yesu 'yɛr, "N ba 'yɛr yɩ ɩka 'Maa lɛ.' Ala ɩ maa lɛ yɩ bʋɔrɔ, yɩ ɩ ka a nɩbɛ banyã chiine."
43018009	Yesu 'yɛr a nɩtɔ̃ ka a lɛ wʋn dɔ̃ɔ 'yɛr ɩ yelmɩ̃ɛ ɩka, "A bala fʋn kʋ ma, n ba vɛ̃ ka ɩ̃sʋɔ jaa bɔr ɛ."
43018010	Be lɛ a Simon Pita na tara sʋɔ na wʋ vʋ̃ɔ chɛn a bɔɔrlo nɩkpɛ̃ɛ gbãgbaa nũsʋ̃ɔ toor ŋmaa. A gbãgbaa yuor din Malkusɩ.
43018011	A Yesu 'yɛr kʋ a Pita, "Su a sʋɔ a sʋkpa pɔ, n ta nyũn a dɔɔyɛ ŋmele 'lɔ a Sãa na kʋ ma bɩɩ?"
43018012	Ka a sojasɩ nɩ a ba nɩkpɛ̃ɛ 'matãan a gugurbo bala ban tʋ̃, nyɔɔ a Yesu na ba lũ.
43018013	Ba den nie tara wʋ chiin Anasɩ sɛ̃, wʋ ɩ naa a Kayafasɩ dɩ̃ɛ na wʋ mɩ ɩ bɔɔrlo nãa a yuon 'lɔ̃nɔ̃.
43018014	A Kayafasɩ nyãna lɛ dɔ̃ɔ 'yɛr kʋ a Juu nɩbɛ ɩka a ɩn sʋ̃, ka nɩbʋ̃'yen na kpi kʋ a nɩbɛ.
43018015	Simon Pita nɩ a poturo ɩ̃sʋɔ turo naa a Yesu, bojũu a poturo nyã bɔ̃ɔn a bɔɔrlo nãa ala lɛ so ka wʋ tu a Yesu kpɛ a bɔɔrlo nãa bɛchaar pɔ.
43018016	Tɩchɛ ka a Pita 'lɔ ara a yõo dɔ̃dɔr nɛɛ. A poturo nyã a bɔɔrlo nãa na bɔ̃ɔ, yin wa 'yɛr a pɔɔbile 'lɔ na kaara a dɔ̃dɔr nɛɛ tɩ tara a Pita kpɛ̃n.
43018017	Ka a pɔɔbile 'lɔ na kaara a dɔ̃dɔr nɛɛ, sʋʋr a Pita, "A fʋ̃ʋ, faa mɩ ɩ a daba nyã poturo ɩ̃sʋɔ ɛ?" Ka a Pita 'yɛr, "N ba ɩ a wʋ poturo ɩ̃sʋɔ ɛ."
43018018	Ɔɔr kʋrɔ naa ka a gbãgbaar nɩ a gugurbo bala gbɔɔ saalaa bũu ara uoro ka a Pita mɩ tɩ ara uoro.
43018019	A bɔɔrlo nãa sʋʋr naa a Yesu, ba boo lɛ ɩ a wʋ poturbo nɩ bo lɛ wʋ ma wile?
43018020	A Yesu 'yɛr kʋ wʋ, "Chãa pɔ lɛ n ma 'yɛrɛ a n 'yɛr kʋrɔ a nɩbɛ. N ma wile ba naa a ba lɔ̃ɔfʋ jie nɩ a ba Nãaŋmɩn puorfʋ jiir, be lɛ a Juu nɩbɛ ba jaa ma lɔ̃ɔ. N ba sɔɔl 'yɛr 'yɛr jaa ɛ.
43018021	Bo lɛ so ka fʋ sʋrɔ ma a lɛ? Sʋʋr a bala na wõ a n 'yɛr, ba bɔ̃ɔn a lɛ ɩn 'yɛr."
43018022	Yesu na 'yɛr a nɩtɔ̃ ka a guguro ɩ̃sʋɔ na ara gbʋr wʋ 'ma wʋ tɩ 'yɛr, "Lɛ lɛ a sɛɛ ɩka fʋ 'yɛr kʋ a bɔɔrlo nãa ɔ?"
43018023	A Yesu 'yɛr, "Ala ɩ a lɛ ɩn 'yɛr n bɔr naa, wiil a n bɔrfʋ jie. Tɩchɛ ala ɩ yelmɩ̃ɛ lɛ n mɩ 'yɛr, bo 'yɔ̃ɔ fʋ 'ma ma?"
43018024	Wʋ chɛnɛ na lũ tɩchɛ ka a Anasɩ vɛ̃ a ba tara wʋ chiin a bɔɔrlo nãa Kayafasɩ sɛ̃.
43018025	A Simon Pita na chɛnɛ ara uoro a bũu, ba sʋʋr wʋ naa, "A fʋ̃ʋ, fʋ ɩ naa a daba nyã poturo ɩ̃sʋɔ ɔ?" Ka Pita chiir 'yɛr, "N ba ɩ a wʋ poturo ɩ̃sʋɔ ɛ."
43018026	A bɔɔrlo nãa gbãgbaa ɩ̃sʋɔ, wʋ nɩrɛ ɩ̃sʋɔ toor lɛ a 'lɔ a Pita na dɔ̃ɔ chɛ ŋmaa 'yɛr, "A ba ɩ n nyɛ fʋ naa fʋn be a wʋ sɛ̃ a kãa tɩɩr jie 'lɔ ɛ?"
43018027	Ka a Pita lɛ chiir, ka a nɔraa mɩ tɔ̃ɔ kõ ajienaa.
43018028	Be lɛ ba tara a Yesu yin a Kayafasɩ yir bibio pipi na ba chiin a Worom nɩkpɛ̃ɛ yir. A Juu nɩbɛ mɩ̃ɛ ba kpɛ be ɛ, bojũu baa bʋɔrɔ ɩka ba sɔ̃ɔ ba mɩ̃ɛ na ba kʋ̃ tʋ̃ɔ di a Gõl Bar Difʋ ɛ.
43018029	Lɛ lɛ a Pilate yi a yõo tɩ sʋʋr ba, "Bo yelbier yɩ ɩka a daba nyã ɩ naa?"
43018030	Ka ba 'yɛr, "'Lɔ ba ta maal yelbier ɛ, sɩ kʋ̃ naa tara wʋ waan a fʋ sɛ̃ ɛ."
43018031	Ka Pilate 'yɛr kʋ ba, "Yɩn mɩ̃ɛ, yɩ de wʋ tɩ tɔɔr a wʋ 'yɛr, a lɛ a yɩn mɩ̃ɛ nɛɛ na 'yɛr bin." Tɩchɛ ka a Juu nɩbɛ 'yɛr, "Saa tara sɔr na kʋ nɩrɛ ɛ."
43018032	A ɩn a lɛ a Yesu na dɔ̃ɔ 'yɛr wiil a kũu 'lɔ tɔ wʋn na kpi.
43018033	Pilate lɩɛb kpɛ tɩ bʋɔl a Yesu sʋʋr, "Fʋ̃ʋ lɛ ɩ a Juu nɩbɛ nãa bɩɩ?"
43018034	A Yesu sʋʋr wʋ, "Fʋ̃ʋ lɛ tɩɛr a lɛ bɩɩ nɩbɛ lɛ 'yɛr a n 'yɛr kʋ fʋ?"
43018035	Ka a Pilate 'yɛr, "Fʋ tɩɛr ɩka n ɩn Juu nɩrɛ bɩɩ? A fʋ mɩ̃ɛ nɩbɛ nɩ a bɔɔrlo nɩbɛrɛ baa nyɔɔ fʋ waan a n sɛ̃, bo fʋ̃ʋ ɩ?"
43018036	A Yesu 'yɛr, "A n nãalʋ̃ʋ ba yi ka a wɛr pɔ ɛ, ala ɩ a wɛr pɔ lɛ wʋ dɔ̃ɔ yi, a n poturbo naa jɛb faa ma ka a Juu nɩbɛrɛ ta nyɔɔ ma ɛ. Tɩchɛ a n nãalʋ̃ʋ ba yi a ka ɛ."
43018037	Ka a Pilate pãa sʋʋr wʋ, "Ka ala ɩ a lɛ, nãa lɛ fʋ ɩ wɛ?" Ka Yesu 'yɛr, "Fʋ 'yɛr vɩla fʋn 'yɛr ɩka nãa lɛ n ɩ, ala 'yɔ̃ɔ lɛ ba dɔɔ ma ka n wa ka a wɛr pɔ, naa wa 'yɛr a yelmɩ̃ɛ 'yɛr. Nɩrɛ 'lɔ jaa na ɩ yelmɩ̃ɛ sʋɔ chɛlɛ naa lɛ ɩn 'yɛrɛ."
43018038	Ka Pilate sʋʋr wʋ, "Bo lɛ ɩ a yelmɩ̃ɛ?" Wʋn sʋʋr a nɩtɔ̃ baar, wʋ yin a yõo a Juu nɩbɛrɛ sɛ̃ tɩ 'yɛr, "N ba nyɛ yelsɔ̃ɔnaa jaa a wʋ 'yɔ̃ɔ ɛ.
43018039	Tɩchɛ a yɩ binfʋ lɛ ɩka n ma ir nɩrɛ a pɔɔfʋ die pɔ kʋ yɩ a Gõl Bar Difʋ daar. Yɩ bʋɔrɔ naa ɩka n yuo a yɩ nãa kʋ yɩ bɩɩ?"
43018040	A ba tãna 'yɛrɛ, "Kai, saa bʋɔrɔ wʋ ɛ, Barabasɩ lɛ sɩ bʋɔrɔ." Tɩchɛ a Barabasɩ mɩ ɩn nɩkʋrɔ.
43019001	Pilate vɛ̃ naa ka ba nyɔɔ a Yesu chiin tɩ fɔb.
43019002	Ka a sojasɩ de gʋʋr wob jupil su a Yesu, tɩ mɩ de fuu jɩ̃ ile ile na ba su wʋ.
43019003	Tɩ pãa ma tɔɔ ta a wʋ sɛ̃ 'yɛrɛ, "Sɩ puor fʋ naa Juu nɩbɛ nãa," tɩ ma 'ma 'ma wʋ.
43019004	Pilate lɛ yin wa a Juu nɩbɛrɛ sɛ̃ go wa 'yɛr kʋ ba, "Yɩ nyɛ, ɩn vɛ̃n ka ba yi waan wʋ, ka yɩn mɩ̃ɛ nyɛ ɩka, n ba nyɛ yelbier jaa a wʋ 'yɔ̃ɔ ɛ."
43019005	Ban wa yin a Yesu, wʋ sun a gʋʋr jupil nɩ a fuu jɩ̃ ile ile 'lɔ, ka a Pilate 'yɛr kʋ ba, "Yɩ nyɛ a daba."
43019006	A bɔɔrlo nɩbɛrɛ nɩ a puorfʋ yir gugurbo, ban wa nyɛ a Yesu, ka ba tãna 'yɛrɛ, "Kpa wʋ a daa ju. Kpa wʋ a daa ju." Tɩchɛ ka a Pilate 'yɛr kʋ ba, "Yɩn, yɩ de wʋ tɩ kpa wʋ a daa ju, maa 'lɔ n ba nyɛ yelbier jaa a wʋ 'yɔ̃ɔ ɛ."
43019007	Tɩchɛ ka a Juu nɩbɛrɛ 'yɛr, "Sɩ tara na nɛɛ, sɩn 'yɛr, ka a nɛɛ 'lɔ ɩka wʋ sɛɛn kũu, bojũu wʋ bʋɔlɔ naa wʋ mɩ̃ɛ Nãaŋmɩn Bie."
43019008	Pilate na wõ a nɩtɔ̃ ka dãbɩ̃ɛ gba kpɛ wʋ.
43019009	Ka wʋ lɩɛb kpɛ na wʋ tɩ sʋʋr a Yesu, "Nyɩnɛ fʋ yi?" Tɩchɛ Yesu ba haa nɛɛ sɔɔ wʋ ɛ.
43019010	A Pilate sʋʋr wʋ, "Faa haar ma nɛɛ ɛ? Faa bɔ̃ɔ ɩka n tara na sɔr na vɛ̃ ka ba kʋ fʋ, naa lɛ tara sɔr na faar fʋ bar ɛ?"
43019011	Be lɛ a Yesu 'yɛr wʋ, "Faa tara kpɛ̃ɔ bɩ̃lãa jaa a n jie ɛ, ala ɩ Nãaŋmɩn ba de yin saaju kʋ fʋ ɛ. A lɛ jũu nɩrɛ 'lɔ na nyɔɔ ma wa kʋ fʋ, wʋ lon yeldɛɛr pɔ gar fʋ."
43019012	An yi a be chiine, ka Pilate pãa mʋɔrɔ ɩka wʋ faar a Yesu, tɩchɛ ka a Juu nɩbɛrɛ tãna 'yɛrɛ, "Fʋ̃ʋ vɛ̃ ka a daba nyã chen, faa ɩ a Siisa baraa go ɛ. Nɩrɛ jaa na ɩka nãa lɛ wʋ ɩ, wʋ jɛɛrɛ nɩ naa a Siisa."
43019013	Pilate na wõ a nɩtɔ̃, wʋ yin naa Yesu tɩ jɩ̃nɛ nɩ a 'yɛr tɔɔrfʋ dakɔɔ ju, a jie ban bʋɔlɔ Kʋsɩpãn. Ka a Juu nɩbɛrɛ mɩ bʋɔlɔ a jie Gabata.
43019014	A Gõl Bar Difʋ bɩ̃nsɩ daar mɔ̃tɔ̃tuo sɔ̃ɔ, Pilate 'yɛr kʋ a Juu nɩbɛrɛ, "Yɩ nyɛ a yɩ nãa."
43019015	Tɩchɛ ka ba tãna 'yɛrɛ, "Kʋ wʋ. Kʋ wʋ. Kpa wʋ yɔɔl a daa ju." Ka a Pilate sʋʋr ba, "N kpa a yɩ nãa?" A ba 'yɛrɛ, "Saa tara nãa jaa ka nãa Siisa ba lɛ ɛ."
43019016	Ka Pilate vɛ̃ a ba nyɔɔ a Yesu chiin na tɩ kpa ka a sojasɩ tara wʋ.
43019017	Yesu yin tuo a wʋ mɩ̃ɛ daa chiin a jie 'lɔ ban bʋɔlɔ a Julaa Jie. Tɩchɛ ka a Juu nɩbɛ mɩ bʋɔlɔ a jie, Gɔlgɔta.
43019018	Be lɛ ba kpa wʋ 'matãan nɩbɛ ayi, ka bala be a lõbobo tɩchɛ ka a Yesu be a sãlsɔɔ.
43019019	Pilate sɛb sɛbie 'mar a daa ju ɩka, YESU NA YI NAJARETƖ, A JUU NƖBƐ NÃA.
43019020	Kɔkɔɛ ata lɛ wʋ sɛb, a Juu nɩbɛ kɔkɔr, Worom nɩbɛ kɔkɔr nɩ a Greek dẽme kɔkɔr. Ka a Juu nɩbɛ yɔɔ kar a sɛbie bojũu a jie ban kpa wʋ ba jãan a yir ɛ.
43019021	Ka a bɔɔrlo nɩbɛrɛ 'yɛr kʋ a Pilate, "Ta sɛb ɩka a Juu nɩbɛ nãa ɛ, fʋn taa sɛb ɩka a daba nyã 'yɛr ɩka 'lɔ lɛ ɩ a Juu nɩbɛ nãa."
43019022	Ka a Pilate 'yɛr, "A lɛ ɩn sɛb n sɛb baar."
43019023	A sojasɩ na wa kpa a Yesu baar, ba põn a wʋ fuusɩ jiir anaar ka ɩ̃sʋɔ jaa 'mɔɔ wʋ bon. A wa chɛn a fuu wõo 'lɔ na ba tara nɛɛ ɛ, bʋ̃bʋ̃'yen lɛ ba wob yin a saaju tɩ baar a gbɛɛ pɔ.
43019024	Ka ba 'yɛrɛ kʋrɔ taa, "Yɩ ta ɩ a sɩ chɩɛr a fuu nyã ɛ, yɩ ɩ a sɩ gba gbãm kaa an lɛ na di?" Ba ɩn a lɛ ka a ala na sɛb a Nãaŋmɩn gãn pɔ na ɩ yelmɩ̃ɛ, "Ba põn a n fuur tɩ de a n fuu gbãn gbãm." Lɛ lɛ a sojasɩ ɩ.
43019025	Yesu ma nɩ a wʋ ma yɛbɛ, Klopasɩ pɔɔ Mɛɛr nɩ a Mɛɛr 'lɔ mɩ na yi a Magdala ara naa be a wʋ daa par.
43019026	A Yesu na nyɛ a wʋ ma na ara, ka a poturo 'lɔ wʋn nʋ̃ mɩ ara gbʋr wʋ, ka wʋ 'yɛr kʋ a ma, "A fʋ bie lɛ a 'lɔ."
43019027	Na wʋ mɩ 'yɛr kʋ a poturo 'lɔ mɩ, "A fʋ ma lɛ." Ala lɛ so ka a poturo 'lɔ tara a Yesu ma kul a wʋ yir.
43019028	Yesu bɔ̃ɔn naa pʋ̃pãanyã ɩka yele a jaa pãa baar naa ka a lɛ na sɛb a Nãaŋmɩn gãn pɔ, na ɩ yelmɩ̃ɛ, ka wʋ 'yɛr, "Kɔ̃nyũur kpɛ ma naa."
43019029	Dʋʋ ben be ka a dãmiir sɛɛ ka ba de sapɔ 'lɔr ir chab urbanyũu daa pɔ tur a Yesu.
43019030	Wʋn wa mʋʋr a dãmiir ala baar, ka wʋ 'yɛr, "A baar naa," tɩ sur a ju na wʋ ŋmaa a vʋʋr.
43019031	A bɩbir chiiraa Chɔɔrfʋ Bɩbir Daar lɛ ka a wɛr na chaar ɩ Bɩbir Kpɛ̃ɛ, ala lɛ so ka a Juu nɩbɛ ba bʋɔrɔ ɩka a kũn a chɛnɛ be a daar jur ɛ. Ba sʋɔr a Pilate ɩka wʋ vɛ̃ ka ba kar a ba gbɛɛ tɩ yɔɔ ba.
43019032	Be lɛ a sojasɩ chen tɩ kar a bala ban lɔ̃ɔ kpan a Yesu gbɛɛ.
43019033	Tɩchɛ ban wa ta a Yesu sɛ̃, ba nyɛn ka a ɩ wʋ kpi naa ka baa kar a wʋ gbɛɛ ɛ.
43019034	Ka a sojasɩ ɩ̃sʋɔ de a pĩi wõo 'lɔ chɔr a Yesu lõboor ka jɩ̃ɩ nɩ kʋ̃ɔ yi ajienaa.
43019035	A nɩrɛ 'lɔ na nyɛ a anyãna lɛ di a dãasɩɛ, ka wʋ dãasɩɛ ɩ yelmɩ̃ɛ. Wʋ bɔ̃ɔ naa ɩka a lɛ wʋn 'yɛr ɩn yelmɩ̃ɛ, ka yɩ mɩ na sɔɔ de.
43019036	A anyãna ɩ naa ka a lɛ na sɛb a Nãaŋmɩn gãn pɔ ɩ yelmɩ̃ɛ ɩka, "A wʋ kɔɔr kʋ̃ kab ɛ."
43019037	Ka ba lɛ sɛb a Nãaŋmɩn gãn jie ɩ̃sʋɔ ɩka, "Ban kaa naa a 'lɔ ban chɔr."
43019038	A Josefʋ na yi Arimatɩya, ɩ naa a Yesu poturo, tɩ a Juu nɩbɛrɛ dãbɩ̃ɛ jũu, waa dɔ̃ɔ vɛ̃ ka ba bɔ̃ɔn ɛ. 'Lɔ lɛ sʋɔr a Yesu a Pilate sɛ̃. Pilate sɔɔ naa ka wʋ tɩ yɔɔ a Yesu.
43019039	A 'lɔ nɩ a Nikodimasɩ nyã na dɔ̃ɔ chen a Yesu sɛ̃ a tɩ̃sɔɔ pʋɔ wʋ naa, na wʋ mɩ waan a kãnyũur ala ban bʋɔlɔ sɩmura nɩ alosɩ. An tãn nũgbulo lɩjaata nɩ pie nɩ a nũu (75).
43019040	A ba jaa ayi den a Yesu vil wʋ a fɔpɩla tɩ jɛ wʋ a kãnyũu ala tu a lɛ a Juu nɩbɛ na ma ɩ tɩ ũu a nɩrɛ.
43019041	A jie 'lɔ ban kpa a Yesu, pobile ben be, ka yaa paalaa mɩ ban ba ũu nɩrɛ jaa ɛ, mɩ be be.
43019042	Bojũu an ɩ a bɩbir chiiraa Chɔɔrfʋ Bɩbir Daar lɛ, tɩchɛ ka a yaa mɩ gbʋr a be jũu, ba ũun a Yesu a be.
43020001	A daa gbul bɩbir dɔ̃ɔ daar wɛr na chaara wa la la la, Mɛɛr na yi a Magdala chen naa a yaa par tɩ nyɛ ka ɩ a kʋsɩr 'lɔ ban pɔɔ a yaa yuo naa.
43020002	Wʋ jon chen a Simon Pita nɩ a poturo 'lɔ a Yesu na nʋ̃ sɛ̃ tɩ 'yɛr, "Ba ir naa a Soro ɩ̃gãn a yaa pɔ, ka saa bɔ̃ɔ a jie ban bin wʋ ɛ."
43020003	Ka a Pita nɩ a poturo yi na chen a yaa par.
43020004	Ba jaa 'mantaa joro, tɩchɛ ka a poturo 'lɔ jo vɩɛ a Pita bar tɩ de nie ta a yaa par.
43020005	Na wʋ muul nyɛ a fɔpɩla 'lɔ na gã, tɩ waa kpɛ ɛ.
43020006	Be lɛ ka a Pita na turo a puor mɩ ta, na wʋ kpɛ a yaa pɔ, na wʋ nyɛ a fɔpɩla mɩ na gã.
43020007	Ka a fɔ-ũu naa 'lɔ ban vil a Yesu ju mɩ pil yi a fɔpɩla pɔ gã wʋ yõ.
43020008	A poturo 'lɔ na dɔ̃ɔ de nie ta a yaa par mɩ pãa kpɛ, na wʋ nyɛ a lɛ tɩ sɔɔ de.
43020009	Baa na bɔ̃ɔ a par sɛrɛ ɛ, ɩka lɛ a Nãaŋmɩn gãn na 'yɛr ɩka a Yesu na ir naa a kũu pɔ, ɩ vʋr ɛ.
43020010	A poturbo ayi bala lɩɛb kul a ba taaba sɛ̃.
43020011	Tɩchɛ ka a Mɛɛr ara a yaa par kõnõ. Wʋ kõn wa muul kaa a yaa pɔ,
43020012	na wʋ nyɛ a malakasɩ ayi na su fuu pɩɛl be a yaa pɔ, ka a ɩ̃sʋɔ jɩ̃nɛ a ju jie, ka a ɩ̃sʋɔ mɩ jɩ̃nɛ a gbɛɛ jie, a jie ban dɔ̃ɔ gaal a Yesu.
43020013	Ka ba sʋʋr wʋ, "Pɔɔ, bãa 'yɔ̃ɔ lɛ fʋ kõnõ?" A wʋ 'yɛr ba, "Ba ir naa a n Soro, ka n ba bɔ̃ɔ a jie ban bin wʋ ɛ."
43020014	A nɩtɔ̃ wʋn 'yɛr, tɩ lɩɛb nyɛ a Yesu na ara, tɩchɛ waa bɔ̃ɔ ɩka 'lɔ lɛ ɛ.
43020015	Ka Yesu sʋʋr wʋ, "Pɔɔ, bãa 'yɔ̃ɔ lɛ fʋ kõnõ? An lɛ fʋ bʋɔrɔ?" Mɛɛr tɩɛr naa ɩka a jikaara lɛ, tɩ 'yɛr, "Nɩkpɛ̃ɛ, ala ɩ fʋ̃ʋ lɛ ir wʋ, wiil ma a jie fʋn bin, ka n chen tɩ 'mɔɔ wʋ."
43020016	A Yesu bʋɔl, "Mɛɛr!" Ka wʋ lɩɛb 'yɛr nɩ a Juu nɩbɛ kɔkɔr, "Woroboni." A par lɛ, Wiwile.
43020017	A Yesu 'yɛr, "Ta gɔɔ ma ɛ, n ba chen a n Sãa sɛ̃ sɛrɛ ɛ. Chen a n poturbo sɛ̃ tɩ 'yɛr ba, n lɩɛb chiine a n Sãa Nãaŋmɩn mɩ na ɩ a yɩ Sãa Nãaŋmɩn sɛ̃."
43020018	Ka a Mɛɛr na yi a Magdala chen a poturbo sɛ̃ tɩ 'yɛr, "N nyɛn a Soro," na wʋ mɩ man a ala a Yesu na 'yɛr kʋ wʋ.
43020019	A daa gbul bɩbir dɔ̃ɔ daar jãanʋɔr, a poturbo lɔ̃ɔn taa a die pɔ, tɩ kpal a pãma a Juu nɩbɛ dãbɩ̃ɛ jũu. A Yesu tɩ kpɛ ara a ba sɛ̃ tɩ puor ba 'yɛr, "Nyã'maar wʋ be a yɩ sɛ̃."
43020020	Wʋn 'yɛr a nɩtɔ̃, wʋ wiil ba naa a nuur nɩ a lõboor. Nʋ̃ɔ kpɛ̃n a poturbo ban nyɛ a Soro.
43020021	Yesu lɛ 'yɛr kʋ ba go, "Nyã'maar wʋ be a yɩ sɛ̃, lɛ a Sãa na tʋ̃ ma, lɛ lɛ n mɩ tʋ̃nɔ̃ yɩ."
43020022	Tɩ pãa vʋʋr 'yɔ̃ɔ ba tɩ 'yɛr, "Yɩ de a Nãaŋmɩn Sɩɛ."
43020023	Ala ɩ yɩ vɛ̃n nɩrɛ yeldɛɛr bar, Nãaŋmɩn mɩ na vɛ̃n bar wʋ. Ala ɩ yaa mɩ wa vɛ̃ bar ɛ, Nãaŋmɩn mɩ kʋ̃ vɛ̃ bar ɛ.
43020024	Tomasɩ ban lɛ bʋɔlɔ Naa na ɩ a Poturo Pie Nɩ Ayi ɩ̃sʋɔ ba dɔ̃ɔ be be a Yesu na wa ɛ.
43020025	Ka a poturbo bala na be be nyɛ a Yesu 'yɛr kʋ wʋ, "Sɩ nyɛn a Soro," tɩ wʋ 'yɛr, "Maa ba nyɛ a natɩɛ a wʋ nũu pɔ ɛ, naa de a n nubir tũ a kpafʋ jie ɛ, naa mɩ lɛ de nũu tũ a lõboor bɔɔ pɔ ɛ, n kʋ̃ sɔɔ de jaa ɛ."
43020026	A ber aniin daar, a wʋ poturbo ba jaa lɛ lɔ̃ɔn taa a yir pɔ, ka a Tomasɩ mɩ be be. A pãma kpal naa, tɩchɛ ka a Yesu wa ara a ba sɛ̃ puor ba tɩ 'yɛr, "Nyã'maar wʋ be a yɩ sɛ̃."
43020027	Tɩ pãa 'yɛr kʋ a Tomasɩ, "Tur a fʋ nubir a ka, nyɛ a n nuur na fʋ tur a fʋ nũu su a n lõboor bɔɔ pɔ, na fʋ bar a baal tɩ sɔɔ de."
43020028	Ka a Tomasɩ 'yɛr, "N Soro nɩ n Nãaŋmɩn."
43020029	A Yesu pãa sʋʋr wʋ, "Fʋn nyɛ ma jũu lɛ fʋ sɔɔ de ɔ? Pʋpɛl dẽme lɛ a bala na ba nyɛ ɛ, tɩ sɔɔ de."
43020030	Yesu tʋ̃n nɛ'maa tʋ̃ yɔɔ a wʋ poturbo niem, ban ba sɛb 'yɔ̃ɔ a gãn nyã pɔ ɛ.
43020031	Tɩchɛ a anyãna sɛb naa ka yɩn sɔɔ de ɩka, a Yesu lɛ a Nɩ-iraa, na ɩ a Nãaŋmɩn Bie. Yɩn sɔɔ de jũu, yɩn tara naa nyɛvʋr yin a wʋ yuor pɔ.
43021001	A anyã puor, Yesu lɛ ir wʋ mɩ̃ɛ wiil kʋ a wʋ poturbo be a Tiberiyas man pɔ. Nɩtɔ̃ lɛ a tu.
43021002	Simon Pita, Tomasɩ ban bʋɔlɔ Naa, Natanɩɛl na yi Keena na be a Galilee paal pɔ, Jebedee bibiir ayi pʋɔn a poturbo ayi bamɩne 'mantaa.
43021003	Ka a Simon Pita 'yɛr kʋ ba, "Maa chiine naa jɩ̃mɛ nyɔɔrfʋ jie." Ka ba mɩ 'yɛr, "Sɩn 'mantaa chen!" Ba yin kpɛ a gboro chen, tɩchɛ a tɩ̃sɔɔ 'lɔ̃nɔ̃ baa nyɔɔ bon ɛ.
43021004	Bibio pipi Yesu ben a gogoro ju ara, tɩchɛ a poturbo ba bɔ̃ɔ ɩka 'lɔ lɛ ɛ.
43021005	Ka wʋ bʋɔl ba sʋʋr, "Barmɩne, yaa nyɔɔ jɩ̃m ɛ?" Ka ba 'yɛr "Kai."
43021006	A Yesu 'yɛr ba, "Yɩ lɔb a lɔyaar 'yɔ̃ɔ a gboro nũsʋ̃ɔ jie, yɩn nyɔɔr amɩne." Ban lɔb a lɔyaar 'yɔ̃ɔ, baa lɛ tʋ̃ɔnɔ̃ tɔɔrɔ ɛ, bojũu wʋ nyɔɔr jɩ̃yɔɔ.
43021007	Ka a poturo 'lɔ a Yesu na nʋ̃ 'yɛr kʋ a Simon Pita, "A sɩ Soro lɛ." A lɛ a Pita na wõ ɩka, "A sɩ Soro lɛ," wʋ sun a fuu wʋn dɔ̃ɔ yaa bar na wʋ ɔɔ lon a kʋ̃ɔ pɔ.
43021008	Ka a poturbo ba nyã na chɛ turo nɩ a gboro tɔɔrɔ a lɔyaar na sɛɛn a jɩ̃mɛ. Baa jãan a gogoro ɛ, an ɩn gbɛɛ kɔɔr ata (300).
43021009	Ban wa do a gogoro ju, ba nyɛn saalaa bũu jɩ̃mɛ na be be nɩ paanʋ̃ɔ.
43021010	A Yesu 'yɛr kʋ ba, "Yɩ ir a jɩ̃mɛ ala yɩn nyɔɔr a pʋ̃pãanyã amɩne waan."
43021011	Ka a Simon Pita kpɛ a gboro pɔ, tɩ tɔɔ a lɔyaar na sɛɛn a jɩ̃bɛrɛ don a gogoro ju. A ɩn jɩ̃mɛ kɔbaa lɩjaayi nɩ pie nɩ ata (153), an ɩ a yɔɔ a lɛ, tɩchɛ a lɔyaar ba chɩɛr ɛ.
43021012	A Yesu 'yɛr kʋ ba, "Yɩ wa suor nɛɛ." Tɩ a poturbo ɩ̃sʋɔ jaa ba 'la sʋʋr wʋ ɩka, "An lɛ fʋ ɩ?" Ba jaa bɔ̃ɔn naa ɩka a Soro lɛ.
43021013	Yesu ir a paanʋ̃ɔ na wʋ kʋ ba, tɩ lɛ ir a jɩ̃mɛ mɩ kʋ ba.
43021014	A nyã lɛ ɩ gbɛɛ ata Yesu na ir a wʋ mɩ̃ɛ wiil a poturbo wʋn ir a kũu pɔ ɩ vʋr.
43021015	Ban di baar ka Yesu sʋʋr a Simon Pita, "Simon, Jɔɔn bie, fʋ nʋ̃ man gar a banyãna ɔ?" Ka wʋ 'yɛr, "Ɔ̃ɔ, n Soro, fʋ bɔ̃ɔ naa ɩn nʋ̃ fʋ." A Yesu 'yɛr wʋ, "Kʋrɔ a n pelsɩ a bʋ̃diir."
43021016	Yesu lɛ sʋʋr go, "Simon, Jɔɔn bie, fʋ nʋ̃ man sɩrɛ jaa?" Ka wʋ 'yɛr, "Ɔ̃ɔ, n Soro, fʋ bɔ̃ɔn naa ɩn nʋ̃ fʋ." Ka a Yesu 'yɛr kʋ wʋ, "Bɔ̃ɔ kaara ma a piir."
43021017	Yesu lɛ sʋʋr wʋn gbɛɛ ata, "Simon Jɔɔn bie, fʋ nʋ̃ ma naa?" Ka a Pita pʋɔ sɔ̃ɔ bojũu gbɛɛ ata nɩ nyã a Yesu na sʋʋr wʋ, ɩka wʋ, "Nʋ̃ wʋ naa?" Tɩ 'yɛr, "N Soro fʋ bɔ̃ɔn yele a jaa, fʋ bɔ̃ɔ naa ɩn nʋ̃ fʋ." A Yesu 'yɛr kʋ wʋ, "Kʋrɔ ma a piir bʋ̃diir.
43021018	Yelmɩ̃ɛ lɛ n 'yɛrɛ kʋrɔ fʋ, a fʋ pɔlbile daar fʋ mɩ̃ɛ ma sun fʋ fuusɩ na fʋ chiin jie 'lɔ jaa fʋn bʋɔrɔ. Tɩchɛ fʋ̃ʋ wa kor baar, fʋ ma jãn a nuur ka nɩrɛ kɔ̃ɔ su fʋ a fuu tɩ tɔɔ fʋ chiin a jie 'lɔ fʋn ba bʋɔrɔ ɛ."
43021019	Yesu 'yɛr a nɩtɔ̃ na wʋ wiil a kũu 'lɔ tɔ Pita na wa kpi 'yɔ̃ɔ Nãaŋmɩn yuor tɩɩr. Tɩ pãa 'yɛr kʋ a Pita, "Turo ma."
43021020	Pita lɩɛb nyɛ a poturo 'lɔ a Yesu na nʋ̃ ka wʋ turo ba. A poturo nyã lɛ dɔ̃ɔ dɩɛl a Yesu lɛ ban dire a di baaraa, na dɔ̃ɔ sʋʋr a Yesu, "N Soro, an lɛ na gar 'yɔ̃ɔ fʋ?"
43021021	Pita na nyɛ wʋn turo ba, ka wʋ sʋʋr, "N Soro, tɩ nyã mɩ?"
43021022	A Yesu 'yɛr, "Maa nʋ̃ ɩka wʋ be be tɩ tãn ɩn na lɩɛb wa, a ɩ bo a fʋ sʋrɔ? Fʋ̃ʋ turo ma."
43021023	A anyãna jũu lɛ a poturbo 'yɛr yʋɔrɔ nɩ ɩka a poturo 'lɔ kʋ̃ kpi ɛ. Tɩchɛ Yesu ba 'yɛr ɩka wʋ kʋ̃ kpi ɛ, wʋ 'yɛr ɩka, "Maa nʋ̃ ɩka wʋ be be tɩ tãn ɩn na lɩɛb wa, a ɩ bo a fʋ sʋrɔ?"
43021024	A poturo nyãna lɛ di a anyãna dãasɩɛ na wʋ sɛb bin, ka sɩ bɔ̃ɔn a wʋ dãasɩɛ na ɩ yelmɩ̃ɛ.
43021025	Yesu tʋ̃n tʋ̃yɔɔ mɩ, ala ɩ a jaa ta sɛb bʋ̃'yen 'yen, a wɛr wʋ jaa kʋ̃ naa tara jie bin a ala na sɛb ɛ.
44001001	Teofilusɩ a n gãn dɔ̃ɔ 'lɔ pɔ, n sɛb a ala a jaa a Yesu na dɔ̃ɔ piel maal tɩ na wʋ wiil a nɩbɛ.
44001002	Yesu tu naa a Nãaŋmɩn Sɩɛ pɔ na wʋ wiil a nɩtʋ̃nsɩ bala wʋn ir lɛ ban na ɩrɛ tɩ a Nãaŋmɩn de wʋ don a saaju.
44001003	A wʋ dɔɔyɛ difʋ puor, wʋ wiil wʋ mɩ̃ɛ kʋ a nɩbɛ banyãna, ka a chaar ba nie ɩka wʋ ir naa na wʋ ɩ vʋr. A ber lɩjaayi daar lɛ wʋ wa dũu ba, na wʋ 'yɛr a Nãaŋmɩn nãalʋ̃ʋ 'yɛr.
44001004	Wʋn wa lɔ̃ɔn ba ka ba 'mataa dire, ka wʋ kpãkpãan ba nɩ a 'yɛr bir nyã, "Yɩ taa ɩrɛ wa yire a Jerusalɛm ɛ, yɩ chɛlɛ a kʋfʋ 'lɔ a n Sãa na põl ka n 'yɛr kʋ yɩ.
44001005	Jɔɔn 'lɔ, kʋ̃ɔ lɛ wʋ de son a nɩbɛ, tɩchɛ yɩn 'lɔ, a kʋ̃ lɛ kor ɛ, Nãaŋmɩn na so yɩ naa nɩ a wʋ Sɩɛ."
44001006	Ba lɛ wa lɔ̃ɔn naa a Yesu go, na ba sʋʋr wʋ, "Sɩ Soro, a sɔ̃ɔ nyãna pɔ lɛ fʋn lɩɛb a Isɩral nãalʋ̃ʋ kʋ ba bɩɩ?"
44001007	A wʋ 'yɛr kʋ ba, "A ba ɩ yɩ 'yɛr ɛ, ɩka yɩ bɔ̃ɔ a sɔ̃ɔ bɩɩ a bɩbir a Sãa na bin a wʋ kpɛ̃ɔ pɔ ɛ.
44001008	Tɩchɛ yɩn nyɛn kpɛ̃ɔ a Nãaŋmɩn Sɩɛ wa wa a yɩ sɛ̃, ka yɩ ɩ a n dãasɩɛ dẽme, a Jerusalɛm, nɩ a Judiya paal wʋ jaa, nɩ a Samariya paal tɩ tãn a wɛr tɛɛfʋ jie."
44001009	A anyãna lɛ wʋ 'yɛr baar tɩ duoro a saaju a lɛ nɛ a ba nɩbiru ka a julõjuur tɩ pɔɔ wʋ.
44001010	Ka ba chɛnɛ dʋl kaara a saaju a lɛ nɛ wʋn duoro, be lɛ a dɔɔr ayi na su fuu pɩɛl wa dũu ba a lɛ nɛ ara a ba sɛ̃.
44001011	Na ba sʋʋr ba, "Galilee dɔɔr, bãa lɛ so a yɩ kaara a saaju a lɛ mɔ̃? A Yesu nyãna nɩ wʋ ju yɩn nyɛ na duoro a saaju, na lɩɛb a lɛ nɛ nɩ wʋ ju wa, nɩtãa a lɛ nɛ yɩn nyɛ wʋn duoro a saaju."
44001012	A ba yi a tɔ̃ɔ ban bʋɔlɔ a Olive Tɩɩr Tɔ̃ɔ lɩɛb kul a Jerusalɛm na ba jãan a tẽe ɛ, a fʋn tʋ̃ɔ chen a Pɛ̃nfʋ Bɩbir Daar.
44001013	Ban wa ta, ba don a bɔɔpɩɛ pɔ, be lɛ ba dɔ̃ɔ lɔ̃ɔ taa. Ka a bala na dɔ̃ɔ be be lɛ Pita, Jɔɔn, Jemesɩ nɩ Andiru. Filip, Tomasɩ, Batolomi nɩ Matiu nɩ Alfayasɩ bidaba Jemesɩ nɩ Simon na mʋ̃ɔ nɩbir nɩ a wʋ wɛr yele, nɩ a Jemesɩ bidaba Judas.
44001014	A banyãna ba jaa lɛ lɔ̃ɔ taa nɩ nɛbʋ̃'yen sʋɔrɔ a Nãaŋmɩn, ka a pɔbɔ bamɩne pʋɔ ba ka a Yesu yɛɛr nɩ a wʋ ma Mɛɛr mɩ be be.
44001015	Bɩbir ɩ̃sʋɔ lɛ a wʋ poturbo wa lɔ̃ɔ taa na ba ɩ nɩbɛ kɔbaa dɔɔl lɩjɛr. Ka Pita ir ara a ba pɔ
44001016	tɩ 'yɛr, "Yɛɛr, a sɛɛ naa ka sɩn maal a lɛ a Nãaŋmɩn Sɩɛ na dɔ̃ɔ tu a Nãa David nɛɛ pɔ, a wʋ 'yɛr na wʋ sɛb bin a kõr jaa nɩtãa lɛ a Judas nyã na dɔ̃ɔ de a nɩbɛ nie a ba wa nyɔɔ a Yesu.
44001017	Wʋ dɔ̃ɔ ɩ a sɩ ɩ̃sʋɔ na wʋ pʋɔ sɩ a tʋ̃mɔ̃ nyã pɔ."
44001018	Judas putuyar wʋn nyɛ lɛ ɩka wʋ dãn wɛr, be lɛ wʋ chʋr ju pur ka a nyaba a jaa yi.
44001019	Nɩrɛ jaa na be ka a Jerusalɛm lɛ wõ a 'yɛr nyã na ba bʋɔlɔ a jie a ba kɔkɔr pɔ ɩka, Akeldama. A par lɛ, Jɩ̃ɩ Wɛr.
44001020	Ka a Pita 'yɛr, "Nɩtɔ̃ lɛ a Nãa David sɛb a wʋ yiel gãn pɔ, 'A wʋ jie wʋ lɩɛb dãlpʋɔ, ka a nɩrɛ jaa taa kpɩɛrɛ be ɛ,' ka, 'A nɩrɛ ɩ̃sʋɔ, wʋ de a wʋ jie.'
44001021	"A lɛ jũu, nɩyuo lɛ sɩn ir ka a nɩnyɩnɛ ɩ a 'lɔ na dɔ̃ɔ pʋɔ sɩ 'mataa yʋɔrɔ nɩ a Yesu.
44001022	Piel a Jɔɔn Nãaŋmɩn kʋ̃ɔ sofʋ sɔ̃ɔ wa tãn a sɔ̃ɔ nyã a Yesu na yi a sɩ sɛ̃ do a saaju. A nɩrɛ 'lɔ lɛ na pʋɔ sɩ dire a wʋ kũu pɔ irfʋ dãasɩɛ."
44001023	Be lɛ ba tɩɛr 'yɔ̃ɔ nɩbɛ ayi. Josefʋ ban bʋɔlɔ Basabasɩ na ba lɛ bʋɔlɔ wʋ Jusɩtusɩ nɩ Matɩyasɩ.
44001024	Na ba pãa sʋɔrɔ Nãaŋmɩn 'yɛrɛ, "Sɩ Soro, fʋ̃ʋ lɛ bɔ̃ɔ nɩrɛ jaa pʋtɩɛr, wiil sɩ a nɩbɛ ayi banyãna ɩ̃sʋɔ fʋn na ir.
44001025	Ka wʋn de a nɩtʋ̃nsɩ tʋ̃mɔ̃ jie a Judas na bar, tɩ chen a jie wʋn pʋɔ."
44001026	A ba pãa gba gbãm ka a gbãbie tɩ ir Matɩyasɩ a wʋ pʋɔ a nɩtʋ̃nsɩ pie nɩ bʋ̃'yen pɔ.
44002001	A Pentikosɩ na wa ta, ba jaa ben a jibʋ̃'yen.
44002002	Ajienaa lɛ ka a damfʋ na kaara fɩka sɛsɛkpɛ̃ɛ na furo yi a saaju wa sɛɛ a die 'lɔ pɔ ban jɩ̃nɛ.
44002003	Be lɛ ba nyɛ bũu 'lɩraa na ŋmara jaa pʋrpʋr dɔɔlɔ ɩ̃sʋɔ jaa bʋ̃'yen 'yenɩ.
44002004	Ka ba jaa sɛɛn a Nãaŋmɩn Sɩɛ na ba piel 'yɛrɛ kɔkɔyor lɛ a Sɩɛ na kʋ ba.
44002005	A Juu nɩbɛ na joro a Nãaŋmɩn dãbɩ̃ɛ na ba yi a tẽn tẽn wa kpɩɛrɛ a be a Jerusalɛm.
44002006	Ban wa wõ a gɔ̃mɔ̃ nyã, a nɩyɔɔ ba nyãna ba jaa wa lɔ̃ɔn taa na ba ɩ chĩcham, bojũu ɩ̃sʋɔ ma wõn ban 'yɛrɛ a wʋ kɔkɔr.
44002007	Ka a ɩ yel dũu naa, na a 'maa ba jaa nɛɛ ka ba sʋrɔ taa, "A ba ɩ Galilee dẽme lɛ a banyãna na 'yɛrɛ ɛ?
44002008	Tɩ ŋmɩnɛ a ɩ ka a sɩ ɩ̃sʋɔ jaa wõnõ ban 'yɛrɛ nɩ a sɩ kɔkɔɛ?
44002009	Parti dẽme, Mede dẽme, nɩ a Elam dẽme. Bamɩne mɩ yin Mesopotamiya, Judiya, Kapadosiya nɩ Pontus nɩ Asɩya.
44002010	Ka bamɩne mɩ yi Fɩrgɩya, nɩ Pamfiliya, nɩ Ijipitɩ, nɩ a Libiya dẽme na gbʋr a Sirenɩ wɛr nɩ a sãanba na yi a Worom,
44002011	a Juu nɩbɛ mɩ̃ɛ nɩ a bala na lɩɛb a Juu nɩbɛ, bamɩne yin Kɩrete nɩ a Arabɩya dẽme. Sɩ wõn ban de a sɩ mɩ̃ɛ kɔkɔr 'yɛrɛ nɩ a Nãaŋmɩn tʋ̃bɛrɛ wʋn tʋ̃."
44002012	Ka a anyãna sɔb ba nɩbir ka ba nɛɛr 'maa a ba sʋrɔ taa, "A anyãna par nɩ bo?"
44002013	Tɩchɛ ka a bamɩne kpɛrɛ 'yɛrɛ, "Dãa lɛ maal ba a lɛ nɛ."
44002014	Ka a Pita nɩ a Pie Nɩ Bʋ̃'yen pãa ir ara ka wʋ 'yɛr kpɛ̃ɔ jaa kʋ a nɩbɛ, "Juu nɩbɛ nɩ nɩrɛ jaa na kpɩɛrɛ ka a Jerusalɛm, yɩ vɛ̃ ka n wiil yɩ a par. Yɩ chɛlɛ a lɛ ɩn na 'yɛr.
44002015	A nɩbɛ banyãna ba nyũ dãa ɛ, nɩtãa a lɛ yɩn tɩɛr ɛ, a chɛnɛ na ɩ bibi'maar.
44002016	Nɩtɔ̃nɔ̃ lɛ a Nãaŋmɩn 'yɛ'yɛrɛ Joɛl dɔ̃ɔ 'yɛr,
44002017	'Nãaŋmɩn 'yɛr ɩka a ber baaraa daar, wʋn kpaaraa a wʋ Sɩɛ 'yɔ̃ɔ a nɩbɛ ba jaa. Ka a yɩ dabil nɩ a pɔɔbil 'yɛrɛ a 'yɛrsɩ ala a Nãaŋmɩn na kʋ ba, ka a yɩ dabil nyɛrɛ nyɛfʋsɩ, ka a yɩ danyɔ̃n mɩ jãna jãnsɩ.
44002018	A bala gba na ɩ a n gbãgbadɔɔr nɩ a pɔbɔ, ba jaa pɔ lɛ ɩn kpaar a n Sɩɛ 'yɔ̃ɔ ba a ber ala pɔ, ka ba 'yɛrɛ a n 'yɛr.
44002019	Ɩn wiil ban yelfɛrsɩ na yi saaju ka a jɩ̃nsɩ mɩ be ka a tẽe, jɩ̃ɩ, bũu nɩ jʋʋr na den jie wʋ jaa.
44002020	Ka a mɔ̃tɔ̃ɔ lɩɛb lĩi ka a ŋmɛra mɩ lɩɛb jɩ̃ɩ kaar tɩchɛ ka a sɩ Soro bɩbir 'lɔn na chaar pãa wa.
44002021	Be lɛ nɩrɛ jaa na pãa bʋɔlɔ a sɩ Soro yuor na nyɛn faafʋ.'
44002022	"Isɩral nɩbɛ yɩ chɛlɛ ka, A Yesu nyã na yi a Najaretɩ 'lɔ lɛ a Nãaŋmɩn ir kʋ yɩ, na wʋ de wʋ tʋ̃n a nɛ'maa tʋ̃mɔ̃, nɩ tʋ̃fɛrsɩ, nɩ jɩ̃nsɩ tʋ̃mɔ̃ a yɩ pɔ, ka yɩ mɩ̃ɛ bɔ̃ɔn.
44002023	Ba nyɔɔn a daba nyãna 'yɔ̃ɔ a yɩ nuur pɔ nɩtãa lɛ a Nãaŋmɩn na dɔ̃ɔ tu a wʋ bɔfʋ nɩ a wʋ bɔ̃ɔfʋ pɔ, de nie 'yɛr bin, ka a putudẽme sʋ̃ʋ yɩ ka yɩ kpa wʋ a daa ju a wʋ kpi.
44002024	Tɩchɛ ka a Nãaŋmɩn sɩ̃ɩ wʋ a kũu pɔ, na wʋ faa wʋ a kũu wõm pɔ, bojũu a kũu ba tara kpɛ̃ɔ na nyɔɔ wʋ taa lɛ ɛ.
44002025	"A Nãa David dɔ̃ɔ 'yɛr a wʋ 'yɛr, 'Bɩbir jaa lɛ n nyɛrɛ a n Soro, bojũu wʋ ben a n nũsʋ̃ɔ jie, n kʋ̃ wa lɔɔ gbɛr ɛ.
44002026	Ala lɛ so ka n pʋɔ pɛl ka n jãlbir chɩlɛ, ka a n ɩ̃gãn mɩ tara tɩɛr tɔfʋ jie.
44002027	Bojũu fʋ kʋ̃ wa bar ma be a yaa pɔ ɛ, bɩɩ ka fʋ bar a fʋ Chɛchɛ Sʋɔ 'lɔ ka wʋ pʋ̃ɔ ɛ.
44002028	Fʋ wiil man a nyɛvʋr sɔr, fʋn vɛ̃n ka nʋ̃ɔ kpɛ ma a fʋ niem.'
44002029	"N yɛɛr, n 'yɛr chãa pɔ kʋ yɩ ɩka a sɩ sãakpã David kpi naa a ba ũu, a wʋ yaa lɛ anyãna na be ka dɩna.
44002030	Tɩchɛ wʋ dɔ̃ɔ 'yɛr a lɛ a Nãaŋmɩn na tɩr nɛɛ kʋ wʋ ɩka, wʋn vɛ̃ naa ka 'lɔ David yɔ̃ɔ jɩ̃nɛ a wʋ nãa dakɔɔ ju.
44002031	David den nie nyɛ a lɛ na be a wʋ niem, ala lɛ so ka wʋ 'yɛr a Kɩrɩsɩto kũu pɔ irfʋ 'yɛr, na wʋ 'yɛr ɩka wʋ kʋ̃ gã be a yaa pɔ ɛ, bɩɩ ka a wʋ ɩ̃gãn pʋ̃ɔ ɛ.
44002032	"Nãaŋmɩn sɩ̃ɩ naa a Yesu nyãna ka wʋ ir ɩ vʋr, sɩn lɛ ɩ a anyãna a jaa dãasɩɛ dẽme.
44002033	'Lɔ lɛ wʋ 'mɔɔ don bin a wʋ nũsʋ̃ɔ jie, ka a Sãa kʋ a Yesu a wʋ Sɩɛ 'lɔ wʋn tɩr a nɛɛ kʋ wʋ. A Sɩɛ nyã lɛ wʋ kpaar 'yɔ̃ɔ sɩ ka yɩ nyɛ tɩ be wõnõ.
44002034	David ba dɔ̃ɔ do a saaju ɛ, tɩ wʋ 'yɛr naa, 'A Soro 'yɛr kʋ a n Soro, "Jɩ̃nɛ a n nũsʋ̃ɔ jie,
44002035	ka n wa de a fʋ dɔ̃dẽme ka ba ɩ a fʋ gbɛɛ dɔɔlfʋ jie." '
44002036	"A lɛ jũu, vɛ̃ ka a Isɩral nɩbɛ ba jaa bɔ̃ɔ sɩrɛ jaa ɩka Nãaŋmɩn maal naa Yesu nyã yɩn kpa a daa ju ka wʋ ɩ a sɩ Soro nɩ a Nɩ-iraa."
44002037	A nɩbɛ na wõ a nɩtɔ̃, ka a ŋmara ba a nyãn, ka ba sʋʋr a Pita nɩ a nɩtʋ̃nsɩ, "N yɛɛr, ŋmɩnɛ sɩn ɩ?"
44002038	Ka a Pita 'yɛr kʋ ba, "Yɩ lɩɛb a yɩ tɩɛr, ka ba de a Yesu yuor son yɩ a Nãaŋmɩn kʋ̃ɔ, ka a yɩ yelbier baar. Ka a Nãaŋmɩn kʋ yɩ a wʋ Sɩɛ.
44002039	Yɩn nɩ a yɩ bibiir lɛ a Nãaŋmɩn tɩr a wʋ nɛɛ kʋ, yɩn nɩ a bala ba jaa na be a tɛɛr, nɩ a bala ba jaa a sɩ Soro Nãaŋmɩn na wa bʋɔl."
44002040	Pita den 'yɛr yɔɔ kpãan ba, na wʋ kpãkpãan ba 'yɛrɛ, "Yɩ faa yɩ mɩ̃ɛ yin a dɩna nɩfɩlefɩlesɩ pɔ."
44002041	Ka a bala na sɔɔ de a wʋ 'yɛr, ba so naa a Nãaŋmɩn kʋ̃ɔ, ka nɩbɛ tur ata (3,000) pʋɔ ba a daar 'lɔ̃nɔ̃.
44002042	Ba den ba mɩ̃ɛ kʋ a nɩtʋ̃nsɩ wiilfʋ, na ba tara nɛbʋ̃'yen lɔ̃ɔ dire, na ba lɔ̃ɔ puoro a Nãaŋmɩn.
44002043	Dãbɩ̃ɛ kpɛ̃n nɩrɛ jaa a lɛ ban nyɛ ka a nɩtʋ̃nsɩ tʋ̃ a tʋ̃fɛrsɩ nɩ a nɛ'maa tʋ̃mɔ̃.
44002044	A bala na sɔɔ de, ba jaa lɔ̃ɔn taa jibʋ̃'yen na ba sʋ̃nɔ̃ taa.
44002045	Na ba daara a ba bʋ̃tarsɩ na ba ma põ ir kʋ taa lɛ jaa ɩ̃sʋɔ na bʋɔrɔ.
44002046	Bɩbir jaa lɛ ba ma lɔ̃ɔnɔ̃ taa be a Nãaŋmɩn puorfʋ yir bɛchaar pɔ, na ba yʋɔrɔ taa yie ŋmara a paanʋ̃ɔ dire nɩ pʋpɛl nɩ pʋtɩɛr bʋ̃'yen.
44002047	Ba pɛɛrɛ naa Nãaŋmɩn ka a nɩbɛ ba jaa mɩ ara a ba puor. A sɩ Soro ma vɛ̃ naa ka a bala na nyɛ faafʋ, pʋɔ ba bɩbir jaa.
44003001	Bɩbir ɩ̃sʋɔ Pita nɩ Jɔɔn duoro naa a Nãaŋmɩn puorfʋ yir kpɛ̃ɛ pɔ, a puorfʋ jie mɔ̃tɔ̃ɔ na gɔr.
44003002	Ka a daba ban lɔ̃ɔ dɔɔn a wʋ gbɛr, a ba ma tuo wʋ tɩ bin a be a Nãaŋmɩn puorfʋ yir dɔ̃dɔr nɛɛ 'lɔ ban bʋɔlɔ, Vɩla. Be lɛ ba ma tuo wʋ tɩ bin bɩbir jaa a wʋ ma sʋɔrɔ a bala na kpɩɛrɛ a Nãaŋmɩn yir bɛchaar pɔ libie.
44003003	Wʋn wa nyɛ a Pita nɩ a Jɔɔn na kpɩɛrɛ, a wʋ sʋɔrɔ ba a libir.
44003004	Ka a Pita nɩ a Jɔɔn kaara wʋ a lɛ a tɩ̃ɩɩ, ka a Pita wa 'yɛr, "Kaara sɩ."
44003005	Ka a daba tɔ̃ɔ fur a nɩbir a lɛ chir chir chir 'yɔ̃ɔ ba tɩɛrɛ ɩka wʋn nyɛn bon.
44003006	A Pita pãa 'yɛr, "N ba tara libir bɩɩ, sɛlma kʋrɔ fʋ ɛ, tɩchɛ a 'lɔ ɩn tara lɛ ɩn kʋ fʋ. Yesu Kɩrɩsɩto na yi a Najaretɩ yuor pɔ, ir chiine."
44003007	Tɩ na wʋ nyɔɔ a daba nũsʋ̃ɔ sʋ̃ʋ wʋ ka wʋ ir ka a ɩ a gbɛpɛlɛ nɩ a nakɔɔtɩɛ kpɛ̃mɛ naa.
44003008	Ka a daba ɔɔ chʋr a gbɛɛ na wʋ piel chiine, na wʋ pãa tu ba kpɛ̃n be a Nãaŋmɩn puorfʋ yir bɛchaar pɔ. Be lɛ wʋ tɩ ɔɔrɔ yʋɔrɔ na wʋ pɛɛrɛ a Nãaŋmɩn.
44003009	A nɩbɛ ba jaa na wa nyɛ wʋ, a lɛ wʋn chiine pɛɛrɛ a Nãaŋmɩn,
44003010	ba bɔ̃ɔ wʋ naa an ɩ 'lɔ lɛ ma jɩ̃nɛ sʋɔrɔ libie be a Nãaŋmɩn puorfʋ yir dɔ̃dɔr 'lɔ ban bʋɔlɔ a, Vɩla. Ka a ɩ ba chĩcham naa 'maa ba nɛɛ a lɛ na ɩ.
44003011	An ɩ a daba chɛnɛ na pɔɔ a Pita nɩ a Jɔɔn ka a nɩbɛ nɛɛr 'maa a ba jo wa titaa a be ban bʋɔlɔ a Solomon Bɛchaar pɔ.
44003012	Pita na nyɛ a lɛ ka wʋ 'yɛr kʋ a nɩbɛ, "Isɩral dɔɔr woɩ, bãa lɛ so ka a nɛɛr 'maa yɩ a lɛ mɔ̃? Bãa lɛ yɩ fur a nɩbir 'yɔ̃ɔ sɩ fɩka sɩn mɩ̃ɛ kpɛ̃ɔ bɩɩ sɩn mɩ̃ɛ maal vɩla lɛ sɩ maal a daba nyã ka wʋ chiine?
44003013	A Nãaŋmɩn nyã na ɩ a Abraham, Isaakɩ nɩ a Jekɔb Nãaŋmɩn nɩ a sɩ sãakpãmɩne Nãaŋmɩn lɛ 'yɔ̃ɔ a wʋ tʋ̃tʋ̃nɔ̃ Yesu yuor. Yɩn lɛ nyɔɔ wʋ tɩr ɩka ba kʋ wʋ, ka a Pilate ŋme nyãa na bar wʋ tɩ yɩ 'yɛr ɩka yaa bɔ̃ɔ wʋ ɛ.
44003014	Yɩ 'yɛr naa ɩka yaa bɔ̃ɔ a chɛchɛ sʋɔ nɩ a yelmɩ̃ɛ sʋɔ ɛ, tɩ na yɩ sʋɔr ka ba yuo a nɩkʋrɔ kʋ yɩ.
44003015	Yɩn lɛ kʋ a nyɛvʋr sʋɔ, tɩchɛ ka a Nãaŋmɩn sɩ̃ɩ wʋ a kũu pɔ. Sɩn lɛ nyɛ anyãna nɩ nɩbir.
44003016	A daba nyãna nɩ a sɩn na 'mataa sɔɔ a Yesu lɛ sa a daba nyãna baal yɩn nyɛ na yɩ bɔ̃ɔ, sɩrɛ jaa sɩn sɔɔ de a Yesu yuor lɛ wʋ sa, a daba nyãna yɩn ben nyɛ.
44003017	"Pʋ̃pãanyã, yɛɛr, n bɔ̃ɔ naa ɩka ba bɔ̃ɔ fʋ lɛ vɛ̃ ka yɩ tʋ̃ a lɛ nɛ a yɩ nɩbɛrɛ na dɔ̃ɔ tʋ̃.
44003018	Tɩchɛ Nãaŋmɩn ɩ naa a lɛ wʋn dɔ̃ɔ vɛ̃ ka a wʋ 'yɛ'yɛrbɛ 'yɛr ɩka, a wʋ Nɩ-iraa na din dɔɔyɛ.
44003019	Yɩ pãa lɩɛb a yɩ tɩɛr, na yɩ lɩɛb wa a Nãaŋmɩn sɛ̃, ka wʋ fɩɛl a yɩ yeldɛbɛ bar. A ɩ̃kpɛ̃ɔ paalaa yɩn na nyɛ na yin a sɩ Soro sɛ̃,
44003020	ka wʋ gba na tʋ̃ a Yesu Kɩrɩsɩto 'lɔ wʋn dɔ̃ɔ ir bin kʋ yɩ.
44003021	Wʋn chɛnɛ na jɩ̃nɛ be a saaju, tɩ tãn a sɔ̃ɔ 'lɔ Nãaŋmɩn na 'mataa a bonsɩ a jaa nɩtãa lɛ wʋn tɩr a nɛɛ a kõr jaa tu, a wʋ 'yɛ'yɛrbɛ chɛchɛsɩ sɛ̃.
44003022	Bojũu Mosesɩ dɔ̃ɔ 'yɛr, 'A Soro Nãaŋmɩn na ir 'yɛ'yɛrɛ a n kaar ka wʋ ɩ a yɩ mɩ̃ɛ nɩrɛ, a yɩ chɛlɛ a ala a jaa wʋn na 'yɛrɛ kʋrɔ yɩ.
44003023	Ɩ̃sʋɔ jaa ba wa chɛlɛ a lɛ wʋn na 'yɛrɛ ɛ, ban ir wʋ nũu bar a wʋ nɩbɛ pɔ.'
44003024	"Sɩrɛ jaa, a Nãaŋmɩn 'yɛ'yɛrbɛ ba jaa na yi a Samuwɛl sɔ̃ɔ mɩ 'yɛr naa a bɩbie anyãna 'yɛr.
44003025	Yɩn lɛ ɩ a Nãaŋmɩn 'yɛ'yɛrbɛ banyãna bibiir nɩ a nɛtɩraa 'lɔ a Nãaŋmɩn na tara nɩ a sɩ sãamɩne. Wʋ 'yɛr kʋ a Abraham, 'An tu naa a fʋ yɔn pɔ, ka a nɩbɛ ba jaa na be ka a tẽe na nyɛ sʋ̃ʋfʋ.'
44003026	Nãaŋmɩn na wa ir a wʋ tʋ̃tʋ̃nɔ̃, yɩn sɛ̃ lɛ wʋ de nie tʋ̃ wʋ ka wʋ tɩ sʋ̃ʋ yɩ na wʋ lɩɛb a yɩ ɩ̃sʋɔ jaa yin a wʋ putusɔr pɔ."
44004001	A lɛ a Pita nɩ a Jɔɔn na chɛnɛ 'yɛrɛ nɩ a nɩbɛ, a Juu nɩbɛ bɔɔrlorbo nɩ a puorfʋ yir nɩdiere 'matãan a Saduseemɩne wan a ba sɛ̃.
44004002	Ba wa nyɛn suur, bojũu ba wile naa a nɩbɛ ɩka Yesu jũu nɩrɛ jaa na ir naa kũu pɔ.
44004003	Be lɛ ba nyɔɔ a Pita nɩ a Jɔɔn na ba 'yɔ̃ɔ ba pɔɔfʋ die pɔ bar ka wɛr na chaar, bojũu mɔ̃tɔ̃ɔ mʋr baar.
44004004	Tɩchɛ a bala na wõ a lɛ a Pita na 'yɛr a Yesu 'yɛr na ba sɔɔ de na ɩn dɔɔr tur anũu (5,000).
44004005	A wɛr na wa chaar, a ba nɩdierbe nɩ a ba nɩbɛrɛ 'matãan a Mosesɩ nɛɛ wiwiilbe lɔ̃ɔn taa be a Jerusalɛm.
44004006	Ka Anasɩ na ɩ a Juu nɩbɛ bɔɔrlo nɩkpɛ̃ɛ nɩ Kayafasɩ, Jɔɔn nɩ Aleksanda 'matãan a Juu nɩbɛ bɔɔrlo nɩkpɛ̃ɛ nɩbɛ bamɩne.
44004007	A ba tɩ yuo a Pita nɩ a Jɔɔn waan a ba wa sʋrɔ ba, "Kpɛ̃ɔ buor nɩ yobuor lɛ yɩ de tʋ̃nɔ̃ nɩ a anyãna?"
44004008	Ka a Pita na sɛɛn a Nãaŋmɩn Sɩɛ 'yɛr kʋ ba, "A yɩn nɩdierbe nɩ a yɩn nɩbɛrɛ,
44004009	ala ɩ yɩ ben bʋɔl sɩ dɩna ɩka sɩ wa man a maal vɩla nyã na vɛ̃ ka a gbɛrɛ sa.
44004010	Yɩ pãa bɔ̃ɔ ɩka yaa, a yɩn nɩ nɩrɛ jaa na be a Isɩral, ɩka a Yesu Kɩrɩsɩto nyã na yi a Najaretɩ yuor pɔ, a 'lɔ yɩn kʋ a daa ju, tɩchɛ ka a Nãaŋmɩn sɩ̃ɩ wʋ a kũu pɔ, ka wʋ ɩ vʋr, lɛ sa a daba nyãna na ben ara a kana.
44004011	Wʋ ɩ naa 'A kʋsɩr 'lɔ a yɩn mɩmɩɛrbɛ na tɔr bar, 'lɔ lɛ wa ɩ a kʋsɩr ju.'
44004012	Fafaara jaa ba lɛ be be ɛ, bojũu yuor jaa ba lɛ be ka a tẽe pɔ, na tʋ̃ɔ nɩrɛ faa ɛ."
44004013	Ban nyɛ a lɛ a Pita nɩ a Jɔɔn na ba joro dãbɩ̃ɛ ɛ, tɩ mɩ bɔ̃ɔn ban ba jãn gãn chen tɛɛr ɛ, ka nɛ'maa ba. Ka ba tɩɛrtɔ ban dɔ̃ɔ be a Yesu sɛ̃.
44004014	Tɩchɛ ba mɩ nyɛn a daba 'lɔ na sa 'mataa ara nɩ ba, baa lɛ tara 'yɛr na 'yɛr ɛ.
44004015	Lɛ lɛ ba 'yɛr ba a ba yi chɛ̃chɛ̃ɛ, tɩ ba pãa guoro taa 'yɛrɛ,
44004016	"Ŋmɩnɛ lɛ sɩn ɩ a nɩbɛ banyãna? Nɩrɛ jaa na be ka a Jerusalɛm bɔ̃ɔn naa a nɛ'maa tʋ̃mɔ̃ ban tʋ̃ a sɩ kʋ̃ tʋ̃ɔ chiir ɛ.
44004017	Tɩchɛ ala ɩ sɩn pɔɔ naa a yele nyãna sɔr ka nɩrɛ kʋ̃ lɛ wõ naa ɛ, yɩ ɩ a sɩ fuu ba ka ba taa ɩrɛ wa pʋrɔ a yuor nyãna kʋrɔ nɩrɛ jaa ɛ."
44004018	Be lɛ ba bʋɔl ba a ba kpɛ ka ba kpãkpãan ba ɩka, ba taa ɩrɛ wa 'yɛrɛ bɩɩ wile nɩ a Yesu yuor go ɛ.
44004019	Tɩchɛ ka a Pita nɩ a Jɔɔn 'yɛr kʋ ba, "Yɩn mɩ̃ɛ yɩ pɛ kaa, a sɛɛn Nãaŋmɩn sɛ̃ ka sɩn tu a yɩ nɛɛ gar a Nãaŋmɩn bɩɩ?
44004020	Bojũu sɩn 'lɔ kʋ̃ tʋ̃ɔ bar a 'yɛr sɩn nyɛn nɩbir tɩ wõ 'yɛrfʋ ɛ."
44004021	Lɛ lɛ ba vuur ba tɩ bar ba a ba chen. Baa bɔ̃ɔ kpãa buor lɛ ban kpãa ba ɛ, bojũu a nɩbɛ ba jaa pɛɛrɛ naa Nãaŋmɩn a lɛ na ɩ.
44004022	Bojũu a daba nyãna na sa a nɛ'maa safʋ nyãna kor gar yuomo lɩjaayi (40).
44004023	Ban wa bar a Pita nɩ a Jɔɔn, ba chen a ba taaba sɛ̃ tɩ man ala a jaa a bɔɔrlo nɩbɛrɛ nɩ a nɩbɛrɛ na 'yɛr kʋ ba.
44004024	A ba taaba na wõ a nɩtɔ̃nɔ̃, ba jaa 'mantaa nɩ nɛbʋ̃'yen puor Nãaŋmɩn na ba 'yɛrɛ, "Tʋ̃ɔnɔ̃ Sʋɔ, fʋ̃ʋ lɛ maal a saaju nɩ a tẽe nɩ a man kpɛ̃ɛ nɩ bon jaa na be a pɔ.
44004025	Fʋ̃ʋ lɛ dɔ̃ɔ vɛ̃ ka a fʋ Sɩɛ haa a fʋ gbãgbaa na ɩ a sɩ sãa David nɛɛ ka wʋ 'yɛr, 'Bo lɛ so ka a paalsɩ nyɛ suur, ka a nɩbɛ ŋmara a dɔɔl pɔrsɩ?
44004026	A wɛr nãmɩne tʋɔrɔ naa gbɛchile, ka a nɩbɛrɛ mɩ lɔ̃ɔ taa jɛɛrɛ nɩ a Soro nɩ a fʋ Nɩ-iraa.'
44004027	Sɩrɛ jaa lɛ a Hɛrɔd nɩ a Pontius Pilate lɔ̃ɔ taa nɩ a bala na ba ɩ a Juu nɩbɛ ɛ, nɩ a Juu nɩbɛ a tẽe nyãna pɔ, na ba jɛb a fʋ tʋ̃tʋ̃chɛchɛ Yesu, a 'lɔ fʋn ir.
44004028	Ba maal naa a lɛ fʋn kaa ir na ɩ a fʋ pʋtɩɛr, nɩ a fʋ kpɛ̃ɔ, nɩ a fʋ bɔfʋ fʋn dɔ̃ɔ de nie chɔɔr tɩ a wa ɩ.
44004029	"Pʋ̃pãanyã sɩ Soro, kaa lɛ ban fuu sɩ, tɩ na fʋ sʋ̃ʋ a fʋ gbãgbaar a sɩ mʋɔl a fʋ 'yɛr nɩ 'lafʋ.
44004030	Tur a fʋ nũu sãan baalsɩ, na fʋ tʋ̃ nɛ'maa tʋ̃mɔ̃ nɩ a fʋ tʋ̃tʋ̃chɛchɛ Yesu yuor."
44004031	Ban wa puor baar, a jie 'lɔ ban lɔ̃ɔ taa damaa. Ka ba jaa sɛɛn a Nãaŋmɩn Sɩɛ, na ba 'yɛrɛ a Nãaŋmɩn 'yɛr nɩ 'lafʋ.
44004032	Ka a bala na sɔɔ de, ba jaa tara na tɩɛr bʋ̃'yen nɩ nyãbʋ̃'yen. Ɩ̃sʋɔ jaa maa 'yɛr ɩka a wʋ bonsɩ ɩ naa a 'lɔ tɛɛ bon ɛ, ba ma põn bon jaa ban tara.
44004033	A nɩtʋ̃nsɩ den kpɛ̃ɔ mana nɩ a sɩ Soro Yesu kũu pɔ irfʋ 'yɛr, ka a Nãaŋmɩn wɩ̃ɛfʋ be a ba jaa sɛ̃.
44004034	Ba ɩ̃sʋɔ jaa ba dɔ̃ɔ faa bon ɛ, sɔ̃ɔ jaa lɛ a bala na tara por nɩ yie ma da na ba ma waan a libie,
44004035	wa bin a nɩtʋ̃nsɩ sɛ̃, ka ba ma põ ir kʋ ɩ̃sʋɔ jaa lɛ an sɛɛn wʋ.
44004036	Josefʋ na yi Sipurusɩ na wʋ ɩ a Levi bal nɩrɛ, kaa a nɩtʋ̃nsɩ bʋɔlɔ wʋ Banabasɩ. A par lɛ nɩrɛ na 'yɔ̃ɔnɔ̃ ɩ̃kpɩ̃ɛn.
44004037	Wʋ dãn a wʋ puo, na wʋ de a libie waan wa bin a nɩtʋ̃nsɩ sɛ̃.
44005001	Ka a daba ɩ̃sʋɔ na be be di Ananias ka a wʋ pɔɔ mɩ di Safira. Ba mɩ den a ba pobile da.
44005002	Wʋ ir naa libie amɩne bin ka a pɔɔ bɔ̃ɔn, tɩchɛ na wʋ chiin a ŋmaa tɩ bin a nɩtʋ̃nsɩ sɛ̃.
44005003	Ka a Pita sʋʋr a Ananias, "Bo lɛ so ka a Satan sɛɛ fʋ a nyãa a fʋ ŋmaa jir kara yɔ̃ɔ a Nãaŋmɩn Sɩɛ, na fʋ ir a libie amɩne a lɛ fʋn da a puo bin?
44005004	A ba ɩ fʋ̃ʋ lɛ so na fʋ de da ɛ? Fʋn wa da baar a ba ɩ fʋ̃ʋ lɛ so a libie ɛ? Bo lɛ ɩ a fʋ tɩɛr a fʋ maal a nɩtɔ̃? Nɩrɛ ba lɛ fʋ ŋmaa a jir nyã 'yɔ̃ɔ ɛ, tɩchɛ Nãaŋmɩn lɛ."
44005005	Ananias na wõ a nɩtɔ̃nɔ̃ na wʋ lo kpi a jie. Ka a dãbɩ̃ɛ kpɛ a bala jaa na wõ naa.
44005006	Ka a pɔlbil ir a ba pɔ 'mɔɔ a kũu lũ tuo yin tɩ ũu.
44005007	An wa kor bɩ̃lãa ka a wʋ pɔɔ mɩ wa bʋ̃n dɔɔl ba bɔ̃ɔ a lɛ na ɩ ɛ,
44005008	ka a Pita sʋʋr a pɔɔ, "A libie a jaa lɛ a anyãna a fʋ̃ʋ nɩ a Ananias na da a puo nyɛ ɔ? 'Yɛr kʋ ma." A wʋ 'yɛr, "Ɔ̃ɔ, lɛ lɛ."
44005009	A Pita 'yɛr kʋ wʋ, "Ŋmɩnɛ lɛ a ɩ a yɩ guor taa ɩka yɩ bɛɛr a sɩ Soro Sɩɛ kaa? Nyɛ a nɩbɛ bala a dɔ̃dɔr nɛɛ bala lɛ tuo a fʋ sɩrɛ yin tɩ ũu, ba mɩn tuo fʋn yin."
44005010	Ajienaa ka a ɩ wʋ mɩ lon kpi be a Pita niem. A pɔlbil bala na ben wa kpɛ nyɛ ka a ɩ wʋ kpi naa, ka ba tuo wʋ yin tɩ ũu lan a sɩrɛ.
44005011	Ka a dãbɩ̃ɛ kpɛ a pupuorbiir ba jaa nɩ nɩrɛ jaa na wõ naa.
44005012	A nɩtʋ̃nsɩ tʋ̃n nɛ'maa tʋ̃ yɔɔ a nɩbɛ sɔ̃ɔ. Ka a bala na sɔɔ de, ba jaa tara na nɛbʋ̃'yen ma lɔ̃ɔ taa a be a Solomon Bɛchaar pɔ.
44005013	Nɩrɛ jaa kpire ba naa, tɩ ɩ̃sʋɔ jaa maa 'la lɔ̃ɔn ba ɛ.
44005014	Tɩchɛ nɩyɔɔ jaa chɛnɛ na waara, ka dɔɔr nɩ pɔbɔ na sɔɔ de a sɩ Soro pʋɔrɔ 'yɔ̃ɔnɔ̃.
44005015	A lɛ vɛ̃ naa ka a nɩbɛ yin a ba baalsɩ tɩ gaal ba a gador ju nɩ a sɔ̃n pɔ a sɔr kõkoor chɛlɛ nɩ a Pita, ɩka 'lɔ wa tala a wʋ gãagiel wʋ pɔɔ ba.
44005016	Nɩyɔɔ yin a tẽbil ala na jilʋ̃ a Jerusalɛm waan a ba baalsɩ wa lɔ̃ɔn 'matãan a bala a sɩdɛbɛ na tara, ka ba jaa sa.
44005017	Ka a nyuur kpɛ a Juu nɩbɛ bɔɔrlo nɩkpɛ̃ɛ nɩ a wʋ taaba bala na pʋɔ a Saduseemɩne gbul pɔ.
44005018	A ba nyɔɔr a nɩtʋ̃nsɩ 'yɔ̃ɔ pɔɔfʋ die pɔ bar.
44005019	Tɩchɛ a tɩ̃sɔɔ a sɩ Soro tʋ̃ naa a wʋ malaka ka wʋ wa yuo a pɔɔfʋ die pãn na wʋ tɔɔ ba yin
44005020	tɩ 'yɛr, "Yɩ chen a Nãaŋmɩn puorfʋ yir bɛchaar pɔ na yɩ tɩ 'yɛr a nyɛvʋr paalaa nyã 'yɛr kʋ a nɩbɛ."
44005021	A wɛr na wa chaar ba kpɛ̃n be a Nãaŋmɩn puorfʋ yir bɛchaar pɔ, nɩtãa lɛ a malaka na 'yɛr ba tɩ piel wile a nɩbɛ. A Juu nɩbɛ bɔɔrlo nɩkpɛ̃ɛ nɩ a wʋ taaba mɩ wa lɔ̃ɔn taa na ba bʋɔl a Juu nɩbɛ nɩdierbe ba jaa lɔ̃ɔ taa na ba na guor a 'yɛr, na ba pãa tʋ̃ ɩka ba chen a pɔɔfʋ die pɔ tɩ yuo a nɩtʋ̃nsɩ waan.
44005022	Tɩchɛ ban wa tɩ ta a pɔɔfʋ die pɔ baa nyɛ nɩrɛ jaa ɛ. A ba lɩɛb chen tɩ mana kʋrɔ ba,
44005023	"Sɩ chen tɩ nyɛ a pɔɔfʋ die dɔ̃dɔr na chɛnɛ kpal, ka a nɩrɛ 'lɔ na ara gu chɛnɛ ara a dɔ̃dɔr nɛɛ, tɩchɛ sɩn wa yuo a pãn nɩrɛ jaa ba be be a die pɔ ɛ."
44005024	Ban wa wõ a anyãna ban man ka a Nãaŋmɩn puorfʋ yir guguro nɩkpɛ̃ɛ nɩ a Juu nɩbɛ bɔɔrlo nãmɩne ka a ɩ ba chĩcham, a ba baala baa bɔ̃ɔ lɛn na ɩ ɛ.
44005025	Ka a nɩrɛ ɩ̃sʋɔ wa 'yɛr kʋ ba, "Yɩ nyɛ a nɩbɛ bala yɩn nyɔɔr pɔɔ, ba ben be a Nãaŋmɩn puorfʋ yir bɛchaar pɔ wile a nɩbɛ."
44005026	Ka a Nãaŋmɩn puorfʋ yir guguro nɩkpɛ̃ɛ tara a wʋ tʋ̃tʋ̃nbɔ chiin tɩ tara a nɩtʋ̃nsɩ jaa jom waan. Baa tɩ fɩr ba ɛ, bojũu ba joro na dãbɩ̃ɛ ɩka a nɩbɛ na lɔb ban nɩ kʋsɩbɛ.
44005027	Ban wa waan ba, ba vɛ̃n ka ba ara a nɩbɛrɛ niem, ka a Juu nɩbɛ bɔɔrlo nɩkpɛ̃ɛ na sʋʋr ba 'yɛr,
44005028	"Saa kpãkpãan yɩ jaa 'yɛr ɩka, yɩ taa lɛ ɩrɛ wa pʋrɔ a yuor nyãna wile nɩ nɩrɛ jaa go ɛ? Tɩchɛ a yɩ chɛnɛ tɔr tɩ sɛɛ a Jerusalɛm nɩ a yɩ wiilfʋ nyãna, na yɩ bʋɔrɔ ɩka yɩ de a daba nyãna jɩ̃ɩ yele dɔɔl sɩ."
44005029	Ka a Pita nɩ a nɩtʋ̃nsɩ bala na chɛ 'yɛr, "Sɩn tun Nãaŋmɩn nɛɛ gar nɩsaal.
44005030	A sɩ sãakpãmɩne Nãaŋmɩn lɛ sɩ̃ɩ a Yesu a kũu pɔ, a 'lɔ yɩn yɔɔl a daa ju ka wʋ kpi.
44005031	Nãaŋmɩn 'mɔɔ wʋn don bin be a wʋ nũsʋ̃ɔ jie, ka wʋ ɩ Nãa nɩ Fafaara ɩka wʋ kʋ a Isɩral nɩbɛ sɔr ka ba lɩɛb ba tɩɛr, na ba nyɛ vɛ̃ kʋfʋ.
44005032	Sɩn lɛ ɩ a anyãna dãasɩɛ dẽme nɩ a Nãaŋmɩn Sɩɛ 'lɔ wʋn de kʋ a bala na tu a wʋ nɛɛ."
44005033	Ban wa wõ a anyãna, ba suur ir naa ka ba bʋɔrɔ a ba kʋfʋ.
44005034	Tɩchɛ ka a Farasee ɩ̃sʋɔ ban bʋɔlɔ Gamaliel na ɩ a Mosesɩ Nɛɛ wiwile, nɩrɛ jaa 'yɔ̃ɔnɔ̃ wʋ naa, ka wʋ ir ara a nɩdierbe pɔ tɩ 'yɛr ɩka, ba vɛ̃ ka a dɔɔr bala yi yõo bɩ̃lãa.
44005035	Tɩ na wʋ pãa 'yɛr kʋ ba, "Isɩral dɔɔr, yɩ bɔ̃ɔnɔ̃ sʋ̃ a lɛ yɩn bʋɔrɔ ɩka yɩ maal a nɩbɛ banyãna.
44005036	Sɔ̃ɔ kɔ̃ɔ lɛ a Tiudasɩ dɔ̃ɔ ir 'yɛr gãdaa 'yɛr ɩka nɩkpɛ̃ɛ lɛ wʋ ɩ ka a dɔɔr kɔɔr anaar (400) ir turo wʋ. Ba kʋ wʋ naa ka a nɩbɛ bala yɛ̃yɛl ka a jaa ɩ pɔrɔ.
44005037	Ala puor lɛ ka a Judas na yi a Galilee a nɩbɛ sɔrfʋ yuon ir nɩyɔɔ ka ba turo wʋ. Ba mɩ kʋ wʋ naa ka a bala jaa na turo wʋ mɩ bũbur.
44005038	A lɛ jũu, maa na 'yɛr yɩ naa ɩka yɩ ir nũu, tɩchɛ a nɩbɛ ba nyã bar. Yɩ bar ba a ba chiine. Ala ɩ a lɛ ban maala ɩn nɩrɛ lɛ bin an ɩn pɔrɔ.
44005039	Tɩchɛ ala ɩ Nãaŋmɩn sɛ̃ lɛ a yi, yaa be jaa na wa tʋ̃ɔ ŋmaa a nɩbɛ banyãna sɔr ɛ, yɩn wa bɔ̃ɔn naa ka a ɩ Nãaŋmɩn mɩ̃ɛ lɛ yɩ jɛɛrɛ nɩ."
44005040	A nɩbɛrɛ tu naa a lɛ a Gamaliel na 'yɛr, tɩ na ba bʋɔl a nɩtʋ̃nsɩ fɔb ba tɩ kpãkpãan ba ɩka ba taa lɛ ɩrɛ wa 'yɛrɛ 'yɛr pʋrɔ nɩ a Yesu yuor go ɛ, tɩ bar ba a ba chen.
44005041	A nɩtʋ̃nsɩ na wa yi a nɩbɛrɛ banyãna niem, ba chɩlɛ naa, bojũu ba sɛɛn naa a dɔɔyɛ nɩ a vɩ̃ difʋ a Yesu yuor jũu.
44005042	Bɩbir jaa lɛ ba ma be a be a Nãaŋmɩn puorfʋ yir bɛchaar pɔ wile a nɩbɛ na ba mɩ yʋɔrɔ a yie ba gala ɛ, na ba wile a nɩbɛ tɩ 'yɛrɛ a 'yɛr nʋ̃ɔ ɩka a Yesu lɛ ɩ a Nɩ-iraa.
44006001	A ber ala pɔ, a poturbo na waara pʋɔrɔ a bala ban dɔɔ a paal yuo pɔ, ka baa tʋɔrɔ 'yɛrɛ a Juu kɔkɔr ɛ, hũhũnõ na 'yɔ̃ɔnɔ̃ a bala na ɩ a Juu nɩbɛ, bojũu a ba pɔɔkɔɛ maa nyɛ a bɩbir jaa bʋ̃diir ban ma põ ɛ.
44006002	Be lɛ a nɩtʋ̃nsɩ pie nɩ ayi bʋɔl a poturbo ba jaa lɔ̃ɔ taa wa 'yɛr, "A ba tara sɔr ka sɩn bar a Nãaŋmɩn 'yɛr 'yɛrfʋ tɩ põnõ bʋ̃diir ɛ.
44006003	A lɛ jũu yɛɛr, yɩ kaa a yɩ pɔ na yɩ ir dɔɔr ayopõi, bala yɩn bɔ̃ɔ ka ba sɛɛn a Nãaŋmɩn Sɩɛ tɩ mɩ tara yɛ̃, ka sɩn de a tʋ̃mɔ̃ nyã kʋ ba.
44006004	Tɩchɛ a sɩn 'lɔ mʋ̃ɔ nɩbir nɩ a Nãaŋmɩn sʋɔrfʋ nɩ a wʋ 'yɛr."
44006005	A 'yɛr nyã pɛl ba jaa na duo a be pʋɔ, ka ba ir a nɩbɛ banyãna. Sɩteven a Nãaŋmɩn Sɩɛ na sɛɛ ka wʋ mɩ tara sɔɔfʋ, nɩ Filip, nɩ Porokorusɩ, nɩ Nɩkanor, nɩ Tɩmon, nɩ Pamenasɩ, nɩ Nikolasɩ na yi Antiok na wʋ lɩɛb kpɛ a Juu nɩbɛ puorfʋ pɔ.
44006006	A nɩbɛ banyãna lɛ ba ir waan a nɩtʋ̃nsɩ sɛ̃, ka ba dɔɔl ba nuur sʋɔr Nãaŋmɩn kʋ ba.
44006007	Ka a Nãaŋmɩn 'yɛr yaar, ka a poturbo mɩ na be a Jerusalɛm pʋɔrɔ 'yɔ̃ɔnɔ̃. A Juu nɩbɛ bɔɔrlorbo yɔɔ jie mɩ sɔɔn de a 'yɛr.
44006008	Nãaŋmɩn wɩ̃ɛfʋ ben a Sɩteven sɛ̃ ka wʋ tara kpɛ̃ɔ tʋ̃nɔ̃ nɩ a nɛ'maa tʋ̃yɔɔ a nɩbɛ sɛ̃.
44006009	A nɩbɛ bamɩne na yi a ba lɔ̃ɔfʋ jie a ba bʋɔl ba, Mɩ̃ɛ Sorbo, nɩ a Juu nɩbɛ bamɩne na yi a Sirenɩ nɩ a Aleksandiriya, ka bamɩne mɩ yi a Sɩlɩsɩya nɩ Asɩya. A nɩbɛ banyãna lɛ piel a nɛchɩrɛ na ba chɩrɛ nɩ a Sɩteven.
44006010	Tɩchɛ baa tʋɔrɔ wʋ ɛ, a yɛ̃ 'lɔ a Nãaŋmɩn Sɩɛ na kʋ wʋ a wʋ 'yɛrɛ nɩ.
44006011	A ba pãa sɔɔl tʋ̃ nɩbɛ bamɩne ka ba ŋmaa jir 'yɛr ɩka, "Sɩn lɛ wõ a Sɩteven na fere 'yɛrɛ 'yɛrdɛɛr 'yɔ̃ɔnɔ̃ a Mosesɩ nɩ a Nãaŋmɩn."
44006012	Tɩ tɔ a nɩbɛ nɩ a nɩbɛrɛ nɩ a Mosesɩ nɛɛ wiwiilbe 'yɔ̃ɔ ka ba nyɔɔ a Sɩteven chiin a ba 'yɛr tɔɔrbɔ sɛ̃.
44006013	Be lɛ ba waan jir ŋmarba ka ba wa 'yɛr, "A daba nyãna ba gala 'yɛr dɛbɛ wʋn 'yɛrɛ 'yɔ̃ɔnɔ̃ a Nãaŋmɩn puorfʋ yir chɛchɛ nyãna ɛ, nɩ a Mosesɩ nɛɛ wʋn bin ɛ.
44006014	Sɩn mɩ̃ɛ lɛ wõ wʋn 'yɛr ɩka a Yesu na yi a Najaretɩ na ŋmɛr a jie nyãna, tɩ na wʋ lɩɛb a binfʋ ala a Mosesɩ na dɔ̃ɔ bin kʋ sɩ."
44006015	Ka a bala jaa na jɩ̃nɛ a be a 'yɛr tɔɔrfʋ jie, kãan a Sɩteven nie ka wʋ kaara fɩka a malaka nie.
44007001	Be lɛ ka a Juu nɩbɛ bɔɔrlo nɩkpɛ̃ɛ sʋʋr wʋ, "Sɩrɛ lɛ a anyãna ban 'yɛr bɩɩ?"
44007002	Ka a Sɩteven haa 'yɛr, "Yɛɛr nɩ sãamɩne, yɩ chɛlɛ. A Nãaŋmɩn tɩɩr sʋɔ dɔ̃ɔ yi a sɩ sãa Abraham lɛ wʋn dɔ̃ɔ chɛnɛ be a Mesopotamiya wɛr pɔ sɛrɛ tɩ wa chen a Haran.
44007003	A Nãaŋmɩn 'yɛr kʋ wʋ, 'Yi a fʋ tẽe na fʋ bar a fʋ nɩbɛ tɩ na fʋ chen wɛr yuo pɔ ɩn na wiil fʋ.'
44007004	"A wʋ yi a Chaldea wɛr pɔ na wʋ chen tɩ jɩ̃nɛ a Haran wɛr pɔ. A wʋ sãa na wa kpi baar lɛ a Nãaŋmɩn waan wʋ a kana yɩn ben kpɩɛrɛ.
44007005	Nãaŋmɩn ba kʋ wʋ bon jaa a kana ɛ, waa kʋ wʋ jibile jaa gba ɛ, bɩɩ gbɛr nɛfʋ jie ɛ. Tɩchɛ Nãaŋmɩn tɩr nɛɛ kʋ wʋ ɩka 'lɔ nɩ a wʋ yɔn lɛ na so a jie, tɩ waa tara bie gba ɛ.
44007006	Nɩtɔ̃ lɛ a Nãaŋmɩn 'yɛr kʋ a Abraham, 'A fʋ yɔn na ɩ naa sãanba paal sãan pɔ, na ba ɩ gbãgbaar ka ba ge ba yuom kɔɔr anaar (400).
44007007	Tɩchɛ Nãaŋmɩn 'yɛr naa, ɩka wʋn yaa naa a sãn a paal 'lɔ na maal ba a gbãgbaar. A anyã puor lɛ ban wa puor ma a jie nyãna.'
44007008	Nãaŋmɩn tɩr nɛɛ kʋ a Abraham a yʋɔr ŋmaafʋ yele. Abraham na wa dɔɔ a Isaakɩ, wʋ ŋmaa wʋn a yʋɔr a ber aniin daar. Ka a Isaakɩ mɩ dɔɔ a Jekɔb, ka a Jekɔb mɩ dɔɔ a sɩ sãamɩne pie nɩ ayi.
44007009	"A sɩ sãamɩne banyãna na tara nɩ a ba yɛbile Josefʋ nɩ nyuur jũu, na ba nyɔɔ wʋ da kʋ a Ijipitɩ dẽme. Tɩchɛ ka a Nãaŋmɩn be a wʋ sɛ̃.
44007010	Na wʋ faa wʋ yin a wʋ wõm a jaa pɔ. Wʋ kʋ naa a Josefʋ yɛ̃ na wʋ sʋ̃ʋ wʋ a wʋ nyɛ 'yɔ̃ɔfʋ a Faaro na ɩ a Ijipitɩ nãa niem, na wʋ maal wʋ ka wʋ ɩ a Ijipitɩ nɩ a nãa jie wʋ jaa nɩkpɛ̃ɛ.
44007011	"Ka a kɔ̃ lo Ijipitɩ nɩ a Kanaan wɛr wʋ jaa waan dɔɔyɛ, ka a sɩ sãamɩne ba nyɛrɛ bʋ̃diir ɛ.
44007012	Jekɔb na wa wõ ɩka bʋ̃diir ben a be Ijipitɩ, wʋ tʋ̃n a sɩ sãamɩne ka ba chen.
44007013	A gbɛɛ ayi sʋɔ ban chen lɛ a Josefʋ wiil a wʋ mɩ̃ɛ kʋ ba, ka a Faaro mɩ pãa bɔ̃ɔ a Josefʋ yir nɩbɛ.
44007014	A anyã puor lɛ a Josefʋ tʋ̃ bʋɔl a wʋ sãa Jekɔb nɩ a wʋ yir dẽme, a ba jaa ɩ nɩbɛ lɩjaata nɩ pie nɩ anũu (75).
44007015	Jekɔb chen a be a Ijipitɩ nɩ a sɩ sãamɩne be lɛ ba jaa tɩ kpi.
44007016	Ba tuo naa a ba ɩ̃gãma waan a Sekem wa ũu ba a yaa 'lɔ pɔ a Abraham na da a Hamor bibiir sɛ̃ a be a Sekem.
44007017	"A sɔ̃ɔ na wa gbʋr ka a Nãaŋmɩn na maal a lɛ wʋn tɩr a nɛɛ kʋ a Abraham, a sɩ nɩbɛ na be a Ijipitɩ dɔɔn paal.
44007018	Ala lɛ ka a nãyuo wa di na wʋ kaara a Ijipitɩ na waa bɔ̃ɔ a Josefʋ yele ɛ.
44007019	Wʋ maal naa a sɩ nɩbɛ putuyele na wʋ ge ba, na wʋ ma fɩr a pɔɔ pʋʋr ka bala wa dɔɔ bipɩlɛ ba lɔb ba 'yɔ̃ɔ a kʋ̃ɔ pɔ a ba kpi.
44007020	"A sɔ̃ɔ nyãna lɛ ba dɔɔ a Mosesɩ, ka wʋ ɩ bivɩla a Nãaŋmɩn niem. A ba guol wʋ ŋmɛrsɩ ata be a wʋ sãa yir.
44007021	Ban wa yin wʋ tɩ bar a yõo, Faaro bipɔɔ de wʋn guol ka wʋ ɩ a wʋ mɩ̃ɛ bidaba.
44007022	Ba jãn naa Mosesɩ a Ijipitɩ tẽe yɛ̃ a jaa, ka wʋ kpɛ̃mɛ a wʋ 'yɛr nɩ a wʋ tʋ̃mɔ̃ pɔ.
44007023	"A lɛ a Mosesɩ na wa ta yuom lɩjaayi (40), wʋ tɩɛr naa a wʋ yɛɛr Isɩral nɩbɛ na wʋ ɩka wʋ chen tɩ piir ba kaa.
44007024	Wʋ tɩ nyɛn a ba ɩ̃sʋɔ a Ijipitɩ nɩrɛ ɩ̃sʋɔ na gere ka wʋ ŋmaa de na wʋ kʋ a Ijipitɩ nɩrɛ 'lɔ.
44007025	Mosesɩ tɩɛr lɛ ɩka a wʋ mɩ̃ɛ nɩbɛ na bɔ̃ɔn naa ɩka 'lɔ lɛ a Nãaŋmɩn na de faan ba, tɩchɛ baa tɩɛrtɔ a lɛ ɛ.
44007026	A wɛr na wa chaar, wʋ tɩ nyɛn a Isɩral nɩbɛ ayi mɩ na jɛɛrɛ taa. Ka wʋ 'maal ba tɩ sʋrɔ ba, 'Yɩn yɛɛr nara, bo lɛ so a yɩ jɛɛrɛ taa?'
44007027	Tɩchɛ a 'lɔ sʋɔ na tʋ̃ɔ a wʋ tɔ sʋɔ daan a Mosesɩ bar tɩ sʋʋr wʋ, 'An tʋ̃ fʋ ɩka fʋ wa kaara sɩ na fʋ tɔɔrɔ a sɩ 'yɛr?
44007028	Fʋ bʋɔrɔ naa ɩka fʋ mɩ kʋ ma nɩtãa lɛ fʋn kʋ a Ijipitɩ nɩrɛ a jãa wɛ?'
44007029	Mosesɩ na wõ a 'yɛr nyãna ka wʋ jo chen tɩ kpɩɛrɛ a Midiyan, be lɛ wʋ be na wʋ wa dɔɔ dabil ayi.
44007030	"Yuom lɩjaayi (40) na wa po, malaka wa lɩɛb bũu lɩrɛ tɩbile pɔ, na wʋ dũu a Mosesɩ be a mɔgɔ̃ɔ pɔ na gbʋr a Sinai tɔ̃ɔ par.
44007031	Wʋn wa nyɛ a lɛ ka a nɛ'maa wʋ, a wʋ tɔɔ gbʋr ɩka wʋ kaa. Be lɛ wʋ wõ a Soro kɔkɔr na 'yɛr,
44007032	''Maa lɛ ɩ a fʋ sãamɩne Nãaŋmɩn, Abraham, Isaakɩ nɩ a Jekɔb Nãaŋmɩn.' Ka a dãbɩ̃ɛ kpɛ a Mosesɩ waa lɛ 'lara na kaa ɛ.
44007033	"Ka a sɩ Soro pãa 'yɛr kʋ wʋ, 'Yaa a fʋ nafɔɔr bar, a jie fʋn ara ɩ naa jichɛchɛ.
44007034	N nyɛ naa a n nɩbɛ be a Ijipitɩ pɔ ban gere, n wõ naa ba hʋ̃ʋnfʋ naa suu ɩka n wa faa ba. Wa, ka n tʋ̃ fʋ a be a Ijipitɩ.'
44007035	"A Mosesɩ nyãna nɩ wʋ ju ban tɔr bar tɩ sʋʋr wʋ, 'An lɛ 'yɔ̃ɔ fʋ ɩka fʋ kaara sɩ na fʋ tɔɔrɔ a sɩ 'yɛr?' 'Lɔ lɛ a Nãaŋmɩn mɩ̃ɛ tʋ̃ a sɔ̃ɔ 'lɔ a malaka na wa dũu wʋ 'lɩrɛ a bũu a tɩbile pɔ, ɩka wʋ tɩ ɩ a ba nɩkpɛ̃ɛ nɩ a ba fafaara.
44007036	'Lɔ lɛ tɩ de ba nie na wʋ tʋ̃ tʋ̃ yɔɔ be a Ijipitɩ tẽe pɔ, nɩ a Man Jɩɛ par nɩ a mɔgɔ̃ɔ pɔ ban be a yuom lɩjaayi (40).
44007037	A Mosesɩ nyãna nɩ wʋ ju lɛ 'yɛr kʋ a Isɩral nɩbɛ ɩka, 'Nãaŋmɩn na tʋ̃ naa a 'yɛ'yɛrɛ ɩ̃sʋɔ a maa kaar ka wʋ yi a yɩ mɩ̃ɛ nɩbɛ pɔ.'
44007038	Wʋ dɔ̃ɔ pʋɔ a nɩyɔɔ bala pɔ be a mɔgɔ̃ɔ pɔ, 'matãan a sɩ sãakpãmɩne ka a malaka 'yɛr 'yɛr kʋ wʋ be a Sinai Tɔ̃ɔ par na ɩ nyɛvʋr 'yɛr ka wʋ 'yɛr kʋ sɩ.
44007039	"Tɩchɛ a sɩ sãakpãmɩne tɔr wʋ naa, na baa tu a wʋ nɛɛ ɛ. Ba tɔr wʋn bar ka a ba tɩɛr lɩɛb chen be a Ijipitɩ.
44007040	Ba 'yɛr kʋ a Aaron, 'Maal ŋmɩmɛ kʋ sɩ ka a ma de sɩ nie, a Mosesɩ 'lɔ̃nɔ̃ na yin sɩ a Ijipitɩ saa bɔ̃ɔ bo nɩ tara wʋ ɛ.'
44007041	A ba mɛ bʋtɩɩ a daar 'lɔ̃nɔ̃ ka wʋ nyɛtãan nele, na ba waan bomo wa lon bɔɔr a jie na ba dɩ̃ɛn 'yɔ̃ɔn a ba nũu bʋ̃maalaa nyãna.
44007042	Tɩchɛ ka a Nãaŋmɩn lɩɛb puor 'yɔ̃ɔ ba, na wʋ bar ba ka ba puoro a saaju bomo. Ka anyãna tɩ tuor a lɛ a Nãaŋmɩn 'yɛ'yɛrɛ ɩ̃sʋɔ na dɔ̃ɔ sɛb, wʋ sʋʋr naa, 'A yɩn Isɩral nɩbɛ, yɩn be a mɔgɔ̃ɔ pɔ a yuom lɩjaayi (40) na yɩ dɔ̃ɔ waan a bɔɔrlo bomo maa lɛ yɩ wa kʋ bɩɩ?
44007043	Kai, tɩ a bʋtɩbɛ ala yɩn kaara lɛ a Molokɩ nɩ ŋmɛrbir ŋmɩn Arefan, a tɩbɛ anyãna lɛ yɩ dɔ̃ɔ maal puoro. A lɛ jũu, ɩn vɛ̃ naa ka ba nyɔɔr yɩ chiin a Babilon puor ka yɩ tɩ kpɩɛrɛ a be.'
44007044	"A sɩ sãakpãmɩne dɔ̃ɔ maal gãma yir be a mɔgɔ̃ɔ pɔ ka a ɩ dãasɩɛ, ba maal wʋ naa nɩtãa lɛ a Nãaŋmɩn na man wiil a Mosesɩ ka wʋ nyɛ.
44007045	A gãma yir nyã lɛ a sɩ sãakpãmɩne tara ka a Josua de ba a nie ka ba waan, a ba wa faa a wɛr nyã pɔ a nɩyor na dɔ̃ɔ kpɩɛrɛ ka a Nãaŋmɩn dii ba bar. A gãn yir nyã ben be lɛ̃ɛɛ tɩ tãn a Nãa David sɔ̃ɔ.
44007046	Nãaŋmɩn maal vɩla kʋ wʋ ka wʋ ɩka wʋn mɛn yir kʋ a Jekɔb Nãaŋmɩn.
44007047	Tɩchɛ Solomon lɛ wa mɛ a yir kʋ a Nãaŋmɩn.
44007048	"Fʋ̃ʋ kaa, a Nãaŋmɩn nyã na ɩ a saaju sʋɔ, ba kpɩɛrɛ a yie anyã nɩbɛ na mɛ ɛ. Nɩtãa lɛ a Nãaŋmɩn 'yɛ'yɛrɛ ɩ̃sʋɔ na dɔ̃ɔ 'yɛr,
44007049	'Saaju lɛ ɩ a maa nakɔɔ, ka a tẽe ɩ a n gbɛɛ dɔɔlfʋ jie. Ka a sɩ Soro sʋʋr, yir bo tɔ lɛ yɩn mɛ kʋ ma? Bɩɩ nyɩnɛ lɛ na ɩ a n pɛ̃nfʋ jie?
44007050	A ba ɩ a maa nũu lɛ maal anyãna a jaa ɛ?'
44007051	"Yɩn nyãkpɩ̃ɛn dẽme na ɩ nɩbɛ na ba wõnõ 'yɛr ɛ, yɩ kaara a yɩ sãamɩne kaar. Yɩ maa sɔɔ kʋ a Nãaŋmɩn Sɩɛ sɔr ɛ.
44007052	Nãaŋmɩn 'yɛ'yɛrɛ jaa ba be be ka a yɩ sãamɩne ba ge wʋ ɛ. Ba gba kʋ naa bala na de nie mʋɔl 'yɛr a Torfʋ Sʋɔ 'lɔ waa 'yɛr. A pʋ̃pãanyã, yɩn gba lɛ gar 'yɔ̃ɔ wʋ na yɩ kʋ wʋ.
44007053	Yɩn lɛ de a Nãaŋmɩn nɛɛ wʋn kʋ a malaka a wʋ wa kʋ yɩ ka yɩ de tʋ̃nɔ̃ nɩ, tɩchɛ a yɩ tɔr bar."
44007054	A 'yɛr nyãna ban wa wõ, ka ba suur ir a ba kpar kparaa jur 'yɔ̃ɔnɔ̃ wʋ.
44007055	Tɩchɛ a Sɩteven a Nãaŋmɩn Sɩɛ na sɛɛ a wʋ dʋl kaa saaju na wʋ nyɛ a Nãaŋmɩn tɩɩr, ka a Yesu ara a Nãaŋmɩn nũsʋ̃ɔ jie.
44007056	Ka wʋ 'yɛr, "Yɩ nyɛ ka, n nyɛ naa saaju na yuo ka a Nɩsaal Bie ara a Nãaŋmɩn nũsʋ̃ɔ jie."
44007057	A anyãna ban wõ ba pɔɔn a tobo tɩ ŋme chɛlma na ba tɩ mɩl wʋ,
44007058	na ba tɔɔ wʋ yin a tẽe chɛ̃chɛ̃ɛ tɩ piel lɔɔrɔ wʋ nɩ kʋsɩbɛ. Ka a bala na di dãasɩɛ yaar a ba fuusɩ bin pɔlbile kɔ̃ɔ ban bʋɔlɔ Sɔɔl sɛ̃.
44007059	Ban lɔɔrɔ wʋ a lɛ nɛ na kʋ ka wʋ sʋɔr Yesu, "N Soro Yesu de a n sɩ̃ɛ."
44007060	Wʋ lon gbur dumo tɩ pãa ŋme chɛlma 'yɛr, "N Soro taa ɩrɛ wa yaara ba sãn ɛ." A anyãna lɛ wʋ 'yɛr baar tɩ ŋmaa vʋʋr.
44008001	A Sɔɔl mɩ dɔ̃ɔ sɔɔ ɩka ba kʋ a Sɩteven. A daar 'lɔ̃nɔ̃ jaa lɛ ba piel gere a Nãaŋmɩn puorbo be a Jerusalɛm. Ka ba jaa ŋma yaar a bamɩne chen Judiya a bamɩne mɩ chen Samariya tɩchɛ a nɩtʋ̃nsɩ tɛɛ be a Jerusalɛm.
44008002	Nɩbɛ bamɩne na joro a Nãaŋmɩn 'mɔɔn a Sɩteven ũu tɩ na ba kõ a kuor.
44008003	Tɩchɛ ka a Sɔɔl mʋ̃ɔ nɩbir bur buro a pupuorbiir gbulsɩ bara, na wʋ yʋɔrɔ kpɩɛrɛ a yie nyɔɔrɔ dɔɔr nɩ pɔbɔ tɩ 'yɔ̃ɔnɔ̃ a pɔɔfʋ die pɔ.
44008004	A bala na jo ŋma a dẽdẽme chɛnɛ na mʋɔlɔ a Nãaŋmɩn 'yɛr jie jaa ban chen.
44008005	Filip chen Samariya tẽe pɔ, na wʋ tɩ 'yɛr ɩka Yesu lɛ a Nɩ-iraa a be.
44008006	A nɩyɔɔ na wa wõ a lɛ a Filip na 'yɛr tɩ mɩ nyɛ a nɛ'maa tʋ̃mɔ̃ wʋn tʋ̃, a ba yuo toor chɛlɛ a lɛ wʋn 'yɛrɛ.
44008007	A sɩdɛbɛ ala na dɔ̃ɔ pɔɔrɔ a nɩbɛ ŋmen chɛlsɩ wa yin a nɩbɛ pɔ, ka a gbɛkũn nɩ a gbɛrsɩ yɔɔ jaa sa.
44008008	Ka a tẽe 'lɔ dẽme ba jaa chɩlɛ.
44008009	Daba kɔ̃ɔ dɔ̃ɔ be be ban bʋɔlɔ Simon na wʋ ma tʋ̃nɔ̃ tɩ̃sɔɔ tʋ̃mɔ̃ ka a 'maa a Samariya nɩbɛ nɛɛ, na wʋ ma wile a wʋ mɩ̃ɛ ɩka nɩkpɛ̃ɛ lɛ wʋ ɩ.
44008010	A nɩbɛ ba jaa, a bɛrɛ nɩ a bil ba jaa ma yuon toor chɛlɛ wʋ tɩ 'yɛrɛ, "A daba nyã 'lɔ kpɛ̃ɔ ɩ naa a gãdaa sʋɔ kpɛ̃ɔ."
44008011	Ba turo wʋ naa bojũu a kor naa wʋn tʋ̃nɔ̃ a tɩ̃sɔɔ tʋ̃mɔ̃ ka a 'maa ba nɛɛ.
44008012	Tɩchɛ a lɛ ban wa sɔɔ de a lɛ a Filip na 'yɛr a 'yɛr nʋ̃ɔ nyã na ɩ a Nãaŋmɩn nãalʋ̃ʋ 'yɛr, nɩ a Yesu na ɩ a Nɩ-iraa yuor, dɔɔr nɩ pɔbɔ ba jaa son a Nãaŋmɩn kʋ̃ɔ.
44008013	A Simon mɩ sɔɔ naa ka ba so wʋ a Nãaŋmɩn kʋ̃ɔ a wʋ turo a Filip yʋɔrɔ, a nɛ'maa tʋ̃yɔɔ wʋn nyɛ wʋn tʋ̃.
44008014	A nɩtʋ̃nsɩ na be a Jerusalɛm na wa wõ ɩka a Samariya nɩbɛ mɩ sɔɔn de a Nãaŋmɩn 'yɛr, ba tʋ̃n Pita nɩ Jɔɔn a ba sɛ̃.
44008015	Ban tɩ ta, ba sʋɔr Nãaŋmɩn kʋ a nɩbɛ ka ban nyɛ a Nãaŋmɩn Sɩɛ.
44008016	Bojũu Nãaŋmɩn Sɩɛ ba kpɛ ɩ̃sʋɔ jaa sɛrɛ ɛ, tɩchɛ a Nãaŋmɩn kʋ̃ɔ lɛ ba so ba, nɩ a sɩ Soro Yesu yuor.
44008017	Ka a Pita nɩ a Jɔɔn pãa dɔɔl ba a nuur a ba nyɛ a Nãaŋmɩn Sɩɛ.
44008018	Simon na nyɛ a lɛ a nɩtʋ̃nsɩ na dɔɔl ba a nũu ka ba nyɛ a Nãaŋmɩn Sɩɛ, a wʋ de libie kʋ ba,
44008019	tɩ 'yɛr, "Yɩ mɩ kʋ ma a kpɛ̃ɔ nyãna ka maa wa dɔɔl nɩrɛ jaa a n nũu, a wʋ mɩ ma nyɛ a Nãaŋmɩn Sɩɛ."
44008020	Ka a Pita 'yɛr kʋ wʋ, "Fʋ̃ʋ nɩ a fʋ libie jaa yɩ wɛ, bojũu fʋ tɩɛr ɩka fʋn tʋ̃ɔ da a Nãaŋmɩn kʋfʋ nɩ libie.
44008021	Faa tara sɔr na lɔ̃ɔ tʋ̃n sɩ ɛ, bojũu a fʋ nyãa ba tor a Nãaŋmɩn sɛ̃ ɛ.
44008022	Lɩɛb a fʋ pututɩɛr nyãna na fʋ sʋɔr a sɩ Soro amɩne sɛ̃ wʋn vɛ̃n kʋ fʋ a fʋ tɩɛr dɛɛr nyãna fʋn tara.
44008023	N nyɛn bɔ̃ɔn fʋn ɩ pubier sʋɔ ka a yelbier nyɔɔ fʋ pɔɔ."
44008024	A Simon pãa 'yɛr, "Yɩ sʋɔr a Nãaŋmɩn kʋ ma ka ala yɩn 'yɛr taa waara a n sɛ̃ ɛ."
44008025	A lɛ Pita nɩ a Jɔɔn na wa man 'yɛr a Nãaŋmɩn 'yɛr baar, ba lɩɛb kulo a Jerusalɛm ba 'yɛrɛ naa a 'yɛr nʋ̃ɔ nyãna a tẽbil ala na chɛɛl a Samariya.
44008026	Nãaŋmɩn malaka 'yɛr kʋ a Filip, "Ir suu de a sɔr 'lɔ na yi a mɔgɔ̃ɔ pɔ tu a Jerusalɛm chen a Gaja."
44008027	Lɛ lɛ wʋ ir chiine, na wʋ tɩ tuor a Etiyopiya daba ɩ̃sʋɔ ban maal ka wʋ ab na wʋ ɩ nɩkpɛ̃ɛ kaara a Etiyopiya nãpɔɔ ban bʋɔlɔ Kandasɩ libie. Jerusalɛm lɛ wʋ chen tɩ puor,
44008028	na wʋ lɩɛb kulo jɩ̃nɛ a wʋ wii torko pɔ na wʋ kara a Nãaŋmɩn 'yɛ'yɛrɛ Isaiya gãn.
44008029	Ka a Nãaŋmɩn Sɩɛ 'yɛr a Filip, "Chen tɩ gbʋr a torko par."
44008030	A Filip jo chen a be a torko par na wʋ wõ a daba na kara a Isaiya gãn a wʋ sʋʋr wʋ, "Fʋ bɔ̃ɔ naa lɛ par fʋn kara ɔ?"
44008031	Ka a daba 'yɛr, "Ŋmɩnɛ ɩn ɩrɛ wa bɔ̃ɔ a par, ka nɩrɛ baa wiil ma ɛ?" Tɩ na wʋ bʋɔl a Filip ka wʋ do jɩ̃nɛ a torko pɔ.
44008032	A anyãna lɛ a da-abbaa 'lɔ̃nɔ̃ dɔ̃ɔ kara a Nãaŋmɩn gãn pɔ, "Ba nyɔɔ wʋn chiine fɩka pɛr na tɩ kʋ, Wʋ ɩn jaa gbul fɩka pele ban põnõ a kɔɔl na waa haa nɛɛ ɛ.
44008033	Wʋ siir a wʋ mɩ̃ɛ a lɛ ban ba tɔɔr a wʋ 'yɛr kaa tor ɛ. An lɛ na tʋ̃ɔ 'yɛr a wʋ bal nɩbɛ 'yɛr? A wʋ nyɛvʋr ba tal tɛɛr a ka a wɛr pɔ ɛ."
44008034	Ka a da-abbaa nyã sʋɔr a Filip, "Yãayãabɩlɛ, 'yɛr kʋ ma, an 'yɛr lɛ a Nãaŋmɩn 'yɛ'yɛrɛ nyã 'yɛrɛ? Wʋ mɩ̃ɛ 'yɛr lɛ wʋ 'yɛrɛ bɩɩ nɩrɛ kɔ̃ɔ 'yɛr lɛ wʋ 'yɛrɛ?"
44008035	A Filip pãa piel na wʋ de a Nãaŋmɩn gãn 'yɛr nyãna man a Yesu 'yɛr nʋ̃ɔ kʋ wʋ.
44008036	Ban 'mataa chiine tɩ ta kʋ̃ɔ kɔ̃ɔ par a sɔr pɔ, ka a da-abbaa 'lɔ 'yɛr, "Nyɛ kʋ̃ɔ, bãa lɛ so ka fʋ kʋ̃ so ma a Nãaŋmɩn kʋ̃ɔ ɛ?"
44008038	Tɩ na wʋ tɔɔ a torko a wʋ ara, ka a 'lɔ nɩ a Filip 'mataa kpɛ a kʋ̃ɔ pɔ, ka a Filip so wʋ a Nãaŋmɩn kʋ̃ɔ.
44008039	Ban wa yi a kʋ̃ɔ pɔ, Nãaŋmɩn Sɩɛ wa jaa naa a Filip chiin ka a da-abbaa 'lɔ ba lɛ nyɛ wʋ go ɛ. Tɩ de wʋ sɔr chɩlɛ kulo.
44008040	Tɩchɛ ka a Filip tɩ yi naa Ajotusɩ na wʋ 'yɛrɛ a Nãaŋmɩn 'yɛr a tẽn ala a jaa tɩ tãn Sisariya.
44009001	A sɔ̃ɔ 'lɔ̃nɔ̃ lɛ a Sɔɔl chɛnɛ pʋrɔ a sɩ Soro poturbo ju, na wʋ bʋɔrɔ ɩka wʋ kʋ ba. Wʋ chen naa a Juu nɩbɛ bɔɔrlo nɩkpɛ̃ɛ sɛ̃,
44009002	na wʋ tɩ sʋɔr sɔr de gãn na chiin a ba lɔ̃ɔfʋ jiir ala na be a Damaskus ɩka 'lɔ wa tɩ nyɛ nɩrɛ na turo a Sɔr nyã, ka pɔɔ lɛ bɩɩ daba lɛ wʋ tʋ̃ɔ nyɔɔr ba waan a Jerusalɛm.
44009003	Ala lɛ wʋ de a sɔr chiine tɩ gbʋrɔ a Damaskus ka chãa yi be a saaju ajienaa wa nyɩɩr jil wʋ.
44009004	Ka wʋ lo tẽe tɩ wõ kɔkɔr na bʋɔlɔ wʋ sʋrɔ, "Sɔɔl, Sɔɔl, bo lɛ so a fʋ gere ma a lɛ?"
44009005	Ka a Sɔɔl sʋʋr, "An lɛ fʋ ɩ Soro?" Ka wʋ 'yɛr, "Maa lɛ ɩ a Yesu fʋn gere.
44009006	Pʋ̃pãanyã, ir na fʋ kpɛ be a tẽe pɔ, ban wiil fʋ naa a lɛ fʋn na ɩ."
44009007	Ka a dɔɔr bala nɩ a Sɔɔl na 'mataa chiine gĩe ara, na ba wõ a dɔɔn, tɩchɛ baa nyɛ nɩrɛ ɛ.
44009008	Ka a Sɔɔl ir a tẽe ara na wʋ yuo a nɩbie tɩ waa lɛ nyɛrɛ ɛ. A ba nyɔɔ wʋ a nũu tɔɔ kpɛ̃n be a Damaskus.
44009009	Wʋ maal ber ata waa lɛ nyɛrɛ ɛ, waa di bʋ̃diir bɩɩ nyũ kʋ̃ɔ ɛ.
44009010	Tɩchɛ a poturo ɩ̃sʋɔ ben a be Damaskus a ba bʋɔlɔ wʋ Ananias ka a sɩ Soro wa bʋɔl wʋ a jãna pɔ, "Ananias." A wʋ sɔɔ, "Ɔ̃ɔ, n Soro."
44009011	Ka a Soro 'yɛr kʋ wʋ, "Ir de a Sɔr Dẽdẽe chiine na fʋ tɩ ta a Judas yir sʋʋr daba na yi Tasusɩ a ba bʋɔlɔ Sɔɔl, be lɛ wʋ be sʋɔrɔ Nãaŋmɩn.
44009012	A wʋ jãna pɔ, wʋ nyɛn daba ban bʋɔlɔ Ananias na dɔɔl wʋ nũu ka wʋ lɛ nyɛrɛ."
44009013	A Ananias 'yɛr, "N Soro, n wõn a daba nyã yelyɔɔ a lɛ wʋn ge a fʋ nɩsʋ̃n a be a Jerusalɛm.
44009014	A ka mɩ a Juu nɩbɛ bɔɔrlo nɩbɛrɛ mɩ kʋ wʋn sɔr ɩka wʋ wa nyɔɔr a bala jaa na bʋɔlɔ a fʋ yuor."
44009015	Tɩchɛ ka a Soro 'yɛr kʋ a Ananias, "Chen, a daba nyãna lɛ ɩ a n bʋ̃-iraa ka wʋn tuo a maa yuor chiin a bala na ba ɩ a Juu nɩbɛ pɔ, nɩ a ba nãmɩne sɛ̃, lɔ̃ɔn a Isɩral nɩbɛ.
44009016	Ɩ̃n wiil wʋ naa a lɛ wʋn na di dɔɔyɛ a n yuor jũu."
44009017	Be lɛ a Ananias ir chen tɩ kpɛ be a yir, na wʋ tɩ dɔɔl wʋ a nũu tɩ 'yɛr kʋ wʋ, "N yɛbɛ Sɔɔl, a sɩ Soro Yesu na yi fʋ be a sɔr pɔ fʋn waara lɛ tʋ̃ ma a fʋ sɛ̃ ka fʋn lɛ nyɛrɛ go, na fʋ sɛɛn a Nãaŋmɩn Sɩɛ."
44009018	Ajienaa ka bʋ̃nyɩnsɩ 'lɔɔr a Sɔɔl nɩbie pɔ lo a wʋ lɛ nyɛrɛ go. Wʋ ir naa a ba tɔ̃ɔ so wʋ a Nãaŋmɩn kʋ̃ɔ.
44009019	Wʋn wa di a bʋ̃diir baar wʋ lɛ nyɛn kpɛ̃ɔ, na wʋ jɩ̃nɛ a poturbo bala sɛ̃ a be a Damaskus bɩ̃lãa.
44009020	Ajienaa, wʋ piel 'yɛrɛ a Nãaŋmɩn 'yɛr be a ba lɔ̃ɔfʋ jiir, na wʋ 'yɛrɛ ɩka a Yesu ɩ naa Nãaŋmɩn Bie.
44009021	Bala jaa na wõ a wʋ 'yɛr ka a 'maa ba nɛɛ a ba sʋrɔ, "A ba ɩ a daba nyãna lɛ ir gere a bala a be a Jerusalɛm na bʋɔlɔ a yuor nyãna ɛ? Na wʋ wa a ka mɩ ɩka wʋ wa nyɔɔr a bala mɩ chiin tɩ kʋ a Juu nɩbɛ bɔɔrlo nɩbɛrɛ ɛ?"
44009022	Tɩchɛ ka a Sɔɔl kpɛ̃ɔ chɛnɛ pʋɔrɔ 'yɔ̃ɔnɔ̃ ka wʋ 'yɛr tʋ̃ɔ a Juu nɩbɛ na kpɩɛrɛ a Damaskus na wʋ wiil ba ɩka a Yesu lɛ ɩ a Nɩ-iraa.
44009023	Ber yɔɔ na wa po, a Juu nɩbɛ guor taa ɩka ba kʋ a Sɔɔl,
44009024	tɩchɛ kaa a Sɔɔl bɔ̃ɔn a ba guorfʋ. Mɔ̃tɔ̃ɔ nɩ tɩ̃sɔɔ jaa lɛ ba mʋ̃ɔ nɩbir guro wʋ a tẽe dɔ̃dɔɩ nɛɛr, bʋɔrɔ a wʋ kʋ̃ fʋ.
44009025	Tɩchɛ ka a bala na turo wʋ 'mɔɔ wʋ 'yɔ̃ɔ pɩɛ pɔ tɩ̃sɔɔ na ba tur wʋ bar ka wʋ tu a dãpuor dachin pɔ suu.
44009026	Wʋn tɩ ta Jerusalɛm, wʋ bʋɔrɔ naa ɩka wʋ lɔ̃ɔnɔ̃ nɩ a poturbo tɩchɛ a ba joro wʋ dãbɩ̃ɛ, baa sɔɔ ɩka wʋ ɩ naa a poturo ɩ̃sʋɔ ɛ.
44009027	Tɩchɛ ka a Banabasɩ tara wʋ chiin be a nɩtʋ̃nsɩ sɛ̃. 'Lɔ lɛ pãa man kʋ ba a lɛ a Sɔɔl na nyɛ a sɩ Soro a sɔr pɔ, ka a Soro 'yɛr 'yɛr kʋ wʋ. Wʋ 'yɛr ɩka a be a Damaskus wʋ mʋɔl 'yɛr a Yesu yuor 'yɛr, na wʋ ta jo dãbɩ̃ɛ ɛ.
44009028	A Sɔɔl jɩ̃nɛ a be a ba sɛ̃ na wʋ so wʋ mɩ̃ɛ yʋɔrɔ be a Jerusalɛm na wʋ mʋɔlɔ a sɩ Soro Yesu yuor 'yɛrɛ ba joro dãbɩ̃ɛ ɛ.
44009029	Wʋ ma 'yɛrɛ naa ka a 'lɔ nɩ a Juu nɩbɛ bala ban dɔɔ a paal yuo pɔ ka baa tʋɔrɔ 'yɛrɛ a Juu kɔkɔr ɛ, ma chɩrɛ taa, ka ba bʋɔrɔ a wʋ kʋfʋ.
44009030	A poturbo na wa wõ a nɩtɔ̃ ba tara wʋn chiin a Sisariya tɩ bar ka wʋ chen Tasusɩ.
44009031	Damfʋ ba lɛ be a bala na puoro be a Judiya, Galilee nɩ a Samariya, ka a nyã'maar. Ba kpɛ̃mɛ naa ka a Nãaŋmɩn Sɩɛ 'yɔ̃ɔ ba ɩ̃kpɛ̃ɔ ka ba nʋ̃ɔnɔ̃ na ba joro a sɩ Soro dãbɩ̃ɛ.
44009032	Ka a Pita yʋɔrɔ a tẽn na wʋ wa chen Lida ɩka wʋ tɩ piir a Nãaŋmɩn puorbo kaa.
44009033	Be lɛ wʋ tɩ nyɛ daba ban bʋɔlɔ Ainɩyas na gbɛr gã yuomo aniin.
44009034	Ka a Pita bʋɔl wʋ, "Ainɩyas, Yesu yuor pɔ, sa. Ir saaju na fʋ pilʋ̃ a fʋ bʋ̃gãnaa." Ajienaa lɛ a Ainɩyas ir saaju.
44009035	Ka a Lida nɩbɛ ba jaa nɩ a Saron nɩbɛ na nyɛ a lɛ, a ba lɩɛb puoro a sɩ Soro.
44009036	Pɔɔ kɔ̃ɔ mɩ na dɔ̃ɔ puoro ben a be Jopa, ka ba bʋɔlɔ wʋ Tabita, a yo bʋ̃'yen 'lɔ̃nɔ̃ lɛ ba lɩɛb bʋɔlɔ Dɔɔkas. Wʋ ma maala na vɩla na wʋ sʋ̃nɔ̃ a nɔ̃n dẽme.
44009037	A sɔ̃ɔ 'lɔ̃nɔ̃ lɛ wʋ ɩ baal na wʋ kpi, a ba so wʋ a kʋ̃ɔ don gaal be a bɔɔpɩɛ pɔ.
44009038	Lida nɩ a Jopa mɩ ba jãa ɛ, kaa a pupuorbo wõ ɩka a Pita ben a Lida, a ba tʋ̃ nɩbɛ ayi ka ba tɩ sʋɔr wʋ, "Yãayãabɩlɛ a wʋ wa fɔɔ."
44009039	Ka bala naa Pita jaa 'mataa chen, wʋn wa ta ba de wʋn don be a bɔɔpɩɛ die pɔ. A pɔɔkɔɛ ba jaa ara na jilʋ̃ wʋ kõnõ na ba wile a Pita a fuusɩ nɩ a fɔɔr a Dɔɔkas na maal wʋn dɔ̃ɔ chɛnɛ be a ba sɛ̃.
44009040	Pita diin ba jaa a ba yi a be a die pɔ, tɩ na wʋ gbur dumo sʋɔr Nãaŋmɩn, na wʋ lɩɛb tor a kũu tɩ 'yɛr, "Tabita ir." A wʋ yuo a nɩbie nyɛ a Pita na wʋ ir jɩ̃nɛ.
44009041	Ka a Pita nyɔɔ wʋ a nũu sʋ̃ʋ wʋ a wʋ ir ara, tɩ pãa bʋɔl a bala na sɔɔ nɩ a pɔɔkɔɛ ka ba kpɛ wa nyɛ a wʋ ɩ nɩ nɩbir.
44009042	Ka a yele nyãna yaar a Jopa wʋ jaa ka a nɩbɛ yɔɔ jie wa sɔɔ a sɩ Soro.
44009043	A Pita jɛ̃n be a Jopa bɩ̃lãa a daba kɔ̃ɔ ban bʋɔlɔ Simon na ma nɔ̃nɔ̃ gãma yir.
44010001	Be a Sisariya, daba kɔ̃ɔ dɔ̃ɔ be be a ba bʋɔlɔ wʋ Konɩlɩyɔs, wʋ be naa a sojasɩ gbul 'lɔ pɔ a Itali nɩbɛ na bʋɔlɔ a sojasɩ kɔbaa nɩkpɛ̃ɛ.
44010002	'Lɔ naa wʋ yir dẽme ba jaa puoro naa na ba joro Nãaŋmɩn dãbɩ̃ɛ, na wʋ ma kʋrɔ a nɩbɛ bala an wõnõ pɔrɔ, na wʋ mɩ ma sʋɔrɔ a Nãaŋmɩn ba gala ɛ.
44010003	Bɩbir ɩ̃sʋɔ lɛ a mɔ̃tɔ̃ɔ na wa bal, a wʋ gã jãn jaa chɛchɛ nyɛ a Nãaŋmɩn malaka a wʋ wa ara a wʋ sɛ̃ tɩ bʋɔl wʋ, "Konɩlɩyɔs."
44010004	Ka wʋ chaal a lɛ 'yɔ̃ɔ wʋ tɩ sʋʋr, "Bo lɛ N Soro?" Ka a malaka 'yɛr, "A fʋ puorfʋ nɩ a kʋfʋ fʋn kʋrɔ a nɔ̃n dẽme don tɩ pɔɔ a Nãaŋmɩn ka wʋ tara a fʋ tɩɛr.
44010005	Pʋ̃pãanyã, tʋ̃ nɩbɛ ka ba chen a Jopa tɩ tara daba kɔ̃ɔ na di Simon tɩ ba bʋɔlɔ wʋ Pita a wʋ wa.
44010006	Wʋ kpɩɛrɛ naa a daba na nɔ̃nɔ̃ gãma mɩ na di a Simon yir, ka a wʋ yir gbʋr a man kpɛ̃ɛ gogoro."
44010007	A malaka na wa chen baar, Konɩlɩyɔs bʋɔl naa a wʋ tʋ̃tʋ̃nbɔ ayi nɩ a soja ɩ̃sʋɔ mɩ na puoro na ma sʋ̃nɔ̃ wʋ.
44010008	Wʋ man a lɛ jaa na ɩ tɩ tʋ̃ ba a Jopa.
44010009	A wɛr na wa chaar mɔ̃tɔ̃tuo sʋ̃ɔ, ka ba be a sɔr pɔ chiine tɩ gbʋrɔ a tẽe, a Pita mɩ don a gar ju Nãaŋmɩn sʋɔrfʋ jie.
44010010	Ka a kɔ̃ kpɛ wʋ a wʋ bʋɔrɔ bʋ̃kɔ̃ɔ na di, ban chɛnɛ maala a bʋ̃diir ka a dedee kpɛ wʋ.
44010011	A wʋ nyɛ saaju na yuo a wʋ nyɛ bʋ̃kɔ̃ɔ fɩka fɔkpɛ̃ɛ na gbũ jiir anaar ka wʋ suro wa gbʋrɔ a tẽe.
44010012	Ka a dʋ̃gbɛɛ anaar a jaa bʋrɔ be be nɩ a tẽe bʋ̃vʋʋrsɩ nɩ a lubilɔɔrsɩ a jaa.
44010013	Be lɛ a kɔkɔr pãa 'yɛr kʋ wʋ, "Pita, ir kʋ 'wɔb."
44010014	Tɩchɛ ka a Pita 'yɛr, "Sɩrɛ jaa, kai. N Soro, n ba 'wɔb a dʋ̃dɛbɛ anyãna nɩ a dʋ̃chiirsɩ anyãna ɩ̃sʋɔ jaa ɛ."
44010015	Ka a kɔkɔr lɛ 'yɛr go, "Ta bʋɔl bon jaa bʋ̃dɛɛr 'lɔ a Nãaŋmɩn na maal a wʋ ɩ bʋ̃sʋ̃ ɛ."
44010016	Gbɛɛ ata lɛ a ɩ, tɩchɛ ka a fɔbaa lɛ jaa a lɛ nɛ don a saaju ajienaa.
44010017	Lɛ a Pita na chɛnɛ pɛrɛ a nyɛfʋ nyã par, ka a dɔɔr bala a Konɩlɩyɔs na tʋ̃ mɩ nyɛn a Simon yir na ba ara a dɔ̃dɔr nɛɛ.
44010018	Ba bʋɔl sʋʋr, "Daba na di Simon tɩ ba bʋɔlɔ wʋ Pita ka lɛ wʋ kpɩɛrɛ ɔ?"
44010019	Lɛ a Pita na chɛnɛ tɩɛrɛ a nyɛfʋ nyãna ka a Nãaŋmɩn Sɩɛ 'yɛr kʋ wʋ, "Simon, dɔɔr ata lɛ bʋɔrɔ fʋ sʋrɔ.
44010020	Ir suu a ba sɛ̃, taa ɩrɛ wa baala fʋn na lɔ̃ɔ chiin ba ɛ, maa lɛ tʋ̃ ba."
44010021	Ka a Pita ir suu tɩ nyɛ a nɩbɛ na wʋ 'yɛr, "Maa lɛ ɩ a nɩrɛ yɩn bʋɔrɔ, bãa 'yɔ̃ɔ yɩ wa?"
44010022	A ba 'yɛr, "Konɩlɩyɔs na ɩ a sojasɩ nɩkpɛ̃ɛ sɛ̃ lɛ sɩ yi. A wʋ yele tor naa ka wʋ ɩ nɩrɛ na joro Nãaŋmɩn dãbɩ̃ɛ ka a Juu nɩbɛ ba jaa 'yɔ̃ɔnɔ̃ wʋ. A Nãaŋmɩn malaka wa 'yɛr kʋ wʋ ɩka wʋ bʋɔl fʋ a fʋ wa be a wʋ yir a wʋ wõ lɛ jaa fʋn na man."
44010023	A Pita pãa tara ba kpɛ̃n tɩ gaal. Ka a wɛr chaar, a bala nɩ a Pita nɩ a pupuorbiir bamɩne na yi a Jopa pʋɔ ba a ba 'mataa chen.
44010024	Ba chen ka a wɛr tɩ chaar a ba ta a Sisariya, ka a ɩ a Konɩlɩyɔs mɩ chɛlɛ ba naa na wʋ bʋɔl a wʋ yir dẽme nɩ a wʋ barmɩne ba jaa lɔ̃ɔ taa a ba jɛ̃ gu.
44010025	Lɛ a Pita na ta kpɩɛrɛ a Konɩlɩyɔs yir wʋ ir tuor a Pita gbur dumo a wʋ niem na wʋ puor wʋ nɩ 'yɔ̃ɔfʋ.
44010026	Tɩchɛ ka a Pita nyɔɔ wʋ a wʋ ir, ka wʋ 'yɛr, "Ara, a maa mɩ nɩsaal lɛ n mɩ ɩ."
44010027	Wʋ 'yɛr wʋ naa lɛ tɩ kpɛ a die pɔ tɩ nyɛ nɩyɔɔ na duo.
44010028	A wʋ 'yɛr kʋ ba, "Yɩn mɩ̃ɛ bɔ̃ɔn naa an ba tara sɔr ɩka a sɩn Juu nɩbɛ ba lɔ̃ɔnɔ̃ nɩ a yɩn bala na ba ɩ a Juu nɩbɛ ɛ. Tɩchɛ Nãaŋmɩn wiil ma naa ɩka n taa bʋɔl nɩrɛ jaa nɩdɛɛr ɛ, bɩɩ nɩsɔ̃ɔ naa ɛ.
44010029	Ala lɛ so yɩn wa bʋɔl ma n ba baala ɛ, bɩɩ 'yɛr ɩka n kʋ̃ wa ɛ, bo 'yɔ̃ɔ lɛ yɩ bʋɔl ma?"
44010030	Ka a Konɩlɩyɔs 'yɛr, "Ber anaar nɩ dɩna ɩn be a die pɔ sʋɔrɔ Nãaŋmɩn a mɔ̃tɔ̃ɔ na bal baar. Ajienaa lɛ ka a ɩ daba na su fuu ka wʋ nyɩlɛ wa ara a n sɛ̃,
44010031	tɩ na wʋ bʋɔl ma, 'Konɩlɩyɔs, Nãaŋmɩn wõn a fʋ sʋɔrfʋ na wʋ tɩɛr a fʋ kʋfʋ fʋn kʋrɔ a nɔ̃n dẽme.
44010032	Tʋ̃ nɩrɛ a wʋ chen a Jopa tɩ bʋɔl Simon ban lɛ bʋɔlɔ Pita, wʋ be naa a daba ban bʋɔlɔ a Simon na nɔ̃nɔ̃ gãma ka a yir gbʋr man gogoro.'
44010033	Ala lɛ so ka n mɩ tʋ̃ a fɔɔ a lɛ nɛ bʋɔl fʋ, a fʋ mɩ pɛl pʋɔ tɩ wa. Pʋ̃pãanyã, Nãaŋmɩn niem lɛ sɩ jaa jɩ̃nɛ tɩ na chɛl bon jaa a sɩ Soro na tʋ̃n fʋ ɩka fʋ wa 'yɛr kʋ sɩ."
44010034	Ka a Pita pãa piel na wʋ 'yɛrɛ, "Pʋ̃pãanyã n pãa bɔ̃ɔn naa ɩka Nãaŋmɩn ba ooro ɛ.
44010035	Tɩchɛ wʋ ma den nɩbʋrɔ ba jaa na joro wʋ dãbɩ̃ɛ tɩ maal a lɛ na tor.
44010036	A 'yɛr nʋ̃ɔ nyã lɛ a Nãaŋmɩn tɩr kʋ a Isɩral nɩbɛ nɩ a nyã'maar 'yɛr na tu a Yesu Kɩrɩsɩto na ɩ a bon jaa Soro sɛ̃.
44010037	Yɩ bɔ̃ɔn naa ala na ɩ a Judiya paal wʋ jaa na piel a Galilee a lɛ a Jɔɔn na wa mʋɔl a Nãaŋmɩn kʋ̃ɔ sofʋ 'yɛr baar.
44010038	Lɛ a Nãaŋmɩn na ir a Yesu na yi Najaretɩ na wʋ de a wʋ Sɩɛ nɩ a wʋ kpɛ̃ɔ kʋ wʋ. Wʋ yɔn a ka wʋ jaa jilʋ̃ na wʋ maala vɩla sãana nɩ baalsɩ nɩ a bala jaa a dɛɛr sʋɔ na tara, bojũu Nãaŋmɩn ben a wʋ sɛ̃.
44010039	"Sɩn lɛ nyɛn nɩbir, a ala a jaa wʋn tʋ̃ a Juu nɩbɛ tẽn pɔ, nɩ a Jerusalɛm. Ba nyɔɔ wʋn kpa yɔɔl a daa ju ka wʋ kpi.
44010040	Tɩchɛ Nãaŋmɩn sɩ̃ɩ wʋ naa a kũu pɔ, a ber ata daar a wʋ ir ɩ vʋr na wʋ vɛ̃ a ba nyɛ wʋ.
44010041	Nɩbɛ ba jaa ba lɛ nyɛ wʋ ɛ, tɩchɛ a sɩn na ɩ a dãasɩɛ dẽme a Nãaŋmɩn na de nie ir, sɩn nɩ 'lɔ 'mantaa di tɩ nyũ wʋn wa ir a kũu pɔ baar.
44010042	'Lɔ lɛ kpãkpãan sɩ ɩka sɩ mʋɔl 'yɛr kʋ a nɩbɛ ɩka 'lɔ lɛ a Nãaŋmɩn ir ka wʋ ɩ a vʋɛ nɩ a kpĩisɩ 'yɛr tɔɔrɔ.
44010043	'Lɔ lɛ a Nãaŋmɩn 'yɛ'yɛrbɛ ba jaa 'yɛr a wʋ 'yɛr ɩka, nɩrɛ jaa wa sɔɔ de wʋ, wʋn nyɛn yelbier vɛ̃ kʋfʋ tu a wʋ yuor pɔ."
44010044	Lɛ a Pita na chɛnɛ 'yɛrɛ a anyãna, ka a Nãaŋmɩn Sɩɛ wa kpɛ a bala jaa na wõnõ a 'yɛr nyãna.
44010045	Ka a Juu nɩbɛ bala na sɔɔ de na tu a Pita wa, nɛɛ 'maa ba naa a lɛ ban nyɛ a Nãaŋmɩn na pʋr a wʋ Sɩɛ 'yɔ̃ɔ a bala na ba ɩ a Juu nɩbɛ ɛ.
44010046	A ba wõ ban 'yɛrɛ kɔkɔyor na ba pɛɛrɛ nɩ a Nãaŋmɩn. Ka a Pita pãa 'yɛr,
44010047	"Nɩrɛ na tʋ̃ɔ ŋmaa a nɩbɛ banyãna sɔr ka ba ta so a Nãaŋmɩn kʋ̃ɔ ɛ? Ba mɩ nyɛn a Nãaŋmɩn Sɩɛ nɩtãa a sɩn."
44010048	Wʋ 'yɔ̃ɔ ba naa ka ba so a Nãaŋmɩn kʋ̃ɔ nɩ Yesu Kɩrɩsɩto yuor, a ba pãa sʋɔr a Pita ka wʋ be a ba sɛ̃ bɩ̃lãa.
44011001	A nɩtʋ̃nsɩ nɩ a yɛɛr na be a Judiya wõ naa ɩka a bala na ba ɩ a Juu nɩbɛ ɛ, mɩ sɔɔn a Nãaŋmɩn 'yɛr.
44011002	Lɛ a Pita na wa lɩɛb chen a Jerusalɛm a bala na ŋmaa a yʋɔr tɩ sɔɔl mii 'yɔ̃ɔ wʋ 'yɛrɛ,
44011003	"Fʋ ben chen a bala na ba ŋmaa a yʋɔr yir tɩ lɔ̃ɔ din ba wɛ?"
44011004	Ka a Pita pãa piel mana a lɛ jaa na ɩ na wʋ kʋ ba,
44011005	"N ben a Jopa tẽe pɔ naa sʋɔrɔ Nãaŋmɩn ka a wa ɩ ma jaa de dee, ka n nyɛ nyɛfʋ kɔ̃ɔ. N nyɛn bʋ̃kɔ̃ɔ fɩka fɔkpɛ̃ɛ ban tur bar ka wʋ yi saaju suu na wʋ gbũ jiir anaar ka wʋ suu wa ara a be ɩn be.
44011006	Be lɛ n muul kaa naa nyɛ dʋ̃gbɛɛ anaar jaa bʋrɔ na be ka a wɛr pɔ, mɔdʋ̃n, bʋ̃vʋʋrsɩ lɔ̃ɔn a lubil.
44011007	Ka n wõ kɔkɔr na 'yɛr, 'Pita ir na fʋ kʋ 'wɔb.'
44011008	Ka n haa 'yɛr, 'Kai, n Soro bon jaa na ɩ dɛɛr na ba vɩɛlɛ ɛ, ba kpɛ n nɛɛ pɔ jaa ɛ.'
44011009	Ka a kɔkɔr lɛ 'yɛr yi a saaju go, 'Ta bʋɔl bon jaa Nãaŋmɩn na maal a wʋ vɩɛlɛ bʋ̃dɛɛr ɛ.'
44011010	A anyãna ɩ naa nɩtɔ̃nɔ̃ gbɛɛ ata tɩ lɛ tɔɔ a jaa don be a saaju go.
44011011	"Ajienaa, ka a ɩ a nɩbɛ ata ban tʋ̃ a n sɛ̃ na yi Sisariya mɩ tãn a yir 'lɔ pɔ ɩn kpɩɛrɛ dɔ̃dɔr nɛɛ.
44011012	Ka a Nãaŋmɩn Sɩɛ 'yɛr kʋ ma ka n tu ba chen naa taa baala ɛ. Maa nɩ a yɛɛr ayʋɔb banyãna lɛ 'mataa chen na sɩ tɩ kpɛ a daba yir.
44011013	A wʋ man kʋ sɩ a lɛ a malaka na wa a wʋ yir wa 'yɛr, 'Tʋ̃ nɩbɛ a Jopa ka ba tɩ bʋɔl daba na di Simon ban lɛ bʋɔlɔ Pita.
44011014	'Lɔ lɛ na waan 'yɛr wa 'yɛr kʋ fʋ ka a fʋ̃ʋ nɩ a fʋ yir dẽme ba jaa tu a 'yɛr 'lɔ pɔ nyɛ faafʋ.'
44011015	Ala lɛ ka n piel a 'yɛr naa 'yɛrɛ, ka a Nãaŋmɩn Sɩɛ wa a ba sɛ̃ a lɛ wʋn dɔ̃ɔ wa a sɩ sɛ̃ a pielfʋ.
44011016	Ka n pãa tɩɛrtɔ a lɛ a sɩ Soro na dɔ̃ɔ 'yɛr, 'Jɔɔn den kʋ̃ɔ son, tɩchɛ yɩn 'lɔ Nãaŋmɩn na den a wʋ Sɩɛ son yɩ.'
44011017	Ala ɩ Nãaŋmɩn lɛ kʋ ba, a kʋfʋ bʋ̃'yen 'lɔ̃nɔ̃ wʋn dɔ̃ɔ kʋ sɩ a sɔ̃ɔ 'lɔ sɩn sɔɔ de a sɩ Soro Yesu Kɩrɩsɩto, maa mɩ nɩ ana, na ŋmaa Nãaŋmɩn sɔr?"
44011018	Ban wõ a anyãna, baa lɛ haa nɛɛ ɛ, tɩ pɛɛrɛ Nãaŋmɩn 'yɛrɛ, "Nãaŋmɩn pãa yuon sɔr kʋ a bala na ba ɩ a Juu nɩbɛ ɛ, ka ban lɩɛb a ba tɩɛr nyɛ nyɛvʋr."
44011019	A sɔ̃ɔ 'lɔ̃nɔ̃ ban kʋ a Sɩteven ka a pupuorbo bamɩne yɛ̃yɛl tɩ yi Fonisiya, Sipurusɩ nɩ Antiok, na ba mana a 'yɛr kʋrɔ a Juu nɩbɛ tɛɛ.
44011020	Ka a pupuorbo bamɩne na yi a Sipurusɩ nɩ a Sirenɩ, chen a Antiok na ba mɩ tɩ piel 'yɛrɛ a sɩ Soro Yesu Kɩrɩsɩto 'yɛr nʋ̃ɔ nyã kʋrɔ a bala na ba ɩ a Juu nɩbɛ ɛ.
44011021	A sɩ Soro nũu dɔ̃ɔ pʋɔ ba ka a nɩyɔɔ dɔ̃ɔ sɔɔ de na ba lɩɛb turo a sɩ Soro.
44011022	Ka a 'yɛr nyã lo a pupuorbo na be a Jerusalɛm toor pɔ, a ba ir Banabasɩ tʋ̃ a be Antiok.
44011023	Wʋn tɩ ta nyɛ a lɛ Nãaŋmɩn na wɩ̃ɛ ba, nʋ̃ɔ kpɛ wʋ naa ka wʋ 'yɔ̃ɔ ba ɩ̃kpɛ̃ɔ tɩ 'yɛr, ka ba ara nɩ yelmɩ̃ɛ nɩ a ba nyãa wʋ jaa kʋ a sɩ Soro.
44011024	Banabasɩ mɩ dɔ̃ɔ ɩ nɩsʋ̃ na sɛɛn a Nãaŋmɩn Sɩɛ na wʋ tara sɔɔfʋ na wʋ mɩ tɔɔ nɩyɔɔ waan a ba wa turo a sɩ Soro.
44011025	Ala puor lɛ ka a Banabasɩ pãa yɩ a be tu Tasusɩ tɩ bʋɔrɔ a Sɔɔl.
44011026	Wʋn tɩ nyɛ wʋ, ba lɩɛb wa Antiok na ba be be yuon gbul, ka a Banabasɩ naa Sɔɔl wile a nɩyɔɔ bala. Be a Antiok lɛ a pupuorbo nyɛ a yuor, "Kɩrɩsɩto turbo."
44011027	A sɔ̃ɔ nyãna lɛ a Nãaŋmɩn 'yɛ'yɛrɛ yi be a Jerusalɛm wa Antiok.
44011028	A ba ɩ̃sʋɔ yuor na di Agabus ir ara, ka Nãaŋmɩn Sɩɛ kpɛ wʋ a wʋ 'yɛr, "Kɔ̃kpɛ̃ɛ na lon a Worom wɛr wʋ jaa." A kɔ̃ nyãna wa lo naa a sɔ̃ɔ 'lɔ a Kɩlaudiyus na di a nãa.
44011029	A poturbo banyãna mɔ̃ naa na ba ir bʋ̃kɔ̃ɔ lɛ a ba fɔ̃ɔ na jɩ̃ na ba sʋ̃ʋn a yɛɛr bala na be a Judiya.
44011030	Ban wa ir a kʋfʋ anyãna, Banabasɩ nɩ a Sɔɔl lɛ ba tʋ̃n a ba tɩ kʋ a nɩbɛrɛ.
44012001	A sɔ̃ɔ nyãna lɛ a Nãa Hɛrɔd nyɔɔr a pupuorbo bamɩne na wʋn ge.
44012002	Wʋ vɛ̃ naa ka ba ŋmaa Jemesɩ na ɩ a Jɔɔn yɛbɛ ju.
44012003	A Hɛrɔd nyɛn a lɛ ka a pɛl a Juu nɩbɛ pʋɔ, ka wʋ nyɔɔ a Pita mɩ. A anyãna ɩ naa a sɔ̃ɔ 'lɔ ban tara a Paanʋ̃kõo Lɔ̃ɔfʋ.
44012004	Wʋn nyɔɔ a Pita a lɛ, a pɔɔfʋ die pɔ lɛ wʋ tɩ pɔɔ wʋ, tɩ na wʋ 'yɔ̃ɔ sojasɩ jiir anaar ka ba jʋrɔ taa kaara nɩ wʋ. Bojũu wʋ bʋɔrɔ naa ɩka a Gõl Bar Difʋ wʋ po baar tɩchɛ ka wʋ tɔɔr a wʋ 'yɛr ka nɩrɛ jaa nyɛ.
44012005	Lɛ lɛ ba gu a Pita be a pɔɔfʋ die pɔ, tɩchɛ ka a pupuorbiir mʋ̃ɔ nɩbir sʋɔrɔ Nãaŋmɩn kʋrɔ wʋ.
44012006	A tɩ̃sɔɔ 'lɔ̃nɔ̃ a wɛr na chaar ka a Hɛrɔd na vɛ̃ ka ba waan a Pita ka wʋ tɔɔr a wʋ 'yɛr, bɔ̃jɔrsɩ ayi lɛ ba 'yɔ̃ɔ a Pita gbɛb sojasɩ ayi ka wʋ be a ba sãlsɔɔ gã guro, ka a sojasɩ bamɩne ara a pɔɔfʋ die dɔ̃dɔr nɛɛ gu.
44012007	Ajienaa lɛ a sɩ Soro malaka wa kpɛ ara a wʋ sɛ̃ be a pɔɔfʋ die pɔ, ka a die wʋ jaa chaar. Ka a malaka ŋme a Pita jaa 'mɛ 'mɛ 'mɛ, sɩ̃ɩ wʋ 'yɛr, "Pɔɔ fɔɔ jaa ir," ka a bɔ̃jɔrsɩ for a Pita nũ'yɔ̃ɔ pɔ lo.
44012008	Be lɛ a malaka 'yɛr kʋ a Pita, "Su a fuu nɩ a nafɔbɔ na fʋ 'mɔɔ a fɔbaa vaar na fʋ turo nɩ ma." Ka a Pita ɩ a lɛ a malaka na 'yɛr.
44012009	Pita tu wʋn a lɛ tɩ yin a pɔɔfʋ die pɔ, tɩchɛ nɩbir ba yuo wʋ a wʋ bɔ̃ɔn ɩka a lɛ a malaka na 'yɔ̃ɔ a wʋ maala ɩn sɩrɛ ɛ, wʋ tɩɛr man tãa jãn lɛ wʋ jãna.
44012010	Ba tɩ yin a dɔ̃dɔr dɔ̃ɔ 'lɔ pɔ, na ba lɛ tɩ yi a dɔ̃dɔr ayi sʋɔ pɔ, tɩ pãa ta a yõo dɔ̃dɔr a kur pãn na pɔɔ. Ban wa ta a wʋ yuo wʋ yõ a ba yi. A malaka tara na a Pita den a sɔr dẽdẽe ɩ̃sʋɔ chiin bɩ̃lãa tɩ bar wʋ tɩ chen ajienaa.
44012011	Ka Pita tɩɛr pãa yuo a wʋ 'yɛr, "Pʋ̃pãanyã n bɔ̃ɔn naa an ba ɩ baal ɛ, ɩka a Nãaŋmɩn lɛ tʋ̃ a wʋ malaka a wʋ wa 'loo ma faa a Hɛrɔd nũu pɔ, nɩ a lɛ jaa a Juu nɩbɛ na tɩɛr ɩka ba ge ma."
44012012	A anyãna wʋn wa tɩɛr yuo, wʋ chen a Mɛɛr na ɩ a Jɔɔn Maakɩ ma yir, be lɛ a pupuorbiir yɔɔ lɔ̃ɔ taa sʋɔrɔ Nãaŋmɩn kʋrɔ wʋ.
44012013	Pita wa kpoor a yõo dɔ̃dɔr pãn, ka a gbãgbaa pɔɔbile ban bʋɔlɔ Woroda chen a pãn yuofʋ jie.
44012014	Wʋn wa wõ ka a ɩ Pita kɔkɔr lɛ ka a nʋ̃ɔ kpɛ wʋ tɩ põn bar, waa yuo a pãn ɛ, tɩ lɩɛb jo kpɛ a die pɔ tɩ 'yɛrɛ, "Pita lɛ be a yõo dɔ̃dɔr nɛɛ!"
44012015	A ba tãn wʋ pĩpĩi bar tɩ 'yɛr kʋ wʋ, "Gelfʋ baal lɛ kpɛ fʋ!" Tɩ wʋ chɛnɛ mʋ̃ɔ nɩbir 'yɛrɛ ɩka sɩrɛ jaa lɛ, ka ba 'yɛr, "A wʋ malaka tɔ̃ɔ lɛ."
44012016	Tɩchɛ ka a Pita chɛnɛ kpooro a pãn, ka ba tɩ yuo nyɛ ka a ɩ 'lɔ lɛ ka a nɛɛ 'maa ba.
44012017	Ka a Pita wɩlwɩl ba a nũu a ba bar gɔ̃n tɩchɛ ka wʋ man a lɛ a sɩ Soro na yin wʋ a pɔɔfʋ die pɔ. Wʋ 'yɛr kʋ ba ɩka ba tɩ 'yɛr kʋ a Jemesɩ nɩ a yɛɛr, na wʋ bar ba tɩ yi chen jiyuo.
44012018	A wɛr na chaar bibio, ka a sojasɩ ɩ chĩcham na ba sʋrɔ taa, "Bo lɛ na tara a Pita?"
44012019	Hɛrɔd vɛ̃n ka ba yɔbɔ wʋ faa na baa nyɛ wʋ ɛ, na wʋ kpãkpãan a sojasɩ mɩ faa tɩ 'yɛr ɩka ba kʋ ba. Ka a Hɛrɔd pãa yi a Judiya na wʋ chen a Sisariya na wʋ tɩ jɩ̃nɛ a be bɩ̃lãa.
44012020	A Hɛrɔd dɔ̃ɔ tara a Tire nɩbɛ nɩ a Sidon nɩbɛ nɩ jɛɛr, ka ba nyɛtaa nɛɛ na wa a nãa 'maalfʋ jie. Blastus na ɩ a nãa gbãgbaa wʋn 'yɔ̃ɔnɔ̃ sɛ̃ lɛ ba tʋ̃ ɩka wʋ 'maal a nãa kʋ ba bojũu a wʋ wɛr pɔ lɛ ba nyɛrɛ a ba bʋ̃diir.
44012021	Bɩbir kɔ̃ɔ, a Nãa Hɛrɔd sun a wʋ nafɔɔr jɩ̃nɛ nɩ a nãa dakɔɔ ju, na wʋn 'yɛr 'yɛr kʋ a nɩbɛ.
44012022	Ka a nɩbɛ ŋmiere chɛlsɩ 'yɛrɛ, "Ŋmɩn kɔkɔr lɛ a nyãna na 'yɛrɛ, nɩrɛ ba lɛ ɛ."
44012023	Ajienaa lɛ ka a sɩ Soro malaka wa 'yɔ̃ɔ wʋ baal bojũu waa de a 'yɔ̃ɔfʋ kʋ a Nãaŋmɩn ɛ, ka a bufulo 'wɔb a nyaba ŋma ka wʋ kpi.
44012024	Tɩchɛ ka a Nãaŋmɩn 'yɛr chɛnɛ yaara.
44012025	Lɛ a Banabasɩ nɩ a Sɔɔl na wa tʋ̃ a ba tʋ̃mɔ̃ baar a Jerusalɛm, ba tara naa Jɔɔn Maakɩ 'mataa chiin.
44013001	A Nãaŋmɩn puorbo bala na be a Antiok, ba tara naa bamɩne ka ba 'yɛrɛ a Nãaŋmɩn 'yɛr ka a bamɩne mɩ ɩ wiwiilbe, Banabasɩ nɩ Simeon ban bʋɔlɔ Nɩsɔɔlaa, Lusiyusɩ na yi a Sirenɩ tẽe pɔ, nɩ Manayen ban dɔ̃ɔ 'mataa guol a Nãa Hɛrɔd, nɩ a Sɔɔl.
44013002	A lɛ ban gal a kɔ̃ na ba sʋɔrɔ a sɩ Soro, ka a Nãaŋmɩn Sɩɛ 'yɛr kʋ ba, "Yɩ ir a Banabasɩ nɩ a Sɔɔl kʋ ma ka ba tʋ̃ a tʋ̃mɔ̃ 'lɔ 'yɔ̃ɔ ɩn bʋɔl ba."
44013003	A lɛ ban gal a kɔ̃ ba di bon jaa ɛ, ba dɔɔl ban a nuur sʋɔr Nãaŋmɩn kʋ ba tɩ bar ba sɔr ka ba chen.
44013004	A nɩbɛ ayi banyãna den a sɔr ka a Nãaŋmɩn de ba nie suun be a Selusiya na ba tɩ kpɛ a gboro chiine a Sipurusɩ.
44013005	Lɛ ban tɩ ta a Salamis, ba mʋɔl a Nãaŋmɩn 'yɛr a be a Juu nɩbɛ lɔ̃ɔfʋ jiir. Ka a Jɔɔn Maakɩ be a ba sɛ̃ na wʋ sʋ̃nɔ̃ ba.
44013006	Ba yɔn a man dõdol wʋ jaa tɩ ta Pafos, be lɛ ba tuor a Juu nɩrɛ jɩbʋrɔ ɩ̃sʋɔ na ma ŋmara jirsɩ ka a wʋ yuor di Bar-Yesu.
44013007	Wʋ dɔ̃ɔ be a Segiyusɩ Pɔɔlusɩ na kaara a dõdol na ɩ yɛ̃ sʋɔ, a tẽkaara nyãna lɛ bʋɔl a Banabasɩ nɩ a Sɔɔl bʋɔrɔ ɩka wʋ wõ a Nãaŋmɩn 'yɛr.
44013008	Tɩchɛ a Elimasɩ na ɩ a jɩbʋrɔ a wʋ yuor par lɛ a lɛ nɛ, ŋmaan a Banabasɩ nɩ a Sɔɔl sɔr ba bʋɔrɔ ɩka a tẽkaara nyãna wʋ sɔɔ a Yesu ɛ.
44013009	Ka a Sɔɔl nyãna ban bʋɔlɔ a Pɔɔl na sɛɛn a Nãaŋmɩn Sɩɛ kaara a Elimasɩ jaa tɩ̃ɩɩ tɩ wa 'yɛr kʋ wʋ.
44013010	"Fʋ ɩn Satan bie na fʋ ɩ bʋ̃sʋ̃n a jaa dɔ̃dɔ̃mɔ̃. A fʋ pʋɔ sɛɛn naa bɛlfʋ nɩ bɛlfʋ 'yɛr bie, fʋ kʋ̃ bar a jir fʋn bʋɔrɔ ɩka fʋ sɔ̃ɔn a sɩ Soro sɔr dẽdẽe bar ɛ?
44013011	Pʋ̃pãanyã a sɩ Soro na ŋme fʋ naa ka fʋ jɔ̃ɔ tɩ tãn sɔ̃ɔ kɔ̃ɔ, fʋ kʋ̃ lɛ tʋ̃ɔ nyɛ mɔ̃tɔ̃ɔ chãa ɛ." Ajienaa lɛ a Elimasɩ nɩbie de, ka a libe pɔɔ wʋ, ka wʋ bɔɔlɔ bʋɔrɔ nɩrɛ na nyɔɔ wʋ nũu.
44013012	A lɛ a tẽkaara na nyɛ a lɛ na ɩ, wʋ sɔɔn de, bojũu nɛɛ 'maa wʋ naa a lɛ ban wile a sɩ Soro yele.
44013013	Pɔɔl nɩ a wʋ taaba kpɛ̃n a gboro yi a Pafos chen be a Perga na be a Pamfiliya be lɛ a Jɔɔn Maakɩ tɩ bar ba tɩ lɩɛb chen a Jerusalɛm.
44013014	Ka ba yi a Perga chen Antiok na gbʋr a Pisidiya, a Pɛ̃nfʋ Bɩbir daar ba kpɛ̃n a lɔ̃ɔfʋ jie na ba tɩ jɩ̃nɛ.
44013015	Ban wa kar a Mosesɩ Nɛɛ nɩ a ala a Nãaŋmɩn 'Yɛ'yɛrbɛ na sɛb baar, a lɔ̃ɔfʋ jie nɩbɛrɛ sʋʋr naa Pɔɔl nɩ a wʋ taaba, "Yɛɛr, yɩn tara 'yɛr na sʋ̃ʋn a nɩbɛ sɩ kʋ yɩn sɔr, yɩ 'yɛr."
44013016	Ka a Pɔɔl vaa ir wɩlwɩl ba a nũu tɩ 'yɛrɛ, "Isɩral nɩbɛ woɩ, nɩ a yɩn na ba ɩ a Isɩral nɩbɛ ɛ, na puoro a Nãaŋmɩn, yɩ chɛlɛ a lɛ ɩn 'yɛrɛ.
44013017	A Nãaŋmɩn nyã a sɩn Isɩral nɩbɛ na puoro lɛ dɔ̃ɔ chɛl ir a sɩ sãakpãmɩne na wʋ vɛ̃ ka ba dɔɔ paal be a Ijipitɩ pɔ. Kpɛ̃ɔ lɛ wʋ de faan ba yin a paal 'lɔ pɔ,
44013018	na wʋ bɔ̃ɔ tara ba be a mɔgɔ̃ɔ pɔ yuom lɩjaayi (40).
44013019	Paal bʋrsɩ ayopõi lɛ a Nãaŋmɩn dii bar be a Kanaan tɩ de a wɛr 'lɔ kʋ a wʋ nɩbɛ ka a ɩ ba sofʋ.
44013020	"A anyãna a jaa lɔ̃ɔn taa ɩ yuom kɔɔr anaar dɔɔl lɩjaayi nɩ pie (450). A anyã puor, Nãaŋmɩn kʋ ban 'yɛr tɔɔrbɔ tɩ tãn a Samuwɛl na ɩ a Nãaŋmɩn 'yɛ'yɛrɛ sɔ̃ɔ.
44013021	Be lɛ ka a nɩbɛ pãa wa sʋɔr Samuwɛl a wʋ bɔ nãa kʋ ba, ka Nãaŋmɩn de a Sɔɔl na ɩ a Kɩsɩ bidaba kʋ ba na ɩ a Benjamin bal nɩrɛ a wʋ ɩ a ba nãa yuom lɩjaayi (40).
44013022	Wʋn wa ir a Sɔɔl bar, wʋ den a David ka wʋ ɩ a ba nãa. Nãaŋmɩn 'yɛr naa, 'N nyɛn a David na ɩ a Jesɩ bidaba ka a n ɩ̃gãn 'maa, wʋn maal yele a jaa ɩn bʋɔrɔ ɩka wʋ ɩ.'
44013023	"A Nãa David nyãna bal par pɔ lɛ a Nãaŋmɩn ir a Fafaara Yesu kʋ a Isɩral nɩbɛ nɩtãa lɛ wʋn dɔ̃ɔ tɩr a nɛɛ.
44013024	Sɛrɛ tɩchɛ ka a Yesu wa, Jɔɔn mʋɔlɔ naa a tɩɛr lɩɛbfʋ 'yɛr na wʋ suoro a Isɩral nɩbɛ ba jaa a Nãaŋmɩn kʋ̃ɔ.
44013025	Lɛ a Jɔɔn na wa baaraa a wʋ tʋ̃mɔ̃, wʋ 'yɛr kʋ ba, 'An lɛ yɩ tɩɛr ɩka n ɩ naa? N ba ɩ a 'lɔ yɩn tɩɛr ɛ, tɩchɛ wʋ ben a n puor waara, n ba sɛɛ ɩka n for a wʋ nafɔbɔ ɛ.'
44013026	"Maa yɛɛr na ɩ Abraham yɔn nɩ a yɩn na joro a Nãaŋmɩn dãbɩ̃ɛ na ɩ a bala na ba ɩ a Juu nɩbɛ ɛ, sɩn 'yɔ̃ɔ lɛ a faafʋ nyãna wa.
44013027	Bojũu, a nɩbɛ na be a Jerusalɛm nɩ a ba nɩbɛrɛ ba chɛl a Yesu ɛ, na ba 'yɔ̃ɔ wʋ 'yɛr ka a lɛ a Nãaŋmɩn 'yɛ'yɛrbɛ na sɛb a ba ma kara a Pɛ̃nfʋ Bɩbir jaa ɩ.
44013028	Ba gban ba dɔ̃ɔ nyɛ yele jaa na wiil ɩka wʋ sɛɛn kũu ɛ, tɩ ba sʋɔr a Pilate ɩka wʋ vɛ̃ ka ba kʋ a Yesu.
44013029	Ban wa maal a lɛ jaa ban sɛb a wʋ yele baar, a wʋ poturbo yɔɔ wʋn a daa ju na ba tɩ ũu a yaa pɔ.
44013030	Tɩchɛ ka a Nãaŋmɩn ir wʋ a kũu pɔ.
44013031	A ber yɔɔ na wa po, a bala wʋn dɔ̃ɔ lɔ̃ɔ yɔn yin a Galilee tɩ tãn a Jerusalɛm, ba nyɛ wʋ naa, bala lɛ ɩ a dãasɩɛ dẽme a pʋ̃pãanyã kʋ a sɩ nɩbɛ.
44013032	"Sɩn 'yɛrɛ naa a 'yɛr nʋ̃ɔ nyãna kʋrɔ yɩ, a Nãaŋmɩn na dɔ̃ɔ tɩr a nɛɛ kʋ a sɩ sãakpãmɩne.
44013033	Nãaŋmɩn maal kʋ a sɩn na ɩ a yɔn a lɛ wʋn dɔ̃ɔ tɩr a nɛɛ kʋ a sɩ sãakpãmɩne, na wʋ sɩ̃ɩ a Yesu yin a kũu pɔ. Nɩtãa lɛ an sɛb a Yiel Gãma ayi pɔ, 'Fʋ ɩ naa a maa bie, dɩna n lɩɛb a fʋ sãa.'
44013034	Lɛ a Nãaŋmɩn na sɩ̃ɩ wʋ a kũu pɔ nɩ nyã, wʋ kʋ̃ lɛ kpi pʋ̃ɔ go ɛ, a 'yɛr nyãna lɛ wʋ 'yɛr, 'Ɩn kʋ yɩ naa a yelsʋ̃n nɩ a sʋ̃ʋfʋ 'lɔ ɩn tɩr a nɛɛ kʋ a David.'
44013035	A jie ɩ̃sʋɔ lɛ 'yɛr ɩka, 'Fʋ kʋ̃ vɛ̃ ka a fʋ Chɛchɛ Sʋɔ kpɛ pʋ̃ɔfʋ jie ɛ.'
44013036	"A Nãa David na wa tʋ̃ lɛ a Nãaŋmɩn na bʋɔrɔ a wʋ sɔ̃ɔ, wʋ kpi naa ka ba ũu wʋ be a wʋ sãamɩne yar par, ka a wʋ ɩ̃gãn pʋ̃ɔ.
44013037	Tɩchɛ a 'lɔ a Nãaŋmɩn na sɩ̃ɩ a kũu pɔ, ba kpɛ pʋ̃ɔfʋ jie ɛ.
44013038	"A lɛ jũu n yɛɛr, n bʋɔrɔ naa ɩka yɩ bɔ̃ɔ ka a tu naa a Yesu 'yɔ̃ɔ ka ba mʋɔl yelbier vɛ̃ kʋfʋ kʋ yɩ.
44013039	A tu naa a wʋ 'yɔ̃ɔ ɩka nɩrɛ jaa na sɔɔ de, Nãaŋmɩn na faa wʋn yin a ala a jaa a Mosesɩ Nɛɛ na kʋ̃ naa tʋ̃ɔ faa wʋ ɛ.
44013040	Yɩ bɔ̃ɔnɔ̃ sʋ̃, ka a lɛ a Nãaŋmɩn 'yɛ'yɛrbɛ na dɔ̃ɔ 'yɛr taa wa a yɩ sɛ̃ ɛ.
44013041	'Nyɛ a yɩn na kpɛrɛ, yɩ bʋ̃bʋr na yɩ wɛ, bojũu ɩn maal yele kɔ̃ɔ a yɩ sɔ̃ɔ yɩn ba be na sɔɔ de ɛ, ala ɩ nɩrɛ ɩ̃sʋɔ gba 'yɛr kʋ yɩ.' "
44013042	Lɛ a Pɔɔl nɩ a Banabasɩ na wa yire a ba lɔ̃ɔfʋ jie, a nɩbɛ lɛ sʋɔr ba naa ɩka ba lɛ wa a Pɛ̃nfʋ Bɩbir Daar wa 'yɛr a 'yɛr nyãna go.
44013043	Lɛ a lɔ̃ɔfʋ dẽme na wa yaar, a Juu nɩbɛ yɔɔ jie nɩ a bala na lɩɛb a Juu nɩbɛ turo naa Pɔɔl nɩ a Banabasɩ na ba bʋrɔ nɩ ba kpãkpãana ba 'yɛrɛ ka ba mʋ̃ɔ nɩbir nɩ a Nãaŋmɩn wɩ̃ɛfʋ nyã pɔ.
44013044	A Pɛ̃nfʋ Bɩbir na lɛ wa ta, a tẽdẽme yɔɔ jie tɩ lɔ̃ɔn taa na wõ a sɩ Soro 'yɛr.
44013045	Lɛ a Juu nɩbɛ na nyɛ a nɩyɔɔ ba nyãna, nyuur kpɛ ba naa ka ba tʋrɔ chɩrɛ nɩ lɛ a Pɔɔl na 'yɛrɛ.
44013046	Ka a Pɔɔl nɩ a Banabasɩ ba jo ba dãbɩ̃ɛ ɛ, tɩ 'yɛr kʋ ba, "Sɩn 'lɔ, sɩn den nie 'yɛr a Nãaŋmɩn 'yɛr kʋ yɩ. Tɩchɛ yɩn ben tɔr bar na yaa kaa a yɩ mɩ̃ɛ ɩka yɩ sɛɛn naa a nyɛvʋr na ba tara baarfʋ ɛ, pʋ̃pãanyã 'lɔ sɩn lɩɛb chen a bala na ba ɩ a Juu nɩbɛ sɛ̃.
44013047	Nɩtɔ̃ lɛ a sɩ Soro kpãkpãan sɩ ɩka sɩ ɩ, 'Ɩn maal fʋ naa ka fʋ ɩ chãa kʋ a bala na ba ɩ a Juu nɩbɛ ɛ, ka fʋn chiin a faafʋ 'yɛr tɩ tãn a tẽe baaraa.' "
44013048	A lɛ a bala na ba ɩ a Juu nɩbɛ ɛ, na wõ a 'yɛr ba pʋɔ pɛl naa ka ba de 'yɔ̃ɔfʋ kʋ a sɩ Soro 'yɛr, ka a bala jaa a Nãaŋmɩn na ir ɩka ba nyɛ a nyɛvʋr na ba tara baarfʋ ɛ, sɔɔ de.
44013049	Ka a sɩ Soro 'yɛr yaar a paal 'lɔ wʋ jaa.
44013050	Tɩchɛ ka a Juu nɩbɛ dam a pɔbɔ bala na turo a Juu nɩbɛ puorfʋ tɩ ba ɩ a Juu nɩbɛ ɛ, nɩ a tẽe nɩdierbe 'yɔ̃ɔ ka ba dii a Pɔɔl nɩ a Banabasɩ bar a paal 'lɔ pɔ.
44013051	Ka ba pɩ̃pɩ̃ a ba gbɛɛ tã-uul 'yɔ̃ɔ ba ka a wiil ɩka Nãaŋmɩn na ge ba naa tɩ na ba chen a Ikoniyum.
44013052	Ka a nʋ̃ɔ kpɛ a poturbo bala ka ba sɛɛn a Nãaŋmɩn Sɩɛ.
44014001	Be a Ikoniyum lɛ a Pɔɔl nɩ a Banabasɩ ma chen a Juu nɩbɛ lɔ̃ɔfʋ jie, be lɛ ba man a 'yɛr jaa nɛ nɛ nɛ ka a nɩyɔɔ bamɩne na ɩ a Juu nɩbɛ nɩ a bala na ba ɩ a Juu nɩbɛ ɛ, sɔɔ de a 'yɛr.
44014002	Tɩchɛ ka a Juu nɩbɛ bala na ba sɔɔ de ɛ, dam a bala na ba ɩ a Juu nɩbɛ ɛ, sɔ̃ɔ a ba tɩɛr ka baa bara a yɛɛr ɛ.
44014003	Pɔɔl nɩ a Banabasɩ jɛ̃n a be na ba kor bɩ̃lãa, na ba 'yɛrɛ a sɩ Soro 'yɛr ba joro dãbɩ̃ɛ ɛ, ka a sɩ Soro mɩ̃ɛ wiil ɩka a wʋ wɩ̃ɛfʋ 'yɛr ɩn yelmɩ̃ɛ na wʋ sʋ̃ʋ ba a ba tʋ̃ɔ tʋ̃ yelwiilsɩ nɩ nɛ'maa tʋ̃mɔ̃.
44014004	Ka a tẽdẽme ŋma jiir ayi, a bamɩne pʋɔ a Juu nɩbɛ, ka a bamɩne mɩ pʋɔ a nɩtʋ̃nsɩ.
44014005	Nɛchɩrɛ lon a Juu nɩbɛ nɩ a bala na ba ɩ a Juu nɩbɛ ɛ nɩ a ba nɩbɛrɛ chara pɔ, ka ban maal Pɔɔl nɩ a Banabasɩ dɛɛr lɔb ba nɩ kʋsɩbɛ.
44014006	Tɩchɛ a ba bɔ̃ɔn na ba jo chen a tẽn anyãna na be a Likoniya paal pɔ, Lɩstɩra nɩ a Debi nɩ a tẽn ala na jilʋ̃ a be.
44014007	Be lɛ ba chɛnɛ mʋ̃ɔ nɩbir na ba mʋɔlɔ a 'yɛr nʋ̃ɔ.
44014008	A be a Lɩstɩra, dagbɛrɛ kɔ̃ɔ ben be ban lɔ̃ɔ dɔɔn ka waa chen kaa jaa ɛ.
44014009	Wʋ chɛlɛ naa lɛ a Pɔɔl na 'yɛrɛ ka a Pɔɔl kaa wʋ jaa tɩ̃ɩɩ nyɛ na wʋ bɔ̃ɔn wʋn tara sɔɔfʋ na sa.
44014010	A wʋ bʋɔl a daba 'yɛr, "Ir ara naa fʋ gbɛɛ." Ka a daba vaa ir na wʋ piel chiine.
44014011	Lɛ a nɩbɛ na wa nyɛ a lɛ a Pɔɔl na ɩ, ka ba ŋme chɛlma nɩ a Likoniya kɔkɔr pɔ, "A ŋmɩmɛ lɩɛb nɩbɛ suu wa a sɩ sɛ̃!"
44014012	Ba bʋɔlɔ naa a Banabasɩ "Jeyusɩ," na ba bʋɔlɔ a Pɔɔl mɩ "Hɛmɩsɩ," bojũu 'lɔ lɛ dɔ̃ɔ ɩ a 'yɛ'yɛrɛ.
44014013	Ka a Jeyusɩ nyã puorfʋ yir na dɔ̃ɔ ara a tẽe kõkoor bɔɔrloro waan nɩ nadai nɩ a vapuulsɩ bojũu 'lɔ nɩ a nɩyɔɔ bala bʋɔrɔ naa ɩka ba lo bɔɔr kʋ ba.
44014014	Tɩchɛ lɛ a nɩtʋ̃nsɩ, Banabasɩ nɩ a Pɔɔl na wa wõ a lɛ, ba tɔɔn a ba fuusɩ chɩɛr tɩ jo kpɛ be a nɩyɔɔ bala pɔ tɩ tãna,
44014015	"Nɩbɛ, bãa lɛ yɩ maala a lɛ? Sɩn mɩ ɩn nɩbɛ, nɩsaalba a yɩ kaar. Sɩn waan naa a 'yɛr nʋ̃ɔ nyã wa kʋ yɩ, na sɩ 'yɛrɛ yɩ ɩka, yɩ lɩɛb yi a yelpɔrsɩ anyãna pɔ, tɩ turo a Nãaŋmɩn vʋr. 'Lɔ lɛ maal a saaju, nɩ a tẽe, nɩ a man kpɛ̃ɛ, nɩ bon jaa na be be.
44014016	A kõr jaa wʋ dɔ̃ɔ bar ka nɩrɛ jaa turo a wʋ sɔr.
44014017	Tɩchɛ wʋ ma wiil a lɛ wʋn ɩ maal vɩla sʋɔ, na wʋ ma wiil a wʋ maal vɩla vɛ̃ ka a saa yi saaju waara, ka a bʋ̃bʋɔrsɩ sɔ̃ɔ mɩ be be. Wʋ ma kʋ yɩn a bʋ̃diir yɔɔ ka yɩ pʋɔ pɛl."
44014018	A 'yɛr nyãna gba ban 'yɛr, tɩchɛ a chɛnɛ na ɩ tuo ka ban ŋmaa a nɩbɛ sɔr ka ban bar a bɔɔr lofʋ.
44014019	Ka a Juu nɩbɛ bamɩne na pãa yi a Antiok nɩ a Ikoniyum wa tɔ̃n a nɩyɔɔ bala 'yɔ̃ɔ ka ba lɔb a Pɔɔl nɩ kʋsɩbɛ vu yin bar a tẽe kõkoor tɩɛr man tãa wʋ kpi naa.
44014020	Tɩchɛ ka a Nãaŋmɩn puorbo tɩ ŋmaa jilʋ̃ wʋ ara nɩ ka wʋ ir kpɛ a tẽe pɔ. A wɛr na wa chaar ka 'lɔ naa Banabasɩ chen a Debi.
44014021	Be lɛ ba tɩ mʋɔl a 'yɛr nʋ̃ɔ a tẽe 'lɔ pɔ, ka a nɩyɔɔ jaa sɔɔ turo a Yesu. A ba pãa lɩɛb chen a Lɩstɩra, Ikoniyum nɩ a Antiok,
44014022	tɩ mʋlɔ a pupuorbiir 'yɔ̃ɔn ba ɩ̃kpɩ̃ɛn ka ba ara nɩ yelmɩ̃ɛ a sɔɔfʋ pɔ, na ba 'yɛrɛ, "Dɔɔyɛ yɔɔ pɔ lɛ sɩn tu tɩ kpɛ a Nãaŋmɩn nãalʋ̃ʋ pɔ."
44014023	Pɔɔl nɩ a Banabasɩ ir nɩdierbe kʋ ba a ba kaara a puorfʋ dẽme ɩ̃sʋɔ jaa. Ba gal kɔ̃ na ba sʋɔr Nãaŋmɩn tɩ de ba 'yɔ̃ɔ a sɩ Soro ban sɔɔ nũu pɔ.
44014024	Ba kpɛ̃n tala a Pisidiya, ba wa ta naa Pamfiliya,
44014025	ban wa mʋɔl a 'yɛr a Perga, ba suun chen be a Ataliya.
44014026	Be a Ataliya lɛ ba yi tɩ kpɛ a gboro chen a Antiok. Be lɛ ba dɔ̃ɔ de ba 'yɔ̃ɔ a Nãaŋmɩn nũu pɔ ka wʋ sʋ̃ʋ ba, a ba tʋ̃ɔ a tʋ̃mɔ̃ a be tʋ̃ baar.
44014027	Ban tɩ tara jaa lɛ ba bʋɔl a pupuorbiir lɔ̃ɔ taa na ba man a lɛ jaa a Nãaŋmɩn na de ba tʋ̃n nɩ a lɛ mɩ wʋn yuo sɔr kʋ a bala na ba ɩ a Juu nɩbɛ ɛ, ka ba tʋ̃ɔ sɔɔ de.
44014028	Ba jɛ̃n a be kor bɩ̃lãa nɩ a poturbo.
44015001	Nɩbɛ bamɩne yin be a Judiya suun wa a Antiok wa wile a yɛɛr 'yɛrɛ, "Yɩn baa sɔɔ ka ba ŋmaa yɩ a yʋɔr nɩtãa lɛ a Mosesɩ na bin ɛ, yɩ kʋ̃ nyɛ faafʋ ɛ."
44015002	A anyãna vɛ̃ naa ka a Pɔɔl nɩ a Banabasɩ nɩ a nɩbɛ mĩi 'yɔ̃ɔ taa ka a ɩ nɛchɩrɛ. Be lɛ a ba ir Pɔɔl nɩ a Banabasɩ nɩ a pupuorbiir bamɩne 'yɔ̃ɔ ɩka ba chen a Jerusalɛm tɩ nyɛ a nɩtʋ̃nsɩ nɩ a nɩbɛrɛ nɩ a 'yɛr nyãna.
44015003	A pupuorbiir na wa bar ba a sɔr, ba chen tɩ yi a Fonisiya nɩ a Samariya na ba man a lɛ a bala na ba ɩ a Juu nɩbɛ ɛ, na lɩɛb puoro a Nãaŋmɩn. Ka a yɛɛr ba jaa pʋɔ pɛl nɩ a 'yɛr nyã.
44015004	Ban wa ta Jerusalɛm, a pupuorbiir nɩ a nɩtʋ̃nsɩ nɩ a nɩbɛrɛ de ban nuur ayi, ka ba man a lɛ jaa a Nãaŋmɩn na de ba tʋ̃n.
44015005	Ka a pupuorbiir bamɩne na chɛnɛ tara a Farasee wiilfʋ ir ara tɩ 'yɛr, "A nɩyor banyãna, a sɛɛ naa ka ban ŋma a ba yɔɩ na ba tu a lɛ a Mosesɩ na bin."
44015006	A nɩtʋ̃nsɩ nɩ a nɩbɛrɛ lɔ̃ɔn taa na ban guor a 'yɛr nyãna.
44015007	A lɛ ban mana taa tɩ ta sɔ̃ɔ, Pita ir 'yɛr kʋ ba, "Yɛɛr, yɩ bɔ̃ɔ naa ɩka sɔ̃ɔ kɔ̃ɔ Nãaŋmɩn ir man a yɩ pɔ, ka a bala na ba sɩ a Juu nɩbɛ ɛ, mɩ na wõ a faafʋ 'yɛr nʋ̃ɔ 'yɛr yi a n nɛɛ pɔ, na ba sɔɔ de.
44015008	Nãaŋmɩn na bɔ̃ɔ nɩrɛ jaa nyãa lɛ wiil ɩka wʋ sɔɔn de ba na wʋ kʋ ba a wʋ Sɩɛ nɩtãa lɛ wʋn kʋ sɩ.
44015009	Waa maal a sɩn nɩ a bala ka sɩ tɛɛ taa ɛ, wʋ pɛɛn a ba nyãa ban sɔɔ jũu.
44015010	A lɛ jũu, bãa 'yɔ̃ɔ lɛ yɩ mʋɔrɔ ɩka yɩ bɛɛr Nãaŋmɩn kaa, na yɩ tuo a poturbo tuor a sɩ sãakpãmɩne na ba dɔ̃ɔ tʋ̃ɔ tuo ɛ?
44015011	Kai, sɩn sɔɔ naa ɩka a tu naa a sɩ Soro Yesu wɩ̃ɛfʋ jũu lɛ sɩ nyɛ faafʋ nɩtãa a bala kaar."
44015012	Ka a nɩyɔɔ bala na duo ɩ jaa gbulo, tɩ chɛlɛ a lɛ a Pɔɔl nɩ a Banabasɩ na mana a yelfɛrsɩ nɩ a nɛ'maa tʋ̃mɔ̃ a Nãaŋmɩn na de ba tʋ̃n a bala na ba ɩ a Juu nɩbɛ bala pɔ.
44015013	Ban wa 'yɛr baar ka a Jemesɩ mɩ 'yɛr, "Yɛɛr, yɩ chɛlɛ ka.
44015014	Simon man kʋ sɩ a lɛ a Nãaŋmɩn na dɔ̃ɔ tɩɛrtɔ a bala na ba ɩ a Juu nɩbɛ ɛ ɩka wʋn ir nɩbɛ a ba pɔ, kʋ a wʋ mɩ̃ɛ.
44015015	Ka a lɛ na dɔ̃ɔ sɛb a Nãaŋmɩn gãn pɔ nɩ a 'yɛr nyã ɩ yelmɩ̃ɛ.
44015016	'A anyã puor, ɩn lɩɛb tɩ mɛ a Nãa David yir 'lɔ na lo. Ɩn mɛn a 'lɔ na ŋmɛr, naa lɛ maal wʋ.
44015017	Ka a nɩbɛ bala na chɛ pãa na yɔ bɔ a Soro nɩ a bala na ba ɩ a Juu nɩbɛ ɛ na bʋɔlɔ a n yuor, lɛ lɛ a sɩ Soro 'yɛr na maal a yele anyãna,'
44015018	ka ba bɔ̃ɔn a kõr jaa jaa.
44015019	"Maa 'yɛr nɩ nyã ɩka sɩ ta vɛ̃ ka a ɩ tuo kʋ a nɩyor banyãna na lɩɛrɛ waara a Nãaŋmɩn sɛ̃ ɛ.
44015020	Tɩchɛ yɩ ɩ a sɩ sɛb kʋ ba ɩka yaa, ba taa dire tɩɩ bon ɛ, na ba taa sɛ̃nɛ ɛ, dʋ̃ɔ na var kpi ba taa ɔɔrɔ ɛ, na ba taa ɔɔrɔ jɩ̃ɩ ɛ.
44015021	Bojũu, lɛ lɛ a Mosesɩ bin a nɛɛ ka a Juu nɩbɛ ma mʋɔlɔ a 'yɛr nyãna a tẽn a jaa ka ba mɩ ma kar naa a ba lɔ̃ɔfʋ jiir a Pɛ̃nfʋ Bɩbir Daar jaa."
44015022	Ka a nɩtʋ̃nsɩ nɩ a nɩbɛrɛ lɔ̃ɔn a pupuorbiir ba jaa pãa kaa ir nɩbɛ a ba pɔ, ka ban 'matãan a Pɔɔl nɩ a Banabasɩ tʋ̃ ka ba chen a Antiok. Judas ban bʋɔlɔ Basabasɩ nɩ Silasɩ lɛ ba ir, a nɩbɛ ayi banyãna mɩ dɔ̃ɔ ɩ nɩbɛrɛ pʋɔ a yɛɛr.
44015023	Bala lɛ ba tʋ̃n a gãn nyãna, "A sɩn nɩtʋ̃nsɩ nɩ a nɩbɛrɛ na ɩ a yɩ yɛɛr puor naa a yɩn na ba ɩ a Juu nɩbɛ ɛ, na ɩ a sɩ yɛɛr be a Antiok nɩ a Siriya nɩ a Sɩlɩsɩya paal pɔ.
44015024	Sɩ wõn a bamɩne na yi a sɩ sɛ̃ sɩn ba kʋ ba sɔr ɛ, tɩ vuro yɩ dɔ̃ɔnɔ̃ nɩ yɩ 'yɛrɛ.
44015025	Ala lɛ so ka sɩ jaa sɔɔ ir nɩbɛ bamɩne tʋ̃ ka ban wa a yɩ sɛ̃, 'matãan a sɩ barmɩne Pɔɔl nɩ a Banabasɩ,
44015026	a nɩbɛ banyãna lɛ sɔɔ kũu a sɩ Soro Yesu Kɩrɩsɩto yuor jũu.
44015027	A lɛ jũu lɛ sɩ tʋ̃n a Judas nɩ a Silasɩ ka ban tɩ man a ba nɛɛ a lɛ sɩn sɛb.
44015028	A vɩɛlɛ na kʋ a Nãaŋmɩn Sɩɛ nɩ a sɩn mɩ sɛ̃, ka sɩ kʋ̃ lɛ tuo yɩ tuor dɔɔl a anyãna ju ɛ.
44015029	Yɩ taa dire tɩɩ bon ɛ, yɩ taa ɔɔrɔ jɩ̃ɩ ɛ, na yɩ taa ɔɔrɔ dʋ̃ɔ na var kpi nʋ̃n ɛ, bɩɩ sɛ̃nɛ ɛ. Yɩ mɔ̃ na yɩ nyɔɔ yɩ mɩ̃ɛ a yelsɩ anyãna pɔ. Yɩ jɛ̃ vɩla."
44015030	Ban wa bar a Pɔɔl, nɩ a Banabasɩ, nɩ a Judas nɩ a Silasɩ sɔr, ka ba suu chen be a Antiok, be lɛ ba tɩ lɔ̃ɔ taa a bala na puoro ba jaa na ba de a gãn kʋ ba.
44015031	A nɩbɛ na wa kar a gãn a 'yɔ̃ɔ ban ɩ̃kpɩ̃ɛn ka ba pʋɔ pɛl.
44015032	Judas nɩ a Silasɩ mɩ na ɩ a Nãaŋmɩn 'yɛ'yɛrbɛ 'yɛr 'yɛr yɔɔ 'yɔ̃ɔn a yɛɛr ɩ̃kpɩ̃ɛn.
44015033	Ban wa jɛ̃ a be kor bɩ̃lãa, ka a yɛɛr lɛ bar ba sɔr nɩ nyã'maar ka ba lɩɛb chen a bala na tʋ̃ ba sɛ̃.
44015035	Tɩchɛ ka a Pɔɔl nɩ a Banabasɩ jɛ̃ be a Antiok, be lɛ a bala nɩ a ba taaba bamɩne wile tɩ mʋɔlɔ a sɩ Soro 'yɛr.
44015036	A mɩn lɛ wa kor bɩ̃lãa ka a Pɔɔl 'yɛr kʋ a Banabasɩ, "Vɛ̃ ka sɩ lɛ chen tɩ piir a yɛɛr kaa a tẽn ala pɔ sɩn mʋɔl a sɩ Soro 'yɛr na sɩ kaa ŋmɩnɛ lɛ ba irɛ."
44015037	Ka a Banabasɩ bʋɔrɔ ɩka wʋ de a Jɔɔn Maakɩ ka ba 'mataa chen.
44015038	Tɩchɛ ka a Pɔɔl ba tɩɛr ɩka a ba tara sɔr ɛ, bojũu wʋ dɔ̃ɔ bar ba be a Pamfiliya ba lɛ pɔɔ ba chen a tʋ̃mɔ̃ jie ɛ.
44015039	Be lɛ ba tãn tãn taa na ba ŋma dẽdẽme, ka a Banabasɩ de a Jɔɔn Maakɩ na wʋ kpɛ̃n a gboro chiin be a Sipurusɩ.
44015040	Tɩchɛ ka a Pɔɔl mɩ ir a Silasɩ ka a yɛɛr de ba 'yɔ̃ɔ a sɩ Soro nũu pɔ, ka wʋn sʋ̃ʋ ba.
44015041	Wʋ tun a Siriya nɩ a Sɩlɩsɩya 'yɔ̃ɔnɔ̃ a bala na puoro ɩ̃kpɩ̃ɛn.
44016001	Pɔɔl tɩ chen a Debi na wʋ tɩ po chen a Lɩstɩra, be lɛ wʋ tɩ nyɛ a pupuoro ɩ̃sʋɔ ban bʋɔlɔ Timoti ka a wʋ ma ɩ Juu nɩrɛ na wʋ puoro, tɩchɛ ka a wʋ sãa ba ɩ a Juu nɩrɛ ɛ.
44016002	Ka a yɛɛr na be a Lɩstɩra nɩ a Ikoniyum pʋr a Timoti yovɩla.
44016003	A Pɔɔl bʋɔrɔ ɩka wʋ tara wʋ 'mataa chiine na wʋ ŋmaa wʋ a yʋɔr, bojũu a Juu nɩbɛ na kpɩɛrɛ a be bɔ̃ɔn naa a Timoti sãa na ba ɩ a Juu nɩrɛ ɛ.
44016004	A lɛ ban lʋɔrɔ a tẽn, lɛ mɩ lɛ ba mana kʋrɔ ba lɛ a nɩtʋ̃nsɩ nɩ a nɩdierbe na be a Jerusalɛm na 'yɛr bin ka nɩbɛ ba turo.
44016005	Ba 'yɔ̃ɔn a pupuorbiir ɩ̃kpɩ̃ɛn ka a nɩbɛ mɩ waara pʋɔrɔ bɩbir jaa.
44016006	Pɔɔl nɩ a wʋ taaba tun a Fɩrgɩya nɩ a Galatiya paal pɔ, ka a Nãaŋmɩn Sɩɛ ŋmaa ba sɔr a ba taa mʋɔlɔ a 'yɛr a be a Asɩya ɛ.
44016007	Ban wa gbʋr a Misiya wɛr pɔ, ba ta mʋɔrɔ naa ɩka ba chen a Bitiniya tɩchɛ a Nãaŋmɩn Sɩɛ ba kʋ ba sɔr ɛ.
44016008	A ba vɩɛ a Misiya bar tɩ suu chen be a Toroyas.
44016009	A tɩ̃sɔɔ lɛ a Pɔɔl nyɛ jãna pɔ, daba na yi Masedonɩya ara sʋɔrɔ wʋ 'yɛrɛ, "Gɔ̃ɔ wa ka a Masedonɩya wa sʋ̃ʋ sɩ."
44016010	Pɔɔl na nyɛ a nyɛfʋ nyãna, sɩ ir chɔɔr a lɛ nɛ na sɩ chen a Masedonɩya, na sɩ bɔ̃ɔn ɩka Nãaŋmɩn lɛ bʋɔl sɩ a sɩ tɩ mʋɔl a wʋ 'yɛr nʋ̃ɔ kʋ ba.
44016011	A Toroyas sɩn yi tɔ̃ɔ kpɛ a gboro a dẽdẽe a lɛ nɛ chen a Samotɩrasɩ, ka a wɛr na wa chaar, sɩ tãn a Neapolis.
44016012	Be lɛ sɩ yin gbɛɛ chiin a Filipai, Worom dẽme lɛ dɔ̃ɔ kpɩɛrɛ a be na wʋ mɩ ɩ a Masedonɩya jikpɛ̃ɛ, be lɛ sɩ jɩ̃nɛ maal ber aŋmɩnɛ jaa.
44016013	A Pɛ̃nfʋ Bɩbir Daar, sɩ yin a tẽe pɔ suu a põn pɔ, be lɛ sɩ tɩɛr ɩka sɩn nyɛn jie ban ma sʋɔrɔ Nãaŋmɩn. Sɩ jɩ̃nɛ naa be na sɩ piel 'yɛrɛ 'yɛr kʋrɔ pɔbɔ na lɔ̃ɔ a be.
44016014	A pɔbɔ banyãna na chɛlɛ ɩ̃sʋɔ yuor din Lidiya na yara fɔjɩɩr, na wʋ yi a Tayatira tẽe pɔ, wʋ mɩ puoro naa Nãaŋmɩn. A sɩ Soro yuon a wʋ tɩɛr ka wʋ sɔɔ de a lɛ a Pɔɔl na 'yɛr.
44016015	'Lɔ nɩ a wʋ yir dẽme ba jaa na wa so a Nãaŋmɩn kʋ̃ɔ, wʋ bʋɔl sɩ naa a sɩ wa a wʋ yir a wʋ wa 'yɛr, "Ala ɩ yɩ sɔɔ naa ɩka n sɔɔn de a sɩ Soro, sɩrɛ jaa yɩ wa jɛ̃ a n yir." Lɛ lɛ wʋ mʋlɔ sɩ.
44016016	Daar kɔ̃ɔ sɩn lɛ chiine a jie 'lɔ̃nɔ̃ a Nãaŋmɩn sʋɔrfʋ jie, sɩ tuor gbãgbapɔɔbile na tara a sɩdɛɛr na wʋ ma 'yɛrɛ yele na ɩ daar kɔ̃ɔ. A lɛ wʋn 'yɛrɛ na wʋ nyɛrɛ libiyɔɔ kʋrɔ a bala na so wʋ.
44016017	Ka a pɔɔbile nyãna turo a Pɔɔl na wʋ turo sɩ tãna 'yɛrɛ, "A nɩbɛ banyãna ɩ naa a Nãaŋmɩn nyã na be saaju tʋ̃tʋ̃nbɔ na ba wile yɩ a faafʋ sɔr."
44016018	Lɛ lɛ a pɔɔbile mar bɩbir jaa ka a Pɔɔl wa vʋʋr faa tɩ lɩɛb 'yɛr kʋ a sɩɛ 'lɔ na be a pɔɔbile pɔ ɩka, "Yesu Kɩrɩsɩto yuor pɔ, n 'yɛr kʋ fʋ ɩka fʋ wa yi a pɔɔbile pɔ." Ajienaa ka a sɩɛ yi tɩchɛ wʋ bar.
44016019	A pɔɔbile sorbo na wa bɔ̃ɔn ɩka baa lɛ nyɛrɛ tɔ̃nɔ̃ a pɔɔbile sɛ̃ ɛ, ba nyɔɔn a Pɔɔl nɩ a Silasɩ tɔɔ chiin be a daa pɔ a nɩbɛrɛ niem.
44016020	Ba chiin ban tɩ kʋ a 'yɛr tɔɔrbɔ tɩ 'yɛr, "A nɩbɛ banyãna ɩ naa a Juu nɩbɛ na ba wa kpɛ dɔ̃ɔnɔ̃ sɩ a tẽe.
44016021	Ba tara na yelsɩ kɔ̃ɔ an ba tara sɔr kʋ a sɩn Worom nɩbɛ a sɩn sɔɔ bɩɩ maal ɛ."
44016022	Ka a nɩyɔɔ bala ir pʋɔ na baa bara a Pɔɔl nɩ a Silasɩ ɛ, ka a 'yɛr tɔɔrbɔ vɛ̃ ka ba yaar a Pɔɔl nɩ a Silasɩ fuusɩ bar tɩ 'yɔ̃ɔ a ba fɔb ba.
44016023	A lɛ ban wa fɔb ba sɛɛ, ba nyɔɔr ban 'yɔ̃ɔ a pɔɔfʋ die pɔ, tɩ 'yɛr kʋ a 'lɔ na guro a pɔɔfʋ die, a wʋ bɔ̃ɔ kaara ba.
44016024	Wʋn wõ a nɩtɔ̃, wʋ tɩɛ ban 'yɔ̃ɔ a die 'lɔ na be a sãlsɔɔ tɩ lũ a ba gbɛɛ mar daa.
44016025	A tɩ̃sɔɔ bɩ̃ɩn lɛ a Pɔɔl nɩ a Silasɩ sʋɔrɔ Nãaŋmɩn, na ba yiele nɩ a Nãaŋmɩn yiel, ka a ba taaba ban lɔ̃ɔ pɔɔn ba chɛlɛ.
44016026	Ajienaa ka a tẽe dam kpɛ̃ɔ jaa, ka a pɔɔfʋ yir par kparaa mɩ dam. Ka a pɔɔfʋ der dɔ̃dɔɩ yuo yuor a jaa, ka nɩrɛ jaa bɔ̃jɔrma ban lũn wʋ for for.
44016027	Ka a 'lɔ na guro a pɔɔfʋ die jɛɔ ir na wʋ nyɛ a lɛ a pɔɔfʋ der dɔ̃dɔɩ na yuor, ka wʋ vʋ̃ɔ sɔɔ ɩka wʋ kʋ̃n wʋ mɩ̃ɛ, bojũu wʋ man tãa a pɔɔfʋ dẽme yin jo.
44016028	Tɩchɛ ka a Pɔɔl tãn, "Ta ge fʋ mɩ̃ɛ ɛ, sɩ jaa ben ka."
44016029	A wʋ bʋɔl a ba waan fɩ̃tɩn wa kʋ wʋ a wʋ pɔɔ kpɛ̃n be a die pɔ, na wʋ tɩ lo gbur dumo mɩrɛ a Pɔɔl nɩ a Silasɩ niem.
44016030	Tɩ pãa ir tara ba yin tɩ sʋʋr, "Nɩbɛrɛ, ŋmɩnɛ lɛ ɩn ɩrɛ wa nyɛ faafʋ?"
44016031	A ba 'yɛr kʋ wʋ, "Sɔɔ de a sɩ Soro Yesu, fʋ̃ʋ nɩ a fʋ yir dẽme na nyɛn faafʋ."
44016032	Be lɛ ba pãa 'yɛr a sɩ Soro 'yɛr kʋ wʋ nɩ a bala jaa na be a wʋ yir.
44016033	A sɔ̃ɔ 'lɔ̃nɔ̃ lɛ a pɔɔfʋ die guguro de ba yin a tɩ̃sɔɔ 'lɔ̃nɔ̃ na wʋ tɩ pɛɛ a ba natɩɛ tɩchɛ a ba mɩ tɔ̃ɔ so a 'lɔ nɩ a wʋ yir dẽme ba jaa a Nãaŋmɩn kʋ̃ɔ.
44016034	Ka a pɔɔfʋ die guguro tara ba kpɛ̃n a wʋ yir tɩ maal bʋ̃diir kʋ ba, ka nʋ̃ɔ kpɛ a wʋ yir dẽme, bojũu 'lɔ nɩ a wʋ yir dẽme ba jaa sɔɔn de a Nãaŋmɩn.
44016035	Wɛr na wa chaar a 'yɛr tɔɔrbɔ ir a ba tʋ̃tʋ̃nbɔ tʋ̃ na ba 'yɛr kʋ ba, "Yɩ chen tɩ 'yɛr kʋ a 'lɔ na guro a pɔɔfʋ die ɩka, a wʋ yuo a dɔɔr bala bar."
44016036	Ka a pɔɔfʋ die guguro 'yɛr kʋ a Pɔɔl, "A 'yɛr tɔɔrbɔ tʋ̃n ɩka n yuo a fʋ̃ʋ nɩ a Silasɩ bar. A lɛ pʋ̃pãanyã yɩn tʋ̃ɔ chiine, yɩ chiine nɩ nyã'maar."
44016037	Tɩchɛ ka a Pɔɔl 'yɛr kʋ a bala ban tʋ̃, "Chãa pɔ jaa lɛ ba vɛ̃ a ba fɔb sɩ, baa tɔɔr a sɩ 'yɛr ɛ, sɩ gba ɩ naa a Worom dẽme tɩ ba 'yɔ̃ɔ sɩ a pɔɔfʋ die pɔ. Pʋ̃pãanyã a ba lɛ bʋɔrɔ ɩka ba sɔɔl yuo sɩ bar? Bala mɩ̃ɛ ba wa yuo sɩ bar."
44016038	A tʋ̃tʋ̃nbɔ na tɩ man a lɛ kʋ a 'yɛr tɔɔrbɔ, ban wa wõ ɩka a Pɔɔl nɩ a Silasɩ ɩ naa Worom dẽme, dãbɩ̃ɛ kpɛ ba naa.
44016039	Ka a bala mɩ̃ɛ pãa chen tɩ 'maal ba yin a pɔɔfʋ die pɔ, tɩ sʋɔr ba ɩka ba yi a tẽe 'lɔ pɔ.
44016040	Pɔɔl nɩ a Silasɩ na wa yi a pɔɔfʋ die pɔ, ba chen a Lidiya yir, be lɛ ba tɩ tuor a yɛɛr ka ba 'yɔ̃ɔ ba ɩ̃kpɩ̃ɛn tɩ pãa yi a be chen.
44017001	Ba tun a Amfipolis nɩ Apoloniya na ba wa a Tɛsalonika, be lɛ a Juu nɩbɛ lɔ̃ɔfʋ yir be.
44017002	Lɛ a Pɔɔl na ma irɛ lɛ wʋ chen be a lɔ̃ɔfʋ yir, Pɛ̃nfʋsɩ gbɛɛ ata jaa lɛ wʋ kpɛ a be ka a 'lɔ nɩ a bala vɩɛrɛ a Nãaŋmɩn gãma.
44017003	Wʋ mana na wile a lɛ an sɛɛ a Nɩ-iraa na di dɔɔyɛ tɩ na wʋ ir a kũu pɔ ɩ vʋr, "A Yesu nyãna ɩn ben 'yɛrɛ a wʋ 'yɛr, lɛ ɩ a Nɩ-iraa."
44017004	Ka a Juu nɩbɛ bamɩne sɔɔ a lɛ na ba pʋɔ a Pɔɔl nɩ a Silasɩ, 'matãan a bala na ba ɩ a Juu nɩbɛ na dɔ̃ɔ puoro a Nãaŋmɩn lɔ̃ɔn pɔɔ 'yɔ̃ɔnsɩ.
44017005	Tɩchɛ ka a nyuur kpɛ a Juu nɩbɛ, ka ba bɔ a ba taaba nɩbomo be a daa pɔ lɔ̃ɔ taa, na ba piel gɔ̃mɔ̃ be a tẽe pɔ. Ba tɩ sɛɛn a Jason yir bʋɔrɔ a Pɔɔl nɩ a Silasɩ ɩka ba yin chiin ba a nɩyɔɔ bala niem.
44017006	Tɩchɛ ban ba wa tɩ nyɛ ba ɛ, ba nyɔɔn a Jason nɩ a yɛɛr bamɩne chiin a tẽe nɩbɛrɛ niem tɩ tãna 'yɛrɛ. "A dɔɔr banyãna lɛ dɔ̃ɔnɔ̃ a wɛr wʋ jaa, ba wa tãn ka pʋ̃pãanyã
44017007	ka a Jason tuor de ba 'yɔ̃ɔ a wʋ yir. Ba sɔ̃ɔnɔ̃ naa a Nãa Siisa chire na ba 'yɛrɛ ɩka nãa ɩ̃sʋɔ ben be ban bʋɔlɔ Yesu."
44017008	A lɛ a tẽe nɩbɛrɛ nɩ a nɩyɔɔ bala na wõ a 'yɛr nyãna, a dam ba naa.
44017009	A ba pãa 'yɔ̃ɔ a Jason nɩ a yɛɛr bala a ba yab libie tɩ ba bar ba sɔr.
44017010	A lɛ a wɛr na wa tɔ̃ɔ sɔb, ka a yɛɛr bar a Pɔɔl nɩ Silasɩ sɔr ka ba chen be a Beriya. Ban tɩ ta, ba chen be a Juu nɩbɛ lɔ̃ɔfʋ yir.
44017011	A Juu nɩbɛ bala na be a Beriya ɩn chɛchɛlbɛ gar a bala na be a Tɛsalonika, bojũu ba den a 'yɛr nɩ chɩlfʋ na ba vɩɛrɛ a Nãaŋmɩn gãma kaara bɩbir jaa ɩka ba kaa lɛ a Pɔɔl na 'yɛrɛ ɩn yelmɩ̃ɛ bɩɩ.
44017012	A Juu nɩbɛ yɔɔ jie sɔɔn de a 'yɛr lɔ̃ɔn a bala na ba ɩ Juu nɩbɛ dɔɔr yɔɔ jie, nɩ a pɔɔ 'yɔ̃ɔnsɩ bamɩne yɔɔ jie.
44017013	A Juu nɩbɛ na be a Tɛsalonika na wa bɔ̃ɔn ɩka a Pɔɔl ben a Beriya mʋɔlɔ a Nãaŋmɩn 'yɛr, ba chen a be tɩ chãgbala a nɩbɛ dɔ̃ɔnɔ̃ nɩ ba.
44017014	Ka a yɛɛr mɩ tɔ̃ɔ 'yɔ̃ɔ a Pɔɔl a man sɔr a wʋ chen, tɩchɛ ka a Silasɩ nɩ a Timoti 'lɔ jɛ̃ be a Beriya.
44017015	A nɩbɛ bala na bɩɛl a Pɔɔl ba tɩ tãn wʋn a Atensɩ, bala lɛ wʋ lɩɛb tʋ̃ ɩka a Silasɩ nɩ a Timoti a ba wa fɔɔ a wʋ sɛ̃.
44017016	A lɛ wʋn chɛnɛ chɛlɛ ba be a Atensɩ, suur wa tɩ kpɛ wʋ naa a lɛ wʋn nyɛ a tẽe na sɛɛn a tɩbɛ.
44017017	Lɛ lɛ 'lɔ nɩ a Juu nɩbɛ nɩ a Greek bala na puoro a Nãaŋmɩn ma mana taa be a ba lɔ̃ɔfʋ yir, nɩ a bala wʋn ma pɔɔ a daa pɔ bɩbir jaa nɩ nɩrɛ jaa wʋn tuor.
44017018	Ka a bɔ̃bɔ̃ɔnbɔ bamɩne na yi a Epikuriya nɩ a Sɩtoyik gbul pɔ piel chɩrɛ nɩ a Pɔɔl. Ka a bamɩne sʋrɔ, "Bo lɛ a dabʋlɔbʋlɔ nyãna ara 'yɛrɛ?" Ka a bamɩne mɩ 'yɛrɛ, "Ŋmɩn sãansɩ kɔ̃ɔ 'yɛr lɛ wʋ 'yɛrɛ." Ba 'yɛrɛ naa nɩtɔ̃ bojũu, Pɔɔl mʋɔlɔ naa a Yesu 'yɛr nʋ̃ɔ nɩ a kũu pɔ irfʋ 'yɛr.
44017019	Be lɛ ba pãa bʋɔl wʋ chiin be a lɔ̃ɔfʋ jie a Areyopagusɩ na ba 'yɛr, "Fʋn tʋ̃ɔ wiil sɩ a fʋ wiil paalaa nyãna fʋn wile a sɩ bɔ̃ɔ bɩɩ?
44017020	'Yɛr sãan lɛ a nyã fʋn waan a sɩ wõnõ na sɩ bʋɔrɔ ɩka sɩ bɔ̃ɔ a par."
44017021	Atensɩ dẽme ba jaa lɔ̃ɔn a sãanba na kpɩɛrɛ a be, baa tara tʋ̃mɔ̃ lɛ pʋɔ a 'yɛr paalaa ban ma 'yɛrɛ na ba chɛlɛ nɩ yelpaalaa na ɩrɛ.
44017022	Lɛ lɛ a Pɔɔl pãa ir a nɩbɛ na lɔ̃ɔ a Areyopagusɩ na wʋ 'yɛr, "Atensɩ dɔɔr, n nyɛn bɔ̃ɔn yɩn nʋ̃ ŋmɩmɛ puorfʋ.
44017023	Bojũu ɩn yʋɔrɔ kaara a yɩ tɩbɛ jiir, n tɩ nyɛn a bɔɔr lofʋ jie ɩ̃sʋɔ yɩn sɛb 'yɔ̃ɔ, ŊMƖN 'LƆ SƖN BA BƆ̃Ɔ Ɛ. A Nãaŋmɩn 'lɔ gba yɩn mɩ̃ɛ na puoro tɩ ba bɔ̃ɔ wʋ ɛ, 'lɔ lɛ n waan ɩka n wa mʋɔl kʋ yɩ.
44017024	"A Nãaŋmɩn 'lɔ na maal a wɛr nɩ a bomo a jaa na be a pɔ, 'lɔ lɛ ɩ a saaju nɩ a tẽe jaa Soro, na waa gãna a yie ala a nɩbɛ na mɛn a ba nuur kʋ wʋ ɛ.
44017025	Waa dɩɛl nɩrɛ nũu tʋ̃mɔ̃ ala ɩ wʋ bʋɔrɔ na bon kɔ̃ɔ ɛ, bojũu 'lɔ mɩ̃ɛ lɛ kʋ nɩrɛ nyɛvʋr, ka wʋ vʋrɔ nɩ bon jaa.
44017026	Dabʋ̃'yen pɔ lɛ wʋ tu na wʋ maal a nɩbʋrsɩ, ka ba kpɩɛrɛ a wɛr wʋ jaa. A wʋ man a sɔ̃ɔsɩ kʋ ba, nɩ a jiir ala ban na kpɩɛrɛ.
44017027	Nãaŋmɩn maal naa nɩtɔ̃ ka nɩrɛ na tʋ̃ɔ yɔbɔ wʋ, amɩne sɛ̃ ban nyɛ wʋ naa, bojũu waa jãan a sɩ ɩ̃sʋɔ jaa ɛ.
44017028	'Bojũu, a wʋ 'yɔ̃ɔ lɛ sɩ chɛnɛ na sɩ be ka a tẽe pɔ,' na sɩ yʋɔrɔ nɩtãa lɛ a yɩn mɩ̃ɛ nɩbɛ bamɩne na dɔ̃ɔ 'yɛr, 'A wʋ bibiir lɛ sɩ ɩ.'
44017029	"Sɩn ɩ a Nãaŋmɩn bibiir jũu, yɩ taa ɩ a sɩ tɩɛr ɩka a Nãaŋmɩn nyã kaara naa fɩka bon nɩrɛ na de wʋ yɛ̃ bɩɩ bɔ̃ɔfʋ mɛn, sɛlma, bɩɩ libipɩla, bɩɩ kʋsɩr kaar ɛ.
44017030	A kõr jaa 'lɔ, Nãaŋmɩn lɩɛb puor 'yɔ̃ɔ a sɩ ba bɔ̃ɔfʋ, tɩchɛ pʋ̃pãanyã 'lɔ, wʋ kpãkpãana na nɩrɛ jaa jie jaa ɩka, ba lɩɛb ba tɩɛr.
44017031	Bojũu wʋ ir bɩbir bin wʋn na de a daba 'lɔ wʋn ir, na wʋ tɔɔr a wɛr 'yɛr nɩ yeltorsɩ pɔ. Wʋ vɛ̃n ka a chaar kʋ nɩrɛ jaa wʋn sɩ̃ɩ wʋ a kũu pɔ."
44017032	Ban wa wõ a kũu pɔ irfʋ 'yɛr, bamɩne lan wuol, tɩchɛ ka bamɩne mɩ 'yɛr, "Sɩn bʋɔrɔ naa ɩka sɩ lɛ wõ a 'yɛr nyã nɩdaar."
44017033	A lɛ, Pɔɔl bar ba naa a lɔ̃ɔfʋ jie.
44017034	Tɩchɛ ka a nɩbɛ bɩ̃lãa turo a Pɔɔl na ba sɔɔ de a 'yɛr, a ba ɩ̃sʋɔ lɛ Diyonɩsɩs na ɩ a Areyopagusɩ lɔ̃ɔfʋ nɩrɛ, ka a pɔɔ ɩ̃sʋɔ mɩ na pʋɔ yuor di Damarisɩ nɩ bamɩne mɩ na pʋɔ.
44018001	A anyã puor, Pɔɔl yin a Atensɩ na wʋ chen be a Korɩntɩ.
44018002	Be lɛ wʋ tuor a Juu nɩrɛ na di Akuila na wʋ ɩ Pontus bal nɩrɛ, 'lɔ nɩ a wʋ pɔɔ Pɩrɩsɩla na yi a Itali wa a ba kor ɛ, bojũu a Nãa Kɩlaudiyus 'yɛr naa ɩka a Juu nɩrɛ jaa wʋ yi a Worom. Ka a Pɔɔl chen ɩka wʋ piir ba kaa.
44018003	Wʋ tɩ jɛ̃n a be a ba 'mataa tʋ̃nɔ̃ bojũu ba jaa bɔ̃ɔn a gãma tʋ̃mɔ̃.
44018004	A Pɛ̃nfʋ Bɩbir Daar jaa Pɔɔl ma chen a ba lɔ̃ɔfʋ yir ma tɩ 'yɛrɛ a 'yɛr bʋɔrɔ ɩka wʋ lɩɛb a Juu nɩbɛ nɩ a bala na ba ɩ a Juu nɩbɛ tɩɛr.
44018005	Lɛ a Silasɩ nɩ a Timoti na wʋ yi a Masedonɩya wa a Korɩntɩ, Pɔɔl den a wʋ sɔ̃ɔ wʋ jaa na wʋ mʋɔlɔ mana kʋrɔ a Juu nɩbɛ ɩka a Yesu lɛ a Nɩ-iraa.
44018006	Tɩchɛ ka Juu nɩbɛ 'yɛrɛ a Pɔɔl kpõkpoor 'yɛr, a wʋ pɩ̃pɩ̃ a fɔbaa 'yɔ̃ɔ ba tɩ 'yɛr kʋ ba, "A yɩ jɩ̃ɩ a lɩɛb dɔɔl a yɩ ju, a ba lɛ ɩ maa 'yɛr ɛ, an yi dɩna chiine, n chiine naa a bala na ba ɩ a Juu nɩbɛ jie."
44018007	Pɔɔl yin be a lɔ̃ɔfʋ yir na wʋ gʋɔr a daba ɩ̃sʋɔ na di Titiyusɩ Jusɩtusɩ na ba ɩ a Juu nɩrɛ ɛ na puoro ka a wʋ yir gbʋr a lɔ̃ɔfʋ yir.
44018008	Ka a Kɩrɩsɩpusɩ na ɩ a lɔ̃ɔfʋ yir nɩdiere nɩ a wʋ yir dẽme ba jaa sɔɔ de a sɩ Soro 'yɛr nɩ a Korɩntɩ dẽme yɔɔ na wõ a lɛ wʋn 'yɛr, a ba sɔɔ a wʋ so ba jaa a Nãaŋmɩn kʋ̃ɔ.
44018009	A tɩ̃sɔɔ ɩ̃sʋɔ, a sɩ Soro 'yɛr 'yɛr kʋ a Pɔɔl jãna pɔ ɩka, "Taa joro dãbɩ̃ɛ ɛ, mʋ̃ɔ nɩbir mʋɔlɔ a 'yɛr ta pɔɔ nɛɛ ɛ.
44018010	Bojũu, ɩn pʋɔ fʋ naa, nɩrɛ jaa kʋ̃ nyɔɔ fʋ bɩɩ maal fʋ dɛɛr ɛ, bojũu n chɛnɛ na tara nɩyɔɔ a tẽe nyã pɔ."
44018011	Be lɛ a Pɔɔl jɛ̃ a be a Korɩntɩ yuon gbul nɩ bʋ̃ŋmaa na wʋ wile ba a Nãaŋmɩn 'yɛr.
44018012	A sɔ̃ɔ 'lɔ̃nɔ̃ lɛ a Galio ɩ a Akaya nɩkpɛ̃ɛ, ka a Juu nɩbɛ guor taa na ba nyɔɔ a Pɔɔl chiin be a 'yɛr tɔɔrfʋ jie.
44018013	Be lɛ ba tɩ 'yɛr, "A daba nyãna lɛ bʋɔrɔ ɩka wʋ lɩɛb a nɩbɛ tɩɛr ka ba puoro Nãaŋmɩn na ba tu a lɛ a sɩ nɛbinsɩ na 'yɛr ɛ."
44018014	Ka a Pɔɔl haa nɛɛ ɩka wʋ 'yɛr 'yɛr, tɩchɛ ka a Galio 'yɛr kʋ a Juu nɩbɛ, "A yɩn, ala ta ɩ yeldɛɛr bɩɩ yelbier kɔ̃ɔ 'yɔ̃ɔ lɛ, ɩn taa 'maan ɩ̃gãn chɛlɛ.
44018015	Tɩchɛ an ben wa lɔ̃ɔ taa nɩ a yɩ 'yɛr bie nɩ yoe 'matãan a yɩ nɛbinãa yɩn mɩ̃ɛ yɩ maal, maa kʋ̃ tʋ̃ɔ a 'yɛr nyãna tɔɔr ɛ."
44018016	Lɛ lɛ wʋ vɛ̃ a ba dii ba bar be a 'yɛr tɔɔrfʋ jie.
44018017	A ba lɩɛb nyɔɔ a Sosetenesɩ na ɩ a lɔ̃ɔfʋ jie nɩkpɛ̃ɛ na ba ŋme be a 'yɛr tɔɔrfʋ yir dɔ̃dɔr nɛɛ, tɩchɛ a Galio baka ba be be ɛ.
44018018	Pɔɔl jɛ̃n be a Korɩntɩ tẽe kor bɩ̃lãa, tɩ pãa bar a yɛɛr na wʋ kpɛ a gboro chiine a Siriya ka a Pɩrɩsɩla nɩ a Akuila pɔɔ wʋ. Sɛrɛ tɩchɛ ka wʋ chen, wʋ vɛ̃n ka ba põ wʋ a ju be a Senkereya, bojũu wʋ dɔ̃ɔ põl 'yɔ̃ɔ a wʋ mɩ̃ɛ.
44018019	Ba tãn be a Efesus tẽe pɔ, ka a Pɔɔl bar a Pɩrɩsɩla nɩ a Akuila tɩ na wʋ mɩ̃ɛ chen be a lɔ̃ɔfʋ jie ka a 'lɔ naa Juu nɩbɛ tɩ mana taa.
44018020	A ba sʋɔr wʋ ka wʋ jɩ̃nɛ a be bɩ̃lãa tɩ waa sɔɔ ɛ.
44018021	Tɩchɛ wʋn wa chiine wʋ tɩr nɛɛ kʋ ba, "Ala ɩ Nãaŋmɩn wa sɔɔ naa, ɩn lɩɛb wa." Be lɛ wʋ kpɛ a gboro yi a be a Efesus tẽe pɔ.
44018022	Wʋn tɩ ta a Sisariya wʋ don be a Jerusalɛm na wʋ tɩ puor a bala na puoro, tɩ pãa suu chen a Antiok.
44018023	Pɔɔl na tɩ jɛ̃ a be a Antiok kor bɩ̃lãa, wʋ pãa yin yʋɔrɔ a Galatiya paal 'lɔ wʋ jaa nɩ a Fɩrgɩya na wʋ 'yɔ̃ɔnɔ̃ a poturbo ɩ̃kpɩ̃ɛn.
44018024	Ka a Juu nɩrɛ ɩ̃sʋɔ yuor na di Apolosɩ yin be a Aleksandiriya na wʋ wa a Efesus tẽe pɔ. Wʋ ɩ naa nɩrɛ na jãn na wʋ bɔ̃ɔ a Nãaŋmɩn gãma tɩ bɔ̃ɔ 'yɛr sʋ̃.
44018025	Apolosɩ nyã dɔ̃ɔ jãn a sɩ Soro sɔr defʋ, na wʋ 'yɛrɛ nɩ nɩbijɩɛ na wʋ wile nɩ Yesu yele ka a tor, tɩchɛ ka a ɩ Jɔɔn Nãaŋmɩn kʋ̃ɔ sofʋ tɛɛ lɛ wʋ bɔ̃ɔ.
44018026	Wʋ piel na wʋ 'yɛrɛ nɩ nyãa be a Juu nɩbɛ lɔ̃ɔfʋ yir. A Pɩrɩsɩla nɩ a Akuila na wa wõ a wʋ 'yɛr, ba bʋɔl wʋn be a ba yir na ba pãa wiil wʋ a Nãaŋmɩn sɔr jaa dẽ dẽ.
44018027	Apolosɩ wa bʋɔrɔ naa Akaya chenfʋ, ka a yɛɛr 'yɔ̃ɔ wʋ ɩ̃kpɛ̃ɔ tɩ sɛb gãn kʋ a bala na puoro a be a ba de wʋ. Wʋn tɩ ta a be a ɩn sʋ̃ʋfʋ kpɛ̃ɛ kʋ a bala a Nãaŋmɩn wɩ̃ɛfʋ na vɛ̃ ka ba sɔɔ de a Yesu.
44018028	Wʋ 'yɛr kpɛ̃ɔ jaa lɔb a Juu nɩbɛ chãa pɔ, na wʋ chɩrɛ ba yuoro nɩ a Nãaŋmɩn gãma wile ba ɩka a Yesu lɛ ɩ a Nɩ-iraa.
44019001	Lɛ a Apolosɩ na chɛnɛ be a Korɩntɩ, Pɔɔl den a mɔgɔ̃ɔ sɔr na wʋ tɩ ta a Efesus tẽe pɔ. Be lɛ wʋ nyɛ a poturbo bamɩne,
44019002	na wʋ sʋʋr ba, "A sɔ̃ɔ 'lɔ yɩn sɔɔ de a Yesu, yɩ nyɛn a Nãaŋmɩn Sɩɛ bɩɩ?" Ka ba 'yɛr, "Kai, saa gba wõ ɩka Nãaŋmɩn Sɩɛ ben be ɛ."
44019003	Ka a Pɔɔl sʋʋr ba, "Tɩ kɔ̃buor lɛ yɩ so?" Ka ba 'yɛr, "Jɔɔn kʋ̃ɔ lɛ sɩ so."
44019004	A Pɔɔl 'yɛr kʋ ba, "A bala na lɩɛb a ba tɩɛr lɛ a Jɔɔn so ba Nãaŋmɩn kʋ̃ɔ, tɩ na wʋ 'yɛr kʋ a nɩbɛ ɩka ba sɔɔ de a 'lɔ na waara a wʋ puor, 'lɔ lɛ ɩ a Yesu."
44019005	A nɩbɛ na wa wõ a anyãna ba sɔɔ naa ka wʋ so ba a Nãaŋmɩn kʋ̃ɔ, nɩ a sɩ Soro Yesu yuor.
44019006	Ka a Pɔɔl dɔɔl ba a wʋ nuur ka Nãaŋmɩn Sɩɛ wa kpɛ ba a ba 'yɛrɛ kɔkɔyor, na ba ma piel 'yɛrɛ lɛ Nãaŋmɩn na wiil ba.
44019007	Ban ɩn dɔɔr pie nɩ ayi.
44019008	Ŋmɛrsɩ ata lɛ wʋ be a be na wʋ ma kpɩɛrɛ a ba lɔ̃ɔfʋ jie na wʋ ma kpɩrkpɩrɛ ba wile ba a Nãaŋmɩn nãalʋ̃ʋ 'yɛr.
44019009	Tɩchɛ a bamɩne kpɛ̃mɛ naa a ba nyãa na ba tɔr baa sɔɔ ɛ, tɩ na ba kpɛrɛ a Sɔr. Ka a Pɔɔl bar ba, tɩ na wʋ ma tara a bala na sɔɔ de, ma kpɛ̃n be a Tiranusɩ jãnfʋ diyal 'lɔ pɔ, a ba ma tɩ mana taa.
44019010	Lɛ lɛ wʋ tara tɩ tãn yuom ayi, ka a Juu nɩbɛ nɩ a bala na ba ɩ a Juu nɩbɛ, bala jaa na be a Asɩya paal pɔ wõn a sɩ Soro 'yɛr.
44019011	Nãaŋmɩn den a Pɔɔl tʋ̃n nɛ'maa tʋ̃yɔɔ.
44019012	A Pɔɔl fɔbile wʋn ma fɩɛlɛ nɩ nyĩe nɩ a wʋ pẽpele ala wa sɩɩr baalaa, a baalsɩ ba jaa ma sa naa, ka a sɩdɛbɛ ma yire a nɩbɛ pɔ.
44019013	Ka a Juu nɩbɛ bamɩne mɩ yi yʋɔrɔ na dii a sɩdɛbɛ ka a yi na ba fere de a sɩ Soro Yesu yuor 'yɛrɛ kʋrɔ a bala na tara a sɩdɛbɛ, "A Yesu 'lɔ a Pɔɔl na mʋɔlɔ, a wʋ yuor pɔ lɛ sɩ 'yɛrɛ kʋrɔ yɩ, yɩ wa yi."
44019014	A Juu nɩbɛ bɔɔrlo nɩkpɛ̃ɛ na di Sekeva dabil ayopõi lɛ dɔ̃ɔ maala a lɛ nɛ.
44019015	Daar kɔ̃ɔ a sɩdɛɛr sʋʋr ba naa, "N bɔ̃ɔn Yesu naa bɔ̃ɔ Pɔɔl, tɩchɛ a yɩn mɩ ba boo yɩ ɩ?"
44019016	Ka a daba 'lɔ na tara a sɩ dɛɛr pãa ɔɔ nyɔɔr ba jaa, na wʋ ŋme ba jaa pɩrpɩr tɔɔr a ba bonsɩ chɩɛr ka ba jo yi a die pɔ nɩ sal'mɔi.
44019017	A Juu nɩbɛ nɩ a bala na ba ɩ a Juu nɩbɛ, na kpɩɛrɛ a be Efesus tẽe pɔ, ba jaa bɔ̃ɔn naa a yele nyãna, ka dãbɩ̃ɛ kpɛ ba a baa lɛ tara a sɩ Soro Yesu yuor dɩ̃ɛnɛ nɩ ɛ.
44019018	Ka a nɩyɔɔ bala na sɔɔ de, yi chãa pɔ, na ba 'yɛrɛ a ba maal dɛbɛ.
44019019	A jɩbʋʋrbɔ bala mɩ na sɔɔ, waan naa a ba jɩbʋʋrgãma wa chʋm a nɩbɛ ba jaa niem, ban wa sɔr a gãma ala ban chʋm libie ka a ɩ libipɩla turo ayi dɔɔl lɩjaayi nɩ pie (50,000).
44019020	A sɔr nyãna lɛ a sɩ Soro 'yɛr yaar de jie wʋ jaa nɩ kpɛ̃ɔ.
44019021	A anyãna a jaa na wa ɩ, Pɔɔl ŋmen nyãa ɩka wʋn chen a Jerusalɛm na wʋn tu a Masedonɩya nɩ Akaya, "Maa wa ta a be baar, ɩn chen a Worom mɩ."
44019022	Wʋ tʋ̃ naa a nɩbɛ ayi a bala na sʋ̃nɔ̃ wʋ Timoti nɩ Erastus ka ba chen a Masedonɩya, tɩchɛ ka a 'lɔ jɩ̃nɛ be a Asɩya paal pɔ kor bɩ̃lãa.
44019023	A sɔ̃ɔ nyãna lɛ a damfʋ ir a Sɔr tʋfʋ 'yɔ̃ɔ.
44019024	Sãa kuro kɔ̃ɔ yuor na di Demetirus, wʋ ma den a kpãna na wʋ kur a Atemisɩ puorfʋ yirbil ka a bala na ɩ a tʋ̃tʋ̃nbɔ nyɛrɛ libie.
44019025	A Demetirus bʋɔl a wʋ tʋ̃tʋ̃nbɔ ba jaa lɔ̃ɔ taa nɩ a bala jaa mɩ na bɔ̃ɔ a maalfʋ na wʋ 'yɛr kʋ ba, "Yɛɛr, yɩ bɔ̃ɔn naa tɔ̃nɔ̃ sɩn nyɛrɛ a tʋ̃mɔ̃ nyã pɔ.
44019026	Yɩn mɩ̃ɛ nyɛ naa na yɩ wõ a lɛ a Pɔɔl nyãna na 'yɛrɛ na wʋ lɩɛrɛ a nɩyɔɔ tɩɛrsɩ a ka Efesus tẽe pɔ, nɩ a Asɩya wɛr wʋ jaa. Wʋ 'yɛr naa ɩka a ŋmɩmɛ ala ban maal nuur ba ɩ ŋmɩmɛ ɛ.
44019027	A ba ɩ a sɩ yara na lo tɛɛ lɛ ɛ, tɩchɛ ba kʋ̃ lɛ 'yɔ̃ɔnɔ̃ a Atemisɩ puorfʋ yir kpɛ̃ɛ go ɛ. Ka a Asɩya nɩ a wɛr wʋ jaa kʋ̃ lɛ puoro a ŋmɩn pɔɔ nyã go ɛ."
44019028	Ban wõ lɛ a Demetirus na 'yɛr, ka a suur nyɔɔ ba a ba tãna 'yɛrɛ, "A sɩn Efesus ŋmɩn Atemisɩ bɛrma naa."
44019029	Ajienaa lɛ a tẽe wʋ jaa pɔɔn gɔ̃mɔ̃, ka a nɩbɛ nyɔɔ a Gayus nɩ Aristakus, Pɔɔl tʋ̃tʋ̃taaba lɛ a ba 'mataa yi a Masedonɩya na ba ŋmʋr ba a lɛ chiin a jie 'lɔ a tẽe nɩbɛ na ma lɔ̃ɔ dɩ̃ɛnɛ.
44019030	Ka a Pɔɔl mɩ ta bʋɔrɔ ɩka wʋ daa yi a be a nɩyɔɔ bala pɔ, tɩchɛ ka a poturbo ba sɔɔ ɛ.
44019031	A nɩbɛrɛ bamɩne gba na yi a paal 'lɔ pɔ na ɩ a Pɔɔl barmɩne, tʋ̃n nɩbɛ ka ba sʋɔr wʋ ɩka wʋ taa ɩrɛ wa yire be a dɩ̃ɛn jie ɛ.
44019032	Burbur kpɛ̃n a nɩyɔɔ bala na duo a be, ka bamɩne 'yɛrɛ turo nɩ ka sɛn, ka bamɩne mɩ 'yɛrɛ turo nɩ jɩ̃ yuo, ka bamɩne mɩ gba ba bɔ̃ɔ bo 'yɔ̃ɔ ban be be ɛ.
44019033	Ka a Juu nɩbɛ daa Aleksanda 'yɔ̃ɔ be a niem, ka a nɩyɔɔ bala tãna mana wʋ lɛ wʋn na 'yɛr. Wʋ wɩlwɩl ban nuur ɩka, ba bar gɔ̃n tɩ wʋ 'yɛr a ba kaa.
44019034	Tɩchɛ ban wa bɔ̃ɔn ɩka Juu nɩrɛ lɛ wʋ ɩ, ba jaa ŋmen chɛl bʋ̃'yen lɛ̃ɛɛ tɩ na ba 'yɛrɛ, "A sɩn Efesus ŋmɩn Atemisɩ bɛrma naa."
44019035	A tẽe gãn sɛɛrɛ vɛ̃n ka a nɩyɔɔ bala ŋmaa vʋʋr tɩ wʋ 'yɛr kʋ ba, "Efesus dẽme woɩ, a wɛr wʋ jaa bɔ̃ɔn naa ɩka a Efesus tẽe lɛ kaara a Atemisɩ kpɛ̃ɛ nyã puorfʋ yir a wʋ kʋsɩr 'lɔ na yi a saaju lo.
44019036	A nɩtɔ̃nɔ̃ jũu, nɩrɛ kʋ̃ tʋ̃ɔ chɩɩr ɛ, yɩ ɩ jaa gbul na yɩ ta pɔɔrɔ yelsɩ ɛ.
44019037	A nɩbɛ banyãna yɩn waan a kana ba ju bon jaa a puorfʋ yir ɛ, bɩɩ 'yɛr 'yɛrdɛɛr jaa 'yɔ̃ɔ a sɩ ŋmɩn pɔɔ nyã ɛ.
44019038	Ala ɩ a Demetirus nɩ a wʋ tʋ̃tʋ̃nbɔ wa tara nɩrɛ nɩ 'yɛr, a 'yɛr tɔɔrfʋ bɩbie ben be nɩ a nɩbɛrɛ ban tʋ̃ɔ chen a be tɩ bʋɔl taa.
44019039	Ala ɩ yele kɔ̃ɔ mɩ ben be a yɩ bʋɔrɔ ɩka yɩ 'yɛr, ban tʋ̃ɔ maal a be a nɩyɔɔ ba jaa niem.
44019040	A lɛ an sɩ ben 'yɛr pɔ, a damfʋ nyã na dam a dɩna jũu. A 'yɛr nyãna jũu, saa be jaa na tʋ̃ɔ wiil a par ɛ, bojũu a ba tara par ɛ."
44019041	A anyãna wʋn 'yɛr baar tɩ na wʋ wɛl a nɩyɔɔ bala bar.
44020001	Lɛ a gɔ̃mɔ̃ na wa baar, Pɔɔl tʋ̃n bʋɔl a poturbo ka ba wa, a wʋ 'yɔ̃ɔ ba ɩ̃kpɩ̃ɛn tɩ bar ba tɩ chen a Masedonɩya.
44020002	Be lɛ wʋ tu a tẽn ala pɔ na wʋ 'yɛr 'yɛr yɔɔ 'yɔ̃ɔn a bala na puoro ɩ̃kpɩ̃ɛn na wʋ tɩ tãn a Greek wɛr pɔ,
44020003	wʋ jɛ̃n a be ŋmɛrsɩ ata. Bojũu a Juu nɩbɛ dɔ̃ɔ guoro taa a wʋ yele, ala lɛ so waa lɛ kpɛ a gboro chen a Siriya ɛ, tɩ na wʋ lɩɛb tu a Masedonɩya sɔr nɩ gbɛɛ.
44020004	Ka a bala na pʋɔ wʋ a ba 'mataa chen lɛ, Sopater a wʋ sãa lɛ Pirihusɩ na yi Beriya, Aristakus nɩ Sekundusɩ mɩ na yi Tɛsalonika, Gayus na yi Debi nɩ Timoti nɩ Tɩchɩkusɩ nɩ a Torofimusɩ na yi a Asɩya paal pɔ.
44020005	A nɩbɛ banyãna lɛ de nie tɩ chɛlɛ sɩ be a Toroyas.
44020006	Tɩchɛ a Paanʋ̃kõo Lɔ̃ɔfʋ di na wa baar, sɩ kpɛ̃n a gboro yi be a Filipai tẽe pɔ na sɩ maal ber anũu tɩ na sɩ pɔɔ ba a be Toroyas jɩ̃nɛ a be ber ayopõi.
44020007	A Pɛ̃nfʋ divɩɛ bio daar jãanʋɔr, sɩ jaa lɔ̃ɔn taa na sɩn 'mataa di. Pɔɔl 'yɛrɛ naa a Nãaŋmɩn 'yɛr kʋrɔ a nɩbɛ bojũu wɛr wa chaar, wʋn chen naa. Wʋ 'yɛr kor jaa ka wɛr tɩ põ.
44020008	A be a bɔɔpɩɛ pɔ sɩn lɔ̃ɔ ba chʋm fɩ̃tɩnsɩ yɔɔ bin.
44020009	Pɔlbile kɔ̃ɔ yuor na di Yutikus jɩ̃nɛ naa a tokoro nɛɛ ka a gʋ̃ɔ kpɛ wʋ. Lɛ a Pɔɔl na 'yɛr kor a wʋ gur jaa chɩ̃ɩɩ na wʋ yi a be a saaju faa lo a be tẽe, bojũu ba mɛn a bɔɔpɩɛ dɔɔl taa ata ka ba suu 'mɔɔ ka ɩ wʋ kpi naa.
44020010	A Pɔɔl suun tɩ lo bib a kũu tɩ kõr wʋ tɩ 'yɛr kʋ a nɩbɛ, "Yɩ ta kõnõ ɛ, wʋ chɛnɛ na vʋrɔ."
44020011	Wʋ pãa don be a bɔɔpɩɛ pɔ, ka wʋ tɩ ŋma a paanʋ̃ɔ ka ba 'mataa di tɩ wʋ lɛ 'yɛr lɛ̃ɛɛ ka wɛr tɩ chaar ka wʋ yi a be chen.
44020012	Tɩchɛ ka pɔlbile ir kpɛ̃mɛ ka ba ɩ̃gãn 'maa a ba tara wʋ kul a yir.
44020013	Sɩn den nie kpɛ a gboro na sɩ chiine a Asosɩ, be lɛ sɩn tɩ 'mɔɔ a Pɔɔl, lɛ lɛ wʋ dɔ̃ɔ man sɩ tɩ chiine nɩ gbɛɛ a be.
44020014	Lɛ wʋn tɩ tuor sɩ a be Asosɩ, sɩ 'mɔɔ wʋn 'yɔ̃ɔ a gboro pɔ na sɩ chiine be a Mitilene.
44020015	Wɛr na wa chaar, sɩ yin a be tɩ ta Kiyosɩ ka a wɛr lɛ bɔ̃ɔ chaar sɩ go kaa ɩ sɩ vɩɛn Samosɩ bar. A ber ata daar lɛ sɩ pãa ta a Miletusɩ.
44020016	Pɔɔl bʋɔrɔ naa ɩka wʋ po a Efesus tẽe bar na wʋ ta gã be a Asɩya paal pɔ ɛ, bojũu wʋ bʋɔrɔ na fɔɔ ɩka 'lɔ tʋ̃ɔ, wʋ ta a Jerusalɛm a Pentikosɩ bɩbir daar.
44020017	Pɔɔl na chɛnɛ be a Miletusɩ lɛ wʋ tʋ̃ bʋɔl a bala na puoro a be a Efesus, a ba nɩdierbe ka ba wa.
44020018	Ban wa ta, wʋ 'yɛr kʋ ba, "Yɩ bɔ̃ɔ lɛ ɩn be dɔ̃ɔ kpɩɛrɛ a yɩ sɛ̃, yi a daar 'lɔ̃nɔ̃ jaa ɩn wa a Asɩya paal pɔ.
44020019	Mɩ̃ɛ siirfʋ nɩ nɩbikʋ̃ɔ lɛ n tʋ̃nɔ̃ nɩ a sɩ Soro tʋ̃mɔ̃, bojũu a Juu nɩbɛ ba maal ma vɩla ɛ.
44020020	Yɩn mɩ̃ɛ bɔ̃ɔn naa ɩka n ba sɔɔl yɩ yele jaa na sʋ̃ʋ yɩ ɛ, tɩchɛ n wile yɩn chãa pɔ, nɩ a yɩ yie pɔ.
44020021	N kpãkpãan naa a Juu nɩbɛ nɩ a bala na ba ɩ a Juu nɩbɛ ɛ, ɩka ba lɩɛb wa a Nãaŋmɩn sɛ̃, na ba lɩɛb a ba tɩɛr sɔɔ de a sɩ Soro Yesu.
44020022	"Pʋ̃pãanyã 'lɔ, Nãaŋmɩn Sɩɛ 'yɛr man ka n chiine a Jerusalɛm, n ba bɔ̃ɔ lɛn na tɩ pɔɔ ma a be ɛ.
44020023	Yelbʋ̃'yen tɛɛ lɛ n bɔ̃ɔ ɩka, tẽe jaa pɔ, a Nãaŋmɩn Sɩɛ ma vɛ̃n ka n bɔ̃ɔn ɩka die pɔ pɔɔfʋ, nɩ wõm lɛ ɩn tɩ tuor.
44020024	Tɩchɛ a anyãna maa bã ma ɛ, ala ɩ ɩn tʋ̃ɔ jo ta a baaraa naa tʋ̃ a lɛ a sɩ Soro Yesu na kʋ ma a tʋ̃mɔ̃, ɩka n 'yɛr a Nãaŋmɩn wɩ̃ɛfʋ 'yɛr nʋ̃ɔ.
44020025	"Yɩ nyɛ, pʋ̃pãanyã a yɩn bala jie ɩn yɔ naa mʋɔl a Nãaŋmɩn nãalʋ̃ʋ 'yɛr, yɩ kʋ̃ lɛ nyɛ ma go ɛ.
44020026	A lɛ jũu, n 'yɛrɛ na kʋrɔ yɩ a dɩna ɩka ɩ̃sʋɔ jaa wa bɔr, n nũu ba pʋɔ be ɛ.
44020027	Bojũu n ba dɔ̃ɔ sɔɔl yɩ yele jaa ɛ, tɩ man a lɛ jaa a Nãaŋmɩn na bʋɔrɔ kʋ yɩ.
44020028	Yɩ gu yɩ mɩ̃ɛ nɩ a nɩbɛ bala 'yɔ̃ɔ a Nãaŋmɩn Sɩɛ na maal yɩ a yɩ ɩ a nɩdierbe. Yɩ kaara a Nãaŋmɩn pupuorbiir bala wʋn dãn a wʋ mɩ̃ɛ jɩ̃ɩ.
44020029	N bɔ̃ɔn naa ɩka maa wa chen baar, nɩbɛ na lɩɛb gbõgboi kpɛ a yɩ pɔ, ba kʋ̃ bar yɩ ɛ.
44020030	Bamɩne na yin a yɩn mɩ̃ɛ pɔ gba, na ba jɛr a yelmɩ̃ɛ bɛl nɩbɛ ka ba turo ba.
44020031	A lɛ jũu yɩ guro yɩ mɩ̃ɛ na yɩ tɩɛr kaa, yuom ata nɩ nyã ɩn ba vɛ̃ a yɩ ɩ̃sʋɔ jaa wiilfʋ ɛ, nɩbikʋ̃ɔ lɛ n wile nɩ yɩ mɔ̃tɔ̃ɔ nɩ tɩ̃sɔɔ.
44020032	"Pʋ̃pãanyã, n de yɩn 'yɔ̃ɔ a Nãaŋmɩn nũu pɔ, nɩ a wʋ wɩ̃ɛfʋ 'yɛr bie pɔ, a yɩ na tʋ̃ɔ nʋ̃ɔ a wʋ kʋ yɩ a bʋ̃sʋ̃n ala wʋn tara kʋ a wʋ nɩbɛ.
44020033	N ba tara nyuur nɩ ɩ̃sʋɔ jaa libir, bɩɩ sɛlma, bɩɩ a fɔɔr ɛ.
44020034	Yɩn mɩ̃ɛ bɔ̃ɔn naa ɩka a n bʋ̃bʋɔrsɩ, a n nũu pɔ lɛ a yi, naa sʋ̃ʋ a bala ɩn lɔ̃ɔ tʋ̃nɔ̃ nɩ.
44020035	Bon jaa ɩn maal, n wiil yɩ naa ɩka a tʋ̃kpɩ̃ɛn a nɩtɔ̃nɔ̃ pɔ lɛ, sɩn tu na sɩ sʋ̃ʋ a nɩbaalsɩ, yɩ tɩɛrɛ a lɛ a sɩ Soro Yesu na dɔ̃ɔ 'yɛr, 'An ɩn bɔɔsʋ̃n kʋ a 'lɔ na de bon kʋ nɩrɛ, gar a 'lɔ na de.' "
44020036	Wʋn 'yɛr a anyãna baar, wʋ gbur dumo ka ba jaa 'mataa sʋɔr a Nãaŋmɩn.
44020037	Ba jaa ŋman nɩbikʋ̃ɔ tɩ na ba kõr kõr wʋ.
44020038	A lɛ na maal sɔ̃ɔ a ba pʋɔ nɩ nyã, a lɛ wʋn 'yɛr ɩka ba kʋ̃ lɛ nyɛ wʋ go ɛ, tɩ na ba bɩɛl wʋ suun a gboro jie.
44021001	Sɩn wa bar taa baar, sɩ kpɛ̃n a gboro na sɩ tor a Kos a dẽdẽe a lɛ nɛ, a wɛr na wa chaar ka a ɩ sɩ tãn a Worodesɩ yi a be chen a Patara.
44021002	Sɩ nyɛn a gboro ɩ̃sʋɔ na chiine a Fonisiya ka sɩ kpɛ chiine.
44021003	Sɩn wa nyɛrɛ a Sipurusɩ tẽe sɩ lan wʋn bar a guba jie tɩ ta a Siriya tẽe pɔ. Tire lɛ sɩ ta ara an ɩ be lɛ a gboro na wɛl a tuor wʋn tuo.
44021004	Be lɛ sɩ nyɛ a poturbo bamɩne na sɩ jɩ̃nɛ a ba sɛ̃ ber ayopõi. Ka a Nãaŋmɩn Sɩɛ tu a ba 'yɔ̃ɔ a ba 'yɛr kʋ a Pɔɔl ɩka wʋ taa chiine a Jerusalɛm ɛ.
44021005	Tɩchɛ a sɩ bɩbie na wa ta, sɩ yin de a sɩ sɔr. Ka a poturbo bala ba jaa nɩ a ba pɔbɔ nɩ a ba bibiir ba jaa bɩɛl sɩ yin a tẽe pɔ, tɩ tãn a man gogoro nɛɛ, ka sɩ gbur dumo sʋɔr Nãaŋmɩn.
44021006	Sɩn wa bar taa baar, sɩ kpɛ̃n a gboro pɔ, tɩ ba mɩ lɩɛb kulo a yir.
44021007	A Tire sɩn be yi, a man pɔ lɛ sɩ chen bɩ̃lãa tɩ ta a Tolemaisɩ be lɛ sɩ puor a yɛɛr bamɩne na be be na sɩ gã a be bɩbir bʋ̃'yen.
44021008	Sɩn ir a be chiine sɩ tãn be a Sisariya na sɩ chen a Filip na mʋɔlɔ a Nãaŋmɩn 'yɛr nʋ̃ɔ na wʋ mɩ ɩ a nɩbɛ ayopõi bala ɩ̃sʋɔ ban dɔ̃ɔ ir be a Jerusalɛm yir.
44021009	Wʋ dɔ̃ɔ tara pɔɔsarsɩ anaar na ba kul sɩrbɛ ɛ, ka Nãaŋmɩn ma kʋ ba a wʋ 'yɛr a ba 'yɛrɛ.
44021010	Sɩ jɛ̃n a be kor bɩ̃lãa ka a Agabus yi be a Judiya na,
44021011	wʋn wa a sɩ sɛ̃. Wʋ den a Pɔɔl sɩɛ gãn na wʋ lũn a wʋ mɩ̃ɛ nuur nɩ a gbɛɛ tɩ na wʋ 'yɛr. "A Nãaŋmɩn Sɩɛ 'yɛr naa, 'Nɩtɔ̃nɔ̃ lɛ a Juu nɩbɛ na be a Jerusalɛm na lũ a nɩrɛ 'lɔ na so a sɩɛ gãn nyãna, na ba 'yɔ̃ɔ a bala na ba ɩ a Juu nɩbɛ nuur pɔ.' "
44021012	A lɛ sɩn wõ a nɩtɔ̃nɔ̃ ka a sɩn nɩ a nɩbɛ bala na be a be 'mataa sʋɔr a Pɔɔl ɩka wʋ taa chiine a Jerusalɛm ɛ.
44021013	Tɩchɛ ka a Pɔɔl 'yɛr, "Bãa 'yɔ̃ɔ lɛ yɩ kõnõ na yɩ chɩrɛ ma a ɩ̃gãn a lɛ? N sɔɔ naa, a ta ɩ a lũfu tɛɛ ɛ, tɩchɛ n kpi be a Jerusalɛm a sɩ Soro Yesu yuor jũu."
44021014	A lɛ sɩn sʋɔr wʋ faa sɩ mɩ bar naa tɩ 'yɛr "A sɩ Soro bɔfʋ a ɩ."
44021015	A anyã puor lɛ sɩ chɔɔr na sɩ do be a Jerusalɛm.
44021016	Ka a poturbo bala na be a Sisariya bɩɛl sɩ na ba waan sɩ a daba 'lɔ na di a Minason yir be lɛ sɩn wa kpɩɛrɛ, Sipurusɩ tẽe pɔ lɛ wʋ yi tɩ na wʋ ɩ a poturo kor.
44021017	A lɛ sɩn wa ta a Jerusalɛm, a yɛɛr de sɩn nuur ayi.
44021018	Ka a wɛr na wa chaar, sɩn nɩ a Pɔɔl jaa 'mantaa chen ɩka sɩ tɩ nyɛ a Jemesɩ ka a ɩ be lɛ a nɩbɛrɛ ba jaa lɔ̃ɔ taa.
44021019	Pɔɔl na puor ba jaa baar, wʋ man naa yele a jaa kʋ ba, a lɛ a Nãaŋmɩn na de wʋ tʋ̃n be a bala na ba ɩ a Juu nɩbɛ pɔ.
44021020	A lɛ ban wõ anyãna ba jaa pɛɛn Nãaŋmɩn tɩ na ba pãa 'yɛr kʋ a Pɔɔl, "Yɛbɛ faa nyɛ, a Juu nɩbɛ turo turo na sɔɔ de, tɩchɛ ba chɛnɛ na tara nɩbijɩɛ nɩ a nɛbinãa.
44021021	Ba man kʋ ba ɩka fʋ̃ʋ lɛ wile a Juu nɩbɛ bala na kpɩɛrɛ a bala na ba ɩ a Juu nɩbɛ pɔ, ka ba taa turo a Mosesɩ ɛ, na fʋ lɛ wile ɩka ba taa ŋmara a ba bibiir yɔɩ ɛ, na ba taa ɩrɛ a lɛ a Juu nɩbɛ na ma ɩrɛ ɛ.
44021022	Ban wõn ɩka fʋ wan a ka, ŋmɩnɛ sɩn ɩ?
44021023	Fʋ̃ʋ bʋɔrɔ fʋ tu a lɛ sɩn na 'yɛr. Dɔɔr anaar ben ka a sɩ sɛ̃ na ba põl 'yɔ̃ɔ a ba mɩ̃ɛ.
44021024	De a nɩbɛ banyãna na fʋ pʋɔ ba, a yɩ tɩ pɔl a fʋ yab a ba jur põfʋ sãma. Ka nɩrɛ jaa na pãa bɔ̃ɔn ɩka a lɛ ban man 'yɔ̃ɔfʋ ba ɩ yelmɩ̃ɛ ɛ, tɩchɛ a fʋ̃ʋ mɩ̃ɛ mɩ turo naa a nɛbinãa.
44021025	Tɩchɛ a nɩyor bala na sɔɔ de, sɩ sɛb gãn kʋ ba a lɛ sɩn 'yɛr ɩka, ba taa dire tɩbɛ bomo ɛ, bɩɩ ɔɔrɔ jɩ̃ɩ ɛ, bɩɩ 'wɔb dʋɔ na var kpi ɛ, na ba taa sɛ̃nɛ ɛ."
44021026	Wɛr na wa chaar, Pɔɔl den a dɔɔr anaar bala ka ba 'mataa tɩ pɔl a ba mɩ̃ɛ. Tɩ na wʋ pãa chen be a Nãaŋmɩn puorfʋ yir na tɩ 'yɛr a bɩbie ala a ba pɔlfʋ na baar nɩ a bɔɔrlo bomo ala a ba ɩ̃sʋɔ jaa na ir.
44021027	A lɛ a ber ayopõi na wa gbʋrɔ a baarfʋ, a Juu nɩbɛ bamɩne na yi a Asɩya paal pɔ nyɛn a Pɔɔl a be Nãaŋmɩn puorfʋ yir, na ba dam a nɩyɔɔ bala a ba nyɔɔ wʋ.
44021028	Ba gboolo naa, "Isɩral nɩbɛ woɩ, yɩ wa sʋ̃ʋ sɩ yooo. A daba lɛ anyãna na wile a nɩbɛ jie jaa ka ba kpɛrɛ a sɩ nɩbɛ nɩ a nɛbinãa lɔ̃ɔn a jie nyãna. Lɛ tɛɛ gba ba lɛ ɛ, wʋ tara na a bala na ba ɩ a Juu nɩbɛ ɛ, kpɛ̃n ka a Nãaŋmɩn puorfʋ yir na wʋ sɔ̃ɔ a jivɩla nyãna."
44021029	Ba dɔ̃ɔ nyɛ a Torofimusɩ na yi a Efesus nɩ a Pɔɔl a ba tɩɛr man tãa a Pɔɔl tara wʋn kpɛ̃n be a Nãaŋmɩn puorfʋ yir.
44021030	A tẽdaa wʋ jaa kab, ka a nɩbɛ yire a tẽe wʋ jaa joro waara na ba wa nyɔɔ a Pɔɔl. Ba nyɔɔ wʋn a lɛ tɔɔ yin a Nãaŋmɩn puorfʋ yir jie tɩ pɔɔ a pãma ajienaa.
44021031	Ka ba ta bʋɔrɔ ɩka ba kʋ a Pɔɔl ka a yele tɩ ta a Worom sojasɩ ba jaa nɩkpɛ̃ɛ ɩka a Jerusalɛm wʋ jaa dɔ̃ɔnɔ̃ naa.
44021032	A wʋ vaa ir a lɛ na wʋ tara a nɩbɛrɛ bamɩne nɩ a sojasɩ na wʋ suu chiin be a nɩyɔɔ bala pɔ. Lɛ ban wa nyɛ a nɩkpɛ̃ɛ nɩ a wʋ sojasɩ a ba bar a Pɔɔl ŋmefʋ.
44021033	Lɛ a sojasɩ ba jaa nɩkpɛ̃ɛ na wa ta wʋ tɩ nyɔɔn a Pɔɔl na wʋ vɛ̃ ka ba gbãr wʋ nɩ bɔ̃jɔrsɩ ayi. Tɩ pãa sʋʋr ɩka nɩ ana lɛ, nɩ bo lɛ wʋ maal.
44021034	Bamɩne na be a nɩyɔɔ bala pɔ 'yɛrɛ na turo nɩ jiyuo ka bamɩne mɩ 'yɛrɛ turo nɩ jiyuo a sojasɩ ba jaa nɩkpɛ̃ɛ na ba nyɛ a yelmɩ̃ɛ ɛ, a gɔ̃mɔ̃ jũu, wʋ vɛ̃n ka ba tara a Pɔɔl gʋɔr be a sojasɩ kpɛfʋ jie.
44021035	Lɛ a Pɔɔl na wa ta a dofʋ jie a nɩbɛ pir pirfʋ jaa waa naa ka a sojasɩ 'mɔɔ a Pɔɔl.
44021036	Ka a nɩyɔɔ bala na turo tãna 'yɛrɛ, "Yɩ kʋ wʋ."
44021037	Lɛ a sojasɩ na wa ɩka ba kpɛ̃n a Pɔɔl a be a ba kpɛfʋ jie wʋ sʋɔr naa a sojasɩ ba jaa nɩkpɛ̃ɛ ɩka, "N 'yɛr 'yɛr kɔ̃ɔ kʋ fʋ bɩɩ?" Ka a nɩkpɛ̃ɛ sʋʋr wʋ, "Fʋn tʋ̃ɔn 'yɛr a Greek kɔkɔr bɩɩ?
44021038	A ba ɩ fʋ̃ʋ lɛ a Ijipitɩ nɩrɛ 'lɔ na dɔ̃ɔ ŋmaa a jɛɛr na fʋ tɔɔ dɔɔr turo anaar (4,000) kpɛ̃n be a mɔgɔ̃ɔ pɔ ɛ?"
44021039	Ka a Pɔɔl 'yɛr, "N ɩ naa Juu nɩrɛ naa yi a Tasusɩ na be a Sɩlɩsɩya paal pɔ, naa yi a tẽe nyãna pɔ nɩrɛ jaa na bɔ̃ɔn, yãayãabɩlɛ sɔɔ ka n 'yɛr 'yɛr kʋ a nɩbɛ."
44021040	A sojasɩ ba jaa nɩkpɛ̃ɛ kʋn a Pɔɔl sɔr, ka a wʋ ir ara a dofʋ jie, na wʋ wɩlwɩl a nɩyɔɔ bala a nuur ka ba bar gɔ̃mɔ̃. A lɛ ban wa ŋmaa a vʋʋr wʋ den a ba Juu nɩbɛ kɔkɔr na 'yɛrɛ nɩ.
44022001	"N yɛɛr nɩ n sãamɩne yɩ chɛlɛ a n 'yɛr ɩn 'yɛrɛ a pʋ̃pãanyã."
44022002	A lɛ ban wa wõ wʋn 'yɛrɛ nɩ a ba mɩ̃ɛ Juu nɩbɛ kɔkɔr ka ba jaa ŋma vʋrɔ, tɩ a Pɔɔl pãa 'yɛrɛ,
44022003	"Maa ɩn Juu nɩrɛ ka ba dɔɔ ma a Tasusɩ na be a Sɩlɩsɩya paal pɔ, tɩchɛ a kana a Jerusalɛm lɛ ba guol ma. A wiwile Gamaliel pĩlem lɛ n jɩ̃nɛ ka wʋ wiil ma a nɛɛr ala a sɩ sãakpãmɩne na dɔ̃ɔ turo ka n mɩ turo a Nãaŋmɩn nɩ a n nyãa wʋ jaa, nɩtãa a yɩ ɩ̃sʋɔ jaa na be turo a dɩna.
44022004	N gen a nɩbɛ bala na turo a Sɔr nyãna naa kʋ, n nyɔɔr dɔɔr nɩ pɔbɔ jaa 'yɔ̃ɔ a pɔɔfʋ die pɔ.
44022005	A bɔɔrlo nɩkpɛ̃ɛ nɩ a nɩbɛrɛ na tʋ̃ɔn di ma dãasɩɛ, ba sɛ̃ lɛ n de gãma na chiin a ba yɛɛr sɛ̃ be a Damaskus, n chen ɩka n tɩ nyɔɔr a nɩbɛ banyãna waan a Jerusalɛm ka ba kpãa ba.
44022006	"Mɔ̃tɔ̃tuo sɔ̃ɔ lɛ n chiine tɩ gbʋrɔ a Damaskus, ajienaa ka ɩ chãa yin be a saaju na wʋ wa chaar jilʋ̃ ma.
44022007	Ka a n tɔ̃ɔ lo a tẽe a lɛ nɛ tɩ naa wõ kɔkɔr na sʋrɔ ma, 'Sɔɔl, Sɔɔl, bo lɛ fʋ gere ma a lɛ?'
44022008	Ka n sʋʋr, 'Soro, an lɛ fʋ ɩ?' Ka a kɔkɔr 'yɛr, 'Maa lɛ a Yesu na yi a Najaretɩ a 'lɔ fʋn gere.'
44022009	A maa nɩ a bala na lɔ̃ɔ chiine ba nyɛn a chãa, tɩchɛ baa bɔ̃ɔ a nɩnyɩnɛ kɔkɔr lɛ wʋn 'yɛrɛ nɩ ma par ɛ.
44022010	Ka n sʋʋr, 'Soro, ŋmɩnɛ lɛ ɩn ɩ?' Ka a Soro 'yɛr, 'Ir na fʋ kpɛ be a Damaskus tẽe pɔ, be lɛ ban tɩ man fʋ a lɛ ɩn bʋɔrɔ ɩka fʋ ɩ.'
44022011	Ka n lɔ̃ɔturbo bala nyɔɔ ma a nũu tɔɔ kpɛ̃n be a Damaskus tẽe pɔ, bojũu a chãa 'lɔ̃nɔ̃ na chaar 'yɔ̃ɔ ma a lɛ nɛ n ba lɛ nyɛrɛ ɛ.
44022012	"Daba kɔ̃ɔ yuor na di Ananias wan ɩka wʋ wa nyɛ ma, wʋ ɩn Nãaŋmɩn puoro na wʋ turo a nɛbinãa ka a Juu nɩbɛ ba jaa na kpɩɛrɛ a be 'yɔ̃ɔnɔ̃ wʋ.
44022013	Wʋ wa ara na gbɛb ma tɩ 'yɛr, 'N yɛbɛ Sɔɔl, lɛ nyɛrɛ,' ka a ɩ ajienaa ka a ɩ n nyɛ wʋ naa.
44022014	Be lɛ wʋ pãa 'yɛr kʋ ma, 'A sɩ sãakpãmɩne Nãaŋmɩn lɛ ir fʋ ɩka fʋ bɔ̃ɔ a lɛ wʋn bʋɔrɔ, na fʋ lɛ nyɛ a chɛchɛ sʋɔ 'lɔ, na fʋ wõ a 'yɛr bie yi a wʋ nɛɛ pɔ.
44022015	Fʋ̃ʋ lɛ na ɩ a dãasɩɛ sʋɔ na fʋ kʋ a nɩbɛ ba jaa, a ala fʋn nyɛ, nɩ a ala fʋn wõ.
44022016	Pʋ̃pãanyã, bo lɛ fʋ lɛ chɛlɛ go? Ir a ba so fʋ a Nãaŋmɩn kʋ̃ɔ, ka a na pɛɛ a fʋ yeldɛbɛ bar a fʋ bʋɔlɔ a sɩ Soro yuor.'
44022017	"A lɛ ɩn lɩɛb wa a Jerusalɛm naa tɩ sʋɔrɔ Nãaŋmɩn be a puorfʋ yir, ka a wa kaara ma jãna kaar.
44022018	Ka n nyɛ a sɩ Soro na 'yɛrɛ 'yɛr kʋrɔ ma. Wʋ 'yɛr naa, 'Pɔɔ fɔɔ na fʋ yi ka a Jerusalɛm ajienaa, bojũu nɩrɛ jaa kʋ̃ sɔɔ a lɛ fʋn na 'yɛr a n 'yɛr ɛ.'
44022019	Ka n 'yɛr sɔɔ wʋ, 'N Soro a nɩbɛ banyãna bɔ̃ɔn naa a lɛ ɩn yʋɔrɔ a lɔ̃ɔfʋ jiir naa nyɔɔrɔ ba pɔɔrɔ tɩ ŋmiere a bala na sɔɔ de fʋ.
44022020	A daar 'lɔ̃nɔ̃ ban kʋrɔ a fʋ dãasɩ dire Sɩteven maa nɩ bala jaa ɩn nɛbʋ̃'yen ka n kaara a ba fuusɩ tɩ ba kʋ wʋ.'
44022021	Ka a sɩ Soro pãa 'yɛr kʋ ma, 'Chen, ɩn tʋ̃ fʋn tɛɛr jaa be a bala na ba ɩ a Juu nɩbɛ pɔ.' "
44022022	A nɩyɔɔ bala chɛlɛ naa lɛ a Pɔɔl na 'yɛrɛ wa tãn a jie wʋn 'yɛr a nɩyor pɔ chenfʋ 'yɛr, a ba pãa tãna 'yɛrɛ, "Yɩ ŋmaa wʋ ju, a ba sɛɛ ɩka wʋ lɛ chɛnɛ vʋrɔ ɛ."
44022023	Lɛ lɛ ba pɔɔrɔ a gɔ̃mɔ̃ tɩ lɔɔrɔ a ba fɔɔr ɔ̃ɔnɔ̃ a tãna lɔɔrɔ a saaju.
44022024	Ka a sojasɩ ba jaa nɩkpɛ̃ɛ vɛ̃ ka ba tara a Pɔɔl kpɛ̃n be a sojasɩ yir. Wʋ 'yɛr ɩka ba fɔb a Pɔɔl a wʋ wiil ba bãa lɛ so a nɩbɛ pɔɔrɔ a gɔ̃mɔ̃ 'yɔ̃ɔnɔ̃ wʋ a lɛ.
44022025	A lɛ ban lũ a Pɔɔl ɩka ba fɔb, ka wʋ sʋʋr a sojasɩ nɩdier na ara a be, "A tara na sɔr ka yɩn fɔb a Worom nɩrɛ na yaa sʋʋr kaa a yelnyɩnɛ wʋn ɩ ɛ?"
44022026	Lɛ a sojasɩ nɩdier na wa wõ a nɩtɔ̃ wʋ chen a ba jaa nɩkpɛ̃ɛ sɛ̃ tɩ 'yɛr, "Ŋmɩnɛ lɛ fʋn ɩ? A daba nyã ɩn Worom nɩrɛ."
44022027	Ka a sojasɩ ba jaa nɩkpɛ̃ɛ chen a Pɔɔl sɛ̃ tɩ sʋʋr wʋ, "'Yɛr kʋ ma, Worom nɩrɛ lɛ fʋ ɩ ɔ?" Ka a Pɔɔl 'yɛr ɩka, "Ɔ̃ɔ."
44022028	A sojasɩ ba jaa nɩkpɛ̃ɛ pãa 'yɛr, "Maa 'lɔ, libiyɔɔ lɛ n yab tɩ jɩ̃nɛ a ka." Tɩchɛ ka a Pɔɔl 'yɛr, "Maa 'lɔ, ka lɛ ba dɔɔ ma."
44022029	Ka a bala na ara gu a wʋ fɔbfʋ mɩ tɔɔ yaar ajienaa. Dãbɩ̃ɛ mɩ kpɛ̃n a sojasɩ ba jaa nɩkpɛ̃ɛ a lɛ wʋn wa bɔ̃ɔn ɩka a Pɔɔl ɩn Worom nɩrɛ tɩchɛ ka wʋ vɛ̃ a ba lũ wʋ.
44022030	A wɛr na wa chaar, a sojasɩ ba jaa nɩkpɛ̃ɛ bʋɔrɔ naa ɩka wʋ bɔ̃ɔ bãa 'yɔ̃ɔ lɛ a Juu nɩbɛ ba bara a Pɔɔl ɛ. Wʋ for wʋn bar tɩ bʋɔl a Juu nɩbɛ bɔɔrlo nɩbɛrɛ nɩ a 'yɛr tɔɔrbɔ nɩbɛrɛ ka ba jaa lɔ̃ɔ taa. Tɩ wʋ pãa suu waan a Pɔɔl a wʋ wa ara a ba niem.
44023001	Pɔɔl kãan a nɩbɛrɛ a lɛ a dẽdẽe tɩ 'yɛr, "N yɛɛr, n tʋ̃n a lɛ na sɛɛ kʋ Nãaŋmɩn wa ta a dɩna tɩ n nyãa ba dɔ̃ɔnɔ̃ ɛ."
44023002	A anyãna wʋn 'yɛr ka a Ananias na ɩ a Juu nɩbɛ bɔɔrlo nɩkpɛ̃ɛ 'yɛr kʋ a bala na ara gbʋr a Pɔɔl ɩka ba 'ma wʋ a nɛɛ pɔ.
44023003	Ka a Pɔɔl pãa 'yɛr kʋ wʋ, "Nãaŋmɩn na 'ma fʋ naa a fʋ̃ʋ na ɩ a tãpɩɛl dachin nyã. Fʋ jɛ̃n a be ɩka fʋ tɔɔr a n 'yɛr a lɛ a nɛɛ na bin tɩ na fʋ̃ʋ mɩ̃ɛ lɛ sɔ̃ɔnɔ̃ a nɛɛ, na fʋ 'yɛr ɩka ba 'ma ma."
44023004	A bala na ara gbʋr a Pɔɔl 'yɛr kʋ, "Aa! Bɔɔrlo nɩkpɛ̃ɛ lɛ fʋ tʋrɔ ɔ?"
44023005	Ka a Pɔɔl 'yɛr, "Yɛɛr n ba bɔ̃ɔ ɩka a bɔɔrlo nɩkpɛ̃ɛ lɛ wʋ ɩ ɛ, bojũu a sɛb a Nãaŋmɩn gãn pɔ ɩka, 'Taa ɩrɛ wa 'yɛrɛ 'yɛrdɛɛr 'yɔ̃ɔnɔ̃ a fʋ nɩbɛ nɩdier ɛ.' "
44023006	Pɔɔl na wa bɔ̃ɔn ɩka a Saduseemɩne jɛr naa Faraseemɩne pɔ ka wʋ tãn kpɛ̃ɔ jaa be a nɩbɛrɛ pɔ na wʋ 'yɛr, "N yɛɛr, Farasee lɛ n ɩ, ka a Farasee nɩrɛ dɔɔ ma. N ara naa kana a ban tɔɔr a n 'yɛr, bojũu n sɔɔ naa ɩka kũu pɔ irfʋ ben be."
44023007	A lɛ wʋn wa 'yɛr a nɩtɔ̃nɔ̃ ka a nɛchɩrɛ lo a Faraseemɩne nɩ a Saduseemɩne chara pɔ, ka a lɔ̃ɔfʋ ŋma jiir ayi.
44023008	Saduseemɩne 'yɛr ɩka kũu pɔ irfʋ ba be be ɛ, malakasɩ nɩ a nɩsɩɩr mɩ ba be be ɛ, tɩchɛ ka a Faraseemɩne 'lɔ sɔɔn ɩka a jaa ben be.
44023009	A gɔ̃mɔ̃ pɔɔfʋ tɩ gar naa ka a Mosesɩ nɛɛ wiwiilbe bamɩne na ɩ a Faraseemɩne ir ara tɩ chɩɩr kpɛ̃ɔ jaa ɩka, "Sɩn 'lɔ ba nyɛ a daba nyã chɛfʋ jie ɛ, tɩ ala wa ɩ sɩɛ kɔ̃ɔ bɩɩ malaka lɛ 'yɛr 'yɛr kʋ wʋ?"
44023010	A nɛchɩrɛ wa tɩ gar naa, ka a dãbɩ̃ɛ kpɛ a sojasɩ ba jaa nɩkpɛ̃ɛ a wʋ man tãa ban wa tɔɔr a Pɔɔl 'mɛl, ala lɛ so ka wʋ vɛ̃ a sojasɩ suu tɩ faa a Pɔɔl don be a sojasɩ yir.
44023011	A tɩ̃sɔɔ 'lɔ̃nɔ̃, a sɩ Soro wa ara na gbʋr a Pɔɔl tɩ 'yɛr, "Nyɔɔ nyãa, a lɛ fʋn man a n yelmɩ̃ɛ a ka a Jerusalɛm mɩ tɩ man a lɛ nɛ a be a Worom tẽe pɔ."
44023012	Wɛr na wa chaar bibio, a Juu nɩbɛ bamɩne jɛ̃n guor taa na ba pɔ'yɔ̃ɔ a ba mɩ̃ɛ 'yɛrɛ ɩka ba kʋ̃ di bon jaa ɛ, bɩɩ nyũ bon jaa ɛ, ka bala baa kʋ a Pɔɔl ɛ.
44023013	Ba gar dɔɔr lɩjaayi na guor a guorfʋ nyãna.
44023014	Ba chen a bɔɔrlo nɩkpɛ̃ɛ nɩ a nɩbɛrɛ sɛ̃, na ba tɩ 'yɛr, "Sɩ bin nɛɛ ɩka sɩ kʋ̃ di bon jaa ɛ, ka sɩn baa kʋ a Pɔɔl baar ɛ.
44023015	Pʋ̃pãanyã, yɩn nɩ a 'yɛr tɔɔrbɔ nɩbɛrɛ yɩ tʋ̃ 'yɛr a sojasɩ ba jaa nɩkpɛ̃ɛ a wʋ waan a Pɔɔl a yɩ sʋʋr yele kɔ̃ɔ bɔ̃ɔ a par. Sɩn na var gu be a sɔr pɔ kʋ wʋ ka waa ta a be a yɩ sɛ̃ ɛ."
44023016	Tɩchɛ ka a Pɔɔl arbile wõ a guorfʋ nyã na wʋ chen be a sojasɩ yir na wʋ tɩ 'yɛr kʋ a Pɔɔl.
44023017	Ka a Pɔɔl bʋɔl a sojasɩ nɩkpɛ̃ɛ ɩ̃sʋɔ na wʋ 'yɛr, "Tara a pɔlbile nyãna chiin a yɩ jaa nɩkpɛ̃ɛ sɛ̃ wʋ tara na 'yɛr na 'yɛr kʋ wʋ."
44023018	Lɛ lɛ wʋ tara a pɔlbile chiin a ba nɩkpɛ̃ɛ sɛ̃ na wʋ tɩ 'yɛr, "A Pɔɔl na be a pɔɔfʋ die pɔ lɛ tʋ̃ bʋɔl ma na wʋ 'yɛr ɩka n tara a pɔlbile nyãna waan a fʋ sɛ̃, ka wʋ tara na 'yɛr na 'yɛr kʋ fʋ."
44023019	Ka a sojasɩ ba jaa nɩkpɛ̃ɛ nyɔɔ a pɔlbile nũu tɔɔ yin chɛ̃chɛ̃ɛ tɩ sʋʋr wʋ, "Baa lɛ fʋ bʋɔrɔ ɩka fʋ 'yɛr kʋ ma?"
44023020	A wʋ 'yɛr, "A Juu nɩbɛ guor taa na ban sʋɔr fʋ ka fʋn waan a Pɔɔl a 'yɛr tɔɔrbɔ sɛ̃ a bio ka a kaara fɩka ba bʋɔrɔ naa ɩka ba sʋʋr wʋ yele kɔ̃ɔ bɔ̃ɔ a par.
44023021	Ta sɔɔ ɛ, bojũu ba gar nɩbɛ lɩjaayi na var gu wʋ, ba pɔn 'yɔ̃ɔ a ba mɩ̃ɛ ɩka ba kʋ̃ di bon ɛ, bɩɩ nyũ bon jaa ɛ, ka bala ba kʋ wʋ ɛ. Bala ben chɔɔr baar a pʋ̃pãanyã tɩ chɛlɛ a fʋ nɛɛ."
44023022	Ka a nɩkpɛ̃ɛ bar a pɔlbile sɔr tɩ kpãa wʋ 'yɛr, "Taa ɩrɛ wa vɛ̃ ka nɩrɛ jaa bɔ̃ɔn ɩka fʋ wan a n sɛ̃ ɛ."
44023023	Tɩ pãa bʋɔl a wʋ nɩbɛrɛ ayi na wʋ 'yɛr kʋ ba, "Yɩ chɔɔr sojasɩ kɔɔr ayi (200) na yɩ lɛ chɔɔr a sojasɩ lɩjaata nɩ pie (70) na bɔ̃ɔ wiisɩ dofʋ, nɩ sojasɩ kɔɔr ayi (200) mɩ na bɔ̃ɔ a pɩ̃ɩ woor ala lɔbfʋ ka yɩ chen a Sisariya a tɩ̃sɔɔ nyãna.
44023024	Yɩ bɔ a wii ɩ̃sʋɔ kʋ a Pɔɔl a wʋ do jɩ̃nɛ a yɩ chiin wʋ vɩla tɩ kʋ a paal nɩkpɛ̃ɛ Feliksɩ."
44023025	A gãn wʋn sɛb 'lɔ nɩ nyã,
44023026	"Maa Kɩlaudiyus Lisiyasɩ lɛ sɛɛrɛ a gãn nyãna kʋrɔ a fʋ̃ʋ Feliksɩ a paal nɩkpɛ̃ɛ 'yɔ̃ɔ naa, n puor fʋ naa.
44023027	A daba nyãna lɛ a Juu nɩbɛ nyɔɔ na ba ta ɩka ba kʋ, tɩchɛ ɩn wa bɔ̃ɔn ɩka Worom nɩrɛ lɛ wʋ ɩ, n chiin naa a n sojasɩ tɩ faan wʋ.
44023028	N ta bʋɔrɔ na ɩka n bɔ̃ɔ a yele 'lɔ jũu ban ba bara wʋ ɛ, naa de wʋ chiin be a 'yɛr tɔɔrbɔ nɩbɛrɛ sɛ̃.
44023029	Naa tɩ nyɛ ka ɩ a yele ɩ naa a ba nɛbinãa yele lɛ. Tɩchɛ saa lɛ nyɛ yele jaa wʋn maal na wʋ sɛɛn kũu bɩɩ die pɔ pɔɔfʋ ɛ.
44023030	Lɛ ban wa man kʋ ma ban guoro a daba nyã yele, ala lɛ so ka n vɛ̃ ka ba tara wʋ a fɔɔ a lɛ nɛ waan a fʋ sɛ̃. N mɩ 'yɛr kʋ a bala na tuoro wʋ a yele ɩka ba wa a fʋ sɛ̃ wa 'yɛr a fʋ mɩ kaa."
44023031	A sojasɩ tun a lɛ a ba nɩkpɛ̃ɛ na 'yɛr na ba de a Pɔɔl a tɩ̃sɔɔ 'lɔ̃nɔ̃ jaa na ba tɩ tãn Antɩpatɩrsɩ tẽe pɔ.
44023032	Wɛr na wa chaar, ba vɛ̃n ka a wiir dẽme tara a Pɔɔl chiine, tɩchɛ ka a gbɛɛ dẽme lɩɛb wa a sojasɩ yir.
44023033	Lɛ ban tɩ ta a Sisariya tẽe pɔ ba den a gãn na ba kʋ a nɩkpɛ̃ɛ tɩ de a Pɔɔl mɩ 'yɔ̃ɔ a wʋ nũu pɔ.
44023034	Ka a paal nɩkpɛ̃ɛ kar a gãn tɩ na wʋ sʋʋr a Pɔɔl a tẽbuor wʋn yi, wʋn wa bɔ̃ɔn ɩka a Sɩlɩsɩya lɛ wʋ yi.
44023035	Ka a nɩkpɛ̃ɛ 'yɛr, "A bala na tuo fʋ a yele wa ta ala lɛ ɩn wõ a fʋ 'yɛr." Wʋ vɛ̃n ka ba tara a Pɔɔl kpɛ̃n be a yir kpɛ̃ɛ 'lɔ pɔ a Nãa Hɛrɔd na dɔ̃ɔ mɛ tɩ guro wʋ.
44024001	A ber anũu puor lɛ ka a Juu nɩbɛ bɔɔrlo nɩkpɛ̃ɛ Ananias suun chen be a Sisariya nɩ a nɩbɛrɛ bamɩne, ka a Tɛtulusɩ na ɩ a 'yɛr tɔɔrɔ pʋɔ ba a ba 'mataa chen na tɩ 'yɛr a Pɔɔl 'yɛr a nɩkpɛ̃ɛ niem.
44024002	Ban bʋɔl a Pɔɔl kpɛ̃n ka a Tɛtulusɩ na man a wʋ yele kʋ a Feliksɩ na wʋ 'yɛrɛ, "Sɩ din nʋ̃ɔ kor a fʋ jũu, ka a fʋ yɛ̃ lɩɛr yelvɩɛlsɩ kʋ a fʋ paal.
44024003	Jie jaa nɩ sɔr jaa pɔ fʋ ɩn nɩkpɛ̃vɩla, a sɩ sɔɔ de fʋ nɩ nuur ayi nɩ pʋpɛl.
44024004	Tɩchɛ n ba bʋɔrɔ ɩka n dam fʋ yɔɔ ɛ, yelbʋ̃'yen tɛɛ lɛ n bʋɔrɔ ɩka n sʋɔr jaa bɩ̃lãa ka fʋ di kãnyir kʋ sɩ.
44024005	Sɩ nyɛn a daba nyãna ka wʋ ɩ gɔ̃bʋɔrɔ, a Juu nɩbɛ ba jaa lɛ wʋ ma tɔ a ba jur gbõtaa a wɛr wʋ jaa, na wʋ ɩ a nɩbɛ bala na turo a Najaretɩ nɩrɛ 'lɔ̃nɔ̃ nɩdiere.
44024006	Na wʋ bʋɔrɔ a Nãaŋmɩn puorfʋ yir sɔ̃ɔ barfʋ, ala lɛ so ka sɩ nyɔɔ wʋ.
44024008	Fʋ̃ʋ mɩ̃ɛ fʋ sʋʋr wʋ kaa fʋn nyɛn bɔ̃ɔ ɩka a ala sɩn 'yɛrɛ dɔɔlɔ wʋ ɩn yelmɩ̃ɛ."
44024009	Ka a Juu nɩbɛ ba jaa na be be 'yɛr ɩka a lɛ a Tɛtulusɩ na 'yɛr ɩn yelmɩ̃ɛ.
44024010	A paal nɩkpɛ̃ɛ kʋn a Pɔɔl sɔr a wʋ 'yɛr, ka a Pɔɔl 'yɛr, "N bɔ̃ɔn naa an ɩ yuom yɔɔ lɛ fʋ kaa a paal nyãna, a nʋ̃mɔ̃ ma naa ka n na 'yɛr a n 'yɛr.
44024011	Fʋ̃ʋ sʋʋr ban 'yɛr ɩka a ba gar ber pie nɩ ayi ɩn chen be a Jerusalɛm ɩka n tɩ puor Nãaŋmɩn ɛ.
44024012	Ba ɩ̃sʋɔ jaa ba nyɛ ma ka n chɩrɛ nɩ nɩrɛ jaa be a Nãaŋmɩn puorfʋ yir ɛ, bɩɩ dɔ̃ɔnɔ̃ nɩyɔɔ be a ba lɔ̃ɔfʋ jiir ɛ, bɩɩ a tẽe pɔ jie jaa ɛ.
44024013	A anyãna ban 'yɛrɛ 'yɔ̃ɔnɔ̃ ma ɩ̃sʋɔ jaa kʋ̃ tʋ̃ɔ wiil ma a yelmɩ̃ɛ ɛ.
44024014	Tɩchɛ n sɔɔ naa ɩka n puoro naa a Nãaŋmɩn 'lɔ a sɩ sãakpãmɩne na dɔ̃ɔ puoro naa lɛ turo a Sɔr 'lɔ ban bʋɔlɔ a sɔr yuo. N sɔɔn de a ala a jaa, na a sɔɔ lɛ a nɛɛ na sɔɔ nɩ a ala a jaa a Nãaŋmɩn 'yɛ'yɛrbɛ na dɔ̃ɔ sɛb.
44024015	N mɩ tara naa a tɩɛrtɔ bʋ̃'yen 'lɔ̃nɔ̃ a Nãaŋmɩn 'yɔ̃ɔ nɩtãa a ba kaar ɩka nɩsʋ̃n nɩ a putudẽme na ir ɩ vʋɛ.
44024016	Ala lɛ so ka n mʋɔrɔ sɔ̃ɔ jaa ɩka a n pʋtɩɛr wʋ chaar Nãaŋmɩn nɩ a nɩrɛ niem.
44024017	"N yin kor, tɩ naa lɛ lɩɛb wa a Jerusalɛm nɩ libie ɩka n wa kʋ a nɔ̃n dẽme tɩ naa mɩ lo bɔɔr kʋ a Nãaŋmɩn.
44024018	N dɔ̃ɔ pɔl a n mɩ̃ɛ baar a lɛ ban nyɛ ma a Nãaŋmɩn puorfʋ yir bɛchaar pɔ. Nɩyɔɔ ba dɔ̃ɔ pʋɔ ma ɛ, n mɩ ba dɔ̃ɔnɔ̃ damfʋ jaa ɛ.
44024019	Tɩchɛ a Juu nɩbɛ bamɩne na yi a Asɩya paal pɔ wa, bala mɩ lɛ a ta sɛɛ ɩka ba be ka na ba 'yɛr a n 'yɛr.
44024020	Bɩɩ a banyãna na be ka a ba wiil a yelnyɩnɛ ban nyɛ ɩn maal, a lɛ ɩn ara a 'yɛr tɔɔrbɔ niem.
44024021	Ala ba ɩ a 'yɛr bir bʋ̃'yen nyãna tɛɛ ɩn 'yɛr kpɛ̃ɔ jaa a lɛ ɩn ara a ba niem naa 'yɛr, 'A kũn na ir ɩ vʋɛ, naa be ara a yɩ niem a yɩn tɔɔr a n 'yɛr a dɩna.' "
44024022	A Feliksɩ na wa pãa bɔ̃ɔn a Sɔr yele wʋ wɛl a nɩbɛ bar tɩ 'yɛr, "A Lisiyasɩ na ɩ a sojasɩ nɩkpɛ̃ɛ wa wa ala lɛ ɩn 'yɛr a fʋ 'yɛr."
44024023	Wʋ den a Pɔɔl kʋ a sojasɩ nɩkpɛ̃ɛ tɩ 'yɛr ɩka a wʋ ma kʋ wʋ sɔr tɩ sɔɔ ka a Pɔɔl barmɩne ma sʋ̃nɔ̃ wʋ nɩ a wʋ bʋ̃bʋɔrsɩ.
44024024	A maal ber aŋmɩnɛ jaa tɩchɛ ka a Feliksɩ tara a wʋ pɔɔ Durusila na ɩ a Juu nɩrɛ waan. Wʋ tʋ̃n ka ba waan a Pɔɔl a wʋ chɛlɛ a lɛ wʋn mana a lɛ fʋn na sɔɔ de a Yesu Kɩrɩsɩto.
44024025	Pɔɔl 'yɛr naa a lɛ nɛ wa pʋr yeltorsɩ yuor nɩ mɩ̃ɛ nyɔɔfʋ nɩ lɛ a 'yɛr tɔɔrfʋ na waara. Ka a dãbɩ̃ɛ kpɛ a Feliksɩ a wʋ 'yɛr, "Pʋ̃pãanyã a sɛɛn lɛ, chiine maa wa tara jaa ɩn tʋ̃n bʋɔl fʋ."
44024026	Wʋ tɩɛr man taa Pɔɔl na kʋ wʋn libie, na wʋ ma bʋɔlɔ a Pɔɔl jaa tɔ̃tɔ̃ ma 'yɛrɛ nɩ wʋ.
44024027	Yuom ayi na wa po Pɔsɩyusɩ Festus den a Feliksɩ jie, tɩchɛ a Feliksɩ na bʋɔrɔ ɩka wʋ pɛl a Juu nɩbɛ pʋɔ jũu, wʋ bar a Pɔɔl a be a pɔɔfʋ die pɔ.
44025001	Festus na de a wʋ tʋ̃mɔ̃ maal ber ata wʋ yin be a Sisariya chen a Jerusalɛm.
44025002	Be lɛ a Juu nɩbɛ bɔɔrlo nɩbɛrɛ nɩ a ba nɩdierbe man a 'yɛr ala ban tara nɩ, a Pɔɔl kʋ wʋ.
44025003	Ba sʋɔr a Festus nɩbijɩɛ jaa ɩka a lɛ ban sʋɔrɔ wʋ a wʋ sɔɔ na wʋ vɛ̃ a ba tara a Pɔɔl waan be a Jerusalɛm an ɩ ba chɔɔr ũu gu na kʋ a Pɔɔl a be a sɔr pɔ.
44025004	Ka a Festus 'yɛr, "A Pɔɔl ben a be a Sisariya a maa mɩ̃ɛ a kʋ̃ kor ɛ, tɩchɛ ka n chen a be.
44025005	Yɩ vɛ̃ ka a yɩ nɩbɛrɛ bamɩne pʋɔ ma a sɩ 'mataa chen, ala ɩ wʋ maal yeldɛɛr a yɩ 'yɛr n kaa."
44025006	Wʋn wa maal a be ber aniin bɩɩ pie wʋ chen a Sisariya, wʋn tɩ gã ir wʋ jɩ̃nɛ naa a 'yɛr tɔɔrfʋ jie tɩ na wʋ 'yɛr ɩka ba waan a Pɔɔl.
44025007	Ban wa waan a Pɔɔl a Juu nɩbɛ bala na yi a Jerusalɛm wa ara na jilʋ̃ wʋ ŋmara jir kara dɔɔlɔ wʋ tɩchɛ ba maa tʋ̃ɔ wiil a par ɛ.
44025008	A Pɔɔl pãa 'yɛr, "Maa ba maal dɛɛr jaa ɛ, naa sɔ̃ɔ a Juu nɩbɛ nɛbinãa nɩ a Nãaŋmɩn puorfʋ yir ɛ, bɩɩ 'yɛr 'yɛrdɛɛr 'yɔ̃ɔ a Nãkpɛ̃ɛ Siisa ɛ."
44025009	Festus bʋɔrɔ naa ɩka wʋ pɛl a Juu nɩbɛ pʋɔ na wʋ sʋʋr a Pɔɔl, "Fʋ bʋɔrɔ naa ɩka fʋ do a Jerusalɛm ka a 'yɛr anyãna ban 'yɛr dɔɔl fʋ ka n tɩ tɔɔr a be bɩɩ?"
44025010	A Pɔɔl 'yɛr, "Pʋ̃pãanyã, n ben ara a Nãkpɛ̃ɛ Siisa 'yɛr tɔɔrfʋ jie a be an sɛɛ ɩka ba tɔɔr a n 'yɛr. N mɩ ba maal yeldɛɛr jaa a Juu nɩbɛ sɛ̃ ɛ, a lɛ a fʋ̃ʋ mɩ̃ɛ na bɔ̃ɔn.
44025011	Maa ta maal dɛɛr naa sɛɛn kũu n kʋ̃ naa tɔr ɩka n kpi ɛ. Tɩchɛ a 'yɛr anyãna a Juu nɩbɛ na 'yɛr dɔɔl ma na ba ɩ yelmɩ̃ɛ ɛ, nɩrɛ jaa ba tara sɔr na fɩr ma kʋ ba ɛ. Siisa sɛ̃ lɛ ɩn chen ka wʋ tɩ tɔɔr a n 'yɛr."
44025012	Lɛ a Festus nɩ a wʋ nɩbɛrɛ na wa man taa baar wʋ 'yɛr kʋ a Pɔɔl, "Fʋ̃ʋ lɛ sʋɔr ɩka a Siisa sɛ̃ lɛ fʋn chen, be lɛ fʋn chen."
44025013	A kor bɩ̃lãa ka a Nãa Agripa nɩ a wʋ yɛpɔɔ Bernisɩ wa be a Sisariya ɩka ba wa puor a Nɩkpɛ̃ɛ Festus.
44025014	An ɩ ban jɛ̃n a be kor jũu, Festus mana naa a Pɔɔl yele kʋrɔ a Nãa Agripa 'yɛrɛ, "Daba kɔ̃ɔ lɛ be a pɔɔfʋ die pɔ a Feliksɩ na pɔɔ.
44025015	A lɛ ɩn chen a Jerusalɛm, a Juu nɩbɛ bɔɔrlo nɩbɛrɛ nɩ a ba nɩdierbe den yelyɔɔ dɔɔl wʋ na ba sʋɔr ma ɩka n tɔɔr a wʋ 'yɛr ge wʋ.
44025016	"Ka n 'yɛr kʋ ba a Worom nɩbɛ maa tɔɔr nɩrɛ 'yɛr ala ɩ a nɩnyɩnɛ ban 'yɛr a 'yɛr dɔɔl ba wa ara a bala na tara nɩ wʋ a 'yɛr niem na wʋ 'yɛr a wʋ nɛɛ 'yɛr ɛ.
44025017	Ala lɛ so ka ba pɔɔ ma a sɩ 'mataa wa a ka, n ba wa jɛ̃n a 'yɛr ɛ, a wɛr na wa chaar n jɛ̃ naa na tɔɔr a 'yɛr naa vɛ̃ ka ba waan a daba.
44025018	A bala na tara nɩ wʋ a 'yɛr na wa ir ara na 'yɛr, baa 'yɛr 'yɛr jaa na ɩ dɛɛr nɩtãa lɛ ɩn tɩɛr ban taa 'yɛr ɛ.
44025019	Tɩchɛ a ba 'yɛr tɩ ɩ naa a ba puorfʋ yele lɛ nɩ daba kɔ̃ɔ na di Yesu na kpi ka a Pɔɔl 'yɛr ɩka wʋ ir naa na wʋ ɩ vʋr.
44025020	Ka a yele nyã sɔb ma nɩbir, n ba bɔ̃ɔ ŋmɩnɛ ɩn na ɩ vɩɛr a yele nyã ɛ, ala lɛ so ka n sʋʋr wʋ ala ɩ wʋn bʋɔrɔ naa ɩka wʋ chen a Jerusalɛm ka ba tɩ tɔɔr a 'yɛr anyãna a be.
44025021	Pɔɔl 'lɔ bʋɔrɔ naa ɩka a Nãkpɛ̃ɛ Siisa wʋ tɔɔr a wʋ 'yɛr, n vɛ̃n a ba tara wʋ tɩ tãn a lɛ ɩn na bar sɔr ka ba tara wʋ chiin a Siisa sɛ̃."
44025022	Ka a Nãa Agripa pãa 'yɛr kʋ a Festus, "Maa mɩ̃ɛ naa bʋɔrɔ naa ɩka n wõ a daba mɩ kɔkɔr." Ka a Festus 'yɛr, "Bio fʋn wõn a wʋ kɔkɔr."
44025023	A wɛr na wa chaar, a Nãa Agripa nɩ a Bernisɩ wa naa ka a nɩbɛ de 'yɔ̃ɔfʋ kʋ ba ka ba tɩ kpɛ̃n be a dikpɛ̃ɛ 'lɔ pɔ ban ma lɔ̃ɔnɔ̃ nɩ a sojasɩ nɩbɛrɛ nɩ a tẽe nɩbɛrɛ. Ka a Festus vɛ̃ a sojasɩ tara a Pɔɔl waan.
44025024	Ka a Festus 'yɛr, "Nãa Agripa nɩ a yɩn bala jaa na be ka a sɩ sɛ̃, yɩ nyɛ a daba nyãna, a Juu nɩbɛ ba jaa 'yɛr a wʋ 'yɛr kʋ ma be a Jerusalɛm nɩ a ka a Sisariya tãna 'yɛrɛ ɩka a ba sɛɛ ka wʋ lɛ chɛnɛ go ɛ.
44025025	N mɩ ba nyɛ yele jaa wʋn ɩ ka a tara sɔr ka sɩn kʋ wʋ ɛ, tɩchɛ bojũu wʋ sʋɔr sɔr ɩka wʋ chen a Nãkpɛ̃ɛ Siisa sɛ̃, n mɩ na bar wʋn sɔr ka wʋ chen a Worom.
44025026	Tɩchɛ n ba tara a wʋ yele ala na sɛɛ ka n na sɛb kʋ a Nãkpɛ̃ɛ ɛ. A lɛ jũu n waan wʋ naa a yɩ jaa niem nɩ a fʋ̃ʋ Nãa Agripa niem a fʋ mɩ jʋʋr a wʋ yele kaa, ka n bɔ̃ɔ a lɛ ɩn na sɛb.
44025027	Bojũu, a ba sɛɛn ma ɛ, ka n na vɛ̃ ka ba tara nɩrɛ ban pɔɔ chiine naa ba wiil a yelnyɩnɛ wʋn maal ɛ."
44026001	Kaa Agripa pãa 'yɛr kʋ a Pɔɔl, "Fʋ tara na sɔr na 'yɛr a fʋ nɛɛ 'yɛr." Pɔɔl tur naa a nũu tɩ piel mana a wʋ mɩ̃ɛ yele,
44026002	"Nãa Agripa, a ɩ man bɔɔsʋ̃n ɩn ara a fʋ niem a dɩna naa na man a n yele ala a jaa a Juu nɩbɛ na 'yɛr dɔɔl ma.
44026003	Yelmɩ̃ɛ jaa lɛ, a fʋ̃ʋ mɩ̃ɛ jaa bɔ̃ɔn naa a Juu nɩbɛ yelbinsɩ a jaa nɩ a ba nɛchɩrɛ, a lɛ jũu n sʋɔr fʋ naa ka fʋ di kãnyir chɛlɛ ma.
44026004	"A Juu nɩbɛ ba jaa bɔ̃ɔn a lɛ ɩn be a bibile daar jaa, a maa paal pɔ nɩ a ka a Jerusalɛm mɩ.
44026005	Ba bɔ̃ɔ man kor na ban tʋ̃ɔ di a lɛ dãasɩɛ ala ɩ ba bʋɔrɔ naa. Ba bɔ̃ɔn ma naa ɩn turo yele jaa nɛ nɛ nɛ a sɩ puorfʋ pɔ, naa ɩ a Farasee nɩrɛ.
44026006	A pʋ̃pãanyã a lɛ a Nãaŋmɩn na dɔ̃ɔ tɩr a nɛɛ kʋ a sɩ sãakpãmɩne ka n tara a tɩɛr jũu lɛ so ka n 'yɛr be tɔɔrɔ a dɩna.
44026007	A nɛ tɩra anyãna jũu lɛ a sɩn bʋrɔ pie nɩ ayi ɩ a sɩ tɩɛrtɔ fʋ jie, ka a na wa ɩ a sɩ mʋ̃ɔ nɩbir puoro a Nãaŋmɩn mɔ̃tɔ̃ɔ nɩ tɩ̃sɔɔ. A fʋ̃ʋ nãa a tɩɛrtɔ nyãna jũu, a Juu nɩbɛ 'yɔ̃ɔnɔ̃ ma a 'yɛr.
44026008	Bo lɛ so ka yɩ tɩɛr ɩka Nãaŋmɩn kʋ̃ tʋ̃ɔ sɩ̃ɩ kũu ɛ?
44026009	"A maa mɩ dɔ̃ɔ ŋme nyãa naa ɩka ɩn ɩ naa lɛ jaa ɩn na tʋ̃ɔ naa sɔ̃ɔ a Yesu na yi a Najaretɩ yuor.
44026010	Nɩtɔ̃ lɛ n ɩ be a Jerusalɛm. A Juu nɩbɛ bɔɔrlo nɩbɛrɛ kʋ man sɔr ka n nyɔɔr a Nãaŋmɩn puorbo yɔɔ naa pɔɔ, bala wa kʋrɔ ba n ma sɔɔ naa.
44026011	Sɔ̃ɔ yɔɔ jaa, n ma chen a be a ba lɔ̃ɔfʋ jiir naa tɩ ge ge ba, naa ma fɩrɛ ba 'yɛr 'yɛr dɛbɛ tɩchɛ a maa tʋ̃ɔ ɩ a lɛ ɛ. A lɛ a ba yele na dire ma a suur n ma chen a wɛr yuo pɔ tɩ ge ba a be.
44026012	"Ala jũu lɛ a bɔɔrlo nɩbɛrɛ dɔ̃ɔ kʋ ma a sɔr ka n chiine a Damaskus.
44026013	Mɔ̃tɔ̃tuo sɔ̃ɔ lɛ fʋ̃ʋ nãa, a lɛ ɩn be a sɔr pɔ, n nyɛn chãa na yi saaju chaar mɔ̃tɔ̃ɔ na wʋ jilʋ̃ ma nɩ a bala ɩn lɔ̃ɔ chiine.
44026014	Sɩ jaa lon tẽe tɩchɛ ka n wõ nɩrɛ na sʋrɔ ma nɩ a Heburu kɔkɔr, 'Sɔɔl, Sɔɔl bo lɛ fʋ gere ma a lɛ? Fʋ wõn tuo fʋn tɛb a dakʋra.'
44026015	Be lɛ n pãa sʋʋr, 'Fʋ̃ʋ nɩ ana, Soro?' A wʋ 'yɛr, 'Maa lɛ a Yesu 'lɔ fʋn gere.
44026016	Pʋ̃pãanyã ir ara, n yi fʋ naa, naa ir fʋ a fʋn ɩ a n tʋ̃tʋ̃nɔ̃ na fʋ mʋɔlɔ a ala fʋn nyɛ a dɩna nɩ a ala ɩn na wiil fʋ.
44026017	Ɩn faa fʋ naa a fʋ̃ʋ mɩ̃ɛ nɩbɛ nuur pɔ, nɩ a bala na ba ɩ a Juu nɩbɛ nuur pɔ. Maa lɛ tʋ̃nɔ̃ fʋ,
44026018	tɩ yuo a ba nɩbie na fʋ tɔɔ ba yin a libe pɔ, waan a chãa pɔ, na fʋ yin a Satan kpɛ̃ɔ pɔ, waan a Nãaŋmɩn sɛ̃, a wʋ vɛ̃ a ba yelbier kʋ ba ka ba mɩ nyɛ jie nɩ a bala na sɔɔ de ma, ka n faa ba.'
44026019	"A lɛ jũu, Nãa Agripa, n ba tɔr a nyɛfʋ nyã na yi a saaju ɛ.
44026020	N den nie man kʋ a Damaskus dẽme, nɩ a Jerusalɛm dẽme, nɩ a Judiya wɛr wʋ jaa, nɩ a bala na ba ɩ a Juu nɩbɛ mɩ. N mʋɔl kʋ ba ɩka ba lɩɛb a ba tɩɛr, na ba lɩɛb wa Nãaŋmɩn sɛ̃, na ba vɛ̃ ka ba tʋ̃mɔ̃ wiil ɩka ba lɩɛb a ba tɩɛr.
44026021	Ala lɛ so a Juu nɩbɛ nyɔɔ ma a ba puorfʋ yir bɛchaar pɔ bʋɔrɔ ɩka ba kʋ ma.
44026022	Tɩchɛ Nãaŋmɩn lɛ sʋ̃ʋ ma wa tãn a dɩna, ka n be ara na man kʋ nɩrɛ jaa. N ba 'yɛr 'yɛr jaa tɩ põn a lɛ a Nãaŋmɩn 'yɛ'yɛrbɛ nɩ a Mosesɩ na 'yɛr ɩka an ɩ naa ɛ,
44026023	ɩka a Nɩ-iraa na din dɔɔyɛ na wʋ mɩ ɩ nɩrɛ na de nie ir a kũu pɔ, na wʋ man a chãa 'yɛr kʋ a wʋ nɩbɛ nɩ a bala na ba ɩ a Juu nɩbɛ ɛ."
44026024	Kana lɛ a Pɔɔl ta ka a Festus kpɛ tãn wʋ tɩ 'yɛr, "Pɔɔl a tɩɛr bɔr fʋ naa, a jãn yɔɔ vɛ̃n ka fʋ gele."
44026025	Ka a Pɔɔl 'yɛr, "Nɩkpɛ̃ɛ Festus n ba gele ɛ, ala ɩn 'yɛrɛ ɩn yelmɩ̃ɛ nɩ yɛ̃ 'yɛr.
44026026	A nãa bɔ̃ɔn a yele anyãna ala lɛ so ka n lɔb yãan bar tɩ 'yɛrɛ nɩ wʋ. N sɔɔ naa ɩka a yele anyãna ba sɔɔl wʋ ɛ, bojũu a yele nyã ba ɩ libe pɔ ɛ.
44026027	Nãa Agripa, fʋ sɔɔn a Nãaŋmɩn 'yɛ'yɛrbɛ bɩɩ? N bɔ̃ɔn naa ɩka fʋ sɔɔ naa."
44026028	Ka a Nãa Agripa pãa sʋʋr a Pɔɔl, "Fʋ tɩɛr man tãa a dɩna tɛɛ lɛ fʋn lɩɛb ma ka n ɩ a Kɩrɩsɩto turo bɩɩ?"
44026029	A Pɔɔl 'yɛr, "Ka dɩna tɛɛ lɛ bɩɩ daar kɔ̃ɔ lɛ yo, n sʋɔrɔ naa Nãaŋmɩn ɩka a ta ɩ a fʋ̃ʋ tɛɛ ɛ, tɩ nɩrɛ jaa na chɛlɛ a 'yɛr nyãna a dɩna ka yɩ kaara a n kaar tɩ na ba taa 'yɔ̃ɔnɔ̃ yɩ a bɔ̃jɔrsɩ anyãna ɛ."
44026030	Ka a nãa vaa ir nɩ a wʋ nɩbɛrɛ nɩ a Bernisɩ lɔ̃ɔn a bala wʋn 'mataa jɩ̃nɛ nɩ.
44026031	Ba yin a die pɔ, pãa 'yɛrɛ 'yɛr kʋrɔ taa na ba 'yɛrɛ, "A daba nyãna ba maal yele jaa na sɛɛn kũu bɩɩ pɔɔfʋ ɛ."
44026032	Ka a Agripa 'yɛr kʋ a Festus, "Fʋn taa tʋ̃ɔ bar a daba nyãna ala ɩ waa ta sʋɔr sɔr ɩka wʋn chen a Nãkpɛ̃ɛ Siisa sɛ̃ ɛ."
44027001	An wa ta ɩka sɩn chen a Itali, ba den a Pɔɔl nɩ a bamɩne ban pɔɔ kʋ a sojasɩ nɩkpɛ̃ɛ ban bʋɔlɔ Julius, wʋ ɩ naa a nãkpɛ̃ɛ soja kpɛ̃ɛ ɩ̃sʋɔ.
44027002	Sɩ kpɛ̃n a gboro kpɛ̃ɛ na yi a Adɩramatiyum ka wʋ ir an ɩ Asɩya kõkoor lɛ wʋn lana. Aristakus na ɩ a Masedonɩya paal nɩrɛ na wʋ yi a Tɛsalonika pʋɔ sɩ naa.
44027003	A wɛr na wa chaar, sɩ tãn a Sidon tẽe pɔ, ka a Julius maal a Pɔɔl vɩla na wʋ bar wʋ sɔr ka wʋ chen a wʋ barmɩne sɛ̃ ka ba tɩ sʋ̃nɔ̃ wʋ.
44027004	Be lɛ sɩ lɛ yin a gboro lana a Sipurusɩ bojũu a sɛsɛbɛ furo na tuoro sɩ.
44027005	A lɛ sɩn wa gɔ̃ɔ a man sãlsɔɔ Sɩlɩsɩya nɩ a Pamfiliya kõkoor lɛ sɩ wa ara nɩ a Mira na be a Lisiya wɛr pɔ.
44027006	Be lɛ a soja nɩkpɛ̃ɛ nyɛ a Aleksandiriya gboro kpɛ̃ɛ na chiine a Itali ka wʋ wɛl sɩ 'yɔ̃ɔ.
44027007	A ber waa naa sɩn maal a sɔr pɔ, jaa vɛ̃ nɛ nɛ nɛ lɛ sɩ chiine ka a wõ sɩ tɩ sɩ tɩ ta a Sɩnidusɩ tẽe pɔ. Lɛ a sɛsɛbɛ na ba sɔɔrɔ a sɩ chiine a dẽdẽe ɛ, a gboro tun sɩ naa a Kɩrete a Salmone tẽe puor.
44027008	A man kõkoor lɛ sɩ lana ka a wõ sɩ tɩ tãn a jie ban bʋɔlɔ a Gboro Juvɩla Ara A Jie na gbʋr a Lasea tẽe.
44027009	Sɩ sɔ̃ɔn sɔ̃ɔ yɔɔ a sɔr pɔ a sɛsɛbɛ na furo jũu, ka a gboro chenfʋ mɩ kʋrɔ dãbɩ̃ɛ bojũu Kɔ̃ Galfʋ sɔ̃ɔ 'lɔ mɩ po naa, ka a Pɔɔl kpãana ba 'yɛrɛ,
44027010	"Nɩbɛ, n kãan nyɛ ka a dãbɩ̃ɛ be a sɩ chenfʋ pɔ, yelyɔɔ na sɔ̃ɔ naa, a gboro tuor nɩ a sɩn mɩ̃ɛ mɩ."
44027011	Tɩchɛ a sojasɩ nɩkpɛ̃ɛ ba chɛlɛ a lɛ a Pɔɔl na 'yɛrɛ ɛ, tɩ sɔɔ a lɛ a gboro mɔ̃nɔ̃ nɩ lɛ a gboro sʋɔ na 'yɛr.
44027012	A gboro ara a jie ba sɛɛn ban na ara a be a ɔɔr sɔ̃ɔ ɛ, a ba yɔɔ jaa 'yɛr naa ɩka ba po chiine, tɩɛrɛ ɩka ban tãn a Fonɩksɩ na ba ara a be. A Kɩrete gboro ara a jie lɛ na tor a mɔ̃tɔ̃ɔ purfʋ jie guba nɩ a nũsʋ̃ɔ jie.
44027013	Lɛ a sɛsɛbaalʋ̃ʋ na wa furo yire a guba jie, ba tɩɛr ɩka ba nyɛn a lɛ ban bʋɔrɔ, ba for a kur nɛbie bara tɩ lana nɩ a gboro a Kɩrete gogoro.
44027014	An wa kor bɩ̃lãa, ka a sɛsɛbɛ kpɛ̃ɔ 'lɔ ban bʋɔlɔ a mɔ̃tɔ̃ɔ purfʋ jie guba sɛsɛbɛ fun yi a be wa.
44027015	A sɛsɛbɛ tʋ̃ɔn a gboro a waa lɛ tʋ̃ɔnɔ̃ chiine a niem ɛ, ka a sɛsɛbɛ pãa tara sɩ chiine.
44027016	A lɛ sɩn wa pɩ̃ a dõdolbile ɩ̃sʋɔ ban bʋɔlɔ Kawuda, a ɩn tuo kʋ sɩ ka sɩn 'mɔɔ a gborbile.
44027017	Lɛ a nɩbɛ na wa 'mɔɔ a gborbile ka wʋ do, ba den miir lũ gbɛb a gborkpɛ̃ɛ. Sɩ joro na dãbɩ̃ɛ ɩka sɩ taa ɩrɛ wa tɩ mʋr a Sirtisɩ bire pɔ ɛ, ka ba bar a kur nɛbie ka a gboro pãa tɔɔrɔ.
44027018	A sɛsɛkpɛ̃ɛ nyã mɔ̃n sɩn jaa ka wɛr wa chaar ka ba piel wɛlɛ a tuor lɔɔrɔ 'yɔ̃ɔnɔ̃ a kʋ̃ɔ pɔ.
44027019	A ber ata daar a gboro dẽme mɩ̃ɛ foro naa a gboro bomo nɩ a ba mɩ̃ɛ nuur lɔɔrɔ 'yɔ̃ɔnɔ̃ a kʋ̃ɔ pɔ.
44027020	Lɛ a mɔ̃tɔ̃ɔ nɩ a ŋmarbie na ba lɛ wa nyɩr ɛ, a ber waa naa tɩchɛ ka a sɛkpɛ̃ɛ chɛnɛ ire ka a sɩ chɩ̃ɛfʋ tɩɛrtɔ jie baar.
44027021	A ber wa po naa tɩ baa di bon jaa ɛ, ka a Pɔɔl ir ara a ba sãlsɔɔ tɩ 'yɛr kʋ ba, "Nɩbɛ, yɩn ta sɔɔ tu a n nɛɛ ka sɩ ta chɛnɛ be a be Kɩrete a wõm nyãna kʋ̃ naa pɔɔ sɩ ɛ, ka a bonsɩ be wɛ ɛ.
44027022	Tɩchɛ n sʋɔrɔ yɩ naa, yɩ nyɔɔ nyãa bojũu ɩ̃sʋɔ jaa kʋ̃ bɔr ɛ, a gboro tɛɛ lɛ na wɛ.
44027023	Jãa tɩ̃sɔɔ a Nãaŋmɩn nyã na so ka n tʋ̃nɔ̃ a wʋ tʋ̃mɔ̃ tʋ̃n a wʋ malaka ka wʋ wa ara a n lõboor,
44027024	na wʋ 'yɛr kʋ ma, 'Pɔɔl taa joro dãbɩ̃ɛ ɛ, fʋn nyɛn a Nãkpɛ̃ɛ Siisa nɩ nɩbir ka wʋ tɔɔr a fʋ 'yɛr. Ka a bala jaa fʋn lɔ̃ɔ chiin Nãaŋmɩn den a ba nyɛvʋr 'yɔ̃ɔ a fʋ nũu pɔ.'
44027025	A lɛ jũu yɩ nyɔɔ nyãa nɩbɛ, n sɔɔn de Nãaŋmɩn ɩka wʋn ɩ naa a lɛ wʋn 'yɛr kʋ ma.
44027026	Tɩchɛ sɩn don dõdol kɔ̃ɔ ju ara."
44027027	A ber pie nɩ anaar daar, a sɛsɛbɛ chɛnɛ na mʋɔrɔ nɩ sɩ be a Adiriya man yal pɔ, a tɩ̃sɔɔ bɩ̃ɩn ka a bala na kaara a gboro tɩɛr man tãa ba gbʋrɔ na gogoro.
44027028	Ba den a bon 'lɔ ban ma mana nɩ a kʋ̃ɔ, man ka a man yulʋ̃fʋ ɩ gbɛɛ kɔbaa dɔɔl lɩjɛr (120). Ban wa chen bɩ̃lãa ba lɛ man kaa ka a yulʋ̃fʋ lɛ ɩ gbɛɛ lɩjaanaar nɩ pie (90).
44027029	Ba joro na dãbɩ̃ɛ ɩka a gboro wʋ taa tɔ̃n sɩ kʋsɩr ɛ, a ba wɛl a nɛbie ala anaar na ma nyɔɔ a gboro lɔb 'yɔ̃ɔ a man pɔ tɩ pãa sʋɔrɔ ɩka wɛr wʋ chaar fɔɔ.
44027030	Ka a gboro dẽme bʋɔrɔ sɔr ban na yi a gboro pɔ jo na ba for a gborbile bar ka wʋ suu a man pɔ tɩ maala fɩka a nɛbinyɔɔrsɩ ala lɛ ba foro bara a niem.
44027031	A Pɔɔl pãa 'yɛr kʋ a sojasɩ nɩkpɛ̃ɛ nɩ a sojasɩ, "Yɩn baa vɛ̃ ka a gboro dẽme banyãna be a gboro pɔ ɛ, sɩ wɛ naa a lɛ nɛ."
44027032	Ka a sojasɩ ŋmaa a miir 'lɔ na nyɔɔ a gborbile taa lɛ ka wʋ lo.
44027033	Lɛ a wɛr na ɩrɛ a wa lalala, Pɔɔl sʋɔr ba jaa na wʋ 'yɛr kʋ ba, "Yɩ di a bʋ̃diir bojũu ber pie nɩ anaar nɩ nyã yɩn jɛ̃n baal na yaa di bon jaa ɛ.
44027034	Pʋ̃pãanyã, n sʋɔrɔ yɩ naa ɩka yɩ di a bʋ̃diir na yɩ tara kpɛ̃ɔ, a yɩ ɩ̃sʋɔ jaa jukɔɔlbir kʋ̃ vʋ̃ɔ a wʋ ju pɔ ɛ."
44027035	A anyãna lɛ wʋ 'yɛr baar tɩ na wʋ de a paanʋ̃ɔ amɩne puor Nãaŋmɩn yãan a ba jaa niem, tɩ pãa ŋmaa na wʋ ɔɔrɔ.
44027036	Ka a 'yɔ̃ɔ ba jaa ɩ̃kpɛ̃ɛ ka a ba mɩ̃ɛ di a bʋ̃diir amɩne.
44027037	A sɩn bala na be a gboro pɔ ɩ naa nɩbɛ kɔɔr ayi dɔɔl lɩjaata nɩ pie nɩ ayʋɔb (276).
44027038	Lɛ ban wa di tɩɩ baar, ba wɛl a bʋ̃diir ala na chɛ lɔb 'yɔ̃ɔ a man pɔ tɩchɛ ka a gboro ɩ dẽfere.
44027039	Lɛ a wɛr na wa chaar, baa bɔ̃ɔ a jie ban be ɛ, tɩchɛ na ba nyɛ a jie na gɔr ka a bire be be a ba bʋɔrɔ ɩka ala ɩ ba tʋ̃ɔ naa a ba tɩ ara.
44027040	Ba ŋman a mibe ala na nyɔɔr a nɛbinyɔɔrsɩ ala bar, na ba mɩ lɛ for a vuulsɩ ala na ma dɛnɛ a gboro tɩ pãa yɛr a fɔbaa bar a gboro niem ka a sɛsɛbɛ pãa tɔɔrɔ ba chiine a bire pɔ.
44027041	Tɩchɛ ka a gboro tɩ tɔ a bire na duo a jie ɩ̃sʋɔ, ka a gboro niem mʋr wʋ jaa na wʋ kʋ̃ tʋ̃ɔ chen ɛ. Ka a kɔ̃sɛbɛ ŋmiere a gboro pãa wɛlɛ.
44027042	Ka a sojasɩ ɩ nɛbʋ̃'yen bʋɔrɔ ɩka ba kʋ a bala ban pɔɔ ka a ɩ̃sʋɔ jaa taa dũu yi jo ɛ.
44027043	Tɩchɛ a sojasɩ nɩkpɛ̃ɛ na bʋɔrɔ ɩka wʋ faa a Pɔɔl jũu, waa sɔɔ ɩka ba ɩ a lɛ ɛ. Wʋ 'yɔ̃ɔ naa a bala na bɔ̃ɔ a dũufʋ ka ba ɔɔ lo a kʋ̃ɔ pɔ de nie dũu do a gogoro ju.
44027044	Ka a bala na chɛ mɩ nyɔɔr a gboro daar bɩɩ a gboro da'mɛlɛ ala, nɩtɔ̃nɔ̃ lɛ ba ɩ ka ba ɩ̃sʋɔ tɩ jaa do a gogoro ju ka yele ba tara ba ɛ.
44028001	Sɩ jaa na wa do baar, ba 'yɛr ɩka a dõdol yuor din Malta.
44028002	A nɩbɛ bala na be a be maal sɩn vɩla, ba gbɔɔn bũu na ba bʋɔl sɩ a sɩ tɩ uoro, bojũu saa lɛ waara ka ɔɔr kʋrɔ.
44028003	Ka a Pɔɔl mɩ vaar delsɩ wa 'yɔ̃ɔnɔ̃ a bũu pɔ, ka a dʋ̃pãn na be a delsɩ pɔ, a bũu tʋl kpɛ ka wʋ yi dʋ̃ a Pɔɔl nũu mar taalɛ.
44028004	Lɛ a gogoro dẽme bala na wa nyɛ a lɛ a waa na mar a Pɔɔl nũu pɔ jɔ̃jɔlɔ, ka ba 'yɛrɛ kʋrɔ taa, "A daba nyãna na ɩn nɩkʋrɔ, a man na ba di wʋ gba ɛ, tɩchɛ yeltorsɩ kʋ̃ sɔɔ ka wʋ be be ɛ."
44028005	Tɩchɛ ka a Pɔɔl mɩr a waa 'yɔ̃ɔ a bũu pɔ tɩ yele jaa ba tara wʋ ɛ.
44028006	A nɩbɛ tɩɛr man tãa a nũu na mɔr wʋ naa bɩɩ a wʋ vaa lo kpi. Tɩchɛ ban chɛl lɛ̃ɛɛ wa faa ka a yele jaa ba ɩrɛ ɛ, ba lɩɛb a ba tɩɛr 'yɛrɛ kʋrɔ taa, "Ŋmɩn lɛ wʋ ɩ."
44028007	A dõdol 'lɔ nɩkpɛ̃ɛ ban bʋɔlɔ Pubilusɩ tara na jie na gbʋr a be a wʋ de sɩ sãan, na wʋ kʋ sɩ bʋ̃diir ber ata.
44028008	A Pubilusɩ sãa bɩɛrɛ na gã, ɩ̃gãn tʋl nɩ masʋmɔ̃ lɛ wʋ nyɩɛrɛ. Pɔɔl kpɛ̃n tɩ nyɛ wʋ, wʋn wa sʋɔr Nãaŋmɩn baar wʋ dɔɔl wʋ naa nũu sãa wʋ.
44028009	Lɛ a anyãna na wa ɩ, baalsɩ bala jaa na be a jie 'lɔ mɩ wa naa ka Pɔɔl sãa ba jaa baalsɩ.
44028010	Ba den 'yɔ̃ɔfʋ kʋ sɩ sɔɩ jaa pɔ, a lɛ sɩn wa chɔɔr na yi, ba kʋ sɩn bon jaa sɩn na bʋɔrɔ.
44028011	Sɩ maal a be ŋmɛrsɩ ata tɩ na sɩ lɛ kpɛ a gboro ɩ̃sʋɔ na ara a be a sɩ̃ɛ. A gboro yin Aleksandiriya na wʋ tara ŋmɩn yɩbɛ Kasɩtor nɩ Poluksɩ.
44028012	Sɩ tɩ ara naa Sɩrakusɩ maal ber ata a be.
44028013	Be lɛ a gboro yin sɩ tãn a be a Wuregiyum. Wɛr na wa chaar ka a ɩ a guba jie sɛsɛbɛ furo naa, a ber ayi daar ka sɩ ta a be Puteyoli na sɩ suu a be.
44028014	Be lɛ sɩ pɔɔ a Nãaŋmɩn puorbo bamɩne ka ba bʋɔl sɩ ka sɩ tɩ maal daa gbul a ba sɛ̃. Lɛ lɛ a ɩ tɩ sɩ pãa wa ta a Worom.
44028015	A Nãaŋmɩn puorbo na be a Worom na wa wõ ɩka sɩ waara naa, ba yin tuor sɩ tɩ ta Apiyusɩ Daa pɔ na ba pɔɔ sɩ a Sãanba Kpɛfʋ Jiir Ata. A lɛ a Pɔɔl na wa nyɛ a nɩbɛ banyãna wʋ puor Nãaŋmɩn yãan ka a 'yɔ̃ɔ wʋ ɩ̃kpɛ̃ɔ.
44028016	Lɛ sɩn wa ta a Worom, ba sɔɔ naa ka a Pɔɔl kpɩɛrɛ a wʋ yõ tɩchɛ ka a soja kaara wʋ.
44028017	Pɔɔl na wa maal ber ata, wʋ bʋɔl naa a Juu nɩbɛ nɩdierbe lɔ̃ɔ taa. Lɛ ban wa duo ka wʋ 'yɛr kʋ ba, "N yɛɛr, n gba na ba maal yele jaa bɔr a sɩ nɩbɛ sɛ̃ ɛ, bɩɩ 'mab a sɩ sãakpãmɩne yel-ɩrsɩ ɛ, tɩ ba nyɔɔ ma naa be a Jerusalɛm na ba kʋ a Worom nɩbɛ.
44028018	Ba chɛ̃pɛ̃n a yele faa na ba ta bʋɔrɔ ɩka ba bar ma bojũu n ba maal yele jaa na sɛɛn kũu ɛ.
44028019	Tɩchɛ ka a Juu nɩbɛ na ba sɔɔ ɛ, ka n faa tɩ sʋɔr sɔr ka ba chiin ma a Nãkpɛ̃ɛ Siisa sɛ̃. A ba ɩ n tara na yele kɔ̃ɔ na de dɔɔl a n nɩbɛ ɛ.
44028020	A lɛ jũu lɛ so ka n bʋɔrɔ ɩka n nyɛ yɩ naa 'yɛr yɩ. Bojũu a Isɩral nɩbɛ tɩɛrtɔfʋ jie jũu lɛ ba gbar ma nɩ a bɔ̃jɔrsɩ anyãna."
44028021	Ka ba 'yɛr, "Saa nyɛ gãn jaa yi a Judiya dẽme sɛ̃ ɛ, ka a sɩ yɛɛr bala mɩ na yi a be wa ba 'yɛr a fʋ 'yɛrdɛɛr jaa kʋ sɩ ɛ.
44028022	Tɩchɛ sɩn bʋɔrɔ naa ɩka sɩ bɔ̃ɔ a lɛ fʋn nyɔɔ, bojũu sɩ bɔ̃ɔn naa ɩka jie jaa nɩbɛ 'laar naa a yele nyãna."
44028023	Ba 'yɔ̃ɔn bɩbir ban lɛ wa a Pɔɔl sɛ̃, a bɩbir na wa vɩɛ ba wan yɔɔ jaa a be wʋn kpɩɛrɛ. An yi a bibio tɩ tãn a jãanʋɔr na wʋ mana a Nãaŋmɩn nãalʋ̃ʋ kʋrɔ ba, na wʋ de a Mosesɩ nɛɛ nɩ lɛ a Nãaŋmɩn 'yɛ'yɛrbɛ na sɛb bʋɔrɔ ɩka wʋ lɩɛb a ba tɩɛr ka ba sɔɔ a Yesu.
44028024	Bamɩne lɩɛb ba tɩɛr a lɛ wʋn 'yɛr, tɩchɛ ka a bamɩne ba sɔɔ de ɛ.
44028025	Ba chɩrɛ nɩ taa na ba piel yire lɛ a Pɔɔl na wa 'yɛr a wʋ 'yɛr baaraa na wʋ 'yɛr, "A Nãaŋmɩn Sɩɛ 'yɛr yelmɩ̃ɛ kʋ a yɩ sãakpãmɩne a lɛ wʋn de a wʋ 'yɛ'yɛrɛ Isaiya nɛɛ
44028026	'yɛr, 'Chen a nɩbɛ banyãna sɛ̃ tɩ 'yɛr kʋ ba, "Yɩn wõn lɛ̃ɛɛ tɩ yɩ kʋ̃ wa bɔ̃ɔ a par ɛ, yɩn fur nɩbir 'yɔ̃ɔ tɩ yɩ kʋ wa nyɛ bon jaa ɛ."
44028027	Bojũu a nɩbɛ banyãna nyãn kpɛ̃mɛ naa, baa wõnõ ɛ, ba ma ũun a ba nɩbie, ka lɛ ba lɛ ɛ, ban taa nyɛn naa ba nɩbie na ba wõn a ba tobo bɔ̃ɔ a par na ba lɩɛb wa a n sɛ̃ ka n sãa ba.'
44028028	A lɛ jũu, n bʋɔrɔ naa ɩka yɩ bɔ̃ɔ ɩka a Nãaŋmɩn den a wʋ faafʋ 'yɛr tɩ kʋ a bala na ba ɩ a Juu nɩbɛ ɛ na chɛlɛ naa."
44028030	Pɔɔl yab a yir 'lɔ pɔ wʋn kpɩɛrɛ yuom ayi, tɩ ma de nɩrɛ jaa na ma wa a wʋ sɛ̃.
44028031	Yele jaa ba ŋmaa wʋ sɔr ɛ, ka wʋ 'lara na wʋ mʋɔlɔ a Nãaŋmɩn nãalʋ̃ʋ 'yɛr na wʋ wile ba nɩ a sɩ Soro Yesu Kɩrɩsɩto 'yɛr.
45001001	Maa Pɔɔl na ɩ a Yesu Kɩrɩsɩto gbãgbaa, Nãaŋmɩn na kaa ir bʋɔl ka n ɩ a wʋ nɩtʋ̃nãa naa ɩ a wʋ 'yɛr nʋ̃ɔ 'yɛrɛ, lɛ sɛɛrɛ kʋrɔ a yɩn na be a Worom.
45001002	A 'yɛr nʋ̃ɔ nyã wʋn dɔ̃ɔ tɩr nɛɛ a kõr jaa tu a wʋ 'yɛ'yɛrbɛ sɛ̃ ka ba sɛb 'yɔ̃ɔ a Nãaŋmɩn gãn pɔ,
45001003	na ɩ a wʋ Bie 'yɛr, ban dɔɔ ka wʋ ɩ a Nãa David bal nɩrɛ.
45001004	A tu naa a Nãaŋmɩn Sɩɛ pɔ wiil kpɛ̃ɔ ɩka a Nãaŋmɩn Bie lɛ, na wʋ ir yi a kũn pɔ ɩ vʋr, 'lɔ lɛ ɩ a Yesu Kɩrɩsɩto na ɩ a sɩ Soro.
45001005	A tun a wʋ 'yɔ̃ɔ nɩ a wʋ yuor jũu, sɩ nyɛn wɩ̃ɛfʋ nɩ a nɩtʋ̃nsɩ tʋ̃mɔ̃ na sɩn bʋɔl nɩrɛ jaa, ka ba wa wõnõ a wʋ toor nɩ sɔɔfʋ.
45001006	Yɩn mɩ pʋɔn a bala a Nãaŋmɩn na bʋɔl ka yɩ ɩ a Yesu Kɩrɩsɩto sofʋ.
45001007	N sɛɛrɛ na kʋrɔ a yɩn bala jaa na be a Worom a Nãaŋmɩn na nʋ̃, na wʋ bʋɔl yɩ a yɩ ɩ a wʋ nɩbɛ. Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto jie a be a yɩ sɛ̃.
45001008	N den nie puor a maa Nãaŋmɩn yãan a yɩ jaa jũu tu a Yesu Kɩrɩsɩto 'yɔ̃ɔ, bojũu a yɩ sɔɔfʋ ŋmen yaar a wɛr wʋ jaa.
45001009	A Nãaŋmɩn nyã ɩn tʋ̃nɔ̃ kʋrɔ nɩ a n nyãa wʋ jaa, naa mʋɔlɔ a 'yɛr nʋ̃ɔ nyã na ɩ a wʋ Bie 'yɛr, di man dãasɩɛ lɛ ɩn ma tɩɛrɛ a yɩ yele.
45001010	N ma sʋɔrɔ naa Nãaŋmɩn ba gala ɛ, naa sʋɔrɔ ɩka a wʋ bɔfʋ a ɩ, ka wʋ yuo sɔr a pʋ̃pãanyã kʋ ma ka n wa a yɩ sɛ̃.
45001011	N bʋɔrɔ naa yɩ nyɛfʋ naa na tʋ̃ɔ wiil yɩ a Nãaŋmɩn Sɩɛ kʋfʋ amɩne ka a 'yɔ̃ɔ yɩ ɩ̃kpɛ̃ɔ.
45001012	Lɛ lɛ, a yɩn nɩ maa na pãa nʋ̃ɔ kpɛ̃mɛ a sɩ sɔɔfʋ pɔ.
45001013	N yɛɛr, n bʋɔrɔ naa ɩka yɩ bɔ̃ɔ a lɛ ɩn mʋɔrɔ sɔ̃ɔ yɔɔ jaa, ɩka n wa a yɩ sɛ̃ tɩchɛ ka a sɔr pɔɔ wa tãn dɩna. Ɩn taa nyɛn a yɩ bamɩne a ba puoraa nɩtãa lɛ ɩn nyɛ a yɩ bamɩne na ba ɩ a Juu nɩbɛ ɛ, tɩ puoro.
45001014	N din a Juu nɩbɛ nɩ a bala mɩ na ba ɩ a Juu nɩbɛ ɛ, nɩ a yɛ̃ dẽme nɩ a jɔlɔ sãn.
45001015	Ala lɛ so ka n mʋɔrɔ ɩka n mʋɔl a 'yɛr nʋ̃ɔ kʋ a yɩn mɩ na be a Worom.
45001016	Vɩ̃ ba kʋrɔ ma nɩ a 'yɛr nʋ̃ɔ nyãna 'yɛrfʋ ɛ, bojũu a ɩ naa a Nãaŋmɩn kpɛ̃ɔ wʋn de faara nɩ nɩrɛ jaa na sɔɔ, a Juu nɩbɛ lɛ de nie, ka bala mɩ na ba ɩ a Juu nɩbɛ ɛ, mɩ tu.
45001017	Bojũu a 'yɛr nʋ̃ɔ nyã na wiil nɩrɛ lɛ wʋn na tor Nãaŋmɩn sɛ̃, torfʋ 'lɔ na yi sɔɔfʋ pɔ, yi a pielfʋ tɩ tãn a baaraa nɩtãa lɛ an sɛb a Nãaŋmɩn gãn pɔ, "Nɩrɛ 'lɔ na tara sɔɔfʋ, tor naa, wʋn tara na nyɛvʋr na ba tara baarfʋ ɛ."
45001018	Nãaŋmɩn vɛ̃n ka a wʋ suur yele yi a saaju gã chãa pɔ, ɩka wʋ nyɛn suur 'yɔ̃ɔ a bala na ba puoro ɛ, nɩ putudẽme bala na pɔɔ a yelmɩ̃ɛ nɩ a ba putuyele.
45001019	An ɩ a ala ban na de bɔ̃ɔn a Nãaŋmɩn gãn chãa pɔ, bojũu Nãaŋmɩn mɩ̃ɛ lɛ ir wiil ba.
45001020	Bojũu, an yi a lɛ daar jaa a Nãaŋmɩn na mɛ a wɛr, nɩbɛ na tʋ̃ɔ bɔ̃ɔ ɩka a Nãaŋmɩn kpɛ̃ɔ ba tara baarfʋ ɛ, ka wʋ ɩ Nãaŋmɩn mɩ̃ɛ nɩ a bonsɩ ala wʋn maal, a lɛ jũu, tu yifʋ jie ba lɛ be be go ɛ.
45001021	Bojũu, ban sɔɔ bɔ̃ɔn a Nãaŋmɩn a nɩtɔ̃nɔ̃, tɩ baa kʋ wʋ tɩɩr ɛ, bɩɩ dãna wʋ ɛ, tɩchɛ a ba tɩɛrsɩ ɩn burbur, ka a ba jɔl nyãn ala pãa lii.
45001022	Ban sɔɔ 'yɛr ɩka yɛ̃ bɔ̃ɔnbɔ lɛ ba ɩ, ba ɩn jɔlɔ,
45001023	an ɩ ba lɩɛb a tɩɩr 'lɔ ban taa kʋ a Nãaŋmɩn nyã na ba kpire ɛ, na ba kʋ a bʋtɩbɛ ala ban pɛ̃n, ka a kaara a nɩbɛ kaar na kpire, nɩ lubil, nɩ dʋ̃n, nɩ dʋ̃gbɛɛ anaar jaa bʋrɔ.
45001024	Ala lɛ so ka Nãaŋmɩn ir nũu tɩchɛ ba bar be a ba vɔldɛɛr pɔ, ka ba bʋ̃nɔ̃ gãna nɩ taa, sɔ̃ɔnɔ̃ taa nɩ a ba ɩ̃gãma.
45001025	Ba den a Nãaŋmɩn yelmɩ̃ɛ tɛɛn jire, na ba puoro tɩ tʋ̃nɔ̃ kʋrɔ a bonsɩ ala a Nãaŋmɩn na maal, tɩ bar a Nãaŋmɩn na ɩ a ma maala 'lɔ a pɛɛfʋ na sɛɛn bɩbir jaa. A ɩ a lɛ.
45001026	A anyãna jũu, Nãaŋmɩn de ban bar be a vɩ̃ vɔlaa pɔ. Ka a ba pɔbɔ gba ma lɩɛb gãna nɩ a ba pɔɔ taa ba.
45001027	A lɛ nɩ wʋ ju lɛ a dɔɔr mɩ bar a pɔbɔ bɔfʋ, ka a vɔlaa vɛ̃ ka ba lɩɛb bʋɔrɔ a ba taa dɔɔr. Dɔɔr na lɩɛb tʋ̃nɔ̃ a vɩ̃ tʋ̃mɔ̃ nyãna nɩ a ba taa dɔɔr ba nyɛn a ba tʋ̃dɛɛr toor tɔɔfʋ.
45001028	Baa nyɛ a Nãaŋmɩn bɔ̃ɔfʋ a wʋ sɛɛn ba ɛ, ka a Nãaŋmɩn bar ba a be a ba tɩɛr sɔ̃ɔnaa pɔ, ka ba maala a ala na ba sɛɛn maalfʋ ɛ.
45001029	Ba sɛɛn naa putuo jaa bʋrɔ, bier ɩfʋ, bɔgar dẽme, nɩ bier maalfʋ. Nyuur sɛɛn ba naa, na ba ɩ nɩkʋrbɔ, bʋɔrɔ jɛɛr, na ba bɛlɛ taa, na ba tɩɛrɛ taa sɔ̃ɔfʋ. Ba ɩn gagarsɩ,
45001030	sɔ̃ɔnɔ̃ nɩ taa yoe, 'laar Nãaŋmɩn, kpɛrɛ taa, mɩ̃ɛ 'mɔɔfʋ nɩ yobɔyele. Ba bɔ̃ɔn sɔɩ ban ma tu maal bier, baa turo a nɩbɛ bala na dɔɔ ba nɛɛ ɛ.
45001031	Baa tara tɩɛr ɛ, baa tara yelmɩ̃ɛ ɛ, baa tara nʋ̃fʋ ɛ, baa kaara nɩrɛ nɩbaal ɛ.
45001032	Ban sɔɔ bɔ̃ɔ a Nãaŋmɩn toraa nyãna binfʋ, ɩka a nɩbɛ bala na maala a anyãna sɛɛn nɩ kũu, bala mɩ̃ɛ tɛɛ ba lɛ maala a anyãna ɛ, tɩchɛ ba ma sɔɔ naa a bala na tʋ̃nɔ̃ a anyãna.
45002001	Yɩn a lɛ jũu, yaa mɩ tara tu yifʋ jie ɛ, a yɩn bala na ma tɔɔrɔ a bamɩne 'yɛr. Yele jaa pɔ fʋn tɔɔr a fʋ tɔ sʋɔ 'yɛr fʋ mɩ 'yɔ̃ɔn fʋ mɩ̃ɛ 'yɛr, bojũu fʋ mɩ ɩn a yele 'lɔ̃nɔ̃ a fʋ tɔ sʋɔ na ɩ, a fʋ tɔɔr a wʋ 'yɛr.
45002002	Pʋ̃pãanyã, sɩ bɔ̃ɔ naa ɩka Nãaŋmɩn na tɔɔr naa a bala na ɩrɛ a yelsɩ anyãna 'yɛr tun yelmɩ̃ɛ sɔr pɔ.
45002003	A lɛ a fʋ̃ʋ nɩsaal mɩ na tɔɔrɔ nɩbɛ 'yɛr, tɩ na fʋ mɩ maal a yele ala nɩ a ju, fʋ tɩɛr ɩka fʋn pɔl yi a Nãaŋmɩn 'yɛr tɔɔrfʋ pɔ ɔ?
45002004	Bɩɩ yɩ nyɛ naa Nãaŋmɩn yɛ̃ bɔ̃ɔn yɔɔ jũu, nɩ a wʋ maalvɩla, nɩ a wʋ kãnyir, na yaa bɔ̃ɔn ɩka a Nãaŋmɩn maalvɩla wile yɩn tɩɛr lɩɛb fʋ sɔr ɛ?
45002005	Tɩchɛ a yɩ nyãkpɩ̃ɛn nɩ yɩn ba lɩɛb a yɩ tɩɛr jũu, yɩ guoro naa a Nãaŋmɩn sutuo bine kʋrɔ a yɩ mɩ̃ɛ guro nɩ a wʋ suur bɩbir 'lɔ wʋn na tɔɔr nɩrɛ jaa 'yɛr nɩ torfʋ.
45002006	Nãaŋmɩn "na yab nɩrɛ jaa lɛ wʋn tũ jɩ̃."
45002007	Bala na mar ara na ba tʋ̃nɔ̃ vɩla bʋɔrɔ tɩɩr, nɩ 'yɔ̃ɔfʋ, nɩ a ala na ba pʋ̃ɔnɔ̃ ɛ, wʋn kʋ ban nyɛvʋr na ba tara baarfʋ ɛ.
45002008	Tɩchɛ bala na bʋɔrɔ a ba mɩ̃ɛ bɔb, na ba tɔr a yelmɩ̃ɛ tɩ turo dɛɛr, Nãaŋmɩn suur nɩ a wʋ kpãafʋ gãn kʋ ba.
45002009	Wõm nɩ tuo difʋ na ben be kʋ nɩsaal jaa na ɩrɛ yelbier. An piel naa a Juu nɩbɛ sɛ̃, tɩ mɩ lʋ̃ɔ a bala na ba ɩ a Juu nɩbɛ ɛ.
45002010	Tɩchɛ tɩɩr nɩ 'yɔ̃ɔfʋ nɩ nyã'maar na ben be kʋ nɩrɛ jaa na maala vɩla, a Juu nɩbɛ nɩ a bala na ba ɩ a Juu nɩbɛ ɛ.
45002011	Bojũu Nãaŋmɩn ba tara kaa gar taa ɛ.
45002012	Bala jaa na ba bɔ̃ɔ a Mosesɩ nɛɛ tɩ tʋ̃ dɛɛr, mɩn wɛ naa ban ba bɔ̃ɔ a nɛɛ jũu, ka bala jaa mɩn bɔ̃ɔ a Mosesɩ nɛɛ tɩ tʋ̃ a dɛɛr Nãaŋmɩn na den a nɛɛ nyã tɔɔr a ba 'yɛr.
45002013	Bojũu a ba ɩ a bala na wõnõ a nɛɛ lɛ tor a Nãaŋmɩn niem ɛ, tɩchɛ a bala na turo a lɛ a nɛɛ na 'yɛr bala lɛ a Nãaŋmɩn na 'yɛr ɩka ba tor naa.
45002014	Sɩrɛ jaa a bala jaa na ba ɩ a Juu nɩbɛ ɛ, na baa tara a Mosesɩ nɛbinãa ɛ, ba gba ma ɩ naa a yelsɩ a nɛɛ na 'yɛr, bojũu bala mɩ̃ɛ ɩn a nɛɛ ban sɔɔ ba tara a nɛɛ ɛ.
45002015	Ba wiil ɩka a lɛ a nɛɛ na bʋɔrɔ sɛb 'yɔ̃ɔ be a ba nyãa pɔ, ka a ba tɩɛr mɩ di dãasɩɛ ma gɔ̃nɔ̃ ba bɩɩ 'yɛrɛ pʋɔrɔ ba.
45002016	A anyãna na ɩ naa a daar 'lɔ̃nɔ̃ a Nãaŋmɩn na tu a Yesu Kɩrɩsɩto 'yɔ̃ɔ na wʋ tɔɔr nɩrɛ jaa yelsɔɔlsɩ nɩtãa lɛ ɩn 'yɛrɛ a n 'yɛr nʋ̃ɔ.
45002017	Pʋ̃pãanyã a fʋ̃ʋ, ala ɩ fʋ bʋɔlɔ na a fʋ mɩ̃ɛ Juu nɩrɛ, na fʋ dɩɛl a Mosesɩ nɛɛ na fʋ jɩrɛ lɛ fʋ̃ʋ nɩ a Nãaŋmɩn na tara nɛbʋ̃'yen,
45002018	ala ɩ fʋ bɔ̃ɔ naa a wʋ bɔfʋ na fʋ bɔ̃ɔ a 'lɔ na gar a jaa bojũu a nɛɛ lɛ wiil fʋ,
45002019	ala ɩ fʋ chɛn nyãa ɩka jɔ̃tɔɔrɔ lɛ fʋ ɩ, na fʋ ɩ chãa chaara a bala na be a libe pɔ,
45002020	na fʋ wile a jɔlɔ, na fʋ wile a bibiir, bojũu a Mosesɩ nɛɛ pɔ lɛ fʋ nyɛ a bɔ̃ɔfʋ nɩ a yelmɩ̃ɛ.
45002021	Fʋ̃ʋ nyã na wile a fʋ taaba, faa wiil a fʋ mɩ̃ɛ ɛ? Fʋ̃ʋ nyã na ma 'yɛrɛ ɩka jufʋ ba ɩ ɛ, fʋ ma ju naa ɔ?
45002022	Fʋ̃ʋ na ma 'yɛrɛ ɩka nɩbɛ ba ta sɛ̃nɛ ɛ, fʋ ma sɛ̃n bɩɩ? Fʋ̃ʋ nyã na kpɛrɛ a tɩbɛ tɩ fʋ ma juro naa a tɩbɛ der bonsɩ bɩɩ?
45002023	Fʋ̃ʋ nyã na jɩrɛ nɩ a Mosesɩ nɛɛ nyã, fʋ ma 'yɔ̃ɔn Nãaŋmɩn vɩ̃ fʋn sɔ̃ɔnɔ̃ a nɛɛ ɔ?
45002024	Nɩtãa lɛ an sɛb a Nãaŋmɩn gãn pɔ, "A yɩ jũu lɛ a bala na ba ɩ a Juu nɩbɛ ɛ, sɔ̃ɔnɔ̃ a n yuor."
45002025	Yʋɔr ŋmaafʋ tara na tɔ̃nɔ̃ ala ɩ fʋ turo naa lɛ a nɛɛ na 'yɛr, tɩchɛ ala ɩ fʋ̃ʋ baa turo a nɛɛ ɛ, fʋn kaara fɩka faa ŋmaa yʋɔr ɛ.
45002026	Ala ɩ a bala na ba ŋmaa a yʋɔr ɛ, turo na lɛ a nɛɛ na bin, ba kʋ̃ kaara fɩka yɔŋmarba lɛ ba ɩ ɛ?
45002027	Nɩrɛ 'lɔ na ba ŋmaa a yʋɔr a ɩ̃gãn pɔ ɛ, tɩchɛ na wʋ turo a nɛɛ jaa nɛ nɛ nɛ na 'yɔ̃ɔ yɩn 'yɛr, a yɩn bala gba na tara a nɛbinsɩ gãn na fʋ ŋmaa a yʋɔr tɩ faa turo a nɛbinsɩ ɛ.
45002028	Nɩrɛ na ɩ a Juu nɩrɛ ba ɩ a ɩ̃gãn nyã yele tɛɛ lɛ ɛ, bɩɩ a yʋɔr ŋmaafʋ na ɩ a ɩ̃gãn yele ɛ.
45002029	Kai, wʋ ɩn a Juu nɩrɛ na be a pʋɔm, ka a wʋ yʋɔr ŋmaafʋ ɩ a Nãaŋmɩn Sɩɛ na ŋmaa a wʋ nyãa yʋɔr a ba yi a nɛbinsɩ gãn pɔ ɛ. A nɩrɛ nyãna pɛɛfʋ ba yire nɩbɛ sɛ̃ ɛ, tɩchɛ a yin Nãaŋmɩn sɛ̃.
45003001	Bo tɔ̃nɔ̃ lɛ a Juu nɩrɛ tara, bɩɩ bo tɔ̃nɔ̃ lɛ be be a yʋɔr ŋmaafʋ pɔ?
45003002	Sɔr jaa pɔ, ala na de nie lɛ ɩka bala lɛ Nãaŋmɩn de nie kʋ a wʋ 'yɛrbie.
45003003	Bo lɛ na ɩ ala ɩ bamɩne ba tara sɔɔfʋ ɛ? A ba ba sɔɔfʋ na tʋ̃ɔn sɔ̃ɔ a Nãaŋmɩn yelmɩ̃ɛ bar bɩɩ?
45003004	Kai, sɔr ba be be ɛ! Vɛ̃ a Nãaŋmɩn ɩ yelmɩ̃ɛ sʋɔ, tɩchɛ ka a nɩrɛ jaa ɩ jir ŋmara. Nɩtãa lɛ an sɛb a Nãaŋmɩn gãn pɔ, "Lɛ lɛ na wiil ɩka fʋ tor naa a fʋ 'yɛrbie pɔ, na fʋ tʋ̃ɔ a 'yɛr tɔɔrfʋ jie."
45003005	Tɩchɛ ala ɩ a sɩ ba torfʋ vɛ̃n ka Nãaŋmɩn torfʋ gã chãa pɔ, sɩ lɛ 'yɛr bo? Sɩ 'yɛr ɩka Nãaŋmɩn ba tor ɛ, wʋn vɛ̃ ka a wʋ sutuo dire sɩ ɔ? Nɩsaal nɛchɩrɛ lɛ a nyãna.
45003006	Sɩrɛ jaa ba lɛ ɛ. Ala ɩ lɛ lɛ, ŋmɩnɛ lɛ a Nãaŋmɩn na ɩ tɔɔr a wɛr nɩbɛ 'yɛr?
45003007	Nɩrɛ ɩ̃sʋɔ na chɩrɛ na, "Ka ala ɩ a n ba torfʋ wiil naa ɩka a Nãaŋmɩn ɩn yelmɩ̃ɛ sʋɔ ka a wʋ tɩɩr pʋɔ 'yɔ̃ɔ, bãa 'yɔ̃ɔ lɛ a Nãaŋmɩn na lɛ 'yɔ̃ɔ ma 'yɛr ɩka yelbe-ɩrɛ lɛ n ɩ?"
45003008	Bo lɛ so ka sɩ kʋ̃ 'yɛr nɩtãa lɛ a yosɔ̃ɔnbɔ na 'yɛr ka a bamɩne mɩ 'yɛrɛ ɩka sɩ 'yɛr ɩka, "Yɩ ɩ a sɩ maala dɛɛr tɩ ka a lɩɛrɛ vɩla?" A ba sɔ̃ɔfʋ sɛɛn ba naa.
45003009	Bãa lɛ sɩn pãa de baar? Sɩn lɛ sa ba bɩɩ? Kai, sɔr ba be be ɛ. Sɩ den nie 'yɛr ɩka a Juu nɩbɛ nɩ a bala na ba ɩ a Juu nɩbɛ ɛ, ba jaa nyɛntaa na ba be a yelbier pɔ.
45003010	Nɩtãa lɛ ban sɛb a ba yele 'yɔ̃ɔ a Nãaŋmɩn gãn pɔ, "Nɩtoraa jaa ba be be ɛ, nɩbʋ̃'yen gba ba be be ɛ.
45003011	Nɩbʋ̃'yen jaa ba be be bɔ̃ɔnɔ̃ 'yɛr par ɛ, nɩbʋ̃'yen jaa ba yʋɔrɔ bʋɔrɔ Nãaŋmɩn ɛ.
45003012	Ba jaa lɩɛb puor, ka ba jaa lɩɛb ɩ nɩsɔ̃ɔnsɩ. Ɩ̃sʋɔ jaa ba maala vɩla ɛ, nɩbʋ̃'yen gba ba be be ɛ."
45003013	"A ba kɔkɔbɔɔr yuon fɩka yar, ka a ba jãlbie bɔ̃ɔ bɛlfʋ." "Dʋ̃pãn lɔɔ jɛlaa a ba nɛgãma."
45003014	"Pɔ'yɔ̃ɔfʋ nɩ 'yɛr bitor lɛ ma yire a ba nɛɛr pɔ."
45003015	"A ba gbɛɛ ma pɔɔrɔ naa jɩ̃ɩ kpaarfʋ 'yɔ̃ɔ.
45003016	Sɔr jaa ban de, sɔ̃ɔfʋ nɩ dɔɔyɛ lɛ ma ɩ a jɩ̃nɛ.
45003017	Baa bɔ̃ɔ nyã'maar sɔr ɛ."
45003018	"A ba nɩbie ba joro Nãaŋmɩn dãbɩ̃ɛ ɛ."
45003019	Pʋ̃pãanyã, sɩ bɔ̃ɔn naa ɩka lɛ jaa a Mosesɩ nɛɛ na 'yɛr, wʋ 'yɛr kʋ a bala na be a nɛɛ pɔ ɩka, a kpal nɩrɛ jaa nɛɛ, ka a wɛr nɩbɛ ba jaa wa man a ba nɛɛ 'yɛr kʋ a Nãaŋmɩn.
45003020	A lɛ jũu, nɩrɛ jaa kʋ̃ ɩ nɩtor a Nãaŋmɩn niem wʋn turo a nɛɛ jũu ɛ, an ɩ a tun a nɛɛ nyã pɔ, ka sɩ bɔ̃ɔ bier.
45003021	Tɩchɛ pʋ̃pãanyã, a chaar naa ɩka a torfʋ na yi a Nãaŋmɩn sɛ̃, ba yi a Mosesɩ nɛɛ pɔ ɛ, ala lɛ a nɛɛ nɩ a Nãaŋmɩn 'yɛ'yɛrbɛ di dãasɩɛ.
45003022	A torfʋ nyã na yi a Nãaŋmɩn sɛ̃, ɩn a sɔɔfʋ na tu a Yesu Kɩrɩsɩto 'yɔ̃ɔ, kʋ a bala jaa na sɔɔ de. Tɛɛ taa jaa ba be be ɛ.
45003023	Bojũu nɩrɛ jaa maal dɛɛr na baa ta a Nãaŋmɩn tɩɩr ɛ.
45003024	A Nãaŋmɩn wɩ̃ɛfʋ jũu, wʋ vɛ̃n ka sɩ tor na wʋ 'yɛrfaa sɩ pɔrɔ tu a faafʋ 'lɔ na yi a Yesu Kɩrɩsɩto sɛ̃.
45003025	Nãaŋmɩn de wʋn a wʋ ɩ a bɔɔrlo bon, a wʋn de a wʋ jɩ̃ɩ pɛɛn nɩrɛ jaa tu a sɔɔfʋ jũu. Nãaŋmɩn maal a anyã na wʋ wiil a wʋ torfʋ, bojũu a wʋ kãnyir vɛ̃ naa ka wʋ bar a ba yeldɛbɛ ala ban dɔ̃ɔ maal gefʋ.
45003026	Wʋ maal naa lɛ na wiil a wʋ torfʋ a pʋ̃pãanyã, na wʋ ma vɛ̃ ka nɩrɛ jaa na sɔɔ de a Yesu yele, tor.
45003027	Nyɩnɛ lɛ a yobɔyele lɛ be? A ba pʋɔ be ɛ. Yelbuor jũu? A Mosesɩ nɛɛ ban turo jũu bɩɩ? Kai, sɔɔfʋ jũu lɛ.
45003028	Ala lɛ so ka sɩn chɛnɛ sɔɔ ɩka nɩrɛ yele ma tor naa wʋn tara sɔɔfʋ a ba ɩ wʋn turo a nɛbinãa jũu ɛ.
45003029	Nãaŋmɩn ɩn a Juu nɩbɛ tɛɛ Nãaŋmɩn bɩɩ? Waa ɩ a bala na ba ɩ a Juu nɩbɛ mɩ Nãaŋmɩn ɛ? Ɔ̃ɔ, wʋ ɩn a bala na ba ɩ a Juu nɩbɛ mɩ tʋɔr.
45003030	An ɩ a Nãaŋmɩn bʋ̃'yen tɛɛ lɛ be be, 'lɔ lɛ na vɛ̃ ka a yɔŋmarba yele tor sɔɔfʋ jũu, na wʋ mɩ vɛ̃ ka a bala na ba ŋmaa a yʋɔr ɛ, yele mɩ tor a sɔɔfʋ jũu.
45003031	Sɩ pãa den a sɔɔfʋ nyã sɔ̃ɔn a nɛbinãa bar bɩɩ? Kai, sɔr ba be be ɛ. Sɩn lɛ pãa bɔ̃ɔ turo wʋ.
45004001	Ŋmɩnɛ lɛ sɩn pãa 'yɛr a sɩ sãakpã Abraham 'yɛr, a yele nyãna pɔ?
45004002	Ala ɩ sɩrɛ jaa Abraham yele dɔ̃ɔ tor a wʋ tʋ̃mɔ̃ jũu, wʋn taa tara na yele kɔ̃ɔ bʋɔrɔ nɩ yuor, tɩchɛ a kʋ̃ naa ɩ a Nãaŋmɩn niem lɛ ɛ.
45004003	Bo lɛ a Nãaŋmɩn gãn 'yɛr? Wʋ 'yɛr ɩka, "Abraham sɔɔn de Nãaŋmɩn ka a lɛ vɛ̃ ka wʋ ɩ nɩtor."
45004004	Pʋ̃pãanyã nɩrɛ wa tʋ̃tʋ̃mɔ̃, a wʋ sãyar ba ɩ kʋfʋ ɛ, tɩchɛ a wʋ tʋ̃mɔ̃ sãyar lɛ.
45004005	Ala lɛ so nɩrɛ 'lɔ an ba ɩ tʋ̃mɔ̃ lɛ ɛ, tɩchɛ wʋn sɔɔ a Nãaŋmɩn 'lɔ na ma vɛ̃ ka a putudẽme yele tor, a wʋ sɔɔfʋ lɛ ma vɛ̃ ka wʋ ɩ a nɩtor.
45004006	A Nãa David mɩ dɔ̃ɔ 'yɛr a 'yɛr bir nyãna nɩ wʋ ju, na wʋ 'yɛr ɩka, bɔɔsʋ̃n sʋɔ lɛ a 'lɔ a Nãaŋmɩn na vɛ̃ a wʋ ɩ nɩtor ka tʋ̃mɔ̃ ba pʋɔ ɛ.
45004007	"Bɔɔsʋ̃n dẽme lɛ a Nãaŋmɩn na vɛ̃ a ba bɔrfʋsɩ kʋ ba, ka a ba yelbebe ala pɔɔ.
45004008	Bɔɔsʋ̃n lɛ a 'lɔ a sɩ Soro na ba lɛ sɔrɔ a wʋ yelbier dɔɔlɔ wʋ ɛ."
45004009	A bɔɔsʋ̃n nyãna ɩn a yɔŋmarba tɛɛ bon bɩɩ, a mɩ ɩn a bala na ba ŋmaa a yʋɔr ɛ, bon? Sɩ 'yɛr ɩka Abraham sɔɔfʋ vɛ̃n ka wʋ ɩ nɩtor.
45004010	Ŋmɩnɛ lɛ anyãna dɔ̃ɔ ɩ kʋ wʋ? Wʋn ŋmaa a yʋɔr baar lɛ bɩɩ wʋn ba ŋmaa sɛrɛ lɛ? A ba ɩ wʋn ŋmaa baar ɛ, tɩchɛ wʋn dɔ̃ɔ ba ŋmaa sɛrɛ lɛ.
45004011	Nãaŋmɩn wa bɩɛr man wʋ a yʋɔr ŋmaafʋ yele, ka a ɩ jɩ̃nɛ ɩka a wʋ yele tor naa a wʋ sɔɔfʋ jũu wʋn dɔ̃ɔ ba ŋmaa a yʋɔr sɛrɛ ɛ. Lɛ lɛ wʋ pãa ɩ a bala jaa na sɔɔ de sãa, tɩchɛ na baa ŋmaa a ba yɔɩ ɛ, ka a Nãaŋmɩn vɛ̃ a ba ɩ nɩtorsɩ.
45004012	Wʋ mɩ ɩ naa bala jaa na ŋma a yɔɩ sãa. A ba ɩ yʋɔr ŋmaafʋ tɛɛ 'yɔ̃ɔ lɛ ɛ, tɩchɛ ban tara a sɔɔfʋ na ba turo nɩ a lɛ a sɩ sãa Abraham na dɔ̃ɔ turo tɩ wa ŋmaa a yʋɔr.
45004013	A ba ɩ a nɛbinãa jũu lɛ a Nãaŋmɩn dɔ̃ɔ tɩr a nɛɛ kʋ a Abraham nɩ a wʋ yɔn ɩka bala lɛ na so a wɛr ɛ, tɩchɛ wʋn ɩ nɩtor a wʋ sɔɔfʋ jũu lɛ.
45004014	Ala ɩ a bala na turo a nɛbinãa lɛ so a wɛr ɛ, sɔɔfʋ ba lɛ tara tɔ̃nɔ̃ ɛ, ka Nãaŋmɩn nɛɛ wʋn tɩr mɩ ɩ pɔrɔ.
45004015	Bojũu a nɛbinãa waara nɩ naa Nãaŋmɩn suur. A jie 'lɔ mɩ a nɛbinãa na ba be ɛ, a nɛɛ bɔrfʋsɩ mɩ ba be be ɛ.
45004016	A lɛ jũu, a nɛtɩraa wa naa a sɔɔfʋ jũu, ka a Nãaŋmɩn wɩ̃ɛfʋ na sʋ̃ʋ a Abraham yɔn ba jaa, a ba ɩ a bala na turo a nɛɛ tɛɛ ɛ, tɩchɛ a bala na tara a Abraham sɔɔfʋ, 'lɔ lɛ ɩ a sɩ jaa sãa.
45004017	Nɩtãa an sɛb a Nãaŋmɩn gãn pɔ, "N maal fʋ naa a fʋ ɩ a paal yɔɔ sãa." 'Lɔ lɛ ɩ a sɩ sãa a Nãaŋmɩn sɛ̃, a 'lɔ wʋn sɔɔ de, a Nãaŋmɩn nyã na ma vɛ̃ ka kũn ɩ vʋɛ, na wʋ ma bʋɔl bonsɩ ala na ba dɔ̃ɔ be be ɛ, ka a be be.
45004018	Tɩɛrtɔfʋ jie ba lɛ be be ɛ, tɩ Abraham tara tɩɛrtɔ jie, na wʋ sɔɔ de ka a lɛ vɛ̃ ka wʋ ɩ a paal yɔɔ sãa, nɩtãa lɛ a Nãaŋmɩn na dɔ̃ɔ 'yɛr kʋ wʋ, "Lɛ lɛ a fʋ yɔn na wa be."
45004019	Waa bal a wʋ sɔɔfʋ pɔ ɛ, wʋ mɩ̃ɛ nyɛn bɔ̃ɔn a wʋ ɩ̃gãn na kor jʋɔl, bojũu yuom kɔbaa lɛ wʋ nyɛ ka a Saara mɩ ab.
45004020	Tɩchɛ Abraham ba tara baal a wʋ sɔɔfʋ pɔ, nɩ lɛ a Nãaŋmɩn na tɩr a wʋ nɛɛ ɛ, tɩchɛ wʋ nyɛn kpɛ̃ɔ a wʋ sɔɔfʋ pɔ, na wʋ de tɩɩr kʋ a Nãaŋmɩn.
45004021	Wʋ sɔɔn de nuur ayi ɩka Nãaŋmɩn tara na kpɛ̃ɔ na maal a lɛ wʋn tɩr a wʋ nɛɛ.
45004022	A anyãna lɛ so ka a Nãaŋmɩn, vɛ̃ a wʋ ɩ nɩtor.
45004023	A 'yɛrbir na 'yɛr ɩka, Nãaŋmɩn vɛ̃n a wʋ ɩ nɩtor, a ba sɛb a 'lɔ tɛɛ 'yɔ̃ɔ ɛ,
45004024	tɩchɛ a mɩ ɩn a sɩ bon, Nãaŋmɩn mɩ na vɛ̃n a sɩ yele ka a tor, sɩn bala jaa na sɔɔ ɩka, 'lɔ lɛ sɩ̃ɩ a Yesu na ɩ a sɩ Soro a kũu pɔ.
45004025	A sɩ yelbebe jũu lɛ ba dɔ̃ɔ kʋn wʋ, tɩchɛ ka a Nãaŋmɩn sɩ̃ɩ wʋ a kũu pɔ a wʋ ɩ vʋr, na wʋ vɛ̃ ka sɩ tor.
45005001	Wʋn ben vɛ̃ a sɩ tor a sɩ sɔɔfʋ jũu, sɩ tara na nyã'maar Nãaŋmɩn sɛ̃ tu a sɩ Soro Yesu Kɩrɩsɩto 'yɔ̃ɔ.
45005002	A wʋ 'yɔ̃ɔ lɛ sɩ tu nyɛ sɔr a sɩ sɔɔfʋ jũu kpɛ a Nãaŋmɩn wɩ̃ɛfʋ nyã pɔ sɩn ben ara a pʋ̃pãanyã, na sɩ chɩlɛ a Nãaŋmɩn tɩɩr tɩɛrtɔ nyã jũu.
45005003	A ba ɩ lɛ tɛɛ ɛ, tɩchɛ sɩ mɩ chɩlɛ na a sɩ dɔɔyɛ pɔ, bojũu sɩ bɔ̃ɔn naa ɩka a dɔɔyɛ lɛ na waan kãnyir,
45005004	ka a kãnyir wiil a lɛ fʋn be, ka a lɛ fʋn be mɩ waan tɩɛrtɔfʋ jie.
45005005	Ka a tɩɛrtɔfʋ jie kʋ̃ 'yɔ̃ɔ sɩ vɩ̃ ɛ, bojũu Nãaŋmɩn kpaar naa a wʋ nʋ̃fʋ 'yɔ̃ɔ a sɩ nyãn pɔ, tu a wʋ Sɩɛ 'lɔ wʋn de kʋ sɩ.
45005006	Yaa nyɛ, a sɔ̃ɔ 'lɔ na sɛɛ lɛ, sɩn sɔɔ chɛnɛ ba tara kpɛ̃ɔ ɛ, tɩ Kɩrɩsɩto kpin kʋ a bala na ba puoro ɛ.
45005007	An kpɛ̃mɛ naa ɩka nɩrɛ na sɔɔn kpi kʋ nɩrɛ yele na tor, amɩne nɩrɛ ɩ̃sʋɔ na tʋ̃ɔn sɔɔ kpi kʋ nɩrɛ na ɩ nɩsʋ̃.
45005008	Tɩchɛ Nãaŋmɩn wiil a wʋ mɩ̃ɛ nʋ̃fʋ a nɩtɔ̃ kʋ sɩ, a sɔ̃ɔ 'lɔ sɩn chɛnɛ ɩ yelbe-ɩrbɛ, Kɩrɩsɩto kpin kʋ sɩ.
45005009	An ben ɩka pʋ̃pãanyã wʋ ben vɛ̃ a sɩ tor a wʋ jɩ̃ɩ jũu, ŋmɩnɛ lɛ an pãa kaara wʋn faa sɩ yin a Nãaŋmɩn suur pɔ.
45005010	Bojũu ala ɩ a lɛ sɩn dɔ̃ɔ ɩ a Nãaŋmɩn dɔ̃dẽme, ka a wʋ Bie kũu wa 'maal wʋ kʋ sɩ, a lɛ wʋn ben 'maal sɩ, wʋn faa sɩ naa tu a wʋ nyɛvʋr pɔ.
45005011	A ba ɩ anyã tɛɛ lɛ ɛ, tɩchɛ sɩ chɩlɛ naa a Nãaŋmɩn 'yɔ̃ɔ tu a sɩ Soro Yesu Kɩrɩsɩto 'yɔ̃ɔ, tu a 'lɔ 'yɔ̃ɔ sɩn ben nyɛ a 'maalfʋ a pʋ̃pãanyã.
45005012	Nɩtɔ̃ jũu lɛ a yelbier kpɛ a wɛr pɔ tu nɩbʋ̃'yen 'yɔ̃ɔ, ka a kũu mɩ tu a yelbier 'yɔ̃ɔ mɩ wa, sɔr nyã lɛ a kũu mɩ tu pɔɔ nɩrɛ jaa, bojũu ba jaa maal yelbier.
45005013	Sɛrɛ tɩchɛ ka a Mosesɩ wa bin a nɛɛ, yelbier den nie be ka a wɛr pɔ, tɩchɛ lɛ a nɛbinãa na ba dɔ̃ɔ be be ɛ, ba maa de yelbier maal bon ɛ.
45005014	Tɩchɛ kũu din nãa yi a Adama sɔ̃ɔ tɩ tãn a Mosesɩ sɔ̃ɔ, na wʋ gba mɩ tʋ̃ɔ a bala na ba maal a yelbier sɔ̃ɔ a nɛɛ a Adama kaar ɛ, Adama lɛ dɔ̃ɔ ɩ a 'lɔ na wa wa gãagiel.
45005015	Tɩchɛ a kʋfʋ ba kaara a bɔrfʋ kaar ɛ, bojũu ala ɩ nɩyɔɔ kpi naa nɩbʋ̃'yen bɔrfʋ jũu, Nãaŋmɩn wɩ̃ɛfʋ nɩ a wʋ kʋfʋ ala na wa tu a nɩbʋ̃'yen Yesu Kɩrɩsɩto wɩ̃ɛfʋ jũu, na yaar kʋ nɩyɔɔ gar a lɛ.
45005016	A Nãaŋmɩn kʋfʋ gba ba nyɛtãan a nɩbʋ̃'yen yelbier 'lɔ ɛ. 'Yɛr tɔɔrfʋ tun a yelbe bʋ̃'yen 'lɔ na wʋ waan sɔ̃ɔfʋ, tɩchɛ a kʋfʋ mɩ tun a bɔrfʋsɩ yɔɔ pɔ, naa waan torfʋ.
45005017	Bojũu ala ɩ a nɩbʋ̃'yen bɔrfʋ jũu kũu din nãa tu a nɩbʋ̃'yen 'lɔ 'yɔ̃ɔ, ŋmɩnɛ lɛ a bala na nyɛ a Nãaŋmɩn wɩ̃ɛfʋ nɩ a kʋfʋ 'lɔ na ɩ a torfʋ, na din nãa a ba nyɛvʋr pɔ tu a nɩbʋ̃'yen Yesu Kɩrɩsɩto 'yɔ̃ɔ.
45005018	An ɩ nɩbʋ̃'yen bɔrfʋ jũu lɛ waan sɔ̃ɔfʋ wa 'yɔ̃ɔ a nɩbɛ ba jaa, lɛ lɛ so nɩbʋ̃'yen mɩ na maal ka a tor, mɩ lɛ vɛ̃ ka a nɩbɛ ba jaa tor na ba nyɛ nyɛvʋr.
45005019	Nɩtãa lɛ a bawõno bʋ̃'yen na vɛ̃ ka a nɩyɔɔ ɩ yelbe-ɩrbɛ, lɛ mɩ lɛ a tu nɩbʋ̃'yen na tu Nãaŋmɩn nɛɛ mɩ vɛ̃, ka a nɩyɔɔ mɩ ɩ nɩtorsɩ.
45005020	A nɛɛ pʋɔn 'yɔ̃ɔ, ka a bɔrfʋsɩ mɩ waa. Tɩchɛ jie 'lɔ a yelbier na pʋɔ 'yɔ̃ɔ, Nãaŋmɩn wɩ̃ɛfʋ ma pʋɔn 'yɔ̃ɔ gar a lɛ.
45005021	Nɩtãa lɛ a yelbier na di nãa a kũu pɔ, lɛ mɩ lɛ a Nãaŋmɩn wɩ̃ɛfʋ na di a nãa tu a yeltorsɩ pɔ, na wʋ waan nyɛvʋr na ba tara baarfʋ ɛ, tu a Yesu Kɩrɩsɩto na ɩ a sɩ Soro 'yɔ̃ɔ.
45006001	Sɩ pãa 'yɛr ɩka bo? Sɩ chɛnɛ ɩrɛ a yelbier tɩchɛ ka a Nãaŋmɩn wɩ̃ɛfʋ pʋɔrɔ 'yɔ̃ɔnɔ̃?
45006002	Kai, sɔr ba be be ɛ! Sɩ kpin kʋ yelbier, ŋmɩnɛ lɛ a ɩ a sɩn lɛ chɛnɛ be a pɔ?
45006003	Bɩɩ yaa bɔ̃ɔ ɩka a sɩn bala jaa na so a Nãaŋmɩn kʋ̃ɔ, wʋ pɔl sɩ 'yɔ̃ɔ a Yesu Kɩrɩsɩto pɔ, a sɩ lɔ̃ɔ kpin wʋ nɩ a wʋ kũu pɔ ɛ?
45006004	A lɛ jũu, ba ũu sɩ naa a kʋ̃ɔ pɔ, a kũu kaar, ka a lɛ a Kɩrɩsɩto na dɔ̃ɔ ir a kũu pɔ, tu a Sãa tɩɩr pɔ, ka sɩ mɩ na be be tara nyɛvʋr paalaa.
45006005	Ala ɩ sɩn nɩ 'lɔ 'mantaa a wʋ kũu pɔ, sɩn nɩ 'lɔ na 'mantaa ir a kũu pɔ.
45006006	Sɩ bɔ̃ɔn naa ɩka a sɩ ɩ̃gãn koraa pʋɔ naa a Kɩrɩsɩto 'yɔ̃ɔ, a ba kpan wʋ a be a daa ju, ka a yelbier ɩ̃gãn ba lɛ tara kpɛ̃ɔ a sɩ 'yɔ̃ɔ, saa lɛ ɩ a yelbier gbãgbaar ɛ.
45006007	Bojũu nɩrɛ 'lɔ jaa na kpi, wʋ yin yelbier pɔ.
45006008	Ala ɩ sɩn nɩ Kɩrɩsɩto lɛ 'mataa kpi, sɩ sɔɔ naa ɩka sɩn nɩ 'lɔ lɛ na 'mataa be be tara a nyɛvʋr.
45006009	Bojũu sɩ bɔ̃ɔn naa ɩka a Kɩrɩsɩto na ir a kũu pɔ, wʋ kʋ̃ lɛ kpi go ɛ, kũu ba lɛ tʋ̃ɔ wʋ ɛ.
45006010	A kũu wʋn kpi, wʋ kpin kʋ yelbier gbɛbʋ̃'yen kʋ nɩrɛ jaa, tɩchɛ a wʋ nyɛvʋr pɔ wʋn be, wʋ ben be kʋ Nãaŋmɩn.
45006011	A lɛ nɛ nɩ wʋ ju mɩ lɛ ɩka, yɩ kaa a yɩ mɩ̃ɛ ɩka, yɩ kpin kʋ yelbier, tɩ be be kʋ Nãaŋmɩn, Yesu Kɩrɩsɩto jũu.
45006012	A lɛ jũu, yɩ ta sɔɔ ka yelbier lɛ di nãa a yɩ ɩ̃gãn nyãn na kpi ka yɩ turo a wʋ dɛɛr bɔfʋ ɛ.
45006013	Yɩ taa ɩrɛ wa diere a yɩ ɩ̃gãn jie ɩ̃sʋɔ jaa kʋrɔ yelbier maalfʋ ɛ, ka a ɩ putuyele tʋ̃tʋ̃bomo ɛ. Tɩchɛ yɩ sɔɔ de a yɩ mɩ̃ɛ kʋ a Nãaŋmɩn, nɩtãa nɩbɛ na yi kũu pɔ tara nyɛvʋr, na yɩ sɔɔ de a yɩ ɩ̃gãn jiir kʋ wʋ, ka a ɩ yeltorsɩ tʋ̃tʋ̃bomo.
45006014	Bojũu, yelbier ba lɛ ɩ a yɩ nɩkpɛ̃ɛ ɛ, bojũu yaa chɛnɛ be a Mosesɩ nɛbinãa pĩlem ɛ, tɩchɛ yɩ ben a Nãaŋmɩn wɩ̃ɛfʋ pĩlem.
45006015	Ka bo go? Sɩ chɛnɛ ɩrɛ a yelbier bojũu sɩn ba lɛ chɛnɛ be a nɛɛ pĩlem ɔ, tɩ be a wɩ̃ɛfʋ pĩlem bɩɩ? Kai, sɔr ba be be ɛ!
45006016	Yaa bɔ̃ɔ ɩka ala ɩ fʋ wa den fʋ mɩ̃ɛ kʋ nɩrɛ na fʋ turo a wʋ nɛɛ gbãgbaa kaar, fʋ ɩn gbãgbaa kʋ a nɩrɛ 'lɔ nɛɛ fʋn turo, ka yelbier gbãgbaa lɛ fʋ ɩ a 'lɔ na chiine a kũu pɔ, bɩɩ a Nãaŋmɩn nɛɛ tufʋ 'lɔ mɩ na chiine nɩ fʋ a yeltorsɩ jie.
45006017	Tɩchɛ n puor Nãaŋmɩn yãan, yɩn dɔ̃ɔ gba ɩ a yelbier gbãgbaar, tɩ yɩ wa sɔɔn naa a yɩ nyãa wʋ jaa na yɩ de a yɩ mɩ̃ɛ 'yɔ̃ɔ a wiilfʋ nyã pɔ.
45006018	Nãaŋmɩn faa yɩn yin a yelbier pɔ a yɩ so yɩ mɩ̃ɛ, na yɩ lɩɛb yeltorsɩ gbãgbaar.
45006019	Nɩsaal 'yɛr lɛ n de man a yɩ ɩ̃gãma yɩn ba tʋ̃ɔnɔ̃ nyɔɔrɔ jũu. Nɩtãa lɛ yɩn dɔ̃ɔ ma de a yɩ ɩ̃gãn jiir ka a ɩ gbãgbaar kʋ a ala na ba vɩɛl ɛ, naa ma pʋɔrɔ putuyele 'yɔ̃ɔnɔ̃, pʋ̃pãanyã 'lɔ, yɩ de a yɩ mɩ̃ɛ ka a ɩ yeltorsɩ nɩ chɛchɛ ɩfʋ gbãgbaar.
45006020	Yɩn dɔ̃ɔ ɩ a yelbier gbãgbaar, a yeltorsɩ ba so yɩ ɛ.
45006021	Tɔ̃nɔ̃ buor lɛ yɩ nyɛ yin a sɔ̃ɔ 'lɔ a yelsɩ ala na ben ɩ vɩ̃ a pʋ̃pãanyã? A bomo ala baarfʋ daar ɩn kũu.
45006022	Tɩchɛ pʋ̃pãanyã, Nãaŋmɩn na ben faa yɩ yin a yelbier pɔ a yɩ ɩ a wʋ gbãgbaar, a tɔ̃nɔ̃ yɩn nyɛ ɩn chɛchɛ ɩfʋ ka a baaraa ɩ nyɛvʋr na ba tara baarfʋ ɛ.
45006023	Bojũu yelbier sãyar ɩn kũu, tɩchɛ ka a Nãaŋmɩn kʋfʋ ɩ nyɛvʋr na ba tara baarfʋ ɛ, tu a Yesu Kɩrɩsɩto na ɩ a sɩ Soro 'yɔ̃ɔ.
45007001	Yaa be bɔ̃ɔ ɛ, yɛɛr, n 'yɛrɛ na kʋrɔ a bala na bɔ̃ɔ a nɛbinãa ɩka a nɛbinãa ma tʋ̃ɔn nɩrɛ na chɛnɛ nɩ nɩbir ɛ?
45007002	De man pɔɔ na kul sɩrɛ, a nɛɛ lũ wʋn mar a sɩrɛ ka wʋ chire dayuo na gãn wʋ, a sɩrɛ na chɛnɛ ba kpi ɛ, tɩchɛ a sɩrɛ wa kpi, a kul taa nɛɛ 'lɔ ba lɛ lũ wʋ go ɛ.
45007003	'Lɔ wa tɩ ir dayuo a sɩrɛ na chɛnɛ vʋrɔ, ban 'yɛr naa ɩka wʋ sɔ̃ɔ naa. Tɩchɛ ala ɩ a sɩrɛ kpi naa, a nɛɛ ba lɛ lũ wʋ go ɛ, ala ɩ wʋ gba na kul dayuo, waa sɔ̃ɔ ɛ.
45007004	Lɛ lɛ, n yɛɛr yɩ mɩ kpin kʋ a nɛbinãa tu a Kɩrɩsɩto ɩ̃gãn pɔ, ka yɩn be be kʋ nɩyuo, a 'lɔ na ir a kũu pɔ ka sɩn tʋ̃ɔ wɔ̃ wɔ̃mɔ̃ kʋ Nãaŋmɩn.
45007005	Bojũu a sɔ̃ɔ 'lɔ a yelbier ɩ̃gãn na so sɩ, ka a yelbier vɔlaa ma de a nɛbinãa tʋ̃nɔ̃ nɩ tʋ̃mɔ̃ a sɩ ɩ̃gãn pɔ a sɩ wɔ̃nɔ̃ kũu wɔ̃mɔ̃.
45007006	Tɩchɛ pʋ̃pãanyã, sɩ kpin kʋ a 'lɔ na dɔ̃ɔ lũ sɩ, sɩ son sɩ mɩ̃ɛ yi a nɛbinãa 'lɔ pɔ, na sɩ pãa tʋ̃nɔ̃ a sɔpaalaa nyã pɔ na ɩ a Nãaŋmɩn Sɩɛ na ba ɩ a sɔkoraa ban sɛb 'yɔ̃ɔ a gãn pɔ ɛ.
45007007	Bo lɛ sɩn lɛ 'yɛr go? A nɛbinãa ɩn yeldɛɛr bɩɩ? Kai, sɔr ba be be ɛ! Waa ɩ yeldɛɛr ɛ. Sɩrɛ jaa n kʋ̃ naa bɔ̃ɔ yelbier ɛ, ala ɩ a nɛbinãa ba be be ɛ. Bojũu n kʋ̃ naa bɔ̃ɔ jɩɛlfʋ ɛ, ala ɩ a nɛbinãa ba ta 'yɛr ɩka, "Taa jɩɛlɛ nɩrɛ bon ɛ."
45007008	Tɩchɛ a yelbier far kpɛ na wʋ nyɛ sɔr a nɛbinãa sɛ̃ vɛ̃ ka n wɔ̃ jɩɛlfʋ jaa bʋrɔ vɔlaa. A nɛbinãa baa be be ɛ, yelbier ɩn bʋ̃kũu.
45007009	Ɩn dɔ̃ɔ be be ba bɔ̃ɔ a nɛbinãa ɛ, tɩchɛ a nɛbinãa na wa wa, yelbier faan a nyɛvʋr, ka a kũu kʋ ma.
45007010	Be lɛ n nyɛ ɩka a nɛbinãa 'lɔ naa waan nyɛvʋr, kũu lɛ wʋ bar tɩ waan.
45007011	Bojũu a yelbier nyɛn sɔr a nɛbinãa na kʋ wʋ, a wʋ far kpɛ na wʋ bɛl ma, ka a tu a nɛbinãa nyã pɔ, ka a kũu kʋ ma.
45007012	A lɛ jũu, a nɛbinãa ɩn chɛchɛ, ka a nɛbinãa 'yɛr mɩ ɩ chɛchɛ, naa tor ɩ vɩla.
45007013	Bon 'lɔ na ɩ bʋ̃vɩla pãa lɩɛb kũu wa kʋ ma? A ba ɩ lɛ lɛ ɛ. Tɩchɛ n bɔ̃ɔn naa ɩka a ɩn yelbier, na a lɩɛb kũu kʋ ma tu a bon 'lɔ na ɩ vɩla pɔ. A tu naa 'yɛr binãa pɔ, ka bier na ɩ yelbier sɩrɛ jaa.
45007014	Sɩn bɔ̃ɔn naa ɩka a nɛbinãa ɩn Nãaŋmɩn Sɩɛ bon lɛ, tɩchɛ ka a maa ɩ ɩ̃gãn yelbier na da ka n ɩ a wʋ gbãgbaa.
45007015	N maa bɔ̃ɔ a lɛ ɩn maala ɛ, bojũu a ala ɩn bʋɔrɔ ɩka n maal n maa maal ɛ, tɩchɛ a ala ɩn 'laar lɛ n ma maala.
45007016	Ala ɩ n ma maala naa ala ɩn ba bʋɔrɔ ɩka n maala ɛ, n sɔɔ naa ɩka a nɛbinãa ɩn vɩla.
45007017	An ben be a lɛ, a ba ɩ maa mɩ̃ɛ lɛ bɔ̃ɔn tɩ ɩrɛ ɛ, tɩchɛ a yelbier 'lɔ̃nɔ̃ na be a n pɔ lɛ ɩrɛ.
45007018	N bɔ̃ɔn naa ɩka yelvɩla jaa ba be a n 'yɔ̃ɔ ɛ, a maa yelbier ɩ̃gãn tɛɛ lɛ. Bojũu n ma bʋɔrɔ naa ɩka n maal vɩla tɩ naa maa tʋ̃ɔ maal ɛ.
45007019	Bojũu a ala ɩn maala ba ɩ a vɩla ala ɩn bʋɔrɔ a maalfʋ ɛ. Kai, a bier ala ɩn ba bʋɔrɔ a maalfʋ lɛ, ala lɛ n ma maala.
45007020	Pʋ̃pãanyã, ala ɩ n maala naa a ala ɩn ba bʋɔrɔ ɩka n maal ɛ, a ba lɛ ɩ maa lɛ lɛ maala go ɛ, tɩchɛ a yelbier 'lɔ̃nɔ̃ na be a n 'yɔ̃ɔ lɛ maala.
45007021	Lɛ lɛ, n nyɛn a lɛ a nɛbinãa na tʋ̃nɔ̃, maa wa bʋɔrɔ ɩka n maal vɩla, a yelbier lɛ ma tɔɔ gbʋr ma jaa yɛ̃ yɛ̃.
45007022	N bʋɔrɔ naa Nãaŋmɩn nɛbinãa nɩ a n pʋɔ wʋ jaa,
45007023	tɩchɛ n nyɛ naa a nɛbinãa ɩ̃sʋɔ na tʋ̃nɔ̃ nɩ a n ɩ̃gãn jiir amɩne. Wʋ jɛɛrɛ nɩ naa a n tɩɛr na wʋ maal ma ka n ɩ a yelbier nɩpɔɔraa a n ɩ̃gãn jiir pɔ.
45007024	Nɩjarma lɛ n pãa ɩ! An lɛ na faa ma yin a yelbier ɩ̃gãn nyã na chiine ma a kũu jie?
45007025	Nãaŋmɩn son puorfʋ tu a Yesu Kɩrɩsɩto na ɩ a sɩ Soro 'yɔ̃ɔ! A maa mɩ̃ɛ a n tɩɛr pɔ, n ɩn a Nãaŋmɩn nɛɛ gbãgbaa, tɩchɛ a n yelbier ɩ̃gãn mɩ ɩ gbãgbaa kʋ a yelbier nɛɛ.
45008001	A lɛ jũu pʋ̃pãanyã, yele ba pɔɔrɔ a bala na be a Yesu Kɩrɩsɩto 'yɔ̃ɔ ɛ.
45008002	A tun a Yesu Kɩrɩsɩto 'yɔ̃ɔ jũu, a nɛɛ 'lɔ na ɩ a Nãaŋmɩn Sɩɛ nyɛvʋr faa man yin a nɛɛ 'lɔ na ɩ yelbier nɩ kũu pɔ.
45008003	Bojũu a bon 'lɔ a Mosesɩ nɛɛ na ba dɔ̃ɔ tara kpɛ̃ɔ na maal ɛ, a sɩ yelbier ɩ̃gãn na bal bar, Nãaŋmɩn maal naa na wʋ tʋ̃ a wʋ mɩ̃ɛ Bie a wʋ nyɛtãan a sɩn na maala a yelbier kaar a wʋ wa ɩ a yelbier bɔɔrlo bon. Lɛ lɛ wʋ sɔ̃ɔ yelbier a nɩsaal pɔ bar,
45008004	ka a lɛ a Mosesɩ nɛbinãa na bʋɔrɔ ka a sɛɛ a sɩ 'yɔ̃ɔ, a sɩ kʋ̃ lɛ turo a lɛ a yelbier ɩ̃gãn na bʋɔrɔ ɛ, tɩ turo a lɛ a Nãaŋmɩn Sɩɛ na bʋɔrɔ.
45008005	A bala na turo a ba yelbier ɩ̃gãn, ba den a ba tɩɛr 'yɔ̃ɔ a ala na ɩ a ɩ̃gãn vɔlaa pɔ, tɩchɛ a bala mɩ na turo a lɛ a Nãaŋmɩn Sɩɛ na bʋɔrɔ, mɩ den a ba tɩɛr 'yɔ̃ɔ a ala a Nãaŋmɩn Sɩɛ na bʋɔrɔ.
45008006	Yelbier sʋɔ tɩɛr ɩn kũu, tɩchɛ a tɩɛr 'lɔ a Nãaŋmɩn Sɩɛ na so ɩn nyɛvʋr nɩ nyã'maar.
45008007	A yelbe-ɩrɛ tɩɛr ma 'laar Nãaŋmɩn, wʋ maa siir wʋ mɩ̃ɛ kʋ a Nãaŋmɩn nɛɛ ɛ, wʋ mɩ kʋ̃ tʋ̃ɔ ɩ ɛ.
45008008	Bala na turo a lɛ a ba ɩ̃gãn na bʋɔrɔ, kʋ̃ tʋ̃ɔ pɛl Nãaŋmɩn pʋɔ ɛ.
45008009	Yɩn 'lɔ ba lɛ turo a lɛ a yelbier ɩ̃gãn na bʋɔrɔ ɛ, tɩchɛ yɩ turo naa a lɛ a Nãaŋmɩn Sɩɛ na bʋɔrɔ, ala ɩ a Nãaŋmɩn Sɩɛ ben a yɩ 'yɔ̃ɔ. Ala ɩ ɩ̃sʋɔ jaa ba wa tara a Kɩrɩsɩto Sɩɛ ɛ, waa ɩ a Kɩrɩsɩto tʋɔr ɛ.
45008010	Tɩchɛ ala ɩ Kɩrɩsɩto ben a yɩ 'yɔ̃ɔ, a yɩ ɩ̃gãn kpi naa a yelbier jũu, tɩchɛ ka a yɩ sɩɩr tara nyɛvʋr a yeltorsɩ jũu.
45008011	Ala ɩ a Nãaŋmɩn Sɩɛ 'lɔ na sɩ̃ɩ a Yesu a kũu pɔ, ben a yɩ 'yɔ̃ɔ, 'lɔ na sɩ̃ɩ a Kɩrɩsɩto a kũu pɔ, na kʋn a yɩ ɩ̃gãn kũn nyɛvʋr tu a wʋ Sɩɛ pɔ, a 'lɔ na be a yɩ 'yɔ̃ɔ.
45008012	A lɛ jũu n yɛɛr, sɩ din sãn, tɩchɛ a ba ɩ a sɩ yelbier ɩ̃gãn nyã lɛ ɛ, a sɩn turo a lɛ wʋn bʋɔrɔ ɛ.
45008013	Bojũu ala ɩ yɩ turo naa a lɛ a yɩ yelbier ɩ̃gãn na bʋɔrɔ, yɩn kpi naa, tɩchɛ ala ɩ yɩ den a Nãaŋmɩn Sɩɛ kʋ̃n a ɩ̃gãn ma maal bidɛbɛ bar, yɩ ben a nyɛvʋr sɔr pɔ.
45008014	Bojũu bala jaa a Nãaŋmɩn Sɩɛ na chiine, bala lɛ ɩ a Nãaŋmɩn bibiir.
45008015	A ba ɩ a Nãaŋmɩn Sɩɛ wʋn kʋ yɩ, waa maala yɩ gbãgbaar ka a dãbɩ̃ɛ kʋrɔ yɩ go ɛ, tɩchɛ wʋ kʋ yɩn a wʋ Sɩɛ a yɩ lɩɛb a wʋ bibiir. A Sɩɛ nyã lɛ sɩ ma de bʋɔlɔ wʋ, "N Sãa Nãaŋmɩn."
45008016	A Nãaŋmɩn Sɩɛ mɩ̃ɛ din dãasɩɛ nɩ a sɩ sɩɩr ɩka sɩ ɩn Nãaŋmɩn bibiir.
45008017	Pʋ̃pãanyã, ala ɩ sɩ ɩ naa Nãaŋmɩn bibiir, sɩn lɛ so a bʋ̃sʋ̃n ala a Nãaŋmɩn na tɩr a wʋ nɛɛ, 'matãan a Kɩrɩsɩto. Ala ɩ sɩrɛ jaa, sɩ lɔ̃ɔn wʋn di a wʋ dɔɔyɛ, lɛ lɛ sɩ mɩn 'matãan wʋ põ a wʋ tɩɩr.
45008018	N man nyɛ a sɩ dɩna dɔɔyɛ ka waa jɩ̃ bon ɛ, ɩn de man a Nãaŋmɩn tɩɩr 'lɔ na wa nyɩr a sɩ sɛ̃.
45008019	A bʋ̃maalsɩ a jaa nyʋnyʋlɔ naa chɩlɛ nɩ a Nãaŋmɩn bibiir wʋn wa vɛ̃ a ba nyɩrɛ.
45008020	Bojũu a bʋ̃maalsɩ a jaa ben a ɩ̃gãn sal pĩlem an ba ɩ a ba mɩ̃ɛ bɔfʋ ɛ,
45008021	tɩ ɩ a 'lɔ na maal ba bɔfʋ, na wʋ chɛnɛ tara ba nɩ tɩɛr sʋ̃, ɩka a Nãaŋmɩn na wa faa ban yin a gbãgbaa 'lɔ na sɔ̃ɔnɔ̃ kpɛ a mɩ̃ɛ sofʋ 'lɔ na ɩ a Nãaŋmɩn bibiir tɩɩr pɔ.
45008022	Bojũu sɩ bɔ̃ɔn naa a bʋ̃maalsɩ a jaa na hʋ̃nɔ̃, ka a ɔɔrɔ ba fɩka pɔɔ na dɔɔrɔ yi a lɛ daar jaa wa tãn a dɩna.
45008023	A ba ɩ lɛ tɛɛ lɛ ɛ, tɩchɛ a sɩn mɩ̃ɛ lɛ tara a Nãaŋmɩn Sɩɛ kʋfʋ bidɔ̃ɔ, mɩ ʋrɔ a sɩ pʋɔm na sɩ nyʋnyʋlɔ chɛlɛ nɩ wʋn wa lɩɛb sɩ a wʋ bibiir, nɩ a faafʋ wʋn wa faan a sɩ ɩ̃gãma.
45008024	A tɩɛrtɔ nyãna jũu lɛ sɩ nyɛn a faafʋ. Tɩchɛ bon fʋn nyɛn nɩbir, fʋ maa lɛ tara a wʋ tɩɛr go ɛ. An lɛ ma tɩɛrɛ bon wʋn tara baar?
45008025	Tɩchɛ ala ɩ sɩ tɩɛrɛ na bon sɩn ba tara sɛrɛ ɛ, sɩ ma din kãnyir chɛlɛ.
45008026	A lɛ nɩ wʋ ju mɩ lɛ a Nãaŋmɩn Sɩɛ ma sʋ̃nɔ̃ sɩ a sɩ balfʋ pɔ. Saa bɔ̃ɔ a lɛ sɩn taa ma sʋɔr a Nãaŋmɩn ɛ, a Nãaŋmɩn Sɩɛ mɩ̃ɛ lɛ ma de hʋ̃ʋnfʋ 'lɔ sɩn kʋ̃ tʋ̃ɔ man a 'yɛrbie ɛ, na wʋ ma sʋɔrɔ kʋrɔ sɩ.
45008027	Nɩrɛ 'lɔ na ma chɛl a sɩ nyãa bɔ̃ɔn a Nãaŋmɩn Sɩɛ tɩɛr, bojũu a Nãaŋmɩn Sɩɛ nyãna lɛ sʋɔrɔ a Nãaŋmɩn kʋrɔ a wʋ nɩbɛ nɩ a lɛ wʋn bʋɔrɔ.
45008028	Sɩ bɔ̃ɔn naa ɩka a yele a jaa pɔ, Nãaŋmɩn ma tʋ̃n ka a ɩ sʋ̃ kʋ a bala na nʋ̃ wʋ, a bala wʋn tu a wʋ tɩɛr pɔ bʋɔl.
45008029	Bojũu bala a Nãaŋmɩn na de nie bɔ̃ɔn na wʋ chɛl ir ka ba lɩɛb kaara a wʋ Bie kaar, ka wʋn ɩ a yɛɛr ba jaa pɔ Bidadɔ̃ɔ.
45008030	A bala wʋn de nie ir, bala lɛ wʋ bʋɔl, a bala wʋn bʋɔl, bala lɛ wʋ vɛ̃ ka a ba yele tor, a bala mɩ wʋn vɛ̃ ka a ba yele tor, bala mɩ lɛ wʋ 'yɔ̃ɔ tɩɩr.
45008031	Bo lɛ sɩn pãa 'yɛr nɩ a yele nyãna? Ala ɩ Nãaŋmɩn ben a sɩ sɛ̃, an lɛ na tʋ̃ɔ jɛb sɩ?
45008032	A 'lɔ na ba mɔ̃ɔ sɩ a wʋ mɩ̃ɛ bie ɛ, tɩchɛ na wʋ sɔɔ bar sɔr ka ba kʋ wʋ a sɩ jũu, bo lɛ na ŋmaa wʋ sɔr ka wʋ kʋ̃ de a wʋ wɩ̃ɛfʋ 'matãan a bomo a jaa kʋ sɩ ɛ?
45008033	An lɛ na tʋ̃ɔ 'yɛr 'yɛr dɔɔl a bala a Nãaŋmɩn na ir? Nãaŋmɩn mɩ̃ɛ lɛ maal ba a ba tor.
45008034	An 'lɔ lɛ na tʋ̃ɔ 'yɔ̃ɔ ba 'yɛr? Nɩrɛ jaa ba be be ɛ. A Yesu Kɩrɩsɩto nyã na kpi, 'lɔ lɛ a Nãaŋmɩn mɩ sɩ̃ɩ ka wʋ ir ɩ vʋr na wʋ ara Nãaŋmɩn nũsʋ̃ɔ jie, 'lɔ lɛ sʋɔrɔ a Nãaŋmɩn kʋrɔ sɩ.
45008035	An lɛ na tʋ̃ɔ tɔɔ sɩ yin a Kɩrɩsɩto nʋ̃fʋ nyã pɔ? Wõm, bɩɩ wʋʋr, bɩɩ gefʋ, bɩɩ kɔ̃, bɩɩ sal'mʋɔr, bɩɩ dɔɔyɛ, bɩɩ ban na kʋ sɩ nɩ sʋɔ?
45008036	Nɩtãa lɛ an sɛb a Nãaŋmɩn gãn pɔ, "A yɩ jũu, sɩ ma tuor kũu bɩbir jaa. Ba ma kaa sɩn fɩka piir ban chiine nɩ kɔkɔɛ ŋmafʋ jie."
45008037	Kai, a anyãna a jaa pɔ, sɩ ɩ naa tʋ̃tʋ̃ɔnbɔ tu a 'lɔ na nʋ̃ sɩ 'yɔ̃ɔ.
45008038	Bojũu n bɔ̃ɔn sɩrɛ jaa ɩka kũu, bɩɩ nyɛvʋr, bɩɩ malakasɩ, bɩɩ a sɩdɛbɛ, bɩɩ ka dɩna lɛ, bɩɩ nɩdaar, bɩɩ ka kpɩ̃ɛn dẽme lɛ,
45008039	ka dofʋ lɛ, bɩɩ suufʋ lɛ, bɩɩ bon jaa na be a bʋ̃maalsɩ pɔ lɛ, ɩ̃sʋɔ jaa kʋ̃ tʋ̃ɔ tɔɔ sɩ yin a nʋ̃fʋ a Nãaŋmɩn na nʋ̃ sɩ a sɩ Soro Yesu Kɩrɩsɩto 'yɔ̃ɔ ɛ.
45009001	Yelmɩ̃ɛ lɛ n 'yɛrɛ a Kɩrɩsɩto 'yɔ̃ɔ, n ba ŋmara jirsɩ ɛ, a n tɩɛr mɩ din dãasɩɛ a Nãaŋmɩn Sɩɛ pɔ.
45009002	Nɩbaal kpɛ man tɩ põn bar, ka wʋʋr sɛɛ ma a nyãa.
45009003	An taa nʋ̃mɔ̃ ma naa ɩka n ben pɔ'yɔ̃ɔfʋ pɔ naa ba lɛ pʋɔ a Kɩrɩsɩto pɔ ɛ, a n yɛɛr Isɩral nɩbɛ jũu, bala lɛ ɩ a n mɩ̃ɛ nɩbɛ.
45009004	A Isɩral nɩbɛ bala lɛ a Nãaŋmɩn de ka ba ɩ a wʋ bibiir, na wʋ kʋ ba a wʋ tɩɩr nɩ a nɛtɩrsɩ wʋn pɔn ba, na wʋ kʋ ba a nɛbinãa, nɩ a lɛ ban na puoro wʋ a wʋ puorfʋ yir nɩ a nɛɛr wʋn tɩr kʋ ba.
45009005	Bala lɛ ɩ a sãakpãmɩne, a ba pɔ lɛ ba bɩɛr a Kɩrɩsɩto mɩ na ɩ a nɩsaal yi, na wʋ ɩ a Nãaŋmɩn kaara a bomo a jaa, 'lɔ lɛ ban pɛɛrɛ bɩbir jaa. A ɩ a lɛ.
45009006	A ba ɩ fɩka a Nãaŋmɩn 'yɛr ɩn faa ɛ, bojũu a ba ɩ a bala jaa ban dɔɔ a Isɩral nɩbɛ pɔ, ba jaa lɛ ɩ a Isɩral nɩbɛ ɛ.
45009007	A ba ɩ baa yi a wʋ par pɔ ɛ, ba jaa baa ɩ Abraham bibiir ɛ, tɩchɛ Nãaŋmɩn dɔ̃ɔ tɩr nɛɛ kʋ a Abraham ɩka, "Isaakɩ 'yɔ̃ɔ lɛ a fʋ yɔn na yi."
45009008	A ba ɩ a ɩ̃gãn vaar bibiir lɛ ɩ a Nãaŋmɩn bibiir ɛ, tɩchɛ a bibiir bala a Nãaŋmɩn na tɩr a nɛɛ a wʋ dɔɔ, bala lɛ wʋ kaa a ba ɩ Abraham bibiir.
45009009	Bojũu nɩtɔ̃ lɛ a Nãaŋmɩn dɔ̃ɔ tɩr a nɛɛ 'yɛr, "A daar wa ta, ɩn lɩɛb wa ka a Saara dɔɔ dabile."
45009010	A ba ɩ anyã tɛɛ lɛ ɛ, tɩchɛ a Worbɛka dɔɔn dabil ayi ka ba sãa ɩ bʋ̃'yen tɛɛ na ɩ a sɩ sãakpã Isaakɩ.
45009011	Sɛrɛ tɩ ka wʋ wa dɔɔ a yɩbɛ banyãna, baa mɩ maal yele jaa vɩla bɩɩ dɛɛr ɛ, tɩ nɩtɔ̃ lɛ a ɩ ɩka a Nãaŋmɩn bɔfʋ pɔ lɛ wʋ ma tu ir a nɩrɛ.
45009012	A kʋ̃ ɩ a fʋ tʋ̃mɔ̃ jũu ɛ, tɩchɛ a 'lɔ na bʋɔl fʋ. Nãaŋmɩn 'yɛr kʋ a Worbɛka, "A yɛkarma na tʋ̃nɔ̃ na kʋrɔ a yɛbile."
45009013	Lɛ mɩ lɛ a sɛb a Nãaŋmɩn gãn pɔ, "N nʋ̃n Jekɔb tɩchɛ naa 'laar a Esau."
45009014	Bo lɛ sɩn pãa lɛ 'yɛr? Nãaŋmɩn ɩn nɩfɩlefɩle bɩɩ? Kai. Sɔr ba be be ɛ!
45009015	Bojũu wʋ 'yɛr kʋ a Mosesɩ, "Nɩrɛ 'lɔ ɩn na kaa nɩbaal lɛ ɩn na kaa nɩbaal, naa maal vɩla kʋ a 'lɔ ɩn na maal vɩla kʋ."
45009016	A lɛ jũu a ba ɩ lɛ nɩrɛ na bʋɔrɔ ɛ, bɩɩ na tʋ̃nɔ̃ lɛ ɛ, tɩchɛ a yin Nãaŋmɩn nɩbaal kaafʋ pɔ.
45009017	Bojũu Nãaŋmɩn dɔ̃ɔ 'yɛr kʋ a Ijipitɩ nãa Faaro ɩka yaa, "Maa lɛ bin fʋ a yele nyãna jũu, ɩka n wiil a n kpɛ̃ɔ a fʋ 'yɔ̃ɔ, ka ban bʋɔl a n yuor a wɛr wʋ jaa."
45009018	A lɛ jũu, Nãaŋmɩn ma kãan nɩrɛ 'lɔ wʋn bʋɔrɔ nɩbaal, a 'lɔ wʋ mɩn bʋɔrɔ, wʋ ma vɛ̃n ka a wʋ nyãa kpɛ̃mɛ.
45009019	Ɩ̃sʋɔ na sʋʋr ma naa ɩka, "Bo lɛ so ka a Nãaŋmɩn na de yele dɔɔl sɩ? Bojũu nɩrɛ jaa kʋ̃ tʋ̃ɔ tɔr a lɛ a Nãaŋmɩn na bʋɔrɔ ɛ?"
45009020	Tɩchɛ fʋ̃ʋ mɩ nɩ ana, nɩsaal na fʋn 'yɛr lɩɛr Nãaŋmɩn? "Laa na tʋ̃ɔn sʋʋr a 'lɔ na mɛ wʋ ɩka, 'Bo lɛ fʋ mɛ ma a nɩtɔ̃ ɔ?' "
45009021	A lamɩɛrɛ ba tara sɔr ɩka wʋ de a yɔɔr bʋ̃'yen 'lɔ̃nɔ̃ mɛn bʋ̃ʋdʋʋ tɩchɛ mɛn ladiraa ɛ?
45009022	Bo lɛ, ala ɩ Nãaŋmɩn lɛ kaa ir ɩka wʋ wiil a wʋ suur na wʋ vɛ̃ a ba bɔ̃ɔn a wʋ kpɛ̃ɔ, tɩ na wʋ chɛnɛ tara kãnyir nɩ a bonsɩ ala wʋn chɔɔr gun a sɔ̃ɔ barfʋ?
45009023	Bo lɛ, ala ɩ wʋ maal a nɩtɔ̃ ɩka a bonsɩ ala na ɩ a wʋ nɩbaal bomo, ka a bɔ̃ɔn a wʋ tɩɩr tɔ̃nɔ̃, a bala wʋn de nie chɔɔr gun a wʋ tɩɩr,
45009024	a sɩn gba wʋ mɩ na bʋɔl, na ba ɩ a Juu nɩbɛ tɛɛ ɛ, tɩchɛ na wʋ bʋɔl a bala na ba ɩ a Juu nɩbɛ mɩ?
45009025	Nɩtãa lɛ a Nãaŋmɩn na vɛ̃ ka a wʋ 'yɛ'yɛrɛ Hosea sɛb a wʋ gãn pɔ, "Ɩn bʋɔl ban a maa nɩbɛ, a bala na ba ɩ a n nɩbɛ ɛ, naa bʋɔl wʋ a n nɩ nʋ̃ naa, 'lɔ na ba dɔ̃ɔ ɩ a n nɩ nʋ̃ naa ɛ."
45009026	Ka wʋ sɛb a nɩtɔ̃nɔ̃ an ɩ a jie 'lɔ̃nɔ̃ wʋn 'yɛr ɩka, "Yaa ɩ a n nɩbɛ ɛ, bala naa lɛ ban lɛ bʋɔl a Nãaŋmɩn vʋr bibiir."
45009027	Isaiya mɩ dɔ̃ɔ mʋɔl a Isɩral nɩbɛ na wʋ 'yɛr, "Ala ɩ a Isɩral nɩbɛ gba waan fɩka man nɛɛ bire, a bɩ̃lãa bala na wa chɛ, lɛ na nyɛ faafʋ.
45009028	Bojũu a sɩ Soro na pɔɔn naa a wʋ 'yɛr tɔɔrfʋ na wʋ ŋmaa a ju."
45009029	Isaiya dɔ̃ɔn de nie 'yɛr, "Ala ba ɩ a sɩ Soro na ɩ a gãdaa jaa gãdaa sʋɔ lɛ dɔ̃ɔ bar a sɩ par ŋmaa ɛ, sɩn taa mɩ nyʋɔl kaara a Sodom nɩ a Gomora tẽn kaar."
45009030	Bo lɛ sɩn pãa lɛ 'yɛr? A bala na ba ɩ a Juu nɩbɛ ɛ, na ba dɔ̃ɔ turo a yeltorsɩ ɛ, bala lɛ be tara yaa. A ba yele tor naa ban tara sɔɔfʋ jũu.
45009031	Tɩchɛ a Isɩral nɩbɛ na turo a yeltorsɩ ba tara yaa ɛ,
45009032	Bo lɛ so? Bojũu baa turo nɩ sɔɔfʋ ɛ, tɩ turo nɩ tʋ̃mɔ̃, na ba bãr a kʋsɩr bãraa.
45009033	Nɩtãa lɛ na sɛb a Nãaŋmɩn gãn pɔ a wʋ 'yɛr, "Nyɛ, n bin a kʋsɩr be a Jiyon ka nɩbɛ na bãra nɩ a pie 'lɔ na vɛ̃ ka ba loro, ka nɩrɛ 'lɔ jaa na sɔɔ de wʋ, vɩ̃ kʋ̃ kpɛ wʋ ɛ."
45010001	N yɛɛr, lɛ a n nyãa na bʋɔrɔ ka n sʋɔrɔ nɩ Nãaŋmɩn lɛ ɩka, a Isɩral nɩbɛ ba nyɛ faafʋ.
45010002	Bojũu ɩn tʋ̃ɔn di a ba dãasɩɛ ɩka ba tara na nɩbijɩɛ nɩ a Nãaŋmɩn yele, tɩchɛ bɔ̃ɔfʋ lɛ ba pʋɔ a ba nɩbijɩɛ pɔ ɛ.
45010003	Ban ba bɔ̃ɔ a Nãaŋmɩn yeltorsɩ ɛ, tɩ na ba bʋɔrɔ ɩka ba bin a ba mɩ̃ɛ yeltorsɩ, baa siir ba mɩ̃ɛ kʋ a Nãaŋmɩn yeltorsɩ ɛ.
45010004	Kɩrɩsɩto lɛ ɩ a nɛbinãa tɛɛfʋ jie, ka nɩrɛ jaa na sɔɔ de wʋ, wʋn vɛ̃n ka a nɩnyɩnɛ yele tor.
45010005	Nɩtɔ̃ lɛ a Mosesɩ man a lɛ a nɛbinãa na ma vɛ̃ ka nɩrɛ yele tor, "A nɩrɛ 'lɔ na maala a lɛ a nɛbinãa na 'yɛr, na tara na nyɛvʋr."
45010006	Tɩchɛ a yeltorsɩ ala na yire a sɔɔfʋ pɔ 'yɛr naa, "Ta tɩɛr a fʋ nyãa pɔ sʋʋr ɩka, 'An lɛ na do a saaju?' Ka a lɛ wiil ɩka, tɩ tara a Kɩrɩsɩto suu waan.
45010007	Bɩɩ sʋʋr a fʋ mɩ̃ɛ ɩka, 'An lɛ na chen a kpĩi tẽe?' " Ka a lɛ wiil ɩka, tɩ ir a Kɩrɩsɩto a kũu pɔ waan.
45010008	Tɩchɛ bo lɛ a 'yɛr a Nãaŋmɩn gãn pɔ? "A 'yɛr gbʋr fʋ naa, a ben a fʋ nɛɛ pɔ, naa be a fʋ nyãa pɔ." Ala lɛ ɩ a sɔɔfʋ 'yɛr nyã sɩn mʋɔlɔ.
45010009	Ala ɩ fʋ haan a fʋ nɛɛ chiir a fʋ pʋɔ 'yɛr ɩka, "A Kɩrɩsɩto lɛ ɩ a Soro," na fʋ sɔɔn a fʋ nyãa wʋ jaa ɩka, Nãaŋmɩn ir wʋn a kũu pɔ, fʋn nyɛn faafʋ.
45010010	Bojũu a fʋ nyãa 'lɔ fʋn sɔɔ den lɛ na vɛ̃ ka a fʋ yele tor, ka a fʋ nɛɛ 'lɔ fʋn haan 'yɛr lɛ na faafʋ.
45010011	Nɩtãa lɛ an sɛb a Nãaŋmɩn gãn pɔ, "Nɩrɛ 'lɔ jaa na sɔɔ de wʋ, vɩ̃ kʋ̃ kpɛ wʋ ɛ."
45010012	Bojũu tɛɛ taa ba be a Juu nɩrɛ nɩ a 'lɔ na ba ɩ a Juu nɩrɛ ɛ. A Soro bʋ̃'yen 'lɔ̃nɔ̃ lɛ ɩ ba jaa Soro, na wʋ sʋ̃nɔ̃ a bala jaa na bʋɔlɔ a wʋ yuor.
45010013	Bojũu a sɛb a Nãaŋmɩn gãn pɔ ɩka, "Bala jaa na bʋɔlɔ a Soro yuor ɩka wʋ sʋ̃ʋ ba, na nyɛn faafʋ."
45010014	Ŋmɩnɛ lɛ ban ɩrɛ wa bʋɔl a Nãaŋmɩn 'lɔ ban ba sɔɔ ɛ? Ŋmɩnɛ lɛ ban ɩ wa sɔɔ a nɩrɛ 'lɔ ban ba wõ a wʋ 'yɛr ɛ? Ŋmɩnɛ lɛ ban ɩrɛ wa wõ a wʋ 'yɛr ka nɩrɛ kɔ̃ɔ ba wa mʋɔl a wʋ 'yɛr kʋ ba ɛ?
45010015	Ŋmɩnɛ lɛ ban ɩrɛ wa mʋɔl ka baa tʋ̃ ba ɛ? Nɩtãa lɛ an sɛb a Nãaŋmɩn gãn pɔ, "Nyɛ lɛ a bala na waara nɩ a 'yɛr nʋ̃ɔ gbɛɛ na vɩɛlɛ ka."
45010016	Tɩchɛ a ba ɩ a Isɩral nɩbɛ ba jaa lɛ lɩɛb kaa a 'yɛr nʋ̃ɔ nyã ɛ. Bojũu Isaiya dɔ̃ɔ sʋʋr, "Sɩ Soro, an lɛ sɔɔ de a sɩ 'yɛr?"
45010017	Sɩrɛ jaa lɛ ɩka 'yɛr fʋn ma wõ pɔ lɛ fʋ ma sɔɔ, ka a 'yɛrbie ala ban wõ ɩn a Kɩrɩsɩto 'yɛr.
45010018	Tɩchɛ ka n sʋʋr, a mɔ̃ baa wõ naa ɛ? Sɩrɛ jaa lɛ ba wõ naa naa. "A ba kɔkɔr yin de jie wʋ jaa, ka a ba 'yɛr tɩ ta a wɛr tɛɛfʋ jie."
45010019	N lɛ sʋʋr kaa go, a mɔ̃ a Isɩral nɩbɛ ba bɔ̃ɔ a par ɛ? Mosesɩ dɔ̃ɔ de nie 'yɛr, "A bala na ba ɩ paal ɛ, ɩn maal ba naa ka nyuur kpɛ yɩ, naa lɛ maal a paal 'lɔ na ba bɔ̃ɔ bon jaa ɛ, ka suur kpɛ yi."
45010020	Ka Isaiya mɩ ba dɔ̃ɔ jo dãbɩ̃ɛ ɛ, tɩ 'yɛr ɩka, "A bala na ba dɔ̃ɔ yʋɔrɔ bʋɔrɔ ma ɛ, ba nyɛ ma naa, n wiil naa n mɩ̃ɛ kʋ a bala na ba dɔ̃ɔ sʋrɔ ma ɛ."
45010021	Tɩchɛ a Isɩral nɩbɛ 'lɔ, nɩtɔ̃ lɛ wʋ 'yɛr, "Bɩbir jaa lɛ n ma tur a n nuur bʋɔlɔ a bibawõnsɩ nɩ a nɩdɛbɛ, na turo a sɔɩ ala na ba vɩɛlɛ ɛ bʋɔrɔ a ba mɩ̃ɛ tɩɛrsɩ bʋ̃bʋɔrsɩ."
45011001	N pãa sʋʋr naa, a Nãaŋmɩn ben tɔr a wʋ nɩbɛ bar bɩɩ? Kai! A maa mɩ̃ɛ ɩn a Isɩral nɩrɛ, naa ɩ a Abraham yɔ̃ɔ yi a Benjamin bʋrɔ pɔ.
45011002	Nãaŋmɩn ba tɔr a wʋ nɩbɛ bar ɛ, bala lɛ wʋ de nie bɔ̃ɔ. Yaa bɔ̃ɔ a lɛ a Nãaŋmɩn gãn na 'yɛr, lɛ a Elaija na dɔ̃ɔ sʋɔrɔ Nãaŋmɩn waala dɔɔlɔ a Isɩral nɩbɛ,
45011003	"N Soro, ba kʋn a fʋ 'yɛ'yɛrbɛ, na ba wɛl a fʋ bɔɔr lofʋ jiir bar. Maa tɛɛ lɛ chɛ, tɩ a ba bʋɔrɔ a n kʋfʋ."
45011004	Bo lɛ a Nãaŋmɩn 'yɛr kʋ a Elaija? Wʋ 'yɛr naa, "N chɛnɛ na tara nɩbɛ tur ata kɔɔr anũu (7,000) na ba gbur dumo puor a tɩɩ Baal ɛ."
45011005	Lɛ mɩ lɛ a dɩna, nɩbɛ bamɩne chɛ naa ka Nãaŋmɩn na ir ba a wʋ wɩ̃ɛfʋ jũu.
45011006	Ala be ɩ a wɩ̃ɛfʋ jũu lɛ, a ba lɛ ɩ tʋ̃mɔ̃ 'yɔ̃ɔ lɛ go ɛ, ka lɛ ba lɛ ɛ, a wɩ̃ɛfʋ kʋ̃ lɛ ɩ wɩ̃ɛfʋ lɛ go ɛ.
45011007	Bo pãa lɛ? A ala a Isɩral nɩbɛ na bʋɔrɔ nɩbijɩɛ baa nyɛ ɛ, tɩchɛ a bala a Nãaŋmɩn na ir lɛ nyɛ. Ka a bala na chɛ kpɛ̃mɛ a ba nyãa.
45011008	Nɩtãa lɛ an sɛb a Nãaŋmɩn gãn pɔ, "Nãaŋmɩn vɛ̃n ka ba ɩ jaa bũrtũm wa tãn a dɩna. A ba nɩbie ala maa tʋ̃ɔ nyɛ bon ɛ, ka a ba tobo ala maa tʋ̃ɔ wõ 'yɛr ɛ."
45011009	A Nãa David mɩ dɔ̃ɔ 'yɛr a ba 'yɛr a wʋ gãn pɔ, "Vɛ̃ ka a ba bʋ̃diir difʋ jie ka a lɩɛb bʋ̃nyɔɔrsɩ nɩ chɛɛr, ka a ɩ a ba bãr lofʋ jie nɩ a ba sãyar.
45011010	A ba nɩbie a jɔ̃ɔ, a ba kʋ̃ tʋ̃ɔ nyɛ jaa ɛ, na ba kab gʋ̃mɔ̃ kʋ̃ lɛ tʋ̃ɔ dɔl ɛ."
45011011	N lɛ sʋʋr go, ba ben bãr na lo na ba kʋ̃ tʋ̃ɔ ir jaa ɛ? A ba ɩ lɛ ɛ. A ba maal bɔrfʋ jũu, a bala na ba ɩ a Juu nɩbɛ ɛ, nyɛn faafʋ ka nyuur na kpɛ a Isɩral nɩbɛ.
45011012	Tɩchɛ ala ɩ a ba maal bɔrfʋ vɛ̃n ka a wɛr wʋ jaa le, ka a ba bɔrfʋ mɩ le a bala na ba ɩ a Juu nɩbɛ ɛ, a bala mɩ̃ɛ wa pʋɔ ŋmɩnɛ lɛ an kaara!
45011013	Yɩn na ba ɩ a Juu nɩbɛ lɛ n 'yɛrɛ kʋrɔ, an ben ɩka maa lɛ a Nãaŋmɩn ir tʋ̃ a yɩ pɔ, ka n ɩ a nɩtʋ̃nãa a yɩn na ba ɩ a Juu nɩbɛ pɔ. N mʋ̃ɔn nɩbir nɩ a tʋ̃mɔ̃ nyã.
45011014	A maa tɩɛr lɛ ɩka nyuur wʋ kpɛ a maa mɩ̃ɛ nɩbɛ ka n tʋ̃ɔ a bamɩne faa.
45011015	Bojũu ala ɩ a ba tɔr barfʋ ɩn 'maalfʋ kʋ a wɛr, ka a Nãaŋmɩn lɛ wa de ba, ŋmɩnɛ lɛ an kaara, a kʋ̃ kaara fɩka nɩrɛ na yi kũu pɔ tara nyɛvʋr ɛ?
45011016	Ala ɩ fʋ den a paanʋ̃dɔ̃ɔ kʋ Nãaŋmɩn, a paanʋ̃ɔ ala na chɛ, a jaa ɩn chɛchɛ. Ala ɩ fʋ den a tɩɛ nyɩɩr kʋ Nãaŋmɩn, a tɩɛ wilsɩ mɩ ɩn chɛchɛ.
45011017	Ala ɩ ba 'mɛl a tɩɛ mɩ̃ɛ wile ɩ̃sʋɔ bar tɩ ŋmaa a yɩn na ɩ a mʋɔ pɔ tɩɛ wile wa mar ka yɩ 'mataa tɔɔrɔ nyuro a kɔ̃bʋ̃'yen yire a tɩɛ ɩ̃gãn pɔ nʋ̃ɔnɔ̃,
45011018	taa tɩɛr ɩka fʋ sa naa a wilsɩ ala ɛ. Fʋ̃ʋ wa 'mɔɔrɔ fʋ mɩ̃ɛ, lɩɛb tɩɛr kaa ɩka a ba ɩ a fʋ̃ʋ na ɩ a wile lɛ tuo a nyɩbɛ ɛ, tɩ a nyɩbɛ lɛ tuo a fʋ̃ʋ na ɩ a wile.
45011019	Yɩn 'yɛr yɩn pãa na 'yɛr nɩ nyã, "Ba 'mɛl a wilsɩ ala bar tɩ pãa na de ma mar."
45011020	A lɛ ɩn yelmɩ̃ɛ, tɩchɛ ba dɔ̃ɔ 'mɛl ba bar a ba ba sɔɔfʋ jũu, tɩchɛ ka a yɩn ara nɩ sɔɔfʋ. Yɩ ta bʋɔrɔ yuor ɛ, tɩchɛ yɩ joro dãbɩ̃ɛ.
45011021	Bojũu ala ɩ Nãaŋmɩn ba dɔ̃ɔ bar a tɩɛ mɩ̃ɛ wilsɩ ɛ, wʋ kʋ̃ bar a yɩn mɩ ɛ.
45011022	Yɩ tɩɛr kaa lɛ a Nãaŋmɩn na ɩ a maal vɩla sʋɔ ka a wʋ yele mɩ kpɛ̃mɛ, a wʋ yele kpɛ̃mɛ na kʋ a bala na lo, tɩchɛ na wʋ maal vɩla kʋ a yɩn, ala ɩ yɩ chɛnɛ na chiine a wʋ maal vɩla pɔ. Ka lɛ ba lɛ ɛ, wʋn ŋmaa yɩn bar.
45011023	Ala wa ɩ ba tɛɛn a ba baal bar, Nãaŋmɩn na tʋ̃ɔn de ba lɛ mar a tɩɛ 'yɔ̃ɔ, Nãaŋmɩn na tʋ̃ɔn lɛ de ba mar a lɛ go.
45011024	Yɩ kaa, ala ɩ a yɩn ban ŋmaa yin a mʋɔ pɔ tɩɛ pɔ wa mar a yir tɩɛ ban sɛl, an lɛ ɩn tuo a yir tɩɛ wilsɩ ala ban dɔ̃ɔ 'mɛl bar marfʋ bɩɩ?
45011025	N ba bʋɔrɔ ɩka n vɛ̃ ka a yelsɔɔlaa nyã sɔɔl a yɩn na ɩ a n yɛɛr tɩ ba ɩ a Isɩral nɩbɛ ɛ, ka yɩ taa bʋɔrɔ yuor nɩ a yele nyã ɛ. A Isɩral nɩbɛ tara na a nyãkpɩ̃ɛn a lɛ nɛ na tɩ tãn a sɔ̃ɔ 'lɔ a bala na ba ɩ a Isɩral nɩbɛ ɛ, na wa tɩ nyɛ a faafʋ baar.
45011026	Lɛ lɛ na ɩ tɩ a Isɩral nɩbɛ ba jaa pãa nyɛ faafʋ nɩtãa lɛ na sɛb a Nãaŋmɩn gãn pɔ, "Fafaara na yin be a Jiyon wa, na wʋ wa lɩɛb tɩɛr jaa na ba vɩɛlɛ ɛ, yin a Jekɔb bal nɩbɛ pɔ bar.
45011027	A nɛtɩraa lɛ a nyãna ɩn na tara nɩ ba, a sɔ̃ɔ 'lɔ ɩn wa de a ba yeldɛbɛ a jaa bar."
45011028	Fʋ̃ʋ kaa, a 'yɛr nʋ̃ɔ nyã vɛ̃n ka ba ɩ Nãaŋmɩn dɔ̃dẽme a yɩn na sɔɔ de jũu. Tɩchɛ ala ɩ a irfʋ pɔ mɩ lɛ, bala lɛ a Nãaŋmɩn nʋ̃ yɔɔ a ba sãakpãmɩne jũu.
45011029	Bojũu Nãaŋmɩn kʋfʋ nɩ a wʋ bʋɔlfʋ kʋ̃ tʋ̃ɔ lɩɛb jaa ɛ.
45011030	Nɩtãa lɛ a yɩn mɩ na ba ɩ a Juu nɩbɛ ɛ, na yaa dɔ̃ɔ wõnõ a Nãaŋmɩn toor ɛ, tɩchɛ pʋ̃pãanyã yɩ nyɛn a wʋ nɩbaal a ba bawõfʋ jũu.
45011031	Lɛ lɛ a bala mɩ na ɩ a Juu nɩbɛ, ba mɩ lɩɛb ɩ bawõnsɩ, na ba pãa mɩ na nyɛ a Nãaŋmɩn nɩbaal a pʋ̃pãanyã, nɩtãa lɛ a sɩn mɩ na nyɛ a Nãaŋmɩn nɩbaal.
45011032	Bojũu Nãaŋmɩn pɔɔn a nɩbɛ ba jaa a bawõnsɩ die pɔ, na wʋn tʋ̃ɔ kaa ba jaa nɩbaal.
45011033	Nyɛ lɛ a Nãaŋmɩn lefʋ na suu jɩ̃. A wʋ yɛ̃ nɩ a wʋ bɔ̃ɔfʋ ba gbʋr ɛ! A wʋ 'yɛr tɔɔrfʋ ba be bɔ̃ɔfʋ ɛ. A wʋ sɔɩ mɩ ba be bɩɛrfʋ ɛ!
45011034	"An lɛ dɔ̃ɔ bɔ̃ɔ a sɩ Soro tɩɛr? Bɩɩ an lɛ mɩ dɔ̃ɔ ɩ a wʋ 'yɛr sʋ̃nɔ̃."
45011035	"An lɛ dɔ̃ɔ de nie kʋ Nãaŋmɩn bon, ka wʋ pãa wa yara a sãn?"
45011036	Bojũu wʋ jie lɛ a bomo a jaa yi. 'Lɔ lɛ maal a jaa, na wʋ so a bonsɩ a jaa. 'Lɔ lɛ so a tɩɩr bɩbir nɩ bɩbir jaa. A ɩ a lɛ.
45012001	A lɛ jũu, n sʋɔrɔ yɩ naa yɛɛr, a Nãaŋmɩn nɩbaal nyã jũu, yɩ de a yɩ mɩ̃ɛ na ɩ bʋ̃nɩbie lon bɔɔr kʋ Nãaŋmɩn. A ɩn chɛchɛ naa pɛlɛ a Nãaŋmɩn pʋɔ. Lɛ lɛ ɩ a puorfʋ na tara par.
45012002	Yɩ taa lɛ wa lɩɛrɛ maala a lɛ a wɛr nɩbɛ na maala go ɛ, tɩchɛ yɩ maala a lɛ na lɩɛrɛ yɩ a tɩɛr paalaa nyã yɩn nyɛ. Yɩn pãa tʋ̃ɔn bɛɛr na yɩ bɔ̃ɔ a Nãaŋmɩn bɔfʋ, a ala na ɩ vɩla naa pɛlɛ a wʋ pʋɔ naa ɩ chɛchɛ.
45012003	A Nãaŋmɩn wɩ̃ɛfʋ nyã wʋn wɩ̃ɛ ma jũu, n sʋɔrɔ naa a yɩ ɩ̃sʋɔ jaa ɩka, ta tɩɛr a yɩ mɩ̃ɛ tɩ põn bar a lɛ yɩn taa tɩɛr ɛ, tɩchɛ yɩ ma tɩɛr a yɩ mɩ̃ɛ 'yɛr tɔɔrfʋ nɩbijɩɛ jaa jɩ̃ a sɔɔfʋ 'lɔ a Nãaŋmɩn na kʋ yɩ.
45012004	Nɩtãa lɛ a sɩ ɩ̃sʋɔ jaa na tara ɩ̃gãn tɩ ka a tara jidẽdẽme, a jidẽdẽme anyãna ba tʋ̃nɔ̃ tʋ̃bʋ̃'yen ɛ.
45012005	Lɛ mɩ lɛ a Kɩrɩsɩto pɔ, a sɩn bala na ɩ yɔɔ tɩ lɔ̃ɔ ɩ̃gãn bʋ̃'yen pɔ, a jidẽdẽme anyã a jaa 'mantaa tʋ̃nɔ̃.
45012006	Sɩ jaa tara na kʋfʋsɩ na tɛɛ taa, tu a lɛ a Nãaŋmɩn wɩ̃ɛfʋ wʋn wɩ̃ɛn sɩ. Ala ɩ a ɩ̃sʋɔ kʋfʋ ɩn a Nãaŋmɩn 'yɛr 'yɛrfʋ lɛ, wʋ ma 'yɛrɛ jɩ̃ a lɛ a wʋ sɔɔfʋ na ta.
45012007	Ka ala ɩ tʋ̃mɔ̃ tʋ̃fʋ mɩ lɛ, vɛ̃ ka wʋ ma tʋ̃nɔ̃, ala ɩ wiilfʋ mɩ lɛ, vɛ̃ ka wʋ ma wile.
45012008	Ala ɩ ɩ̃kpɛ̃ɔ 'yɔ̃ɔfʋ lɛ, vɛ̃ ka wʋ ma 'yɔ̃ɔnɔ̃ a ɩ̃kpɩ̃ɛn. Ka ala ɩ a wʋ kʋfʋ lɛ nɩbaalsɩ sʋ̃ʋfʋ, vɛ̃ ka wʋ ma sʋ̃nɔ̃ ba nɩ pʋpɛl. Ala ɩ nɩdiere tʋ̃mɔ̃ lɛ, vɛ̃ a wʋ ma mʋ̃ɔ nɩbir nɩ a tʋ̃mɔ̃. Ala wa ɩ nɩbɛ 'maalfʋ tʋ̃mɔ̃ lɛ, wʋ ma maala a lɛ nɩ chɩlfʋ.
45012009	Nʋ̃fʋ wʋ ɩ yelmɩ̃ɛ nʋ̃fʋ. 'Laar bon 'lɔ na ɩ dɛɛr, tɩ 'mar bon 'lɔ na ɩ sʋ̃.
45012010	Yɩ chɛlɛ taa yele, na yɩ de a yɛɛr nʋ̃fʋ nʋ̃n taa. Yɩ 'yɔ̃ɔnɔ̃ a yɩ taaba gar a yɩ mɩ̃ɛ.
45012011	Yɩ ta ɩ nɩ tũtũlsɩ ɛ, tɩchɛ yɩ vɛ̃ ka a nʋ̃mɔ̃ yɩ a yɩ mʋ̃ɔ nɩbir nɩ a sɩ Soro tʋ̃mɔ̃.
45012012	Yɩ chɩlɛ nɩ a yɩ tɩɛrtɔfʋ jie, na yɩ tara kãnyir a yɩ wõm pɔ, na yɩ tara yelmɩ̃ɛ nɩ a yɩ Nãaŋmɩn sʋɔrfʋ pɔ.
45012013	Yɩ ma lɔ̃ɔ põn a Nãaŋmɩn nɩbɛ bala na ba tara bon jaa ɛ, na yɩ ma diere sãanba a yɩ yie pɔ.
45012014	Na yɩ 'yɛrɛ nɛvɩla 'yɔ̃ɔnɔ̃ a bala na gere yɩ, na yɩ 'yɛr nɛvɩla 'yɔ̃ɔ ba, yɩ ta pɔ 'yɔ̃ɔ ba ɛ.
45012015	Yɩ chɩlɛ nɩ a bala na chɩlɛ, na yɩ mɩ pʋɔ a bala na kõnõ na yɩ kõnõ.
45012016	A yɩn nɩ a bala na kpɩɛrɛ, yɩ tara tɩɛr bʋ̃'yen. Yɩ ta kaara ba pɔrɔ ɛ, tɩchɛ yɩ sɔɔ 'matãan a nɩbɛ bala na ba jɩ̃ yɩ ɛ. Yɩ ta kaa ɩka yɩn ɩn yɛ̃ dẽme ɛ.
45012017	Yɩ ta de bier yãan bier sãn ɛ. Yɩ bɔ̃ɔnɔ̃ sʋ̃, na yɩ maala a ala na vɩɛlɛ nɩrɛ jaa niem.
45012018	Ala ɩ an tʋ̃ɔ naa, an ɩ yɩn mɩ̃ɛ lɛ, yɩ tara nyã'maar nɩ a bala jaa yɩn lɔ̃ɔ kpɩɛrɛ nɩ.
45012019	N barmɩne, yɩ taa ɩrɛ wa yaara taa sãn ɛ, tɩchɛ yɩ baraa kʋ a Nãaŋmɩn suur. Bojũu a sɛb a Nãaŋmɩn gãn pɔ ɩka, "Maa lɛ so a sãn yaafʋ, ɩn lɩɛb yaa a sãn." Lɛ lɛ a Soro 'yɛr.
45012020	Lɛ an na ɩ lɛ ɩka, "Ala ɩ kɔ̃ kpɛ̃n a fʋ dɔ̃sʋɔ, kʋ wʋ bʋ̃diir a wʋ di. Ala ɩ kɔ̃nyũur wa kpɛ wʋ naa, kʋ wʋ kʋ̃ɔ a wʋ nyũ. Fʋ̃ʋ be maala a nɩtɔ̃, an kaara fɩka bũu saalbie lɛ fʋ mʋ̃ɔ dɔɔl wʋ a jum."
45012021	Yɩ ta vɛ̃ ka bier tʋ̃ɔ yɩ ɛ, tɩchɛ yɩ de vɩla tʋ̃ɔn bier.
45013001	A yɩ ɩ̃sʋɔ jaa wʋ ma siir a wʋ mɩ̃ɛ kʋ a paal nɩbɛrɛ, bojũu kpɛ̃ɔ jaa ba be be ka a ba ɩ Nãaŋmɩn lɛ bin ɛ. Kpɛ̃ɔ sʋɔ jaa ba be be ka Nãaŋmɩn ba lɛ bin wʋ ɛ.
45013002	A lɛ jũu, nɩrɛ 'lɔ jaa na chɩrɛ nɩ a kpɩ̃ɛn dẽme ba nyãna, a Nãaŋmɩn na bin ba lɛ wʋ chɩrɛ nɩ, ka a bala na ɩrɛ a lɛ na 'yɔ̃ɔn ba mɩ̃ɛ 'yɛr.
45013003	Bojũu a kpɩ̃ɛn dẽme maa diere bier dɔɔlɔ a bala na maala vɩla ɛ, tɩchɛ a bala na maala a dɛɛr lɛ ba ma de yele dɔɔlɔ. Fʋ bʋɔrɔ naa ɩka fʋ ta joro a kpɩ̃ɛn dẽme dãbɩ̃ɛ bɩɩ? Fʋ pãa maala a lɛ na vɩɛlɛ, ban dãna fʋ naa.
45013004	Bojũu wʋ ɩn Nãaŋmɩn tʋ̃tʋ̃nɔ̃ ɩka wʋ maal fʋ vɩla. Tɩchɛ fʋ̃ʋ wa maal dɛɛr 'lɔ, vɛ̃ ka dãbɩ̃ɛ kʋrɔ fʋ, a ba ɩ pɔrɔ 'yɔ̃ɔ lɛ wʋ tara a sʋɔ ɛ. Nãaŋmɩn tʋ̃tʋ̃nɔ̃ lɛ wʋ ɩ na ara kʋ yeltorsɩ ɩka wʋ kpãana a bala na maala dɛɛr.
45013005	A lɛ jũu, a tara na sɔr ka yɩ siir yɩ mɩ̃ɛ kʋ a kpɩ̃ɛn dẽme, a ba ɩ ban na kpãa yɩ tɛɛ jũu ɛ, tɩchɛ an ɩ a yɩn mɩ̃ɛ mɩ bɔ̃ɔ nyɔɔfʋ jũu.
45013006	A anyãna jũu lɛ so yɩn yara lõpoo kʋrɔ a kpɩ̃ɛn dẽme na ɩ a Nãaŋmɩn tʋ̃tʋ̃nbɔ na de a ba sɔ̃ɔ wʋ jaa tʋ̃nɔ̃ nɩ.
45013007	Nɩrɛ jaa sãn fʋn wa di, yab wʋ. Ka ala ɩ lõpoo lɛ faa yab ɛ, yab. Ka tẽmaal libie yabfʋ lɛ bɩɩ, yɩ ma yab, na yɩ joro a 'lɔ a jofʋ na sɛɛn, tɩ 'yɔ̃ɔnɔ̃ a 'lɔ mɩ a 'yɔ̃ɔfʋ na sɛɛn.
45013008	Yɩ taa pɛ̃nɛ taa libie ka sãn ma gã a yɩ chara pɔ ɛ, a sãn 'lɔ tɛɛ na gã a yɩ chara pɔ lɛ, nʋ̃fʋ yɩn na nʋ̃ nʋ̃ taa, bojũu nɩrɛ 'lɔ jaa na nʋ̃ a wʋ tɔ sʋɔ tun a lɛ a nɛbinãa na 'yɛr a jaa.
45013009	A 'yɛrbinsɩ lɛ a anyãna, "Ta sɛ̃ ɛ." "Ta kʋ nɩrɛ ɛ." "Ta ju nɩrɛ bon ɛ." "Ta jɩɛlɛ nɩrɛ bon ɛ." A 'yɛrbinsɩ ala a jaa nɩ pãa chɛ, ba den a jaa 'yɛr 'yɛr bir bʋ̃'yen ɩka, "Nʋ̃ a fʋ tɔ sʋɔ nɩtãa a fʋ mɩ̃ɛ."
45013010	Fʋ̃ʋ wa nʋ̃ nɩrɛ, faa maala wʋ bier ɛ. Ala lɛ so, fʋ̃ʋ wa tara nʋ̃fʋ, fʋ tu naa a lɛ jaa a Mosesɩ nɛɛ na 'yɛr.
45013011	Yɩ maala a nɩtɔ̃, bojũu yɩ bɔ̃ɔn naa lɛ a dɩna sɔ̃ɔ nyã na kaara. A sɔ̃ɔ ta naa ɩka yɩ jɛɔ ir a yɩ gʋ̃ɔ pɔ, bojũu a sɩ faafʋ gbʋr jaa yɛ̃yɛ̃ gar a bɩbir 'lɔ sɩn dɔ̃ɔ sɔɔ de.
45013012	A chɛn bɩ̃lãa ka a tɩ̃sɔɔ baar, tɩchɛ ka a ɩ a wɛr mɩ tɔ̃ɔ chaar a lɛ nɛ. Yɩ ɩ a sɩ yaar a tɩ̃sɔɔ bomo bar tɩ de a chãa bomo su.
45013013	Yɩ ɩ a sɩ kpɩɛrɛ jaa kãkar fɩka a mɔ̃tɔ̃ɔ nɩbɛ, na sɩ ir sɩ mɩ̃ɛ yin dɩ̃ɛn bɔyuor pɔ, dãa buufʋ pɔ, sɛ̃sɛ̃yele pɔ, nɩ folaa ɩfʋ pɔ, bɩɩ gɔ̃mɔ̃ bɔfʋ nɩ nyuur pɔ.
45013014	Tɩchɛ yɩ de a sɩ Soro Yesu Kɩrɩsɩto na yɩ su pɔɔ a yɩ mɩ̃ɛ, na yɩ ta lɛ tɩɛrɛ ɩka yɩ ɩrɛ a lɛ a yɩ ɩ̃gãn vɔlaa na bʋɔrɔ go ɛ.
45014001	Nɩrɛ 'lɔ sɔɔfʋ na ba jɩ̃ bon ɛ, yɩ ma sɔɔ de wʋ na yɩ ta tɔɔrɔ a wʋ yelbil 'yɛr ɛ.
45014002	Ɩ̃sʋɔ sɔɔfʋ ma vɛ̃n ka waa chire bon jaa ɛ, ka a ɩ̃sʋɔ sɔɔfʋ mɩ na bal ka 'lɔ mɩ dire jɛvai tɛɛ.
45014003	A nɩrɛ 'lɔ na ba chire bon jaa ɛ, wʋ ta kaara a 'lɔ na ba dire a jaa pɔrɔ ɛ, a fʋ̃ʋ nyã mɩ na ba dire a jaa ɛ, ta kpɛrɛ a 'lɔ na dire a jaa ɛ, bojũu Nãaŋmɩn de wʋ naa.
45014004	Fʋ̃ʋ mɩ nɩ ana na fʋn tɔɔr nɩrɛ kɔ̃ɔ tʋ̃tʋ̃nɔ̃ 'yɛr? A wʋ mɩ̃ɛ nɩkpɛ̃ɛ sɛ̃ ka wʋ ara na bɩɩ wʋ lo naa, wʋn lɛ ara na, bojũu a wʋ Soro na tʋ̃ɔn maal wʋ a wʋ ara.
45014005	Nɩrɛ ma kãan a bɩbir ɩ̃sʋɔ a wʋ gar ɩ̃sʋɔ, ka ɩ̃sʋɔ kaa a bɩbie a jaa ka a ɩ bʋ̃'yen. Ɩ̃sʋɔ jaa wʋ ma tɩɛr kaa a wʋ mɩ̃ɛ tɩɛr pɔ.
45014006	Nɩrɛ 'lɔ na de a bɩbir ɩ̃sʋɔ a wʋ gar a jaa, wʋ ɩrɛ a lɛ a sɩ Soro jũu. 'Lɔ na ɔɔrɔ a nʋ̃n, wʋ ɔɔrɔ a sɩ Soro jũu, bojũu wʋ ma sʋɔr Nãaŋmɩn 'yɔ̃ɔ. A 'lɔ mɩ na ba ɔɔrɔ ɛ, wʋ mɩ ɩrɛ a lɛ a sɩ Soro jũu, wʋ mɩ ma puor Nãaŋmɩn yãan.
45014007	Bojũu nɩrɛ ɩ̃sʋɔ jaa ba be be kʋ a wʋ mɩ̃ɛ tɛɛ 'yɔ̃ɔ ɛ. Nɩrɛ ɩ̃sʋɔ jaa mɩ ba kpi kʋ a wʋ mɩ̃ɛ tɛɛ ɛ.
45014008	Ala ɩ sɩ ben ka, sɩ ben be kʋ a sɩ Soro. Ala ɩ sɩ mɩ kpi naa, sɩ kpin kʋ a sɩ Soro. Ka sɩ chɛnɛ na vʋrɔ, bɩɩ sɩ kpi naa, a sɩ Soro lɛ so sɩ.
45014009	A anyãna jũu lɛ a Kɩrɩsɩto kpi tɩ na wʋ lɛ ir ɩ vʋr, ɩka a wʋ ɩ a kũn nɩ a vʋɛ ba jaa Soro.
45014010	Fʋ̃ʋ mɩ, baa 'yɔ̃ɔ lɛ fʋ tɔɔrɔ a fʋ yɛbɛ 'yɛr, bɩɩ bo lɛ so ka fʋ kaara a fʋ yɛbɛ pɔrɔ? Bojũu sɩ jaa lɛ na ara a Nãaŋmɩn 'yɛr tɔɔrfʋ dakɔɔ par.
45014011	A sɛb a Nãaŋmɩn gãn pɔ ɩka, "A sɩ Soro lɛ 'yɛr, ɩn ɩ vʋr jũu, a gbɛdumo a jaa na gbur a n niem, ka a kɔkɔr jaa haa 'yɛr ɩka maa lɛ ɩ a Nãaŋmɩn."
45014012	Be lɛ a sɩ ɩ̃sʋɔ jaa na pãa 'yɛr a sɩ mɩ̃ɛ 'yɛr kʋ a Nãaŋmɩn.
45014013	A lɛ jũu, yɩ ɩ a sɩ bar a sɩ taaba 'yɛr tɔɔrfʋ, na sɩ lɩɛb a sɩ tɩɛr na sɩ ta ɩrɛ kʋsɩr bãraa kʋrɔ a sɩ taaba sɔɩ pɔ a ba ŋmiere loro ɛ.
45014014	A maa na be a sɩ Soro Yesu 'yɔ̃ɔ, n sɔɔn sɩrɛ jaa ɩka bʋ̃diraa jaa ba ɩ dɛɛr a wʋ mɩ̃ɛ ɛ. Tɩchɛ ala ɩ a nɩrɛ ɩ̃sʋɔ jaa wa kãan bon ɩka wʋ ɩn bʋ̃dɛɛr, a bʋ̃nyɩnɛ ɩn bʋ̃dɛɛr kʋ wʋ.
45014015	Ala wa ɩ a chɛn a fʋ yɛbɛ bʋ̃diraa kɔ̃ɔ fʋn di jũu, faa maala wile nɩ nʋ̃fʋ ɛ. Ta vɛ̃ ka a fʋ bʋ̃dirsɩ sɔ̃ɔ a fʋ yɛbɛ 'lɔ 'yɔ̃ɔ a Kɩrɩsɩto na kpi ɛ.
45014016	Ta vɛ̃ ka a bon 'lɔ fʋ̃ʋ na bʋɔlɔ bʋ̃vɩla, ka nɩrɛ bʋɔl wʋ bʋ̃dɛɛr ɛ.
45014017	Bojũu a Nãaŋmɩn nãalʋ̃ʋ yele ba ɩ bʋ̃diir nɩ bʋ̃nyursɩ yele ɛ, tɩchɛ a ɩn torfʋ, nɩ nyã'maar nɩ a pʋpɛl na yi a Nãaŋmɩn Sɩɛ pɔ yele lɛ,
45014018	bojũu nɩrɛ jaa na tʋ̃nɔ̃ kʋrɔ a Kɩrɩsɩto tu a sɔr nyã pɔ, wʋ maala na a lɛ na pɛlɛ a Nãaŋmɩn pʋɔ, ka a nɩbɛ mɩ 'yɛrɛ a nɩnyɩnɛ 'yɛr vɩla.
45014019	A lɛ jũu, yɩ ɩ a sɩ mʋ̃ɔ nɩbir, na sɩ maala a lɛ na waan nyã'maar a sɩ 'yɔ̃ɔn taa ɩ̃kpɩ̃ɛn.
45014020	Yɩ ta de bʋ̃diir yele sɔ̃ɔn a Nãaŋmɩn tʋ̃mɔ̃ bar ɛ. Bʋ̃diraa a jaa vɩɛlɛ naa, tɩchɛ a ɩn dɛɛr ala ɩ nɩrɛ din bon na vɛ̃ ka a wʋ tɔ sʋɔ lo.
45014021	A lɛ a sɛɛ naa ka nɩrɛ ta 'wɔb nʋ̃n ɛ, bɩɩ nyũ dãa ɛ, bɩɩ maal yele kɔ̃ɔ na vɛ̃ ka a wʋ tɔ sʋɔ lo ɛ.
45014022	Lɛ jaa fʋn bɔ̃ɔ a yelsɩ anyãna pɔ, bar ka a be a fʋ̃ʋ nɩ Nãaŋmɩn chara pɔ. Pʋpɛl sʋɔ lɛ a 'lɔ tɩɛr na ba 'yɔ̃ɔ wʋ yele nɩ a bonsɩ ala a 'lɔ mɩ̃ɛ na 'yɛr ɩka a ɩ naa ɛ.
45014023	Tɩchɛ nɩrɛ 'lɔ na dire nɩ baal, 'yɔ̃ɔn a wʋ mɩ̃ɛ 'yɛr, bojũu waa dire nɩ sɔɔfʋ ɛ. Bon jaa mɩ na ba wa yi sɔɔfʋ pɔ ɛ, a ɩn bier.
45015001	Sɩn bala na kpɛ̃mɛ, a sɛɛ naa ka sɩ tuo a bala na ba kpɛ̃mɛ ɛ, na loro tuor, na sɩ ta pɛlɛ a sɩn mɩ̃ɛ pʋʋr ɛ.
45015002	A sɩ ɩ̃sʋɔ jaa wʋ ma pɛlɛ a wʋ tɔ sʋɔ pʋɔ, na sɩ sʋ̃ʋ wʋ a wʋ mɩ ba nyɩbɛ.
45015003	Bojũu a Kɩrɩsɩto mɩ̃ɛ gba mɩ ba dɔ̃ɔ pɛl a wʋ mɩ̃ɛ pʋɔ ɛ, tɩchɛ a lɛ an sɛb a Nãaŋmɩn gãn pɔ ɩka, "A tʋbie ala a bala na tʋfʋ, a wa dɔɔl a n ju."
45015004	Bojũu a ala a jaa na dɔ̃ɔ sɛb a Nãaŋmɩn gãn pɔ, a kõr jaa bin, a sɛb a sɩn wiilfʋ 'yɔ̃ɔ, ka a gãma anyãna kʋ sɩ kãnyir 'yɔ̃ɔn sɩ ɩ̃kpɩ̃ɛn ka sɩ tara tɩɛrtɔfʋ jie.
45015005	A Nãaŋmɩn na kʋrɔ yɩ a kãnyir na wʋ 'yɔ̃ɔnɔ̃ yɩ a ɩ̃kpɩ̃ɛn, wʋ kʋ yɩ nɛbʋ̃'yen ka yɩ turo nɩ a Yesu Kɩrɩsɩto.
45015006	Ka yɩ jaa 'mataa tara tɩɛr bʋ̃'yen na yɩ de nɛbʋ̃'yen 'yɔ̃ɔn a Nãaŋmɩn tɩɩr na ɩ a sɩ Soro Yesu Kɩrɩsɩto Sãa.
45015007	Yɩ sɔɔ diere taa nɩtãa lɛ a Kɩrɩsɩto mɩ na sɔɔ de yɩ, ka yɩn tʋ̃ɔ waan pɛɛfʋ wa kʋ Nãaŋmɩn.
45015008	N 'yɛrɛ na kʋrɔ yɩ ɩka, a Kɩrɩsɩto wa lɩɛb naa a Juu nɩbɛ tʋ̃tʋ̃nɔ̃ a Nãaŋmɩn yelmɩ̃ɛ jũu, na wʋ vɛ̃ ka a lɛ a Nãaŋmɩn na tɩr a nɛɛ kʋ a sɩ Sãakpãmɩne ɩ yelmɩ̃ɛ.
45015009	Ka a bala na ba ɩ a Juu nɩbɛ ɛ, mɩ na tʋ̃ɔ kʋ Nãaŋmɩn tɩɩr a wʋ nɩbaal jũu. Nɩtãa lɛ na sɛb a Nãaŋmɩn gãn pɔ ɩka, "A lɛ jũu, ɩn dãnfʋ naa a bala na ba ɩ a Juu nɩbɛ sɛ̃, naa yiel yiel kʋ a fʋ yuor."
45015010	A lɛ sɛb go, "A yɩn na ba ɩ a Juu nɩbɛ ɛ, yɩ 'matãan a Nãaŋmɩn nɩbɛ chɩlɛ."
45015011	A lɛ sɛb go, "A yɩn na ba ɩ a Juu nɩbɛ ɛ, yɩ pɛɛrɛ a sɩ Soro, na yɩ yiele pɛɛfʋ yiel kʋrɔ wʋ, a yɩn nɩbɛ ba jaa."
45015012	Isaiya gba mɩ lɛ 'yɛr go a wʋ gãn pɔ, "A Jesɩ nyɩɩr na lɛ tɔ naa. 'Lɔ lɛ na ir na wʋ kaara a paalsɩ a jaa, na wʋ mɩ ɩ a bala na ba ɩ a Juu nɩbɛ ɛ, tɩɛrtɔfʋ jie."
45015013	A Nãaŋmɩn na ɩ a yɩ tɩɛrtɔfʋ sʋɔ, wʋ sɛɛ a yɩ nyãn nɩ chɩlfʋ, nɩ nyã'maar a lɛ yɩn sɔɔ wʋ, ka a yɩ tɩɛrtɔfʋ pãa ŋme yaar nɩ a Nãaŋmɩn Sɩɛ kpɛ̃ɔ.
45015014	N yɛɛr, maa mɩ̃ɛ sɔɔ naa ɩka yɩ sɛɛn naa vɩla maalfʋ, na yɩ tara yɛ̃ na yɩ bɔ̃ɔ taa wiilfʋ.
45015015	N sɛb a da sɛɛr amɩne 'yɔ̃ɔ kʋ yɩ, ka a kaara fɩka n lɛ bɔ̃ɔ tɩɛr yɩ go, a Nãaŋmɩn wɩ̃ɛfʋ wʋn kʋ ma
45015016	ka n ɩ a Yesu Kɩrɩsɩto tʋ̃tʋ̃nɔ̃ naa tʋ̃nɔ̃ a bala na ba ɩ a Juu nɩbɛ pɔ jũu, naa sʋ̃nɔ̃ mʋɔlɔ a Nãaŋmɩn 'yɛr nʋ̃ɔ. Lɛ lɛ a bala na ba ɩ a Juu nɩbɛ ɛ, puorfʋ na tara par ka a Nãaŋmɩn sɔɔ de na wʋ oon ba nɩ a wʋ Sɩɛ.
45015017	Ɩn be a Yesu Kɩrɩsɩto 'yɔ̃ɔ jũu, a tʋ̃mɔ̃ ɩn tʋ̃nɔ̃ kʋrɔ a Nãaŋmɩn yin yuor.
45015018	N kʋ̃ wa 'la 'yɛr 'yɛr jaa ɛ, ka a ala a Kɩrɩsɩto na maal baar ba lɛ ɛ, tu a n 'yɔ̃ɔ ka a bala na ba ɩ a Juu nɩbɛ ɛ, lɩɛrɛ wa wõnõ a Nãaŋmɩn toor, tu a lɛ ɩn 'yɛr nɩ a lɛ ɩn tʋ̃,
45015019	wʋ den kpɛ̃ɔ tʋ̃n nɛ'maa tʋ̃mɔ̃ nɩ tʋ̃fɛrsɩ tun a Nãaŋmɩn Sɩɛ kpɛ̃ɔ pɔ. Lɛ lɛ, n yin a Jerusalɛm chen lɛ̃ɛɛ tɩ gʋɔr a Ilirikum tẽe naa man a Kɩrɩsɩto 'yɛr nʋ̃ɔ nyãna jaa nɛ nɛ nɛ.
45015020	Maa nɩbijɩɛ yele lɛ ɩka n mʋɔl 'yɛr a 'yɛr nʋ̃ɔ jie 'lɔ jaa ban ba wõ a Kɩrɩsɩto yele ɛ, naa ta ɩrɛ wa mɛ dɔɔl nɩrɛ kɔ̃ɔ dachin par kparaa ju ɛ.
45015021	Nɩtãa lɛ an dɔ̃ɔ sɛb a Nãaŋmɩn gãn pɔ ɩka, "A bala ban ba dɔ̃ɔ 'yɛr a wʋ 'yɛr kʋ ɛ, na nyɛ naa, ka a bala mɩ na ba dɔ̃ɔ wõ naa ɛ, na bɔ̃ɔn a par."
45015022	A yele nyãna lɛ var ma a sɔr ka n ba tʋɔrɔ waara a yɩ sɛ̃ ɛ.
45015023	Tɩchɛ pʋ̃pãanyã 'lɔ, n ba lɛ tara jipaalaa ka a paalsɩ anyã pɔ na lɛ tʋ̃ go ɛ, n mɩn dɔ̃ɔ bʋɔrɔ a yɩ nyɛfʋ a yuon yɔ̃ɔ na po jũu.
45015024	N guor naa ɩka n chen Sɩpẽen, maa wa tala ɩn ara na piir yɩ kaa, naa jɛ̃ a yɩ sɛ̃ bɩ̃lãa a yɩ sʋ̃ʋ ma ka n chen.
45015025	Pʋ̃pãanyã 'lɔ, Jerusalɛm lɛ n chiine nɩ a sʋ̃ʋfʋ ɩka n tɩ kʋ a Nãaŋmɩn puorbo a be.
45015026	Bojũu a Masedonɩya dẽme nɩ a Akaya dẽme man taa ɩka ba chɩɛr chɩɛrfʋ sʋ̃ʋn a Nãaŋmɩn puorbo bamɩne na be a Jerusalɛm na ba tara bon jaa ɛ.
45015027	Ba nyɛn a lɛ ka a ɩ sãn kʋ ba a ba de a lɛ dɔɔl a ba mɩ̃ɛ. Ala ɩ a bala na ba ɩ a Juu nɩbɛ ɛ, põn naa a Juu nɩbɛ a Nãaŋmɩn sʋ̃ʋfʋsɩ, ala lɛ so ka a mɩ sɛɛ ɩka ba mɩ lɔ̃ɔn a Juu nɩbɛ põn a ba bʋ̃tarsɩ.
45015028	Maa wa tʋ̃ a nɩtɔ̃, naa de a chɩɛrfʋsɩ anyã kʋ ba baar, ala lɛ ɩn chen a Sɩpẽen naa tɩ 'lɔɔ piir yɩ kaa.
45015029	N bɔ̃ɔn naa ɩka maa wa waara, ɩn waan naa a Kɩrɩsɩto sʋ̃ʋfʋ na bɛrma.
45015030	N sʋɔrɔ yɩ naa n yɛɛr, nɩ a sɩ Soro Yesu Kɩrɩsɩto nɩ a Nãaŋmɩn Sɩɛ nʋ̃fʋ ɩka, yɩ pʋɔ ma a n mɔ̃fʋ nyã pɔ, sʋɔrɔ Nãaŋmɩn kʋrɔ ma.
45015031	Yɩ sʋɔr Nãaŋmɩn, a wʋ faa ma yin a bala na ba sɔɔ be a Judiya, ka a lɛ mɩ ɩn chiine a Jerusalɛm ka a Nãaŋmɩn puorbo mɩ tɩ sɔɔ de,
45015032	ka ala ɩka Nãaŋmɩn bɔfʋ lɛ, ka n wa a yɩ sɛ̃ nɩ pʋpɛl a sɩ 'mataa 'yɔ̃ɔ taa ɩ̃kpɩ̃ɛn.
45015033	Nãaŋmɩn na ɩ a nyã'maar sʋɔ, wʋ be a yɩ jaa sɛ̃. A ɩ a lɛ.
45016001	N pʋrɔ naa a sɩ yɛpɔɔ Fiibi yovɩla kʋrɔ yɩ, a pɔɔ nyã ɩn tʋ̃tʋ̃nɔ̃ be a Kenkɩrya tẽdẽme pupuorbiir pɔ.
45016002	N sʋɔrɔ yɩ naa ɩka 'lɔ wa tɩ, yɩ de wʋ nɩ a sɩ Soro yuor, na yɩ maal wʋ a lɛ na sɛɛn a Nãaŋmɩn puoro, na yɩ mɩ kʋ wʋ sʋ̃ʋfʋ jaa wʋn na bʋɔrɔ yi a yɩ sɛ̃. Bojũu wʋ mɩ dɔ̃ɔ sʋ̃ʋ nɩyɔɔ nɩ a maa mɩ̃ɛ.
45016003	Yɩ puor a Pɩrɩsɩla nɩ Akuila kʋ ma. Ba ɩ naa a n tʋ̃tʋ̃taaba a Yesu Kɩrɩsɩto tʋ̃mɔ̃ pɔ.
45016004	Ba tʋ̃n kũu tʋ̃mɔ̃ kʋ ma. A ba ɩ maa tɛɛ gba lɛ ɛ, tɩchɛ a pupuorbo bala ba jaa na ba ɩ a Juu nɩbɛ ɛ, ɩ̃gãn mɩ 'maan ba naa.
45016005	Puor a pupuorbiir bala na ma lɔ̃ɔ puor a ba yir. Puor a n badaba Epainɩtʋsɩ, 'lɔ lɛ de nie turo a Kɩrɩsɩto be a Asɩya paal pɔ.
45016006	Yɩ puor a Mɛɛr mɩ na ir nyãa 'yɔ̃ɔ tʋ̃nɔ̃ kʋrɔ yɩ,
45016007	na yɩ mɩ puor a Andirunɩkasɩ nɩ a Junɩyasɩ. Ba ɩn a n bʋr nɩbɛ ka maa nɩ bala jaa mɩ dɔ̃ɔ 'mataa be a pɔɔfʋ die pɔ. A nɩtʋ̃nsɩ bɔ̃ɔ ban jaa chɛchɛ, bala mɩ lɛ de nie turo a Kɩrɩsɩto tɩchɛ ka a maa wa bɩɛr.
45016008	Yɩ puor Ampɩlatusɩ kʋ ma, n nʋ̃ wʋ naa a Kɩrɩsɩto tufʋ jũu,
45016009	na yɩ mɩ puor Urbanusɩ na pʋɔ sɩ tʋ̃nɔ̃ a Kɩrɩsɩto tʋ̃mɔ̃ pɔ nɩ a n badaba Sɩtachɩsɩ.
45016010	Yɩ puor Apelesɩ nɩrɛ jaa na sɔɔ ɩka wʋ turo naa a Kɩrɩsɩto sɔr jaa nɛ nɛ nɛ, na yɩ mɩ puor Aristobulus nɩ a wʋ yir dẽme ba jaa.
45016011	Yɩ puor a Hɛrɔdiyɔn na ɩ a n bʋr nɩrɛ, na yɩ mɩ puor a Narsɩsusɩ nɩ a wʋ yir dẽme ba jaa na turo a sɩ Soro.
45016012	Yɩ puor a Tɩrafaina nɩ Tɩrafosa, a pɔbɔ ba nyãna mʋ̃ɔn nɩbir nɩ a sɩ Soro tʋ̃mɔ̃, na yɩ puor a Persis mɩ na ɩ a pɔɔ ɩ̃sʋɔ na mʋ̃ɔ nɩbir nɩ a sɩ Soro tʋ̃mɔ̃.
45016013	Yɩ puor a Worofʋs ban ir a sɩ Soro pɔ nɩ a wʋ ma, a wʋ ma mɩ ɩn a n ma.
45016014	Yɩ puor Asɩnkirtusɩ, nɩ Filegon, nɩ Hɛmɩsɩ nɩ Patrobas nɩ Hermasɩ nɩ a yɛɛr bala jaa na be a ba sɛ̃.
45016015	Yɩ puor a Filologusɩ nɩ Juliya nɩ Nereyus nɩ a wʋ yɛpɔɔ nɩ Olinpasɩ nɩ a Nãaŋmɩn puorbo ba jaa na be a ba sɛ̃.
45016016	Yɩ puor puor taa nɩ pʋpɛl. A pupuorbiir ba jaa puor yɩ naa nɩ a Kɩrɩsɩto yuor.
45016017	N kpãkpãana yɩ naa yɛɛr ɩka yɩ guro yɩ mɩ̃ɛ sʋ̃ nɩ a bala na ma waara nɩ a ootaa, na ba ma vɛ̃ ka yɩ bãra loro a wiilfʋ nyã yɩn jãn pɔ. Yɩ tɔɔ 'laa tɩ bar ba.
45016018	Bojũu a nɩbɛ ba nyãna a ba ɩ a sɩ Soro Kɩrɩsɩto tʋ̃mɔ̃ lɛ ba tʋ̃nɔ̃ ɛ, tɩchɛ a bala mɩ̃ɛ vɔlaa bomo lɛ ba tʋ̃nɔ̃ bʋɔrɔ. Ba ma 'yɛrɛ na jaa hɛ lɛ lɛ lɛ na ba de nɛnʋ̃ɔ bɛl a nɩbɛ bala tɩɛr na ba chen niem ɛ.
45016019	Nɩrɛ jaa wõn a lɛ yɩn turo a Nãaŋmɩn 'yɛr nɛ nɛ nɛ, ka nʋ̃ɔ kpɛ sɩ a yɩ yele jũu. Tɩchɛ n bʋɔrɔ naa ɩka yɩ maala vɩla nɩ yɛ̃, na yɩ ta bɔ̃ɔ yelbier maalfʋ ɛ.
45016020	A Nãaŋmɩn nyã na ɩ a nyã'maar sʋɔ, a kʋ̃ lɛ kor ɛ, tɩchɛ ka a wʋ ŋmɩ̃ɛ a Satan a yɩ gbɛɛ pĩlem. A wɩ̃ɛfʋ na yi a sɩ Soro Yesu sɛ̃ a be a yɩ sɛ̃.
45016021	Timoti na ɩ a n tʋ̃tʋ̃tɔ sʋɔ puor yɩ naa, ka a Lusiyusɩ nɩ Jason nɩ Sosipater na ɩ a n bʋr nɩbɛ mɩ puoro yɩ naa.
45016022	Maa mɩ na ɩ Tɛrtɩyɔsɩ na sɛɛrɛ a Pɔɔl gãn nyã mɩ puoro yɩ naa nɩ a sɩ Soro yuor.
45016023	Gayus yir maa nɩ pupuorbiir na kpɩɛrɛ a wʋ kaara sɩ mɩ puoro yɩ naa. Erastus na ɩ a tẽe libikaara nɩkpɛ̃ɛ nɩ a sɩ yɛbɛ Kuwartusɩ mɩ puoro yɩ naa.
45016025	Pʋ̃pãanyã, tɩɩr wʋ ta a Nãaŋmɩn nyã na sʋ̃ʋ yɩ a yɩ tʋ̃ɔ ara tu a n 'yɛr nʋ̃ɔ nyã ɩn mʋɔl na ɩ a Yesu Kɩrɩsɩto, naa chaar a yelsɔɔlaa nyãna na sɔɔl a kõr jaa na po.
45016026	Tɩchɛ pʋ̃pãanyã, a yelsɔɔlaa chaar naa tu a lɛ a Nãaŋmɩn 'yɛ'yɛrbɛ a lɛ a Nãaŋmɩn vʋr nyã na 'yɛr ba, ka a paalsɩ ba jaa na sɔɔ de, na ba turo wʋ.
45016027	A Nãaŋmɩn nyã tɛɛ lɛ ɩ a yɛ̃ sʋɔ, wʋ nyɛrɛ tɩɩr bɩbir nɩ bɩbir jaa tu a Yesu Kɩrɩsɩto 'yɔ̃ɔ. A ɩ a lɛ.
46001001	Maa Pɔɔl a Nãaŋmɩn na bʋɔl a wʋ bɔfʋ pɔ ɩka n ɩ a Yesu Kɩrɩsɩto nɩtʋ̃nãa nɩ a sɩ yɛbɛ Sosetenesɩ,
46001002	lɛ sɛɛrɛ a gãn nyã kʋrɔ a yɩn na puoro a Nãaŋmɩn be a Korɩntɩ tẽe pɔ. A yɩn na oo be a Yesu Kɩrɩsɩto 'yɔ̃ɔ na yɩ ɩ a wʋ nɩ chɛchɛsɩ lɔ̃ɔn a bala na be jie jaa na bʋɔlɔ a sɩ Soro Yesu Kɩrɩsɩto yuor na ɩ a sɩn nɩ a ba jaa Soro.
46001003	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto sɛ̃ a be a yɩ sɛ̃.
46001004	N ma puor Nãaŋmɩn yãan kʋ yɩ bojũu wʋ wɩ̃ɛ yɩ naa tu a Yesu Kɩrɩsɩto 'yɔ̃ɔ.
46001005	A wʋ jũu lɛ yɩ le yele a jaa pɔ, a yɩ 'yɛrbie nɩ a yɩ bɔ̃ɔfʋ a jaa pɔ,
46001006	bojũu a Kɩrɩsɩto dãasɩɛ sɩn di, yɩ sɔɔn de.
46001007	A lɛ jũu, yaa faa a Nãaŋmɩn Sɩɛ kʋfʋ ɩ̃sʋɔ jaa ɛ, na yɩ pãa mʋ̃ɔ nɩbir chɛlɛ a lɛ a sɩ Soro Yesu Kɩrɩsɩto na lɛ lɩɛb wa.
46001008	Wʋn 'yɔ̃ɔ yɩn ɩ̃kpɩ̃ɛn tɩ tãn a baaraa, ka yɩ kʋ̃ tara chɛfʋ ɛ, tɩ tãn a sɩ Soro Yesu Kɩrɩsɩto waa bɩbir.
46001009	A Nãaŋmɩn nyã na bʋɔl yɩ wa lɔ̃ɔn a wʋ Bie Yesu Kɩrɩsɩto na ɩ a sɩ Soro ɩn yelmɩ̃ɛ sʋɔ.
46001010	N yɛɛr, n den a sɩ Soro Yesu Kɩrɩsɩto yuor naa sʋɔrɔ nɩ yɩ ɩka yɩ jaa yɩ ta ŋma dẽdẽ ka ootaa be a yɩ pɔ ɛ, a lɛ na vɛ̃ naa ka yɩ pãa tara nɛbʋ̃'yen nɩ tɩɛr bʋ̃'yen.
46001011	N yɛɛr, nɩbɛ bamɩne na yi a Kɩloe yir wa man kʋ ma ɩka nɛchɩrɛ ben a yɩ chara pɔ.
46001012	A lɛ par lɛ ɩka, a yɩ ɩ̃sʋɔ jaa ma 'yɛr ɩka, Pɔɔl lɛ maa turo, ka ɩ̃sʋɔ mɩ 'yɛr, Apolosɩ lɛ maa turo, ka a ɩ̃sʋɔ mɩ 'yɛr, Sɩfasɩ lɛ n turo, ka a ɩ̃sʋɔ mɩ 'yɛr ɩka, Kɩrɩsɩto lɛ n turo.
46001013	A Kɩrɩsɩto ŋman dẽdẽme bɩɩ? Pɔɔl lɛ ba kpa a daa ju bɩɩ? Bɩɩ Pɔɔl yuor lɛ yɩ son a Nãaŋmɩn kʋ̃ɔ?
46001014	N pʋɔ pɛl naa ɩn ba so a yɩ ɩ̃sʋɔ jaa Nãaŋmɩn kʋ̃ɔ ɛ, ka ala ba ɩ Kɩrɩsɩpusɩ nɩ Gayus tɛɛ ba lɛ ɛ,
46001015	ka nɩrɛ jaa kʋ̃ tʋ̃ɔ 'yɛr ɩka maa yuor lɛ n son yɩ a Nãaŋmɩn kʋ̃ɔ ɛ.
46001016	Ɔ̃ɔ, n mɩ dɔ̃ɔ so a Sɩtɛfanas nɩ a wʋ yir dẽme ba jaa a Nãaŋmɩn kʋ̃ɔ. A anyã puor n ba tɩɛr nɩrɛ jaa ɩn lɛ so a Nãaŋmɩn kʋ̃ɔ ɛ.
46001017	Bojũu Yesu Kɩrɩsɩto ba tʋ̃ ma ɩka n tɩ suoro nɩbɛ Nãaŋmɩn kʋ̃ɔ ɛ, tɩchɛ n tɩ mʋɔl a 'yɛr nʋ̃ɔ na ba ɩ nɩsaal yɛ̃ 'yɛr ɛ. Ka a Kɩrɩsɩto kũu wʋn kpi a daa taa ɩ pɔrɔ ɛ.
46001018	Bojũu a daa 'yɛr ɩn dãbol 'yɛr kʋ a bala na wɛrɛ, tɩchɛ a ɩn Nãaŋmɩn kpɛ̃ɔ kʋ a sɩn bala na nyɛ a faafʋ.
46001019	Bojũu a sɛb a Nãaŋmɩn gãn pɔ ɩka, "Ɩn sɔ̃ɔ naa a yɛ̃ dẽme yɛ̃ bar, naa bʋ̃bʋr a bɔ̃ɔfʋ dẽme bɔ̃ɔfʋ bar."
46001020	Nyɩnɛ lɛ a yɛ̃ dẽme be? Nyɩnɛ lɛ a bɔ̃ɔfʋ sʋɔ be? Nyɩnɛ lɛ chɩbɛ dẽme mɩ be a dɩna? A ba ɩ Nãaŋmɩn lɩɛb a wɛr nyã yɛ̃ a wʋ ɩ jɔl ɛ?
46001021	Bojũu a Nãaŋmɩn yɛ̃ kʋ vɛ̃ ka a wɛr de a wʋ yɛ̃ bɔ̃ɔn wʋ ɛ, Nãaŋmɩn pʋɔ pɛl naa nɩ a jɔl mʋɔl ban mʋɔl ka a na faa a bala na sɔɔ de.
46001022	A Juu nɩbɛ ma bʋɔrɔ naa nɛ'maa yele, ka a bala na ba ɩ a Juu nɩbɛ ɛ, mɩ bʋɔrɔ yɛ̃.
46001023	Tɩchɛ sɩn mʋɔl naa Yesu Kɩrɩsɩto ban kpa a daa ju, ka a ɩ gbɛr bãrfʋ kʋ a Juu nɩbɛ tɩ mɩ ɩ jɔl yele kʋ a bala na ba ɩ a Juu nɩbɛ ɛ.
46001024	Tɩchɛ a bala a Nãaŋmɩn na lɔ̃ɔ bʋɔl a Juu nɩbɛ nɩ a bala na ba ɩ a Juu nɩbɛ ɛ, Kɩrɩsɩto lɛ ɩ a Nãaŋmɩn kpɛ̃ɔ nɩ a Nãaŋmɩn yɛ̃.
46001025	Bojũu Nãaŋmɩn jɔlʋ̃ ɩn yɛ̃ gar a nɩrɛ yɛ̃, ka a Nãaŋmɩn balfʋ tara kpɛ̃ɔ gar a nɩrɛ kpɛ̃ɔ.
46001026	N yɛɛr, yɩ tɩɛr a lɛ yɩn dɔ̃ɔ be tɩ a Nãaŋmɩn wa bʋɔl yɩ, nɩsaal kaafʋ pɔ, a yɩ yɔɔ ba dɔ̃ɔ ɩ yɛ̃ dẽme ɛ, a yɩ yɔɔ ba dɔ̃ɔ ɩ yuor dẽme ɛ, yaa ɩ nãmɩne bibiir ɛ.
46001027	Tɩchɛ Nãaŋmɩn ir naa a wɛr nyã jɔl bon 'yɔ̃ɔn a yɛ̃ dẽme vɩ̃, Nãaŋmɩn lɛ ir naa a wɛr nyã bʋ̃balaa na wʋ 'yɔ̃ɔn a kpɩ̃ɛn dẽme vɩ̃.
46001028	Nãaŋmɩn ma ir naa a wɛr bon ba 'yɔ̃ɔnaa, a ala a nɩbɛ na kaara pɔrɔ, nɩ a nɩbɛ bala gba nɩrɛ jaa na ba 'yɔ̃ɔnɔ̃ ɛ, wʋ ɩ naa nɩtɔ̃ ka a bon 'lɔ a wɛr na 'yɔ̃ɔnɔ̃ ka wʋ ɩ pɔrɔ,
46001029	ka nɩrɛ jaa taa bʋɔrɔ yuor a wʋ niem ɛ.
46001030	A wʋ jũu lɛ yɩ be a Yesu Kɩrɩsɩto 'yɔ̃ɔ, 'lɔ lɛ ɩ a yɛ̃ yi a Nãaŋmɩn sɛ̃ kʋ sɩ, na wʋ ɩ a sɩ torfʋ nɩ chɛchɛ nɩ a faafʋ.
46001031	A lɛ jũu, nɩtãa lɛ an sɛb a Nãaŋmɩn gãn pɔ, "Vɛ̃ ka a 'lɔ na bʋɔrɔ yuor, wʋ bʋɔrɔ a yuor a sɩ Soro 'yɔ̃ɔ."
46002001	N yɛɛr, ɩn dɔ̃ɔ wa a yɩ sɛ̃, n ba waan nɛbɔ̃ɔn bɩɩ yɛ̃ 'yɛr naa wa man a Nãaŋmɩn dãasɩɛ kʋ yɩ ɛ.
46002002	Bojũu a lɛ ɩn dɔ̃ɔ be a yɛ sɛ̃, n ba lɛ bɔ̃ɔ bon jaa pʋɔ a Yesu Kɩrɩsɩto ban kpa a daa ju ɛ.
46002003	Balfʋ, dãbɩ̃ɛ nɩ mĩifʋ lɛ n dɔ̃ɔ ben a yɩ sɛ̃.
46002004	A n 'yɛr nɩ a n mʋɔlfʋ ba ɩ yɛ̃ 'yɛrbie ɛ, tɩchɛ a ɩ naa a Nãaŋmɩn Sɩɛ kpɛ̃ɔ wiilfʋ lɛ,
46002005	ka a yɩ sɔɔfʋ taa dɩɛl a nɩrɛ yɛ̃ ɛ, tɩchɛ a dɩɛl a Nãaŋmɩn kpɛ̃ɔ.
46002006	Faa nyɛ, sɩn ma 'yɛr a sɩ 'yɛr nɩ yɛ̃ kʋ a bala na nʋ̃ɔ a Nãaŋmɩn sɔr pɔ, a ba ɩ a wɛr nyã bɩɩ a kpɩ̃ɛn dẽme yɛ̃ na wa ɩ pɔrɔ daar kɔ̃ɔ ɛ.
46002007	Kai, sɩn 'yɛrɛ naa a Nãaŋmɩn yɛ̃ sɔɔlaa, a yɛ̃ 'lɔ na dɔ̃ɔ sɔɔl a Nãaŋmɩn na kaa ir a sɩ daar kɔ̃ɔ tɩɩr jũu sɛrɛ na wʋ wa maal a wɛr.
46002008	A wɛr nyã kpɩ̃ɛn dẽme ba dɔ̃ɔ bɔ̃ɔ a par ɛ, ala ɩ bala ta bɔ̃ɔ ba kʋ̃ naa kpa a tɩɩr Soro a daa ju ɛ.
46002009	Tɩchɛ a lɛ an sɛb a Nãaŋmɩn gãn pɔ ɩka, "Nɩbir jaa ba nyɛ ɛ, toor jaa ba wõ ɛ, tɩɛr jaa mɩ ba bɔ̃ɔn a ala a Nãaŋmɩn na chɔɔr kʋ a bala na nʋ̃ wʋ ɛ."
46002010	Tɩchɛ anyãna lɛ a Nãaŋmɩn Sɩɛ wiil kʋ sɩ, Nãaŋmɩn Sɩɛ ma bɩɛr naa a yelsɩ a jaa, na wʋ gba ma bɔ̃ɔ a ala na be a Nãaŋmɩn pʋɔm.
46002011	Nɩbuor lɛ bɔ̃ɔ lɛ na be a wʋ tɔ sʋɔ tɩɛr pɔ, ka a nɩrɛ 'lɔ mɩ̃ɛ ba lɛ ɛ? A lɛ mɩ lɛ nɩrɛ ba bɔ̃ɔ lɛ na be a Nãaŋmɩn tɩɛr pɔ ɛ, ka a Nãaŋmɩn mɩ̃ɛ Sɩɛ ba lɛ ɛ.
46002012	A ba ɩ a wɛr nyã sɩɛ lɛ sɩ tara ɛ, tɩchɛ a Sɩɛ 'lɔ na yi a Nãaŋmɩn sɛ̃ a sɩ de bɔ̃ɔn a ala a Nãaŋmɩn na kʋ sɩ a pɔrɔ.
46002013	A anyãna lɛ sɩ 'yɛrɛ, a ba ɩ nɩrɛ 'yɛrbie sɩn jãn ɛ, tɩchɛ 'yɛrbie ala sɩn jãn a Nãaŋmɩn Sɩɛ sɛ̃ na sɩ wile nɩ a Nãaŋmɩn Sɩɛ yelmɩ̃ɛ nɩ a Sɩɛ 'yɛrbie.
46002014	Nɩrɛ 'lɔ jaa na ba tara a Nãaŋmɩn Sɩɛ ɛ, maa sɔɔ a ala na yi a Nãaŋmɩn Sɩɛ sɛ̃ ɛ, bojũu a ɩn dãbol yele kʋ wʋ a wʋ maa bɔ̃ɔ a par ɛ, bojũu nɩrɛ na tʋ̃ɔn bɔ̃ɔ ala ɩ wʋ tara naa Nãaŋmɩn Sɩɛ.
46002015	A nɩrɛ 'lɔ na tara a Nãaŋmɩn Sɩɛ ma vɩɛr naa a yele a jaa kaa, tɩchɛ nɩrɛ 'lɔ na ba tara a Nãaŋmɩn Sɩɛ ɛ, wʋ kʋ̃ bɔ̃ɔ a nɩrɛ 'lɔ na tara a Nãaŋmɩn Sɩɛ tɩɛr ɛ.
46002016	Bojũu a sɛb a Nãaŋmɩn gãn pɔ ɩka, "An lɛ bɔ̃ɔ a sɩ Soro tɩɛr, na wʋn kpãa wʋ?" Tɩchɛ sɩn lɛ tara a Yesu Kɩrɩsɩto tɩɛr.
46003001	N yɛɛr, n kʋ̃ tʋ̃ɔ 'yɛrɛ nɩ yɩ fɩka nɩbɛ na tara a Nãaŋmɩn Sɩɛ ɛ, tɩchɛ n 'yɛrɛ nɩ yɩ naa fɩka a wɛr nɩbɛ na yɩ ɩ bibiir a Kɩrɩsɩto sɔr pɔ.
46003002	Bɩrkʋ̃ɔ tɛɛ lɛ n kʋ yɩ a ba ɩ saa yɩn ba ta na tʋ̃ɔ di ɛ. Sɩrɛ jaa lɛ yɩ chɛnɛ ba ta ɛ.
46003003	Yɩ chɛnɛ na ɩrɛ fɩka nɩbɛ na ba bɔ̃ɔ Nãaŋmɩn ɛ, bojũu nyuur nɩ nɛchɩrɛ chɛnɛ na be a yɩ pɔ, yaa chɛnɛ ɩ a wɛr nɩbɛ ɛ? Na yɩ maala a lɛ ban maala ɛ?
46003004	A yɩ ɩ̃sʋɔ na ma 'yɛr, maa turo na Pɔɔl, ka a ɩ̃sʋɔ mɩ 'yɛr ɩka, maa turo na Apolosɩ. Yaa chɛnɛ ɩrɛ fɩka nɩbɛ na ba bɔ̃ɔ Nãaŋmɩn ɛ?
46003005	A anyãna a jaa pɔ, Pɔɔl nɩ a Apolosɩ, bo ba ɩ? Tʋ̃tʋ̃nbɔ lɛ sɩn ɩ a yɩ tu a be wa sɔɔ de ka a sɩ Soro kʋ ɩ̃sʋɔ jaa nɩ wʋ tʋ̃mɔ̃.
46003006	Maa lɛ bʋr ka a Apolosɩ mɩ chɔr a kʋ̃ɔ, tɩchɛ Nãaŋmɩn lɛ so an nʋ̃ɔ.
46003007	Lɛ a 'lɔ na bʋr, nɩ a 'lɔ na chɔr a kʋ̃ɔ, ba ɩ bon jaa ɛ, tɩchɛ a Nãaŋmɩn 'lɔ tɛɛ na vɛ̃ ka a bonsɩ a jaa nʋ̃ɔ.
46003008	A nɩrɛ 'lɔ na bʋr nɩ a nɩrɛ 'lɔ na chɔr a kʋ̃ɔ ba jaa tara na tɩɛr bʋ̃'yen ka a ɩ̃sʋɔ jaa na nyɛ a lɛ wʋn tʋ̃ sãyar.
46003009	Bojũu, sɩn ɩ naa Nãaŋmɩn tʋ̃tʋ̃taaba, yɩn mɩ lɛ ɩ a Nãaŋmɩn puo, a Nãaŋmɩn yir wʋn mɩɛrɛ.
46003010	A wɩ̃ɛfʋ a Nãaŋmɩn na kʋ ma lɛ so ka n kpar a dachin par kparaa nɩtãa bɔ̃ɔ mɩɛrɛ, ka a bamɩne mɩ mɩɛrɛ dɔɔlɔ. Tɩchɛ ɩ̃sʋɔ jaa wʋ bɔ̃ɔ kaara a lɛ wʋn mɩɛrɛ dɔɔlɔ.
46003011	A yele lɛ ɩka, nɩrɛ jaa kʋ̃ lɛ tʋ̃ɔ kpar a dachin par kpar yuo lɛ pʋɔ a 'lɔ na be be ɛ, 'lɔ lɛ ɩ a Yesu Kɩrɩsɩto.
46003012	Ala ɩ nɩrɛ den sɛlma, kpãna, kʋsɩr kpɩ̃ɛn, daar, mʋɔr bɩɩ kakɩɛ,
46003013	nɩrɛ jaa na nyɛ naa a wʋ tʋ̃mɔ̃, bojũu a bɩbir 'lɔ̃nɔ̃ a jaa na gãn chãa pɔ. Bũu lɛ na vuul nɩrɛ jaa tʋ̃mɔ̃ na wʋ bɛɛr ɩ̃sʋɔ jaa tʋ̃mɔ̃ kaa.
46003014	Ala ɩ a lɛ wʋn mɛ dɔɔl ba sɔ̃ɔ ɛ, wʋn nyɛn a wʋ sãyar.
46003015	Ala ɩ a wa di naa a nɩnyɩnɛ kʋ̃ nyɛ bon jaa ɛ, wʋn nyɛn faafʋ, tɩchɛ wʋn kaara naa fɩka nɩrɛ bũu na vuul.
46003016	Yaa bɔ̃ɔ ɩka yɩn mɩ̃ɛ lɛ a Nãaŋmɩn puorfʋ yir ka a wʋ Sɩɛ kpɩɛrɛ a yɩ 'yɔ̃ɔ ɛ?
46003017	Ala ɩ ɩ̃sʋɔ jaa wa sɔ̃ɔ naa a Nãaŋmɩn puorfʋ yir nyã, Nãaŋmɩn na sɔ̃ɔ naa a nɩnyɩnɛ, bojũu a Nãaŋmɩn puorfʋ yir ɩn chɛchɛ. Yɩn mɩ̃ɛ lɛ a puorfʋ yir nyã.
46003018	Yɩ ta bɛlɛ a yɩ mɩ̃ɛ ɛ. Ala ɩ a yɩ ɩ̃sʋɔ tɩɛr naa ɩka wʋ ɩ naa yɛ̃ sʋɔ a wɛr nyã pɔ, wʋ lɩɛb ɩ "Jɔl" na wʋ pãa tʋ̃ɔ lɩɛb yɛ̃ sʋɔ.
46003019	Bojũu a wɛr nyã yɛ̃ ɩ naa jɔl yele a Nãaŋmɩn niem, nɩtãa lɛ an sɛb a Nãaŋmɩn gãn pɔ, "Wʋ ma nyɔɔ naa a yɛ̃ sʋɔ a wʋ yɛ̃ yele pɔ."
46003020	A lɛ sɛb go, "A Soro bɔ̃ɔ naa a yɛ̃ dẽme tɩɛr ka a ɩ pɔrɔ."
46003021	A lɛ jũu, nɩrɛ wʋ ta lɛ 'mɔɔrɔ a wʋ mɩ̃ɛ nɩ nɩrɛ yele ɛ! Yɩn lɛ so a bonsɩ a jaa,
46003022	ka maa Pɔɔl lɛ bɩɩ, Apolosɩ lɛ bɩɩ, Sɩfasɩ lɛ bɩɩ, a wɛr lɛ bɩɩ, nyɛvʋr lɛ bɩɩ, kũu lɛ bɩɩ, dɩna lɛ bɩɩ, ka daar kɔ̃ɔ lɛ, yɩn lɛ so a jaa.
46003023	A Yesu Kɩrɩsɩto mɩ so yɩ, ka Nãaŋmɩn mɩ so a Yesu Kɩrɩsɩto.
46004001	A lɛ jũu, yɩ ma kaa sɩ a sɩ ɩ a Yesu Kɩrɩsɩto tʋ̃tʋ̃nbɔ a Nãaŋmɩn na de a wʋ yelsɔɔlsɩ 'yɔ̃ɔ a sɩ nuur pɔ.
46004002	Pʋ̃pãanyã, a lɛ na gã lɛ ɩka a bala ban de bon 'yɔ̃ɔ a ba nuur pɔ, ba tara yelmɩ̃ɛ.
46004003	A ba bã ma ɛ, ala ɩ ka yɩn lɛ bɩɩ a wɛr nɩrɛ lɛ tɔɔrɔ a n 'yɛr sɩrɛ jaa a maa mɩ̃ɛ kʋ̃ tɔɔr a n 'yɛr ɛ.
46004004	N ba tɩɛr yele jaa ɩn ɩ bɔr ɛ, tɩchɛ a ba wiil ɩka n ba tara yele ɛ. A sɩ Soro lɛ na tɔɔr a n 'yɛr.
46004005	A lɛ jũu, yɩ ta de nie tɔɔrɔ a 'yɛr ka a bɩbir ba ta ɛ. Yɩ chɛlɛ ka a sɩ Soro wa. 'Lɔ lɛ na yin yele a jaa na sɔɔl a libe pɔ, chãa pɔ, na wʋ mɩ wiil a ala na sɔɔl a nɩbɛ tɩɛr pɔ. A bɩbir 'lɔ̃nɔ̃ lɛ ɩ̃sʋɔ jaa na nyɛ a wʋ pɛɛfʋ a Nãaŋmɩn sɛ̃.
46004006	Pʋ̃pãanyã, n yɛɛr, a yɩn jũu lɛ n de a yele anyãna naa man a maa nɩ a Apolosɩ, ka yɩn jãn a par yi a sɩ sɛ̃ a lɛ ban 'yɛr ɩka, "Taa ɩrɛ wa chen po a lɛ ban sɛb ɛ." Ka a yɩ ɩ̃sʋɔ jaa taa pãa 'yɔ̃ɔnɔ̃ nɩbɛ gara taa ɛ.
46004007	Ana lɛ maal yɩ a yɩ be yɩ yõ gar nɩrɛ jaa? Bo yɩ tara, ka a ba ɩ Nãaŋmɩn lɛ kʋ yɩ ɛ? Ala ɩ a Nãaŋmɩn lɛ kʋ yɩ, ŋmɩnɛ a ɩ a yɩ bʋɔrɔ yuor fɩka yaa ɩ lɛ ɛ?
46004008	Yɩ ben tara bon jaa yɩn bʋɔrɔ! Na yɩ be ɩ taraa dẽme! Yɩ ben lɩɛb nãmɩne ka sɩn ba ɩ ɛ! Maa bɔfʋ lɛ fɩka yɩ ta ɩ a nãmɩne sɩrɛ jaa, ka a sɩ mɩ ta pʋɔ yɩ ɩ a nãmɩne.
46004009	Bojũu maa sɛ̃, a kaara naa fɩka a Nãaŋmɩn den a sɩn na ɩ a nɩtʋ̃nsɩ a sɩ pii a nɩyɔɔ puor, a ban kʋ sɩ chãa pɔ. Ka a sɩ ɩ bʋ̃manãa kʋ a wɛr nɩ a malakasɩ nɩ a nɩbɛ ba jaa.
46004010	Sɩn ɩn jɔlɔ a Yesu Kɩrɩsɩto jũu tɩchɛ ka a yɩn ɩ yɛ̃n dẽme a wʋ pɔ. Sɩn ɩn nɩbaalsɩ tɩchɛ ka a yɩn ɩ kpɩ̃ɛn dẽme. Ba 'yɔ̃ɔnɔ̃ yɩ naa tɩ kpɛrɛ sɩn.
46004011	Wa tãn dɩna gba, kɔ̃ nɩ kɔ̃nyũur lɛ sɩ ma chiine, ka a sɩ bʋ̃sursɩ chɩɛr chɩɛr ka ba pɔɔrɔ sɩ, saa tara yir kpɩɛrɛ ɛ.
46004012	Tʋ̃ kpɩ̃ɛn lɛ sɩ ma tʋ̃n a sɩ mɩ̃ɛ nuur, bala wa tʋ sɩ, sɩ ma 'yɛr nɛvɩla 'yɔ̃ɔ ba, bala sɔɔ gere sɩ, tɩ sɩ ma tara na kãnyir.
46004013	Bala wa sɔ̃ɔnɔ̃ a sɩ yuor, sɩ maa 'yɛr tuo ɛ, wa tãn dɩna, baa bʋɔlɔ sɩ bon jaa ɛ, ka a sɩ ɩ a wɛr wʋ jaa tãpuor ju sɔɔr.
46004014	N ba sɛɛrɛ a anyãna ɩka n su yɩ vɩ̃ ɛ, tɩchɛ ka n kpãa yɩ maa mɩ̃ɛ bi'yɔ̃ɔnsɩ kaar.
46004015	Yɩn gba tara nɩbɛ turo pie (10,000) na kaara yɩ a Yesu 'yɔ̃ɔ, tɩ yaa tara sãamɩne yɔɔ ɛ, maa na wa mʋɔl a Yesu Kɩrɩsɩto 'yɛr nʋ̃ɔ kʋ yɩ lɛ ɩ a yɩ sãa.
46004016	Ala lɛ so ka n pãa sʋɔrɔ yɩ ɩka yɩ turo a lɛ ɩn turo.
46004017	A anyãna jũu mɩ lɛ so ka n tʋ̃nɔ̃ a Timoti na ɩ a n bie ɩn nʋ̃, wʋ tara na yelmɩ̃ɛ a sɩ Soro pɔ. Wʋn tɩ jɛɔ yɩ naa a lɛ a n befʋ na be a Yesu Kɩrɩsɩto pɔ, na n mɩ wile nɩ a pupuorbiir gbulsɩ a jiir a jaa.
46004018	A yɩ bamɩne chɩɛrɛ nɩ nyãa ɩrɛ fɩka n kʋ̃ lɛ wa be go ɛ.
46004019	Tɩchɛ a kʋ̃ lɛ kor ɛ, ala ɩ a sɩ Soro sɔɔ naa, ɩn wan a yɩ sɛ̃, naa tɩ kaa a ba ɩ a bala na chɩɛrɛ a nyãa 'yɛrɛ tɛɛ ɛ, tɩchɛ ka n tɩ kaa a kpɛ̃ɔ buor ban tara.
46004020	Bojũu Nãaŋmɩn nãalʋ̃ʋ yele ba ɩ nɛɛ 'yɛr ɛ, tɩchɛ wʋ ɩn kpɛ̃ɔ.
46004021	Buor sʋɔ lɛ yɩ bʋɔrɔ? Maa wa tɩrɛ, n tɩn kpaara bɩɩ nʋ̃fʋ nɩ jomm sɩɛ?
46005001	Ba wa man kʋ ma sɩrɛ jaa ɩka sɛ̃sɛ̃yele ben a yɩ pɔ, a lɛ gba na ba ɩrɛ a bala na ba puoro pɔ ɛ. Bie na na gãn a wʋ sãa pɔɔ.
46005002	Tɩ a yɩ chɛnɛ bʋɔrɔ yuor, vɩ̃ kʋ̃ naa nyɔɔ yɩ ka yɩ dii a nɩrɛ nyãna na maal a nɩtɔ̃ bar a yɩ pɔ ɛ?
46005003	A maa mɩ̃ɛ gba na ba be a yɩ sɛ̃ ɛ, tɩchɛ a maa tɩɛr wʋ jaa ben a yɩ sɛ̃, naa gba tɔɔr a daba 'yɛr fɩka n ben be.
46005004	Yɩn wa lɔ̃ɔn a sɩ Soro Yesu yuor, a n tɩɛr mɩ ben a yɩ sɛ̃, ka a sɩ Soro Yesu kpɛ̃ɔ mɩ be be,
46005005	yɩ de a daba nyãna 'yɔ̃ɔ Satan nũu pɔ, ka wʋ sɔ̃ɔ a wʋ ɩ̃gãn bar, tɩchɛ ka a Nãaŋmɩn faa a wʋ sɩɛ a sɩ Soro bɩbir daar.
46005006	A yɩ yuor bɔfʋ nyã ba tara tɔ̃nɔ̃ ɛ. Yaa bɔ̃ɔ ɩka a dãbɩl jaa pʋʋr lɛ ma vɛ̃ ka a paanʋ̃ɔ vʋ̃ a yɔɔ ɛ?
46005007	Yɩ kpaar a dãbɩl koraa bar, tɩ na yɩ ɩ paanʋ̃ɔ paalaa na ba tara a dãbɩl ɛ. Lɛ lɛ yɩ kaara sɩrɛ jaa. Bojũu Kɩrɩsɩto na ɩ a sɩ Gõl Bar Pɛɛraabile lon a sɩ bɔɔr.
46005008	A lɛ jũu, yɩ ta ɩ a sɩ dire a Gõl Bar Difʋ nɩ a dãbɩl koraa ɛ, a dãbɩl koraa na ɩ yosɔ̃ɔ nɩ putuyele, tɩchɛ a ɩ a paanʋ̃ɔ na ba tara a dãbɩl ɛ. A paanʋ̃ɔ na ɩ chɛchɛ ɩfʋ nɩ yelmɩ̃ɛ tarfʋ.
46005009	A gãn 'lɔ ɩn dɔ̃ɔ sɛb kʋ yɩ, n 'yɛr ɩka yɩ taa ɩrɛ wa lɔ̃ɔnɔ̃ nɩ a sɛ̃sɛ̃nbɛ ɛ,
46005010	n ba 'yɛrɛ a bala na ba puoro na sɛ̃nɛ ɛ, bɩɩ a bɔgar dẽme, bɩɩ a nɩfɔlbɔ bɩɩ a tɩpuorbo ɛ. Ala ɩ lɛ lɛ, yɩ kʋ̃ naa yi a ka a wɛr nyã pɔ.
46005011	Tɩchɛ pʋ̃pãanyã, n sɛɛrɛ na kʋrɔ yɩ, a lɛ ɩn dɔ̃ɔ bʋɔrɔ ɩka yɩ ɩ nɩ nyã. Yɩ taa ɩrɛ wa lɔ̃ɔnɔ̃ nɩ a 'lɔ na bʋɔlɔ, a wʋ mɩ̃ɛ a yɩ yɛbɛ tɩ na wʋ sɛ̃nɛ, nɩ bɔgar sʋɔ, na wʋ puoro tɩbɛ, nɩ yosɔ̃ɔnɔ̃, na wʋ ɩ dãburo, nɩ nɩfɔlɔ. A nɩrɛ nyãna tɔ sʋɔ, yɩ taa ɩrɛ wa 'mataa wʋ gba dire ɛ.
46005012	N tʋ̃mɔ̃ lɛ ɩka n tɔɔrɔ a bala na puoro 'yɛr, tɩchɛ yɩn 'lɔ yɩ kpãa a nɩbɛ bala yɩn 'mataa puoro nɩ na tʋ̃nɔ̃ a yelsɩ anyãna.
46005013	Nãaŋmɩn lɛ na tɔɔr a bala na ba puoro ɛ 'yɛr. "Yɩ dii a putusʋɔ 'lɔ̃nɔ̃ bar a yɩ pɔ."
46006001	Ala ɩ a yɩ ɩ̃sʋɔ nɩ a wʋ tɔ sʋɔ wa nyɛn 'yɛr, ŋmɩnɛ a ɩ a wʋ na tara a 'yɛr chiin a 'yɛr tɔɔrbɔ bala na ba puoro ɛ jie, tɩ bar a Nãaŋmɩn puorbo jie?
46006002	Yaa bɔ̃ɔ ɩka a Nãaŋmɩn puorbo lɛ na wa tɔɔr a bala na ba puoro 'yɛr ɛ? Ka ala ɩ yɩn lɛ na wa tɔɔr a bala na ba puoro 'yɛr, ŋmɩnɛ a yɩ kʋ̃ tʋ̃ɔ maal a yɩ mɩ̃ɛ yelbil ɛ?
46006003	Yaa bɔ̃ɔ ɩka sɩn lɛ na tɔɔr a malakasɩ gba 'yɛr ɛ? Wa 'yɛrɛ nɩ a sɩ mɩ̃ɛ yelbil?
46006004	A lɛ jũu, yɩn wa tara a 'yɛrbil anyãna taaba, yɩ ma ir a pupuorbo bamɩne gba yɛ̃ na ba tal tɛɛr ɛ, ka ba tɔɔr a 'yɛr.
46006005	N 'yɛr naa anyãna na 'yɔ̃ɔ yɩ vɩ̃, a ɩn sɩrɛ ɩka a yɩ pɔ ɩ̃sʋɔ jaa ba tara yɛ̃ jaa pʋʋr na wʋn maal a wʋ taaba 'yɛr ɛ?
46006006	Tɩchɛ ka a yɛbɛ ma tara a yɛbɛ chiin a 'yɛr tɔɔrfʋ jie, a bala na ba ɩ a Yesu turbo sɛ̃.
46006007	Sɩrɛ jaa lɛ ɩka yɩ ben maal bɔr, bojũu yɩ ma nyɔɔr taa chiin a 'yɛr tɔɔrfʋ jie. Bo lɛ so ka yɩ kʋ̃ naa sɔɔ ka a nɩbɛ maal yɩ dɛɛr ɛ? Bɩɩ sɔɔ ka ba fɔl yɩ ɛ?
46006008	Tɩchɛ a yɩn mɩ̃ɛ fɔlɔ nɩ taa na yɩ maala taa dɛbɛ, na yɩ maala a anyãna kʋrɔ a yɩ yɛɛr.
46006009	Yaa bɔ̃ɔ ɩka a putudẽme kʋ̃ kpɛ be a Nãaŋmɩn nãalʋ̃ʋ pɔ ɛ? Yɩ ta bɛlɛ yɩ mɩ̃ɛ ɛ. Sɛ̃sɛ̃nbɛ, tɩpuorbo, a bala na fol bɩɩ a dɔɔr na lɩɛb gãna nɩ taa,
46006010	bɩɩ nãnyisɩ, bɩɩ a bɔgar dẽme, bɩɩ a dãburbo, bɩɩ a yosɔ̃ɔnbɔ, bɩɩ a nɩfɔlbɔ, ba ɩ̃sʋɔ jaa kʋ̃ kpɛ be a Nãaŋmɩn nãalʋ̃ʋ pɔ ɛ.
46006011	Lɛ lɛ a yɩ bamɩne mɩ dɔ̃ɔ kaara, tɩchɛ ka a Nãaŋmɩn pɛɛ yɩ bar, na wʋ oo yɩ ka yɩ ɩ chɛchɛ tu a sɩ Soro Yesu Kɩrɩsɩto yuor nɩ a sɩ Nãaŋmɩn Sɩɛ pɔ.
46006012	A yɩ bamɩne 'yɛr naa ɩka, n ba chire bon jaa maalfʋ ɛ. Yele jaa ba chɩre maalfʋ ɛ. Tɩchɛ a ba ɩ yele a jaa lɛ vɩɛlɛ maalfʋ ɛ. Maa kʋ̃ sɔɔ ka bon jaa so ma ɛ.
46006013	Bamɩne mɩ ma lɛ 'yɛr naa ɩka, bʋ̃diir ben be puor 'yɔ̃ɔ, ka a puor mɩ be be a bʋ̃diir 'yɔ̃ɔ. Tɩchɛ Nãaŋmɩn na sɔ̃ɔn a jaa ayi bar. Sɛ̃sɛ̃yele jũu ba lɛ a ɩ̃gãn be be ɛ, tɩchɛ a sɩ Soro jũu lɛ, ka a sɩ Soro mɩ be be a ɩ̃gãn jũu.
46006014	A kpɛ̃ɔ nyãna lɛ a Nãaŋmɩn sɩ̃ɩn a sɩ Soro a kũu pɔ, ka wʋ mɩ na sɩ̃ɩ sɩ a kũu pɔ.
46006015	Yaa bɔ̃ɔ ɩka a yɩ ɩ̃gãma ɩn bʋ̃'yen nɩ a Kɩrɩsɩto ɩ̃gãn ɛ? N pãa de a n ɩ̃gãn na ɩ bʋ̃'yen nɩ a Kɩrɩsɩto ɩ̃gãn naa tɩ 'mar pɔɔ baa pɔ? N kʋ̃ ɩ a lɛ ɛ.
46006016	Yaa bɔ̃ɔ ɩka nɩrɛ 'lɔ na de a wʋ ɩ̃gãn tɩ 'mar a pɔɔ baa pɔ, ɩn bʋ̃'yen nɩ a wʋ ɩ̃gãn ɛ? Bojũu a sɛb a Nãaŋmɩn gãn pɔ ɩka, "Ka ba jaa ayi ɩ ɩ̃gãn bʋ̃'yen."
46006017	Tɩchɛ nɩrɛ 'lɔ na de wʋ mɩ̃ɛ 'mar a sɩ Soro, 'lɔ nɩ a wʋ Sɩɛ ɩn bʋ̃'yen.
46006018	Yɩ tɔɔ yi a sɛ̃sɛ̃yele pɔ. Yelbier jaa nɩrɛ na ɩrɛ ma ben a wʋ ɩ̃gãn yõo, tɩchɛ nɩrɛ 'lɔ na sɛ̃nɛ, a wʋ ɩ̃gãn lɛ wʋ maala a yelbier 'yɔ̃ɔnɔ̃.
46006019	Yaa bɔ̃ɔ ɩka a yɩ ɩ̃gãn ɩn a Nãaŋmɩn Sɩɛ puorfʋ yir ɛ? A 'lɔ na be a yɩ 'yɔ̃ɔ. A 'lɔ yɩn nyɛ yi a Nãaŋmɩn sɛ̃ ɔ? Yaa so yɩ mɩ̃ɛ ɛ.
46006020	Nãaŋmɩn da yɩn so. A lɛ jũu, yɩ 'yɔ̃ɔnɔ̃ Nãaŋmɩn nɩ a yɩ ɩ̃gãma.
46007001	Pʋ̃pãanyã, a yele ala yɩn sɛb kʋ ma, an taa vɩɛlɛ na ka daba ta kul pɔɔ ɛ.
46007002	Tɩchɛ an ɩ a sɛ̃sɛ̃yele na be be jũu, daba jaa wʋ kul a wʋ mɩ̃ɛ pɔɔ, ka a pɔɔ jaa mɩ kul a wʋ mɩ̃ɛ sɩrɛ.
46007003	Ka a sɩrɛ nɩ a wʋ mɩ̃ɛ pɔɔ na ma lɔ̃ɔ sɔ̃ɔ, lɛ nɩ wʋ ju mɩ lɛ a pɔɔ nɩ a wʋ mɩ̃ɛ sɩrɛ mɩ ma lɔ̃ɔ a sɔ̃ɔ.
46007004	A pɔɔ tɛɛ ba lɛ so a wʋ mɩ̃ɛ ɩ̃gãn ɛ, tɩchɛ a wʋ sɩrɛ lɛ so. A lɛ nɛ nɩ wʋ ju mɩ lɛ, a daba tɛɛ mɩ ba so a wʋ ɩ̃gãn ɛ, tɩchɛ a wʋ pɔɔ lɛ so.
46007005	Yɩ taa ɩrɛ wa mɔ̃ɔnɔ̃ taa a gaa jie ɛ, ka ala ba wa ɩ yɩ man taa na yɩ kʋ taa sɔ̃ɔ Nãaŋmɩn sʋɔrfʋ jũu ɛ. Ka yɩn wa sʋɔr a Nãaŋmɩn baar, a yɩ lɛ lɔ̃ɔ taa go, ka a Satan taa nyɛ yɩn kʋ̃ lɛ wa tʋɔrɔ a yɩ mɩ̃ɛ nyɔɔrɔ bɛl yɩ ɛ.
46007006	N 'yɛr naa ɩka anyã tara na sɔr, a ba ɩ binfʋ lɛ ɛ.
46007007	N naa bʋɔrɔ naa fɩka a dɔɔr ba ta be a n kaar. Tɩchɛ nɩrɛ ɩ̃sʋɔ jaa tara na a lɛ a Nãaŋmɩn na kʋ wʋ, ɩ̃sʋɔ jaa bon ma tɛɛ naa a wʋ tɔ sʋɔ bon.
46007008	Pʋ̃pãanyã, a yɩn bala na ba kul taa ɛ, nɩ a pɔɔkɔɛ, a vɩɛlɛ naa ba taa kulo taa ɛ, na ba jɩ̃nɛ nɩtãa lɛ ɩn jɩ̃nɛ.
46007009	Tɩchɛ bala ba wa tʋ̃ɔnɔ̃ nyɔɔrɔ a ba mɩ̃ɛ ɛ, ba kul taa. Ala ɩ ba kul taa, a sãn ban jɛ̃ ka a vɔlaa kʋrɔ ba.
46007010	A bala na kul taa, a nɛbinãa lɛ a nyã, a ba ɩ maa lɛ 'yɛr ɛ, tɩchɛ a sɩ Soro lɛ 'yɛr. A pɔɔ wʋ taa ɩrɛ wa bara a wʋ sɩrɛ ɛ.
46007011	Tɩchɛ 'lɔ wa bar a wʋ sɩrɛ, wʋ taa lɛ kulo daba go ɛ, bɩɩ wʋ lɩɛb tɩ 'maal a wʋ sɩrɛ. Daba mɩ wʋ taa dire a wʋ pɔɔ bara ɛ.
46007012	A anyã 'lɔ, maa lɛ 'yɛrɛ, a ba ɩ a sɩ Soro lɛ ɛ. Ala ɩ a Yesu turo ɩ̃sʋɔ pɔɔ ba ɩ a Yesu turo ɛ, tɩ sɔɔ ɩka wʋn jɛ̃n wʋ naa wʋ taa ɩrɛ wa dire wʋ bara ɛ.
46007013	Ala ɩ a pɔɔ mɩ lɛ ɩ a Yesu turo, tɩchɛ ka a wʋ sɩrɛ ba ɩ a Yesu turo ɛ, tɩ mɩ sɔɔ ɩka wʋn jɛ̃n wʋ naa, a pɔɔ nyɩnɛ mɩ wʋ taa bara a sɩrɛ ɛ.
46007014	Bojũu Nãaŋmɩn kãan a danyɩnɛ na ba ɩ a Yesu turo ɛ, ka wʋ ɩ nɩsʋ̃ a wʋ pɔɔ na ɩ a Yesu turo jũu, ka a pɔɔ mɩ na ba ɩ a Yesu turo ɛ, mɩ ɩ nɩsʋ̃ a sɩrɛ na ɩ a Yesu turo jũu. Ka lɛ ba lɛ ɛ, a ba bibiir na ɩn bidɛbɛ, tɩchɛ a lɛ jũu ba ɩn bisʋ̃n.
46007015	Tɩchɛ a 'lɔ na ba ɩ a Yesu turo ɛ, 'lɔ wa chiine wʋ chiine. Fʋn ɩ a Yesu turo, ka daba lɛ, bɩɩ pɔɔ lɛ, ta ŋmaa wʋ sɔr ɛ. Nãaŋmɩn bʋɔl sɩ naa ka sɩ kpɩɛrɛ nɩ nyã'maar.
46007016	Ŋmɩnɛ lɛ a ɩ a fʋ̃ʋ pɔɔ, ba bɔ̃ɔ ɩka fʋn tʋ̃ɔ faa a fʋ sɩrɛ ɛ? Bɩɩ a daba, faa bɔ̃ɔ ɩka fʋ mɩn tʋ̃ɔ faa a fʋ pɔɔ ɛ?
46007017	Ɩ̃sʋɔ jaa wʋ mɔ̃ be a jie 'lɔ a sɩ Soro na bin wʋ, nɩ a lɛ a Nãaŋmɩn na bʋɔl wʋ. A binfʋ nyãna lɛ n bin kʋ a pupuorbiir gbulsɩ ba jaa.
46007018	Nɩrɛ ŋmaan yʋɔr tɩchɛ ka a Nãaŋmɩn wa bʋɔl wʋ bɩɩ? Wʋ taa ɩrɛ wa sɔɔlɔ a wʋ yʋɔr ŋmaafʋ ɛ. Nɩrɛ mɩ a Nãaŋmɩn na bʋɔl, ba ŋmaa a wʋ yʋɔr bɩɩ? Wʋ taa lɛ ŋmaara go ɛ.
46007019	Yʋɔr ŋmaafʋ ɩn pɔrɔ, ka a yʋɔr ba ŋmaafʋ mɩ ɩ pɔrɔ, Nãaŋmɩn yelbinsɩ fʋn turo lɛ ɩ yelkpɛ̃ɛ.
46007020	Ɩ̃sʋɔ jaa wʋ chɛnɛ a lɛ nɛ wʋn be tɩ a Nãaŋmɩn wa bʋɔl wʋ.
46007021	Gbãgbaar lɛ yɩ dɔ̃ɔ ɩ tɩchɛ ka a Nãaŋmɩn bʋɔl yɩ bɩɩ? Yɩ ta vɛ̃ ka a ɩ tuo kʋ yɩ ɛ, ala ɩ yɩ tara na sɔr na so yɩ mɩ̃ɛ, yɩn tʋ̃ɔ ɩ a lɛ.
46007022	Bojũu ala ɩ nɩrɛ ɩn gbãgbaa tɩchɛ ka a sɩ Soro wa bʋɔl wʋ, a nɩnyɩnɛ son wʋ mɩ̃ɛ a sɩ Soro jũu. Lɛ mɩ lɛ, nɩrɛ na so wʋ mɩ̃ɛ tɩchɛ ka a sɩ Soro wa bʋɔl wʋ, a nɩnyɩnɛ mɩ ɩ naa Yesu Kɩrɩsɩto gbãgbaa.
46007023	Nãaŋmɩn da yɩn da tuo, yɩ ta ɩ nɩrɛ jaa gbãgbaa ɛ.
46007024	Yɛɛr, ɩ̃sʋɔ jaa ben Nãaŋmɩn niem, ɩ̃sʋɔ jaa wʋ chɛnɛ a lɛ nɛ wʋn be tɩchɛ ka a Nãaŋmɩn wa bʋɔl wʋ.
46007025	Pʋ̃pãanyã a bala na ba kul taa sɛrɛ ɛ, n ba tara yele jaa a sɩ Soro na kʋ ma ɩka n 'yɛr ɛ, tɩchɛ n tara na 'yɛr ɩn na 'yɛr an ɩ a sɩ Soro nɩbaal jũu, n sɔɔ naa ɩka n ɩn yelmɩ̃ɛ sʋɔ ka yɩn sɔɔ de.
46007026	A dɩna yelwõnsɩ jũu, n tɩɛraa ɩka a ɩn vɩla ka nɩrɛ jaa kpɩɛrɛ wʋ yõ.
46007027	Fʋ kul pɔɔ bɩɩ? Taa ɩrɛ wa dire wʋ bara ɛ. Dakʋɔr lɛ fʋ ɩ bɩɩ, pɔɔ kʋɔr lɛ fʋ ɩ? Taa tɩɛrɛ pɔɔ bɩɩ sɩrɛ kulfʋ ɛ.
46007028	Tɩchɛ ala wa ɩ fʋ kul pɔɔ, faa maal yelbier ɛ, ka ala ɩ pɔɔsaraa mɩ kul sɩrɛ, waa maal yelbier ɛ. Tɩchɛ a bala na kul taa na kpɛ̃n yelwõnsɩ pɔ ka n kʋ̃ sɔɔl yɩ a yele nyãna ɛ.
46007029	Yɛɛr, bon ɩn 'yɛrɛ lɛ ɩka, a sɔ̃ɔ ɩn jaa ŋmaa. An yi a dɩna chiine, bala na tara pɔbɔ, ba maala fɩka baa tara pɔbɔ ɛ.
46007030	Bala na kõnõ, ba maala fɩka baa kõnõ ɛ, bala mɩ pʋɔ na pɛl, ba mɩ maala fɩka ba pʋɔ ba pɛl ɛ. Ka bala mɩ na da bon, ba maala fɩka a ba ɩ bala lɛ so bin ɛ.
46007031	Bala mɩ na tʋ̃nɔ̃ nɩ a wɛr nyã bonsɩ, ba ta de ba mɩ̃ɛ 'yɔ̃ɔ a ala pɔ ɛ, bojũu a wɛr nɩ a wʋ bonsɩ a jaa poro na chiine.
46007032	Maa bɔfʋ lɛ ɩka yɩ ta tara yele jaa tɩɛr ɛ. An ɩ daba baa tara pɔɔ ɛ, a sɩ Soro yele lɛ wʋ ma tɩɛrɛ, lɛ wʋn na ɩ pɛl a sɩ Soro pʋɔ.
46007033	Tɩchɛ daba na tara pɔɔ a wɛr nyã yelsɩ lɛ wʋ ma tɩɛrɛ, lɛ wʋn na ɩ pɛl a pɔɔ pʋɔ.
46007034	Ka a wʋ tɩɛr maa gã jibʋ̃'yen ɛ. Ka a pɔɔ mɩ na ba kul sɩrɛ ɛ, bɩɩ pɔɔsarbile ma tɩɛrɛ a sɩ Soro yele. A wʋ bɔfʋ lɛ ɩka wʋ de a wʋ ɩ̃gãn nɩ a wʋ sɩɛ kʋ a sɩ Soro. Tɩchɛ pɔɔ na tara sɩrɛ, a wɛr nyã bonsɩ tɩɛr lɛ wʋ ma tara, lɛ wʋn na pɛl a wʋ sɩrɛ pʋɔ.
46007035	Yɩ mɩ̃ɛ sʋ̃ʋfʋ jũu lɛ n 'yɛrɛ nɩ a anyãna, a ba ɩ yele lɛ n bine kʋrɔ yɩ ɛ. N bʋɔrɔ naa ɩka yɩ kpɩɛrɛ a lɛ na tor na yɩ tara tɩɛr bʋ̃'yen kʋ a sɩ Soro.
46007036	Ala ɩ ɩ̃sʋɔ jaa wa tɩɛr ɩka waa maal a lɛ na sɛɛ nɩ a pɔɔsarbile wʋn ŋmaan a bara ɛ, ka a pɔɔbile mɩ jɛ̃ kor, ka a sɛɛ ɩka ba kul taa, wʋ ɩ a lɛ wʋn tɩɛr, a ba ɩ bier ɛ. Ba kul taa.
46007037	Tɩchɛ nɩrɛ 'lɔ tɩɛr na ba vavire ɛ, a wʋ tɩɛr ba fɩrɛ wʋ ka wʋ tʋ̃ɔnɔ̃ a tɩɛr nyɔɔrɔ na wʋ 'yɛr a wʋ tɩɛr pɔ ɩka wʋ kʋ̃ kul a pɔɔsarbile ɛ, a nɩrɛ nyã mɩ maal a lɛ na tor.
46007038	A lɛ jũu, nɩrɛ 'lɔ na kul a pɔɔsarbile wʋ maal vɩla, tɩchɛ a 'lɔ na ba kul ɛ, 'lɔ lɛ maal vɩla gar.
46007039	Pɔɔ wa kul sɩrɛ, 'lɔ nɩ a sɩrɛ ben taa, tɩchɛ a sɩrɛ wa kpi wʋ tara na sɔr ɩka wʋ kul daba 'lɔ jaa wʋn bʋɔrɔ, tɩchɛ a danyɩnɛ wʋ ɩ Yesu turo.
46007040	Lɛ ɩn nyɛ lɛ ɩka, ala ɩ waa kul sɩrɛ ɛ, tɩ na wʋ jɩ̃nɛ, wʋn ɩn bɔɔsʋ̃n sʋɔ. N tɩɛr ɩka n mɩ tara na a Nãaŋmɩn Sɩɛ.
46008001	Pʋ̃pãanyã, a bomo ala ban ma lon bɔɔr kʋ a tɩbɛ 'yɛr lɛ n bʋɔrɔ ɩka n 'yɛr. Sɩ bɔ̃ɔn naa ɩka sɩ jaa tara na bɔ̃ɔfʋ, ka a bɔ̃ɔfʋ ma wile wʋ mɩ̃ɛ, tɩchɛ nʋ̃fʋ ma vɛ̃n ka sɩ baa.
46008002	Nɩrɛ na tɩɛr ɩka wʋ bɔ̃ɔn bon kɔ̃ɔ, waa bɔ̃ɔ bon jaa sɛrɛ ɛ, a lɛ wʋn tɩɛr ɩka wʋ bɔ̃ɔ naa ɛ.
46008003	Tɩchɛ nɩrɛ 'lɔ na nʋ̃ Nãaŋmɩn, Nãaŋmɩn bɔ̃ɔn naa nɩnyɩnɛ.
46008004	A bomo ala ban lon a tɩbɛ bɔɔr nʋ̃nɔ̃ 'wɔfʋ yele. Sɩ bɔ̃ɔn naa ɩka a tɩɩ ba ɩ bon jaa a ka a wɛr pɔ ɛ, ka Nãaŋmɩn ba lɛ be be go ɛ, ka a Nãaŋmɩn bʋ̃'yen nyã tɛɛ ba lɛ ɛ.
46008005	Ka ba gba bʋɔlɔ ŋmɩnsɩ, ka saaju lɛ, bɩɩ a ka a tẽe lɛ, sɩrɛ jaa lɛ ɩka ŋmɩn yɔɔ ben be, nɩ sorbo yɔɔ.
46008006	Tɩchɛ sɩn sɛ̃ 'lɔ, Nãaŋmɩn bʋ̃'yen, na ɩ a Sãa bʋ̃'yen, 'lɔ sɛ̃ lɛ a bonsɩ a jaa yi, 'lɔ jũu lɛ sɩ be be, Soro bʋ̃'yen tɛɛ na ɩ a Yesu Kɩrɩsɩto, a wʋ 'yɔ̃ɔ lɛ bonsɩ a jaa tu wa, ka sɩ mɩ be be a wʋ jũu.
46008007	Tɩchɛ nɩrɛ jaa ba lɛ bɔ̃ɔ a anyãna ɛ. Nɩbɛ bamɩne chɛnɛ na mɩlʋ̃ nɩ a tɩbɛ, bala wa ɔɔrɔ nʋ̃n jaa, ba ma tɩɛr ɩka tɩɩ nʋ̃n lɛ, ka a ba tɩɛr na bal a lɛ jũu, ba ma sɔ̃ɔ naa.
46008008	Tɩchɛ bʋ̃diir kʋ̃ vɛ̃ ka sɩ gbʋr Nãaŋmɩn ɛ, sɩn di yele jaa ba ɩrɛ sɩ ɛ. Sɩn mɩ baa di ɛ, yele jaa ba ɩrɛ sɩ mɩ ɛ.
46008009	Yɩ bɔ̃ɔnɔ̃ sʋ̃ ka a lɛ yɩn maala nɩ a yɩ mɩ̃ɛ sofʋ taa lɩɛb kʋsɩr bãraa kʋ a bala na ba kpɛ̃mɛ a ba sɔɔfʋ pɔ ɛ.
46008010	Ala wa ɩ nɩrɛ ɩ̃sʋɔ na ba kpɛ̃mɛ a wʋ sɔɔfʋ pɔ ɛ, wa nyɛ naa a fʋ̃ʋ na tara a bɔ̃ɔfʋ nyãna a fʋ tɩ dire a tɩɩ yir, a mɩ kʋ̃ 'yɔ̃ɔ wʋ ɩ̃kpɛ̃ɔ ka wʋ tɩ dire a ala ban lon a bɔɔr kʋ a tɩbɛ ɛ?
46008011	Ka a fʋ yɛbɛ nyã a wʋ sɔɔfʋ na ba kpɛ̃mɛ ɛ, 'lɔ a Kɩrɩsɩto na kpi kʋ, fʋ sɔ̃ɔ wʋ naa nɩ a fʋ bɔ̃ɔfʋ nyã bar.
46008012	Fʋ̃ʋ wa maal a bier nyã tɔ kʋ a fʋ yɛɛr, fʋ 'yɔ̃ɔn a ba tɩɛrsɩ baal, Yesu Kɩrɩsɩto mɩ̃ɛ lɛ fʋ maal a bier a lɛ nɛ.
46008013	A lɛ jũu, ala ɩ bon ɩn na di na vɛ̃n ka a n yɛbɛ lo yelbier pɔ, n kʋ̃ lɛ 'wɔb nʋ̃n jaa ɛ, na n taa wa vɛ̃ ka wʋ lo ɛ.
46009001	N ba so n mɩ̃ɛ bɩɩ? N ba ɩ a nɩtʋ̃nãa ɩ̃sʋɔ bɩɩ? N mɩ ba nyɛ a sɩ Soro Yesu nɩ nɩbir bɩɩ? A ba ɩ yɩn lɛ ɩ a sɩ Soro tʋ̃mɔ̃ ɩn tʋ̃, tɔ̃nɔ̃ ɛ?
46009002	Ala ɩ gba, n ba ɩ a nɩtʋ̃nãa bamɩne sɛ̃ ɛ, tɩ yɩn sɛ̃ 'lɔ, sɩrɛ jaa n ɩ naa! Bojũu yɩn lɛ ɩ a jɩ̃nɛ wiil sɩrɛ jaa ɩka n ɩ naa a nɩtʋ̃nãa a sɩ Soro 'yɔ̃ɔ.
46009003	A anyãna lɛ na ɩ a maa 'yɛr ɩn na 'yɛr kʋ a bala na wa bɛrɛ ma a nɛɛ.
46009004	A mɔ̃ sɩn tɛɛ lɛ ba tara sɔr ɩka yɩ kʋ sɩ bʋ̃diir nɩ bʋ̃nyursɩ ɛ?
46009005	Sɩn tɛɛ lɛ ba tara sɔr ɩka sɩ ma tara a sɩ pɔbɔ 'mataa yʋɔrɔ nɩ nɩtãa lɛ a sɩ Soro yɛɛr nɩ a Sɩfasɩ na ɩ a nɩtʋ̃nsɩ ɛ?
46009006	Bɩɩ maa nɩ Banabasɩ tɛɛ lɛ a sɛɛ ɩka sɩ tʋ̃nɔ̃ tɩ yɩ kʋ̃ kʋ sɩ bon jaa ɛ?
46009007	Nɩbuor lɛ ba de soja tɩ wʋ lɩɛb yara wʋ mɩ̃ɛ? An lɛ ma sɛl tɩɛ tɩ ba dire a wʋ wɔ̃mɔ̃ ɛ? Bɩɩ an lɛ ɩ nachĩnɛ tɩ maa pɛ̃ a bɩr di ɛ?
46009008	Nɩsaal kaafʋ pɔ 'yɛr lɛ a nyã ɩn 'yɛr bɩɩ? A Mosesɩ nɛbinãa ba 'yɛr a lɛ nɩ wʋ ju ɛ?
46009009	Bojũu nɩtɔ̃ lɛ a Mosesɩ nɛbinãa dɔ̃ɔ 'yɛr, "Ta lũ a nadar 'lɔ fʋn 'yɔ̃ɔ a wʋ vara fʋ a chi nɛɛ pɔɔ ɛ." A nadai yele lɛ fɛr a Nãaŋmɩn bɩɩ?
46009010	Sɩrɛ jaa a ba ɩ sɩn jũu lɛ wʋ 'yɛr a anyãna ɛ? Ɔ̃ɔ, sɩn jũu lɛ ba sɛb a yelsɩ anyãna, bojũu a bala na kʋɔrɔ nɩ a bala na vara tara na tɩɛr ɩka ban nyɛn bon kɔ̃ɔ.
46009011	Ala ɩ sɩ bʋr a Nãaŋmɩn Sɩɛ bʋ̃bʋrɔ a yɩ sɛ̃, an ɩn tuo ala ɩ yɩ mɩ kʋ sɩ naa a yɩ bʋ̃tarsɩ bɩɩ?
46009012	Ala ɩ bamɩne tara na sɔr ka yɩ ma sʋ̃ʋ ba, sɩn ba lɛ a sɛɛ ɩka sɩ nyɛ gar ba ɛ? Tɩchɛ sɩn ba kpãkpãana nɩ a yele nyãna ɛ. Sɩ ma bar yele jaa ka a po, a sɩ taa pɔɔ a Kɩrɩsɩto 'yɛr nʋ̃ɔ nyãna sɔr ɛ.
46009013	Yaa bɔ̃ɔ ɩka a bala na tʋ̃nɔ̃ a be a Nãaŋmɩn puorfʋ yir, a Nãaŋmɩn puorfʋ yir pɔ lɛ ba dire ɛ? Ka a bala mɩ na ɩ a Nãaŋmɩn bɔɔrlorbo mɩ dire a bɔɔrlo bomo ala ɛ?
46009014	A lɛ nɩ wʋ ju mɩ lɛ a sɩ Soro 'yɛr ɩka a bala na mʋɔlɔ a wʋ 'yɛr nʋ̃ɔ, ba mɩ dire yire a 'yɛr nʋ̃ɔ mʋɔlfʋ pɔ.
46009015	Tɩchɛ maa ba dɩɛl a anyãna ɛ, n mɩ ba sɛɛrɛ a anyãna tɩ tara tɩɛr ɩka yɩ maal a lɛ kʋ ma ɛ. Maa kpin kɔ̃ a sa naa nɩrɛ na wa kaa a n yo bɔ yele nyãna pɔrɔ.
46009016	Tɩchɛ maa wa mʋɔl a 'yɛr nʋ̃ɔ nyã, n kʋ̃ tʋ̃ɔ bɔ yuor ɛ, bojũu Nãaŋmɩn lɛ 'yɔ̃ɔ ma ɩka n mʋɔl. Yele na pɔɔ ma naa ala ɩ n ba wa mʋɔl a 'yɛr nʋ̃ɔ nyã ɛ.
46009017	Maa mʋɔl a 'yɛr nyã pɔrɔ, n tara na sãyar, ala ba ɩ pɔrɔ gba lɛ ɛ, Nãaŋmɩn na kaa ir ma 'yɛr lɛ n 'yɛrɛ.
46009018	Bo lɛ ɩ a n sãyar? Ala lɛ a anyã ɩka, n mʋɔl a 'yɛr nʋ̃ɔ pɔrɔ kʋ a nɩbɛ, naa taa bʋɔrɔ tɔ̃nɔ̃ yin a 'yɛr nʋ̃ɔ nyã mʋɔlfʋ pɔ ɛ.
46009019	N gba na so n mɩ̃ɛ ka nɩrɛ jaa ba so ɛ, tɩ n maal n mɩ̃ɛ gbãgbaa kʋ nɩrɛ jaa lɛ an na ɩ ka n tʋ̃ɔ nɩyɔɔ tɔɔ wa kʋ Yesu Kɩrɩsɩto.
46009020	Maa wa ta a Juu nɩbɛ sɛ̃, n ma lɩɛb n mɩ̃ɛ a Juu nɩrɛ, na tʋ̃ɔ ba nyɛ. A bala na be a nɛbinãa pɔ, n ma lɩɛb a ba kaar, n gba na ba be a nɛbinãa pɔ ɛ, lɛ ɩn na ɩ tʋ̃ɔ ba tɔɔ wa kʋ a Yesu Kɩrɩsɩto.
46009021	A bala mɩ na ba be a nɛbinãa pɔ ɛ, maa wa ta a ba sɛ̃, n mɩ ma maal fɩka n ba be a nɛbinãa pɔ ɛ, ka n na tʋ̃ɔ ba tɔɔ wa kʋ a Yesu Kɩrɩsɩto. N gba na ba so n mɩ̃ɛ yi a Nãaŋmɩn nɛbinãa pɔ ɛ, tɩchɛ n be a Yesu Kɩrɩsɩto nɛbinãa pɔ.
46009022	Maa wa ta a bala sɔɔfʋ na ba kpɛ̃mɛ ɛ, n ma lɩɛb a ba kaar lɛ ɩn na ɩ tʋ̃ɔ 'yɔ̃ɔ ba ɩ̃kpɩ̃ɛn. N ma lɩɛb bon jaa kʋ nɩrɛ jaa, ala ɩ n tʋ̃ɔ naa ka n faa a bamɩne.
46009023	A 'yɛr nʋ̃ɔ nyãna jũu lɛ n maala nɩ a anyãna, naa mɩ na tʋ̃ɔ nyɛ a sʋ̃ʋfʋ.
46009024	Yaa bɔ̃ɔ ka a bala na ma joro dɔ̃ɔnɔ̃ taa a joa pɔ, tɩchɛ nɩbʋ̃'yen tɛɛ lɛ ma jo na wʋ nyɛ bon ɛ? Yɩ mɩ mʋ̃ɔ nɩbir joro a lɛ na yɩ nyɛ bon.
46009025	Nɩrɛ jaa na pʋɔ a jo dɔ̃ɔtaa nyã pɔ, wʋ ma nyɔɔrɔ naa a wʋ mɩ̃ɛ yele a jaa pɔ sʋ̃. Ba ma ɩn a lɛ na ba de a vaar ban maal nãa jupil na maa kor ɛ, tɩchɛ sɩn ɩrɛ naa na nyɛ a nãa jupil 'lɔ na ba tara sɔ̃ɔfʋ ɛ.
46009026	Ala lɛ so, n ba joro fɩka nɩrɛ na bʋ̃n joro ɛ, ŋmetaa kaar, n ba bʋ̃n lɔɔrɔ a n nuur ɛ.
46009027	Kai, n ma ŋmen a n ɩ̃gãn na n maal wʋ a wʋ lɩɛb a n gbãgbaa, ka n taa 'yɛr Nãaŋmɩn 'yɛr ka a nɩyɔɔ wa nyɛ tɔ̃nɔ̃ tɩchɛ ka Nãaŋmɩn 'yɛr ɩka maa ba sɛɛ ɛ. N ba bʋɔrɔ a lɛ ɛ.
46010001	Bojũu n ba bʋɔrɔ ɩka a yele nyã wʋ sɔɔl yɩ ɛ, n yɛɛr. A julõjuur dɔ̃ɔ geru pɔɔ a sɩ sãakpãmɩne ba jaa ka ba jaa tɩ kpɛ a man jɩɛ pɔ gɔ̃ɔ.
46010002	Ba jaa tun a Mosesɩ puor ka a julõjuur geru pɔɔ ba, a ba tɩ kpɛ a man jɩɛ gɔ̃ɔ.
46010003	Ba jaa lɛ di a Nãaŋmɩn Sɩɛ bʋ̃dibʋ̃'yen 'lɔ̃nɔ̃,
46010004	na ba nyũ a Nãaŋmɩn Sɩɛ bʋ̃nyũ bʋ̃'yen 'lɔ̃nɔ̃, bojũu ba jaa nyũn yi a Nãaŋmɩn Sɩɛ 'lɔ̃nɔ̃ na dɔ̃ɔ ɩ a kʋsɩr pie 'mataa chiine ba, a kʋsɩr pie 'lɔ̃nɔ̃ lɛ ɩ a Yesu Kɩrɩsɩto.
46010005	A anyã a jaa pɔ, tɩ Nãaŋmɩn pʋɔ ba pɛl ba ɛ, na wʋ nyɛ suur kʋn ba, ka a ba kũn yɛ̃yɛl be a mɔgɔ̃ɔ pɔ.
46010006	Pʋ̃pãanyã, a yele anyãna ɩn kpãafʋ gã, ɩka sɩ taa de a sɩ tɩɛr 'yɔ̃ɔ yelbier pɔ ɛ, nɩtãa lɛ ban dɔ̃ɔ ɩ ɛ.
46010007	Yɩ taa puoro tɩbɛ nɩtãa lɛ a bamɩne na dɔ̃ɔ puor a tɩɩ ɛ, nɩtãa lɛ an sɛb a Nãaŋmɩn gãn pɔ, "A nɩbɛ jɛ̃n na ba di na ba nyũ, tɩ pãa ir sɛ bɩ̃nɛ."
46010008	Yɩ taa vɛ̃ nɛ ka sɩ wa sɛ̃nɛ nɩtãa lɛ a bamɩne na dɔ̃ɔ sɛ̃ kaar ɛ. A ba nɩbɛ turo lɩjaata (23,000) dɔ̃ɔ lo kpi bɩbir bʋ̃'yen.
46010009	Yɩ taa vɛ̃ nɛ ka sɩ wa bɛɛrɛ a sɩ Soro kaara nɩtãa lɛ a bamɩne na dɔ̃ɔ ɩ, a wʋ vɛ̃ ka a waba dʋ̃ ba kʋ ɛ,
46010010	na yɩ taa vʋ̃ nɛɛr 'yɔ̃ɔ Nãaŋmɩn ɛ, nɩtãa lɛ a bamɩne na dɔ̃ɔ vʋ̃n wʋ a nɛɛ ka wʋ vɛ̃ ka kũu malaka wa sɔ̃ɔ ba jaa.
46010011	A yele anyãna pɔɔ ba naa, naa ɩ kpãafʋ gã, ka ba sɛb bin ka a na ɩ kpãafʋ kʋ sɩ. Bojũu a ber baaraa gbʋrɔ sɩ naa.
46010012	A lɛ jũu, ala ɩ fʋ tɩɛr ɩka fʋ bɔ̃ɔn ara, bɔ̃ɔnɔ̃ sʋ̃, na fʋ taa lo ɛ.
46010013	Bɛɛrkaa tuo jaa ba wa a yɩ sɛ̃, ka a ba ɩ a ala mɩn ma wa a nɩrɛ jaa sɛ̃ lɛ ɛ. Nãaŋmɩn ɩn yelmɩ̃ɛ sʋɔ, wʋ kʋ̃ sɔɔ ka a bɛɛrkaa tuo 'lɔ yɩn kʋ̃ tʋ̃ɔ ɛ, wa nyɔɔ yɩ ɛ. Tɩchɛ bɛɛrkaa wa nyɔɔ yɩ, wʋn wiil yɩn a sɔr ka yɩ tu yi, na yɩ tʋ̃ɔ ara.
46010014	A lɛ jũu n taa Yesu turbo, yɩ taa ɩrɛ wa puoro tɩbɛ ɛ.
46010015	N bɔ̃ɔn naa yɩn ɩ yɛ̃ dẽme ka n 'yɛrɛ a nɩtɔ̃ kʋrɔ yɩ, yɩn mɩ̃ɛ yɩ pɛkaa a lɛ ɩn 'yɛr.
46010016	A ŋmele 'lɔ sɩn ma de puor a Nãaŋmɩn yãan, a Yesu kũu bʋ̃diir sɔ̃ɔ ma vɛ̃n ka sɩ lɔ̃ɔ põ a Yesu Kɩrɩsɩto jɩ̃ɩ. Ka a paanʋ̃ɔ 'lɔ sɩ mɩn ma ŋma, ma vɛ̃ ka sɩ lɔ̃ɔ põ a Yesu Kɩrɩsɩto ɩ̃gãn.
46010017	Bojũu paanʋ̃ɔ bʋ̃'yen tɛɛ lɛ, sɩn sɔɔ waa tɩ sɩ ɩn ɩ̃gãn bʋ̃'yen, sɩ jaa lɛ a paanʋ̃ɔ bʋ̃'yen 'lɔ̃nɔ̃ ma ta.
46010018	Yɩ tɩɛr kaa a Isɩral nɩbɛ pɔ. A ba ɩ a bala na ma di a Nãaŋmɩn bɔɔrlo bomo ma pʋɔn a bɔɔr lofʋ jie ɛ?
46010019	N pãa 'yɛrɛ na ɩka a bomo ban lon bɔɔr kʋ a tɩɩ ɩn bon bɩɩ a tɩɩ ɩn bon?
46010020	Kai, tɩchɛ a bɔɔrlo bomo ala a tɩbɛ dẽme na ma lon a ba bɔɔr, a sɩdɛbɛ lɛ ba ma lon a bɔɔr kʋ a ba ɩ Nãaŋmɩn lɛ ɛ, ala lɛ so n ba bʋɔrɔ ɩka yɩ 'matãan a sɩdɛbɛ ɛ.
46010021	Yɩ kʋ̃ tʋ̃ɔ lɔ̃ɔn a sɩ Soro nyũn a wʋ ŋmele, tɩ lɛ lɔ̃ɔn a sɩdɛbɛ nyũn a ba ŋmele ɛ. Yɩ kʋ̃ tʋ̃ɔ lɔ̃ɔn a sɩ Soro a wʋ bʋ̃diir difʋ jie, tɩ lɛ 'mataa lɔ̃ɔn a sɩdɛbɛ bʋ̃diir difʋ jie go ɛ.
46010022	Sɩ bʋɔrɔ naa ɩka a ɩrɛ a sɩ Soro nyuur bɩɩ? Bɩɩ sɩn lɛ tara kpɛ̃ɔ gar wʋ?
46010023	Yɩ ma 'yɛr ɩka, saa chire yele jaa maalfʋ ɛ. Tɩchɛ a ba ɩ yele a jaa lɛ vɩɛlɛ maalfʋ ɛ. Yele jaa ba chire ɛ, tɩchɛ a ba ɩ yele jaa lɛ sʋ̃nɔ̃ ɛ.
46010024	Nɩrɛ jaa wʋ ta bʋɔrɔ a wʋ mɩ̃ɛ tɛɛ vɩla ɛ, tɩchɛ wʋ mɩ ma bʋɔrɔ a wʋ taaba vɩla.
46010025	Nʋ̃n jaa ban daara a daa pɔ, fʋ̃ʋ wa da ɔɔrɔ ta sʋʋr ɛ, ka a taa ɩ fʋ tɩɛr ɛ.
46010026	Bojũu a sɛb a Nãaŋmɩn gãn pɔ ɩka, "A sɩ Soro lɛ so a tẽe nɩ bon jaa na be a pɔ."
46010027	Ala ɩ nɩrɛ ba ɩ Yesu turo ɛ, wa maal bʋ̃diir bʋɔl fʋ, a fʋ bʋɔrɔ a chenfʋ, fʋ̃ʋ wa chen, bon jaa wʋn wa bin a fʋ niem, dire, ta sʋʋr ɛ, ka a taa ɩ fʋ tɩɛr ɛ.
46010028	Tɩchɛ ala ɩ nɩrɛ wa 'yɛr kʋ fʋ ɩka tɩɩ nʋ̃n lɛ, ta lɛ di a bʋ̃diir ala ɛ, a fʋ̃ʋ nɩ a nɩnyɩnɛ tɩɛr jũu.
46010029	A nɩrɛ 'lɔ na 'yɛr kʋ fʋ tɩɛr lɛ n 'yɛrɛ, a ba ɩ fʋ̃ʋ tɩɛr ɛ. Bãa 'yɔ̃ɔ lɛ nɩbɛ na jɛ̃ kporo ma nɩ a maa mɩ̃ɛ so fʋ?
46010030	Ala ɩ n puor Nãaŋmɩn yãan 'yɔ̃ɔ a bʋ̃diir ala ɩn dire, bãa 'yɔ̃ɔ lɛ nɩrɛ na lɛ kporo ma a bon ɩn puor Nãaŋmɩn yãan tɩ dire?
46010031	A lɛ jũu ka yɩ nyuro na bɩɩ yɩ dire naa, bon jaa yɩn maala, yɩ maala a jaa kʋrɔ Nãaŋmɩn tɩɩr.
46010032	Yɩ taa wa maala ka ɩ̃sʋɔ jaa wa bãr lo ɛ, ka Juu nɩrɛ lɛ bɩɩ waa ɩ Juu nɩrɛ ɛ, bɩɩ a Nãaŋmɩn puorbo ɛ.
46010033	Lɛ gba lɛ n mʋɔrɔ naa maala pɛlɛ nɩrɛ jaa pʋɔ yele a jaa pɔ. Bojũu n ba bʋɔrɔ a maa mɩ̃ɛ vɩla ɛ, tɩchɛ a lɛ mɩ na ɩ vɩla kʋ a nɩyɔɔ ka ban tʋ̃ɔ nyɛ faafʋ.
46011001	Yɩ kaara ma na yɩ turo nɩtãa lɛ ɩn mɩ na kaara a Yesu Kɩrɩsɩto naa turo wʋ.
46011002	N ma kpir yɩn jaa a lɛ yɩn chɛnɛ tara a n tɩɛr na yɩ turo a yele ala a jaa ɩn dɔ̃ɔ wiil yɩ.
46011003	Pʋ̃pãanyã n bʋɔrɔ naa ɩka yɩ bɔ̃ɔn ɩka, daba jaa ju lɛ a Yesu Kɩrɩsɩto, ka a pɔɔ jaa ju mɩ ɩ a wʋ sɩrɛ, ka a Yesu Kɩrɩsɩto ju mɩ ɩ Nãaŋmɩn.
46011004	Daba jaa wa sʋɔrɔ Nãaŋmɩn bɩɩ 'yɛrɛ Nãaŋmɩn 'yɛr tɩ na wʋ pɔɔ a ju wʋ 'yɔ̃ɔn a ju vɩ̃.
46011005	Ka pɔɔ jaa mɩ wa sʋɔrɔ Nãaŋmɩn bɩɩ 'yɛrɛ Nãaŋmɩn 'yɛr tɩ mɩ ba pɔɔ a wʋ ju mɩ 'yɔ̃ɔn a ju vɩ̃, a kaara fɩka wʋ põn jukpãakpol.
46011006	Ala ɩ a pɔɔ kʋ̃ pɔɔ a ju ɛ, wʋ ŋma a ju, ala ɩ a mɩ ɩn vɩ̃ pɔɔ na põ jukpãakpol wʋ ma pɔɔ a ju.
46011007	Daba ba sɛɛ ɩka wʋ pɔɔ a wʋ ju ɛ, bojũu 'lɔ lɛ nyɛtãan a Nãaŋmɩn nɩ a wʋ tɩɩr. Tɩchɛ ka a pɔɔ mɩ ɩ a sɩrɛ tɩɩr.
46011008	Bojũu daba baa dɔ̃ɔ yi a pɔɔ pɔ ɛ, tɩchɛ pɔɔ lɛ dɔ̃ɔ yɩ a daba pɔ.
46011009	Nãaŋmɩn mɩ ba dɔ̃ɔ mɛ daba pɔɔ jũu ɛ, tɩchɛ wʋ mɛn pɔɔ daba jũu.
46011010	A nɩtɔ̃nɔ̃ jũu nɩ a malakasɩ jũu, a pɔɔ sɛɛn ɩka wʋ tara a tʋ̃ɔfʋ jɩ̃nɛ a wʋ ju pɔ.
46011011	A sɩ Soro 'yɔ̃ɔ, pɔɔ ba so wʋ mɩ̃ɛ ɛ, daba mɩ ba so wʋ mɩ̃ɛ ɛ.
46011012	Bojũu daba pɔ lɛ a pɔɔ yi, ka pɔɔ mɩ ma dɔɔ daba. Tɩchɛ a yele a jaa yin Nãaŋmɩn sɛ̃.
46011013	Yɩn mɩ̃ɛ yɩ pɛkaa. A sɛɛn ka pɔɔ na sʋɔrɔ Nãaŋmɩn tɩ ba pɔɔ a ju bɩɩ?
46011014	A befʋ nyãna mɩ ba wiil yɩ ɩka ala ɩ daba mɩ tur jukɔɔl, a ɩn vɩ̃ kʋ wʋ ɛ?
46011015	Tɩchɛ ala ɩ pɔɔ lɛ wa bar a wʋ jukɔɔl ka a wooro a ba ɩ wʋ danʋ̃ɔ lɛ ɛ? Bojũu Nãaŋmɩn lɛ kʋ wʋ a jukɔɔl ka a ɩ a wʋ bʋ̃pɔɔraa.
46011016	Ala ɩ nɩrɛ wa chɩrɛ na a yele anyãna, sɩn nɩ a Nãaŋmɩn puorbo ba lɛ tara yele jaa go ɛ.
46011017	A ala na tu ka ɩn wiil yɩ, tɩ n kʋ̃ tʋ̃ɔ dãn yɩ ɛ, bojũu a yɩ lɔ̃ɔ taa ma maal yɩn dɛɛr gar a vɩla.
46011018	A yeldɔ̃ɔ nɩ nyã, n wõn ɩka yɩn ma wa lɔ̃ɔ taa na puor, yɩ ma ooro nɩ taa, ka n sɔɔ de ɩka, a lɛ ben be sɩrɛ jaa.
46011019	A sɛɛ naa ka tɛɛ taa na be a yɩ pɔ, ka a wiil buor sʋɔ na sɔɔ Nãaŋmɩn.
46011020	Yɩn ma wa lɔ̃ɔ taa, a ba ɩ a Yesu kũu bʋ̃diir lɛ yɩ ma dire ɛ.
46011021	Bojũu yɩn ma wa dire, ɩ̃sʋɔ jaa ma bʋ̃n dire na yɩ maa gu taa ɛ. Ka a bamɩne ma wa jɛ̃n kɔ̃, tɩchɛ ka a bamɩne mɩ ma nyũ buu.
46011022	A mɔ̃ yaa tara yie yɩn na ma di tɩ nyũ a be ɛ? Bɩɩ yɩ kaara naa a Nãaŋmɩn puorbo pɔrɔ na yɩ 'yɔ̃ɔnɔ̃ a bala na ba tara bon jaa vɩ̃? N 'yɛr bo kʋ yɩ? A mɔ̃ n dãn yɩ nɩ a yele nyã ɔ? N kʋ̃ ɩ lɛ ɛ!
46011023	Bojũu a wiilfʋ 'lɔ ɩn nyɛ yi a sɩ Soro sɛ̃, lɛ mɩ lɛ ɩn wiil yɩ. A tɩ̃sɔɔ 'lɔ̃nɔ̃ jaa ban na gar yɔ̃ɔ a sɩ Soro Yesu, wʋ den a paanʋ̃ɔ, tɩ puor Nãaŋmɩn yãan.
46011024	Wʋn wa puor Nãaŋmɩn yãan baar, wʋ ŋmaan a paanʋ̃ɔ tɩ 'yɛr, "Nyã lɛ ɩ a n ɩ̃gãn na wʋ kʋ yɩ, yɩ ma maala a nɩtɔ̃nɔ̃ tɩɛrɛ nɩ ma."
46011025	A lɛ nɩ wʋ ju lɛ ban wa di baar, wʋ den a ŋmel nyuraa na wʋ 'yɛrɛ, "A dãa na be a ŋmele nyãna pɔ lɛ ɩ a n jɩ̃ɩ a Nãaŋmɩn na de bin a nɛtɩr paalaa, yɩ ma maala a nɩtɔ̃nɔ̃ yɩn ma wa nyuro na yɩ tɩɛrɛ nɩ ma."
46011026	Sɔ̃ɔ jaa yɩn ma wa ɔɔrɔ a paanʋ̃ɔ nyãna, na yɩ nyuro nɩ a ŋmele nyãna, yɩ mʋɔlɔ 'yɛrɛ a sɩ Soro kũu 'yɛr tɩ tãn a wʋ waa daar.
46011027	A lɛ jũu, nɩrɛ nyã na ɔɔrɔ a paanʋ̃ɔ nyã, na wʋ nyuro nɩ a ŋmele nyã nɩ ba bãma, wʋ maal yelbier nɩ a sɩ Soro ɩ̃gãn nɩ a wʋ jɩ̃ɩ.
46011028	Nɩrɛ jaa wʋ ma bɛɛr a wʋ mɩ̃ɛ kaa tɩ pãa 'wɔb a paanʋ̃ɔ nyã, na wʋ nyũn a ŋmele nyã.
46011029	Bojũu nɩrɛ jaa na ɔɔrɔ na wʋ nyuro tɩ ba bɔ̃ɔn ɩka a sɩ Soro ɩ̃gãn lɛ ɛ, wʋ 'wɔb nyũn 'yɛr tɔɔrfʋ 'yɔ̃ɔ a wʋ mɩ̃ɛ.
46011030	Ala lɛ so ka a yɩ yɔɔ bal na yɩ bɩɛrɛ, ka a yɩ yɔɔ jie mɩ kpire.
46011031	Ala ɩ sɩ tɔɔr a sɩ mɩ̃ɛ 'yɛr, a sɩ Soro kʋ̃ lɛ tɔɔr a sɩ 'yɛr go ɛ.
46011032	A sɩ Soro wa tɔɔr a sɩ 'yɛr, toor lɛ wʋ tɔɔ sɩ, na wʋ taa wa lɔ̃ɔ sɔ̃ɔn sɩ nɩ a bala na ba puoro ɛ.
46011033	A lɛ jũu, n taa Yesu turbo, yɩn ma wa lɔ̃ɔnɔ̃ taa ɩka yɩ di, yɩ ma gu taa.
46011034	Ala ɩ kɔ̃ kʋrɔ na ɩ̃sʋɔ, wʋ ma di be a wʋ yir, ka a yɩn wa lɔ̃ɔ taa dire, a ta wa ɩ Nãaŋmɩn 'yɛr tɔɔrfʋ kʋ yɩ ɛ. Maa wa tʋ̃ɔ tɩ, ɩn man yɩ naa a ala na chɛ.
46012001	Pʋ̃pãanyã, n yɛɛr, n ba bʋɔrɔ ɩka a Nãaŋmɩn Sɩɛ kʋfʋsɩ yele a sɔɔl yɩ ɛ.
46012002	Yɩ bɔ̃ɔn naa a lɛ daar yɩn dɔ̃ɔ ɩ a tɩbɛ dẽme, a tɩbɛ anyãna na ba tara nyɛvʋr ɛ, tɔɔ yɩn 'yɔ̃ɔ bɛlfʋ pɔ.
46012003	A lɛ jũu, n 'yɛrɛ na kʋrɔ yɩ ɩka, nɩrɛ jaa ba be na wa 'yɛrɛ nɩ Nãaŋmɩn Sɩɛ na wʋ 'yɛr ɩka Yesu lɛ wʋ pɔrɔ 'yɔ̃ɔnɔ̃ ɛ, nɩrɛ jaa mɩ kʋ̃ tʋ̃ɔ 'yɛr ɩka, Yesu lɛ ɩ a sɩ Soro ka a Nãaŋmɩn Sɩɛ ba be a wʋ 'yɔ̃ɔ ɛ.
46012004	A kʋfʋsɩ tɛɛn taa, tɩchɛ a jaa yin a Nãaŋmɩn Sɩɛ sɛ̃.
46012005	Tʋ̃tʋ̃nsɩ mɩ tɛɛn taa, tɩchɛ a jaa tʋ̃nɔ̃ na kʋrɔ a sɩ Soro.
46012006	Tʋ̃tʋ̃nsɩ tʋ̃fʋ mɩ tɛɛn taa, tɩchɛ a Nãaŋmɩn bʋ̃'yen nyã lɛ tʋ̃nɔ̃ a jaa a nɩbɛ 'yɔ̃ɔ.
46012007	Pʋ̃pãanyã a Nãaŋmɩn den a wʋ Sɩɛ kʋ ɩ̃sʋɔ jaa a wʋn tʋ̃ɔ de sʋ̃ʋn a wʋ taaba.
46012008	Ɩ̃sʋɔ a Sɩɛ bʋ̃'yen nyãna lɛ ma kʋ wʋ a yɛ̃ 'yɛr, na wʋ mɩ kʋ ɩ̃sʋɔ yɛ̃ bɔ̃ɔfʋ, a Sɩɛ bʋ̃'yen 'lɔ̃nɔ̃ lɛ kʋrɔ a jaa.
46012009	A Sɩɛ bʋ̃'yen nyã lɛ ma kʋ ɩ̃sʋɔ sɔɔfʋ, na wʋ mɩ kʋ ɩ̃sʋɔ kpɛ̃ɔ, a wʋ sãana nɩ baalsɩ.
46012010	Na wʋ kʋ ɩ̃sʋɔ kpɛ̃ɔ, a wʋ mɩ tʋ̃nɔ̃ nɩ nɛ'maa tʋ̃mɔ̃, na wʋ kʋ ɩ̃sʋɔ a wʋ tʋ̃ɔ 'yɛrɛ a Nãaŋmɩn 'yɛr, na wʋ mɩ kʋ ɩ̃sʋɔ jʋ̃mɔ̃ a wʋ bɔ̃ɔ a 'lɔ na ɩ a Nãaŋmɩn Sɩɛ nɩ a 'lɔ na ba ɩ ɛ, na wʋ mɩ kʋ ɩ̃sʋɔ a wʋ ma tʋ̃ɔ dɩ̃gɩl a 'yɛrsɩ, na wʋ chɛnɛ kʋ ɩ̃sʋɔ mɩ ka wʋ ma tʋ̃ɔ lɩɛb a 'yɛr dɩ̃gɩlsɩ anyãna.
46012011	A anyãna a jaa ɩ naa a Nãaŋmɩn Sɩɛ bʋ̃'yen tʋ̃mɔ̃ lɛ, a wʋ de kʋ ɩ̃sʋɔ jaa a lɛ wʋn bʋɔrɔ.
46012012	A ɩ̃gãn ɩn bʋ̃'yen, bʋ̃yɔɔ na sɔɔ mar mar, a bʋ̃marsɩ anyã na sɔɔ waa, tɩ ɩ̃gãn bʋ̃'yen tɛɛ lɛ wʋ ɩ. Lɛ lɛ a mɩ kaara a Kɩrɩsɩto 'yɔ̃ɔ.
46012013	Bojũu sɩ jaa son a Nãaŋmɩn kʋ̃ɔ, nɩ a wʋ Sɩɛ bʋ̃'yen 'yɔ̃ɔ a ɩ̃gãn bʋ̃'yen pɔ, ka Juu nɩrɛ lɛ fʋ ɩ bɩɩ, faa ɩ Juu nɩrɛ ɛ. Ka gbãgbaa lɛ fʋ ɩ bɩɩ, sumɩne lɛ fʋ ɩ, Nãaŋmɩn den a wʋ Sɩɛ bʋ̃'yen nyã kʋ sɩ jaa.
46012014	Pʋ̃pãanyã a ba ɩ jibʋ̃'yen lɛ a ɩ̃gãn tara ɛ, tɩchɛ jiyɔɔ lɛ wʋ tara.
46012015	Ala ɩ gbɛr wa 'yɛr naa ɩka, n ba ɩ nũu ɛ, a lɛ jũu n ba pʋɔ a ɩ̃gãn pɔ ɛ. A lɛ kʋ̃ tʋ̃ɔ vɛ̃ a waa ɩ a ɩ̃gãn jie ɩ̃sʋɔ ɛ.
46012016	Ka ala ɩ toor mɩ 'yɛr naa, n ba ɩ nɩbir ɛ, a lɛ jũu n ba pʋɔ a ɩ̃gãn pɔ ɛ. A lɛ kʋ̃ tʋ̃ɔ vɛ̃ a waa ɩ a ɩ̃gãn jie ɩ̃sʋɔ ɛ.
46012017	Ala ɩ a ɩ̃gãn wʋ jaa ɩn nɩbir, ŋmɩnɛ lɛ wʋn taa ma ɩ wõ 'yɛr? Ka ala ɩ a ɩ̃gãn wʋ jaa mɩ ɩn toor, ŋmɩnɛ wʋn ɩ mɩ wa wõ nyũu.
46012018	Tɩchɛ Nãaŋmɩn lɛ choo taa a jidẽdẽme anyãna ɩ̃sʋɔ jaa a ɩ̃gãn pɔ, a lɛ wʋn bʋɔrɔ ba.
46012019	Ala ɩ a jaa ɩn bʋ̃'yen, nyɩnɛ lɛ a ɩ̃gãn mɩn taa be?
46012020	Jiyɔɔ lɛ be a ɩ̃gãn pɔ, tɩchɛ a wʋ ɩ ɩ̃gãn bʋ̃'yen.
46012021	Ala lɛ so ka a nɩbir kʋ̃ tʋ̃ɔ 'yɛr kʋ a nũu, n ba bʋɔrɔ fʋ ɛ. A ju mɩ kʋ̃ tʋ̃ɔ 'yɛr kʋ gbɛr, n ba bʋɔrɔ fʋ ɛ.
46012022	Yɩ kaa, a ɩ̃gãn jiir ala na ba kpɛ̃mɛ ɛ, ala lɛ sɩ ma mʋ̃ɔ nɩbir kaara.
46012023	A jiir ala sɩn ma tɩɛr ɩka a ba tara 'yɔ̃ɔfʋ ɛ, ala lɛ sɩ ma bɔ̃ɔ kaara. Ka a jiir ala mɩ na ba be yõo yi fʋ ɛ, ala lɛ sɩ ma bɔ̃ɔ chɔɔr.
46012024	Ka a ala mɩ na be a yõo yifʋ, sɩ maa chɔɔr a ala ɛ. Tɩchɛ Nãaŋmɩn lɛ de a jiir anyãna 'mataa a ɩ̃gãn pɔ, na wʋ de 'yɔ̃ɔfʋ kʋ a jiir amɩne na ba dɔ̃ɔ tara ɛ.
46012025	Ka a lɛ na vɛ̃ a dẽdẽme ɩfʋ kʋ̃ lɛ be a ɩ̃gãn pɔ ɛ, tɩchɛ ka a jaa ma sʋ̃nɔ̃ taa.
46012026	Ala ɩ a ɩ̃gãn jie ɩ̃sʋɔ wa bɩɛrɛ naa, a ɩ̃gãn jiir a jaa mɩ ma bɩɛrɛ naa. Ala ɩ a ɩ̃gãn jie ɩ̃sʋɔ jaa mɩ wa nyɛn 'yɔ̃ɔfʋ, a ɩ̃gãn wʋ jaa mɩ ma chɩlɛ naa.
46012027	Pʋ̃pãanyã yɩn lɛ lɔ̃ɔ taa ɩ a Yesu Kɩrɩsɩto ɩ̃gãn, ka yɩ ɩ̃sʋɔ jaa ɩ a jie ɩ̃sʋɔ.
46012028	A pupuorbiir banyãna pɔ lɛ a Nãaŋmɩn de nie ir a nɩtʋ̃nsɩ, na wʋ lɛ tu ir a wʋ 'yɛ'yɛrbɛ, na wʋ lɛ tu ir a wʋ wiwiilbe, na wʋ lɛ ir a bala mɩn na tʋ̃nɔ̃ a nɛ'maa tʋ̃mɔ̃, na wʋ ir a bala mɩn na sãana baalsɩ, na wʋ ir bamɩne ka ba sʋ̃nɔ̃ nɩbɛ, na wʋ lɛ ir bamɩne na kaara a tʋ̃mɔ̃, nɩ a bala mɩ na bɔ̃ɔ a kɔkɔɛ dɩ̃gɩlfʋ.
46012029	A mɔ̃ ba jaa lɛ ɩ a nɩtʋ̃nsɩ bɩɩ? Bɩɩ ba jaa lɛ ɩ a Nãaŋmɩn 'yɛ'yɛrbɛ ɔ? Ba jaa lɛ ɩ a wiwiilbe ɔ? Ba jaa lɛ ma tʋ̃ɔ tʋ̃ a nɛ'maa tʋ̃mɔ̃ bɩɩ?
46012030	Ba jaa lɛ wʋ kʋ a baal sãafʋ bɩɩ? Ba jaa lɛ ma tʋ̃ɔ dɩ̃gɩl a ba kɔkɔɛ ɔ? Bɩɩ ba jaa lɛ ma tʋ̃ɔ a kɔkɔr dɩ̃gɩlaa lɩɛb ɔ?
46012031	Tɩchɛ yɩ mʋ̃ɔ nɩbir bɔ a kʋfʋsɩ 'lɔ na gar a jaa. Pʋ̃pãanyã, ɩn wiil yɩn a sɔr 'lɔ na gar a jaa.
46013001	Ala ɩ n ma tʋ̃ɔ 'yɛr a nɩbɛ kɔkɔ bʋrsɩ a jaa, naa tʋ̃ɔ 'yɛr a malakasɩ kɔkɔɛ, tɩchɛ naa ba tara nʋ̃fʋ ɛ, ɩn kaara naa fɩka kur ban ŋmiere a wʋ pɔɔrɔ gɔ̃mɔ̃.
46013002	Ala ɩ n tara naa a Nãaŋmɩn 'yɛr 'yɛrfʋ kʋfʋ, naa bɔ̃ɔ a yelsɔɔlsɩ a jaa, naa bɔ̃ɔ yɛ̃ jaa bʋrɔ, ka ala ɩ n mɩ tara na sɔɔfʋ naa ma 'yɛr tɔ̃n ka a ir, tɩchɛ naa ba tara nʋ̃fʋ ɛ, n ɩn bʋ̃pɔrɔ.
46013003	Ala ɩ n den a n bʋ̃tarsɩ a jaa põ nɔ̃n dẽme, naa sɔɔ ɩka ba de a n ɩ̃gãn 'yɔ̃ɔ bũu 'lɩraa pɔ, tɩchɛ naa ba tara nʋ̃fʋ ɛ, n ba tara tɔ̃nɔ̃ ɛ.
46013004	Nʋ̃fʋ ma tara na kãnyir, nʋ̃fʋ ma maala na vɩla, waa jɩɛlɛ nɩrɛ bon ɛ, waa bʋɔrɔ yuor ɛ, waa 'mɔɔrɔ wʋ mɩ̃ɛ ɛ.
46013005	Nʋ̃fʋ ba tara nɛtuo ɛ, waa bʋɔrɔ wʋ yõ tɛɛ bomo ɛ, wʋ maa nyɛ suur fɔɔ ɛ, waa 'yɔ̃ɔnɔ̃ nɩrɛ pʋ̃ɔm ɛ.
46013006	Nʋ̃fʋ ba nʋ̃ yelbier jie ɛ, tɩchɛ wʋ ma nʋ̃n yelmɩ̃ɛ jie.
46013007	Nʋ̃fʋ ma gun taa lɛ sɔ̃ɔ jaa, wʋ ma sɔɔn yele a jaa, waa baala ɛ, nʋ̃fʋ ma sɔɔn ka a wõ wʋ.
46013008	Nʋ̃fʋ maa ɩ faa ɛ, Nãaŋmɩn 'yɛr 'yɛrfʋ na wa ŋmaa naa, ka a kɔkɔ dɩ̃gɩlsɩ 'yɛrfʋ mɩ wa tɛɛ, ka a bɔ̃ɔfʋ mɩ wa po chen.
46013009	Bojũu a bɔ̃ɔfʋ kʋfʋ ɩn ŋmaa, ka a Nãaŋmɩn 'yɛr 'yɛrfʋ mɩ ɩ ŋmaa,
46013010	tɩchɛ a bʋ̃mɩ̃ɛ wa wa, a bʋ̃gãagiel na bɔr naa.
46013011	A lɛ daar ɩn ɩ a bibile, bibi'yɛr lɛ n ma 'yɛrɛ, naa tara a bibiyɛ̃ naa ma tɩɛrɛ a bibitɩɛr. Tɩchɛ ɩn wa ɩ nɩkpɛ̃ɛ baar, n lɔb a bibiyele a jaa bar.
46013012	Pʋ̃pãanyã 'lɔ, chãana pɔ lɛ sɩ kaara jaa tũfuru, tɩchɛ sɩn wa tuor taa nɩ gbie. Pʋ̃pãanyã 'lɔ ŋmaa lɛ n bɔ̃ɔ, tɩchɛ ɩn pãa wa bɔ̃ɔ wʋn baar nɩtãa lɛ wʋ mɩn bɔ̃ɔ ma.
46013013	Pʋ̃pãanyã a yelsɩ ata anyãna lɛ ba tɛɛrɛ ɛ, sɔɔfʋ, tɩɛrtɔfʋ jie nɩ nʋ̃fʋ. Tɩchɛ a anyãna a jaa pɔ, nʋ̃fʋ lɛ gar a jaa.
46014001	Yɩ turo a nʋ̃fʋ sɔr, na yɩ mʋ̃ɔ nɩbir bʋɔrɔ a Nãaŋmɩn Sɩɛ kʋfʋsɩ, na yɩ kaa ir a Nãaŋmɩn 'yɛr 'yɛrfʋ kʋfʋ, 'lɔ lɛ ɩ.
46014002	Bojũu nɩrɛ 'lɔ na bɔ̃ɔ a kɔkɔr dɩ̃gɩlaa 'yɛrfʋ nɩrɛ ba lɛ wʋ 'yɛrɛ nɩ ɛ, tɩchɛ Nãaŋmɩn lɛ wʋ ma 'yɛrɛ nɩ. Yelmɩ̃ɛ nɩrɛ jaa maa bɔ̃ɔ a lɛ wʋn 'yɛrɛ ɛ, Nãaŋmɩn Sɩɛ lɛ wʋ ma de 'yɛrɛ nɩ a yelsɔɔlsɩ.
46014003	Tɩchɛ nɩrɛ 'lɔ jaa na 'yɛrɛ a Nãaŋmɩn 'yɛr, nɩbɛ lɛ wʋ ma 'yɛrɛ kʋrɔ ka ban kpɛ̃mɛ, na wʋ 'yɔ̃ɔ ba ɩ̃kpɩ̃ɛn na wʋ 'maala ba.
46014004	Nɩrɛ 'lɔ jaa na ma 'yɛrɛ a kɔkɔr dɩ̃gɩlaa sʋ̃nɔ̃ naa a wʋ mɩ̃ɛ tɛɛ, tɩchɛ nɩrɛ 'lɔ na 'yɛrɛ Nãaŋmɩn 'yɛr mɩ sʋ̃nɔ̃ naa a Nãaŋmɩn puorbo a ba baa.
46014005	Maa bɔfʋ lɛ ɩka a yɩ jaa yɩ ma tʋ̃ɔ 'yɛrɛ a kɔkɔr dɩ̃gɩlaa nyã, tɩchɛ lɛ ɩn bʋɔrɔ yɔɔ lɛ ɩka yɩ jaa yɩ 'yɛrɛ a Nãaŋmɩn 'yɛr. 'Lɔ na 'yɛrɛ a Nãaŋmɩn 'yɛr, gar a 'lɔ na 'yɛrɛ a kɔkɔr dɩ̃gɩlaa, ala ɩ nɩrɛ ɩ̃sʋɔ ba be be na tʋ̃ɔ lɩɛb na wʋ wiil a par kʋ a Nãaŋmɩn puorbo ka a sʋ̃ʋ ba ɛ.
46014006	Pʋ̃pãanyã, n yɛɛr, ala ɩ n ben wa a yɩ sɛ̃, wa dɩ̃gɩl a kɔkɔr baa tɔ̃nɔ̃ lɛ yɩn nyɛ? Ka yelwiilaa kɔ̃ɔ ba lɛ n waan ɛ, bɩɩ bɔ̃ɔfʋ kɔ̃ɔ 'yɛr, bɩɩ Nãaŋmɩn 'yɛr, bɩɩ kpãafʋ 'yɛr kɔ̃ɔ lɛ ɛ?
46014007	De man a bʋ̃ŋmiersɩ kõn, ka wele lɛ bɩɩ kõrõjom lɛ, ŋmɩnɛ lɛ nɩrɛ na ɩrɛ wa bɔ̃ɔ a sʋkpa nyɩnɛ wʋn ŋmiere bɩɩ pɛɛlɛ ala ɩ a ba tara nɛkpɛ̃ɛ nɩ kɔkɔbile ɛ?
46014008	Ala ɩ baa wa pɛɛl wɛraa a jɛɛr 'yɔ̃ɔ ɛ, ŋmɩnɛ lɛ nɩrɛ na ɩrɛ wa bɔ̃ɔ ɩka jɛɛr lo na ba chɔɔr chen?
46014009	Lɛ lɛ yɩn mɩ, a yɩ jãlbir ba wa tʋ̃ɔ 'yɛrɛ a 'yɛrbie ala na tor ɛ, an lɛ na tʋ̃ɔ bɔ̃ɔ a lɛ yɩn 'yɛrɛ par? 'Yɛr vor lɛ yɩn 'yɛrɛ.
46014010	Baal jaa ba be be ɛ, kɔkɔ bʋrsɩ lɛ ba 'yɛrɛ ka a wɛr pɔ, tɩchɛ ɩ̃sʋɔ jaa ba be be na ba tara par ɛ.
46014011	Ala ɩ nɩrɛ wa 'yɛrɛ nɩ ma naa a wʋ 'yɛr ka n ba wõ naa ɛ, n ɩn sãan a wʋ sɛ̃ ka wʋ mɩ ɩ sãan a n sɛ̃.
46014012	Lɛ lɛ a yɩn mɩ, yɩ ben mʋ̃ɔ nɩbir bʋɔrɔ a Nãaŋmɩn Sɩɛ kʋfʋsɩ, yɩ mɔ̃ na yɩ nyɛ a kʋfʋsɩ ala na sʋ̃ʋ a Nãaŋmɩn puorbo ka ba baa.
46014013	A yele nyãna jũu, nɩrɛ 'lɔ na ma tʋ̃ɔ 'yɛr a kɔkɔr dɩ̃gɩlaa nyã wʋ sʋɔr Nãaŋmɩn a wʋ sʋ̃ʋ wʋ, a wʋ tʋ̃ɔ lɩɛb wiil a lɛ wʋn ma 'yɛr.
46014014	Ala ɩ n dɩ̃gɩlaa a kɔkɔr sʋɔrɔ nɩ Nãaŋmɩn, a n sɩɛ mɩ sʋɔrɔ naa tɩchɛ a n tɩɛr a wʋ ɩ pɔrɔ.
46014015	N pãa ɩ ŋmɩnɛ? Maa nɩ a n sɩɛ na lɔ̃ɔn sʋɔr a Nãaŋmɩn naa lɛ 'matãan a n tɩɛr mɩ sʋɔr. Maa nɩ a n sɩɛ na 'mataa yiel a Nãaŋmɩn yiel naa mɩ lɛ 'matãan a n tɩɛr yiel.
46014016	Ala ɩ Nãaŋmɩn lɛ yɩ dãna nɩ a yɩ sɩɛ, ka a jɛ̃gumo mɩ wa lɔ̃ɔn yɩ na waa wõnõ a lɛ yɩn 'yɛrɛ ɛ, ŋmɩnɛ wʋn ɩrɛ wa 'yɛr ɩka, a ɩ a lɛ, yɩn dãna Nãaŋmɩn, wʋn ba bɔ̃ɔ a par a lɛ yɩn 'yɛrɛ ɛ?
46014017	A yɩ Nãaŋmɩn dãnfʋ na vɩɛlɛ na jaa kper, tɩchɛ a ba sʋ̃ʋ a yɩ tɔ sʋɔ 'lɔ ɛ.
46014018	N puor Nãaŋmɩn yãan an ɩ n ma tʋ̃ɔn 'yɛr a kɔkɔr dɩ̃gɩlaa nyã gar yɩ jaa.
46014019	Tɩchɛ maa wa kpɛ a Nãaŋmɩn puorbo pɔ, n ma 'yɛr 'yɛrbie anũu ban na tʋ̃ɔ bɔ̃ɔ a par gar ɩn na 'yɛr 'yɛrbie turo pie (10,000) ban kʋ̃ bɔ̃ɔ a par ɛ.
46014020	N yɛɛr, yɩ tɛɛ a bibitɩɛr bar. Ala ɩ yelbier maalfʋ lɛ, yɩ ɩ bipɩlɛ, tɩchɛ ka a yɩ yɛ̃ pɔ 'lɔ nʋ̃ɔ bɩ nɩbɛrɛ.
46014021	A sɛb a Nãaŋmɩn gãn pɔ ɩka, "Ɩn den kɔkɔr sãan naa tu a sãanba nɛɛ pɔ 'yɛr 'yɛr kʋ a nɩbɛ banyãna, tɩchɛ ba gba kʋ̃ chɛlɛ a lɛ ɩn 'yɛrɛ ɛ." Lɛ lɛ a Nãaŋmɩn 'yɛr.
46014022	Ala lɛ so, a kɔkɔr dɩ̃gɩlaa 'yɛrfʋ ba ɩ jɩ̃nɛ kʋ a Yesu turbo ɛ, tɩchɛ a ɩn jɩ̃nɛ kʋ a bala na ba ɩ a Yesu turbo. A Nãaŋmɩn 'yɛr 'yɛrfʋ, a bala na ɩ a Yesu turbo mɩ lɛ so, a ba ɩ a bala na ba ɩ a Yesu turbo ɛ.
46014023	Ala ɩ a pupuorbiir wa lɔ̃ɔn taa ka ba jaa dɩ̃gɩl a kɔkɔɛ, na ba 'yɛrɛ, ka a jɛ̃gumo ɩ̃sʋɔ be a yɩ pɔ bɩɩ nɩbɛ na ba ɩ a Yesu turbo ɛ, wa kpɛ nyɛ a lɛ yɩn 'yɛrɛ, ba kʋ̃ 'yɛr ɩka yɩ gele naa ɛ?
46014024	Tɩchɛ ala ɩ nɩrɛ ɩ̃sʋɔ na ba ɩ a Yesu turo ɛ, bɩɩ nɩrɛ kɔ̃ɔ mɩ na ba bɔ̃ɔ a par ɛ, 'lɔ wa kpɛ nyɛ ka a ɩ yɩ jaa 'yɛrɛ naa a Nãaŋmɩn 'yɛr a wʋ wõ naa bɔ̃ɔn wʋn ɩ yelbe-ɩrɛ, a ala wʋn wõ na tɔɔr a wʋ 'yɛr ka wʋ lɩɛb a wʋ tɩɛr.
46014025	Wʋn chiir a wʋ pʋɔ a ba niem tɩ lo kpa tẽe puor Nãaŋmɩn, tɩ 'yɛr ɩka yelmɩ̃ɛ jaa Nãaŋmɩn ben a yɩ sɛ̃.
46014026	N pãa lɛ 'yɛr bo, n yɛɛr? Yɩn ma wa lɔ̃ɔ taa, ɩ̃sʋɔ jaa ma tara naa yiel na yiel, ka a ɩ̃sʋɔ mɩ tara kpãafʋ 'yɛrbir na 'yɛr, ka a ɩ̃sʋɔ mɩ tara yelwiilaa na yi Nãaŋmɩn sɛ̃ na wʋn 'yɛr, ka a ɩ̃sʋɔ tara a kɔkɔr dɩ̃gɩlaa na 'yɛr ka ɩ̃sʋɔ mɩ tʋ̃ɔ lɩɛb wiil a par. Yɩ maala a anyãna a jaa ka a sʋ̃ʋ yɩ a yɩ kpɛ̃mɛ a Nãaŋmɩn puorfʋ pɔ.
46014027	Ala ɩ nɩrɛ na wa 'yɛrɛ naa a kɔkɔr dɩ̃gɩlaa, ba ɩ ayi bɩɩ ata, ba ta gar ata ɛ, na ba 'yɛrɛ tɩ chɛrɛ kʋrɔ taa. Ka nɩrɛ ɩ̃sʋɔ mɩ be be ma tʋ̃ɔ lɩɛb wiil a par.
46014028	Ala ɩ nɩrɛ ɩ̃sʋɔ ba be be na tʋ̃ɔ lɩɛb na wʋ wiil a par ɛ, a nɩnyɩnɛ wʋ ɩ jaa gbul a puorfʋ jie, tɩ bʋlɔ kʋrɔ wʋ mɩ̃ɛ nɩ Nãaŋmɩn.
46014029	Nãaŋmɩn 'yɛ'yɛrbɛ ba ɩ ayi bɩɩ ata na ba 'yɛrɛ, tɩchɛ ka a bala na chɛ jʋrɔ kaara a lɛ ban 'yɛrɛ.
46014030	Ka ala wa ɩ Nãaŋmɩn ir yele wiil a bala na jɩ̃nɛ, a 'lɔ na de nie 'yɛrɛ wʋ mɩ pɔɔ a wʋ nɛɛ.
46014031	Yɩn 'yɛrɛ tɩ chɛrɛ kʋrɔ taa an kpãa yɩ naa tɩ 'yɔ̃ɔ yɩ ɩ̃kpɩ̃ɛn.
46014032	Nɩrɛ 'lɔ na 'yɛrɛ a Nãaŋmɩn 'yɛr wʋ nyɔɔrɔ wʋ mɩ̃ɛ.
46014033	Bojũu Nãaŋmɩn ba ɩ nyɔ̃ nyɔ̃ɔfʋ Nãaŋmɩn ɛ, a wʋ bʋɔl sɩ a sɩn kpɩɛrɛ nɩ nyã'maar nɩtãa lɛ an kaara a pupuorbiir gbulsɩ ba jaa jie.
46014034	Pɔbɔ ba ma ɩ jaa gbulo a puorfʋ jie, baa tara sɔr na haa nɛɛ ɛ, tɩchɛ ba siir ba mɩ̃ɛ nɩtãa lɛ a Mosesɩ nɛbinãa na 'yɛr.
46014035	Ala ɩ ba bʋɔrɔ naa ɩka ba sʋʋr yele kɔ̃ɔ kaa, ba kul a yir tɩ sʋʋr a ba mɩ̃ɛ sɩrbɛ kaa. Bojũu a ɩn vɩ̃ pɔɔ na 'yɛr 'yɛr a puorfʋ jie.
46014036	Yɩn sɛ̃ lɛ a Nãaŋmɩn 'yɛr de nie yi bɩɩ? Bɩɩ yɩn tɛɛ lɛ ɩ a nɩbɛ a 'yɛr na de nie ta?
46014037	Ala ɩ nɩrɛ tɩɛr ɩka wʋ ɩn a Nãaŋmɩn 'yɛr 'yɛrɛ bɩɩ tara a Nãaŋmɩn Sɩɛ kʋfʋsɩ, vɛ̃ ka a nɩnyɩnɛ bɔ̃ɔn ɩka a anyãna ɩn sɛb ɩ naa lɛ a sɩ Soro na bin.
46014038	Ala ɩ nɩrɛ ba wa sɔɔ anyãna ɛ, yɩ mɩ ta sɔɔ wʋ ɛ.
46014039	A lɛ jũu, n yɛɛr, yɩ mʋ̃ɔ nɩbir nɩ a Nãaŋmɩn 'yɛr 'yɛrfʋ, tɩ na yɩ taa tɔrɔ a 'yɛr dɩ̃gɩlaa 'yɛrfʋ bara ɛ.
46014040	Tɩchɛ yɩ ma maala yele jaa na sɛɛ naa ɩ nɛ nɛ nɛ sɔr jaa pɔ.
46015001	Pʋ̃pãanyã, n yɛɛr, n bʋɔrɔ naa ɩka n lɛ jɛɔ yɩ a 'yɛr nʋ̃ɔ ɩn dɔ̃ɔ mʋɔl kʋ yɩ a yɩ sɔɔ de na yɩ be ara a pɔ.
46015002	A 'yɛr nʋ̃ɔ nyãna ɩn mʋɔl faa yɩ naa ala ɩ yɩ chɛnɛ na ara a pɔ, ka lɛ ba lɛ ɛ, a yɩ sɔɔfʋ ɩn pɔrɔ.
46015003	Bojũu a 'yɛr ɩn dɔ̃ɔ nyɛ lɛ n mɩ de nie man kʋ yɩ ɩka, a Yesu Kɩrɩsɩto kpin a sɩ yelbier jũu, nɩtãa lɛ a Nãaŋmɩn gãn na dɔ̃ɔ 'yɛr,
46015004	ka ba ũu wʋ, a wʋ lɛ ir a kũu pɔ, a ber ata daar nɩtãa lɛ a Nãaŋmɩn gãn na dɔ̃ɔ 'yɛr.
46015005	Wʋ vɛ̃ naa ka Pita nyɛ wʋ, na wʋ lɛ vɛ̃ ka a nɩtʋ̃nsɩ pie nɩ ayi mɩ nyɛ wʋ.
46015006	A anyã puor, wʋ vɛ̃n ka a yɛɛr na gar kɔɔr anũu (500) mɩ 'mataa nyɛ wʋ, bamɩne na sɔɔ kpi, tɩchɛ a ba yɔɔ jie lɛ chɛnɛ.
46015007	Wʋ vɛ̃n ka a Jemesɩ nyɛ wʋ, na wʋ lɛ vɛ̃ ka a nɩtʋ̃nsɩ ba jaa nyɛ wʋ,
46015008	ka a baaraa jaa ka maa mɩ na kaara fɩka nɩrɛ ban dɔɔ kpalka ka wʋ ir a wʋ mɩ̃ɛ wiil ma.
46015009	Bojũu maa lɛ ɩ a nɩtʋ̃nsɩ ba jaa pɔ bʋ̃bile naa ba sɛɛn ɩka ba gba bʋɔl ma a nɩtʋ̃nãa ɛ, bojũu n gen a Nãaŋmɩn puorbo.
46015010	Tɩchɛ a Nãaŋmɩn wɩ̃ɛfʋ wʋn wɩ̃ɛ ma lɛ so ka n ɩ a nɩtʋ̃nãa a dɩna. Ka a Nãaŋmɩn wɩ̃ɛfʋ ba ɩ pɔrɔ ɛ. Yelmɩ̃ɛ jaa n tʋ̃n gar a nɩtʋ̃nsɩ ba jaa, tɩ a ba ɩ maa mɩ̃ɛ lɛ tʋ̃ ɛ, tɩchɛ a Nãaŋmɩn wɩ̃ɛfʋ 'lɔ wʋn de wɩ̃ɛn ma lɛ.
46015011	Ka maa lɛ bɩɩ bala lɛ, a 'yɛr lɛ anyã sɩn mʋɔl, ka anyãna lɛ yɩ mɩ sɔɔ de.
46015012	Tɩchɛ ala ɩ yɩ wõn a mʋɔl ɩka a Yesu Kɩrɩsɩto ir naa a kũu pɔ, ŋmɩnɛ lɛ a yɩ bamɩne 'yɛrɛ ɩka kũu pɔ irfʋ ba be be ɛ?
46015013	Ala ɩ a kũu pɔ irfʋ ba be be ɛ, ka a Yesu Kɩrɩsɩto mɩ gba ba ir a kũu pɔ ɛ.
46015014	Ka ala ɩ a Yesu Kɩrɩsɩto ba ir a kũu pɔ ɛ, a sɩ mʋɔl ɩn pɔrɔ, ka a yɩ sɔɔfʋ mɩ ɩ pɔrɔ.
46015015	A sɩ pãa ŋmara jirsɩ 'yɔ̃ɔnɔ̃ Nãaŋmɩn, bojũu sɩ din dãasɩɛ ɩka Nãaŋmɩn sɩ̃ɩn a Yesu Kɩrɩsɩto a kũu pɔ. Tɩchɛ waa sɩ̃ɩ wʋ ɛ, ala ɩ yelmɩ̃ɛ jaa kũusɩ ba ire ɛ.
46015016	Bojũu ala ɩ a kũu pɔ irfʋ ba be be ɛ, ka lɛ a Yesu Kɩrɩsɩto mɩ gba ba ir a kũu pɔ ɛ.
46015017	Ka ala ɩ a Yesu Kɩrɩsɩto ba ir a kũu pɔ ɛ, a yɩ sɔɔfʋ ɩn pɔrɔ, na yɩ chɛnɛ be a yɩ yelbebe pɔ.
46015018	Ka a bala mɩ na pãa sɔɔ de a Yesu Kɩrɩsɩto tɩ kpi, mɩ wɛ.
46015019	Ala ɩ a dɩna tɛɛ tɩɛr lɛ sɩ tara a Yesu Kɩrɩsɩto 'yɔ̃ɔ, nɩbaal nɩbɛ lɛ sɩ ɩ, na sɩ gar a nɩbɛ ba jaa.
46015020	Tɩchɛ Nãaŋmɩn sɩ̃ɩn a Yesu Kɩrɩsɩto a kũu pɔ yelmɩ̃ɛ jaa, ɩ a bir dɔ̃ɔ, ka a wiil ɩka a bala na kpi mɩ na ir a kũu pɔ.
46015021	Bojũu kũu tun nɩbʋ̃'yen 'yɔ̃ɔ wa, ka a kũu pɔ irfʋ mɩ tu a nɩbʋ̃'yen 'yɔ̃ɔ mɩ wa.
46015022	Adama jũu, nɩrɛ jaa na kpi naa, lɛ mɩ lɛ a Yesu Kɩrɩsɩto jũu, nɩrɛ jaa na ir tara nyɛvʋr.
46015023	Tɩchɛ ɩ̃sʋɔ jaa nɩ wʋ irfʋ daar lɛ, Yesu Kɩrɩsɩto lɛ ɩ a bir dɔ̃ɔ, 'lɔ pãa wa lɩɛb waara, ka bala jaa na sɔɔ de wʋ mɩ ir.
46015024	Ka a baaraa pãa wa, a wʋ de a yele a jaa 'yɔ̃ɔ a Sãa Nãaŋmɩn nũu pɔ, an ɩ wʋ tʋ̃ɔn a tʋ̃ɔfʋ dẽme, nɩ a kpɩ̃ɛn dẽme ba jaa.
46015025	Bojũu a Yesu Kɩrɩsɩto lɛ a sɛɛ ɩka wʋ di a nãa lɛ̃ɛɛ ka a Nãaŋmɩn wa de a wʋ dɔ̃dẽme ba jaa bin a wʋ gbɛɛ pĩlem.
46015026	A dɔ̃ baaraa wʋn na sɔ̃ɔ lɛ ɩ a kũu.
46015027	Bojũu a sɛb a Nãaŋmɩn gãn pɔ ɩka, "Nãaŋmɩn den a yele a jaa bin a Yesu Kɩrɩsɩto gbɛɛ pĩlem." Wʋn ben 'yɛr ɩka, a yele a jaa, a Nãaŋmɩn na de a yele a jaa bin a Yesu Kɩrɩsɩto gbɛɛ pĩlem ba pʋɔ ɛ.
46015028	Nãaŋmɩn wa ɩ a nɩtɔ̃ baar, a 'lɔ na de a yele a jaa bin a wʋ gbɛɛ pĩlem, a Bie mɩ̃ɛ mɩ na siir wʋ mɩ̃ɛ kʋ wʋ, ka Nãaŋmɩn pãa so a jaa.
46015029	Nɩyɔɔ ba sɔɔ ɩka a bala na kpi na lɛ ir tara nyɛvʋr go ɛ, tɩchɛ bamɩne sɔɔ naa na ba ma so Nãaŋmɩn kʋ̃ɔ kʋ ba.
46015030	Ka a sɩn mɩ, bãa 'yɔ̃ɔ lɛ a dɔɔyɛ ma pɔɔ sɩ sɔ̃ɔ jaa?
46015031	Yɛɛr, bɩbir jaa lɛ n ma tuoro kũu, jɩɩrfʋ kpɛ ma naa a yɩ jũu. A nyɛvʋr sɩn tara a sɩ Soro Yesu Kɩrɩsɩto 'yɔ̃ɔ lɛ vɛ̃ ka n 'yɛrɛ a nɩtɔ̃nɔ̃.
46015032	Ala ɩ n jɛb naa a mɔdʋ̃ bier a ka Efesus nɩsaal jũu, bo tɔ̃nɔ̃ lɛ n nyɛ? Ala ɩ a kũu kʋ̃ lɛ ir ɛ, nɩtãa lɛ a nɩbɛ na ma 'yɛrɛ. "Yɩ vɛ̃ ka sɩ di ti nyũ, bojũu bio sɩn kpi naa."
46015033	Yɩ ta vɛ̃ ka nɩbɛ bɛl yɩ ɛ. Fʋ̃ʋ lɔ̃ɔn nɩgãlsɩ ba ma sɔ̃ɔn a fʋ tɩɛr vɩla bar.
46015034	Yɩ lɩɛb de a yɩ yɛ̃, na yɩ tɛɛ bier ɩfʋ bar, bojũu a yɩ bamɩne ba bɔ̃ɔ a Nãaŋmɩn ɛ, ka n 'yɛr a nɩtɔ̃ ka vɩ̃ kpɛ ba.
46015035	Tɩchɛ nɩrɛ ɩ̃sʋɔ na sʋʋr naa, "Ŋmɩnɛ lɛ a kũu na ɩrɛ wa ir? Ɩ̃gãn buor lɛ ban lɛ iru?"
46015036	Nyɛ dãbol ka. A ala yɩn ma bʋr a ba ɩ a ma bulaa tɩ a bʋ̃koraa pʋ̃ɔ ɛ.
46015037	Yɩn wa bʋr, a ba ɩ a vaar lɛ yɩ bʋr ɛ, tɩchɛ a bʋ̃bir tɛɛ lɛ yɩ ma bʋr. Ka chi lɛ bɩɩ bon bir lɛ.
46015038	Tɩchɛ Nãaŋmɩn lɛ ma kʋ a ɩ̃sʋɔ jaa ɩ̃gãn 'lɔ jaa wʋn bʋɔrɔ. Bʋ̃bir ɩ̃sʋɔ jaa nɩ wʋ vaar lɛ.
46015039	Ɩ̃gãn nʋ̃nɔ̃ a jaa baa ɩ bʋ̃'yen ɛ. Nɩrɛ ɩ̃gãn nʋ̃n tɛɛ naa nɩ dʋ̃n ɩ̃gãn nʋ̃n, ka a lubil nʋ̃n be wʋ yõ, ka a jɩ̃mɛ nʋ̃n mɩ be a yõ.
46015040	Saaju ɩ̃gãma mɩ ben be, ka a tẽe ɩ̃gãma mɩ be be. A saaju ɩ̃gãma vɩɛl ben a yõ, ka a tẽe ɩ̃gãma vɩɛl mɩ be a yõ.
46015041	A mɔ̃tɔ̃ɔ vɩla ben wʋ yõ, ka a ŋmɛraa vɩla mɩ be wʋ yõ, ka a ŋmɛrbir ɩ̃sʋɔ vɩla mɩ tɛɛ a ŋmɛrbir ɩ̃sʋɔ.
46015042	Lɛ lɛ an be a kũn wa ir a kũu pɔ. A ɩ̃gãn 'lɔ ban ũu ɩn bʋ̃sɔ̃ɔ naa, tɩchɛ 'lɔ wa ir a kũu pɔ, waa lɛ pʋ̃ɔnɔ̃ go ɛ.
46015043	Bala wa ũu a kũu wʋ ma ɩn bʋ̃dɛɛr ba lɛ tara kpɛ̃ɔ ɛ, tɩchɛ Nãaŋmɩn wa ir wʋ a kũu pɔ, wʋn vɩɛlɛ naa na wʋ tara kpɛ̃ɔ.
46015044	A tẽe ɩ̃gãn nyã lɛ ba ũun wʋ, 'lɔ wa ir a kũu pɔ, a sɩɛ ɩ̃gãn lɛ wʋn tara. Nɩtãa lɛ a tẽe ɩ̃gãn na be be, lɛ mɩ lɛ a sɩɛ ɩ̃gãn mɩ be be.
46015045	Nɩtãa lɛ an sɛb a Nãaŋmɩn gãn pɔ, "Adama a Nãaŋmɩn na dɔ̃ɔ de nie mɛ ɩn bʋ̃nɩbir." A Adama bɩɛraa sʋɔ lɛ ɩ a sɩɛ.
46015046	A sɩɛ sʋɔ ba lɛ de nie ɛ, tɩchɛ a ɩ̃gãn sʋɔ lɛ, ala puor ka a sɩɛ sʋɔ pãa wa.
46015047	A nɩdɔ̃ɔ yin ka a tẽe pɔ, Nãaŋmɩn na mɛn a tã-uul, tɩchɛ a nɩbɩɛraa 'lɔ yin saaju.
46015048	Bala na yi ka a tẽe pɔ, kaara na fɩka, a 'lɔ ban mɛn a tã-uul, ka bala mɩ na yi a saaju mɩ kaara na, fɩka a 'lɔ na yi a saaju.
46015049	A lɛ nɛ nɩ wʋ ju sɩn ben nyɛtãan a nɩrɛ nyã a Nãaŋmɩn na mɛn a tã-uul, lɛ mɩ lɛ sɩn su a ɩ̃gãn 'lɔ nyɛtãan a 'lɔ na yi a saaju kaar.
46015050	N yɛɛr, n bʋɔrɔ naa ɩka n 'yɛr chã kʋ yɩ ɩka, a ɩ̃gãn nɩ a jɩ̃ɩ kʋ̃ tʋ̃ɔ kpɛ be a Nãaŋmɩn nãalʋ̃ʋ pɔ ɛ. Bɩɩ ka a bʋ̃sɔ̃ɔ naa pʋɔ a 'lɔ na ba sɔ̃ɔnɔ̃ pɔ ɛ.
46015051	Yɩ chɛlɛ ka n 'yɛr 'yɛr sɔɔlaa kɔ̃ɔ kʋ yɩ. Sɩ jaa baa na kpi ɛ, tɩchɛ sɩ jaa lɛ na lɩɛb,
46015052	fɩka a nɩbir na ma wa va a pere kaar, ka a iil baaraa wa pɛɛl. Bojũu a iil wa pɛɛl a bala na kpi na ir naa, ba kʋ̃ lɛ kpi go ɛ, ka a sɩn bala na ba kpi sɛrɛ ɛ, mɩ lɩɛb.
46015053	Ka a ɩ̃gãma anyã na sɔ̃ɔnɔ̃, ka a lɩɛb de a ɩ̃gãma ala na ba sɔ̃ɔnɔ̃ su, ka a 'lɔ na kpire kʋ̃ lɛ kpi go ɛ.
46015054	A bʋ̃sɔ̃ɔ naa wa de a 'lɔ na ba sɔ̃ɔnɔ̃ ɛ, su, ka a 'lɔ na kpire kʋ̃ lɛ kpi go ɛ, ka a lɛ na sɛb a Nãaŋmɩn gãma pɔ ɩ yelmɩ̃ɛ, "Kũu a fʋ tʋ̃ɔfʋ baar naa."
46015055	"Kũu, nyɩnɛ lɛ a fʋ tʋ̃ɔfʋ be? Kũu, nyɩnɛ lɛ a fʋ fɩlɩlɩlɩ 'lɔ̃nɔ̃ na ma kʋ be?"
46015056	A kũu fɩlɩlɩlɩ 'lɔ̃nɔ̃ na ma kʋ ɩn a yelbier maalfʋ, ka a yelbier maalfʋ mɩ nyɛ a wʋ kpɛ̃ɔ yi a Mosesɩ nɛbinãa pɔ.
46015057	Tɩchɛ Nãaŋmɩn son puor fʋ, wʋn kʋ sɩ tʋ̃ɔfʋ tu a lɛ a sɩ Soro Yesu Kɩrɩsɩto na maal.
46015058	A lɛ jũu, n yɛɛr, yɩ ara chɩ̃chɩ̃, yɩ taa vɛ̃ ka a bon jaa wa dam yɩ ɛ. Yɩ mʋ̃ɔ nɩbir nɩ a sɩ Soro tʋ̃mɔ̃, yɩ bɔ̃ɔ ɩka a ala yɩn tʋ̃nɔ̃ kʋrɔ a sɩ Soro, kʋ̃ wa ɩ pɔrɔ ɛ.
46016001	Pʋ̃pãanyã n bʋɔrɔ naa ɩka n 'yɛr a chɩɛrfʋ yɩn bʋɔrɔ ɩka yɩ chɩɛr sʋ̃ʋn a Nãaŋmɩn nɩbɛ. Yɩ mɩ maal a lɛ ɩn man kʋ a Galatiya paal pupuorbiir gbulsɩ ɩka ba maal.
46016002	A Pɛ̃nfʋ divɩɛ bio daar jaa, a bɩbir 'lɔ na de nie ɩ̃sʋɔ jaa wʋ ma ir a libie jɩ̃ a lɛ wʋn ma nyɛ na yɩ bine, ka maa wa tɩ a ta lɛ ɩ chɩɛrfʋ go ɛ.
46016003	Maa wa tɔ̃ɔ ta n de a gãma kʋ a nɩbɛ bala yɩn mɩ̃ɛ na ir naa tʋ̃n nɩ a libie ala yɩn chɩɛr ka ba chiin a Jerusalɛm.
46016004	Ka ala wa ɩ fɩka a maa mɩ̃ɛ sɛɛn mɩ na chen go, ba kʋ̃ bɩɛl ma.
46016005	Maa wa chen tɩ yi a Masedonɩya baar, ɩn wan a yɩ sɛ̃, bojũu be lɛ ɩn tu.
46016006	Amɩne sɛ̃ ɩn jɛ̃n a yɩ sɛ̃ kor bɩ̃lãa, bɩɩ ka n jɩ̃nɛ a be ka a uon wa baar, ka yɩ sʋ̃ʋ ma ka n chiine a n chenfʋ jie.
46016007	N ba bʋɔrɔ ɩka n tɔ̃ɔ tɩ nyɛ yɩ a lɛ nɛ a pʋ̃pãanyã tɩ po ɛ, n tɩɛr naa ɩka n jɛ̃ a yɩ sɛ̃ kor ala ɩ a sɩ Soro sɔɔ naa.
46016008	Tɩchɛ ɩn jɛ̃n a Efesus tẽe pɔ tɩ tãn a Pentikosɩ bɩbir.
46016009	Bojũu sɔr yuon kʋ ma ka ɩn tʋ̃ɔ tʋ̃ tʋ̃mɔ̃, tɩchɛ ka a nɩyɔɔ mɩ kpɛrɛ ma.
46016010	Ala ɩ a Timoti wa tɩ naa, yɩ kaa ka yele jaa taa kʋrɔ wʋ dãbɩ̃ɛ ɛ, bojũu a sɩ Soro tʋ̃mɔ̃ lɛ wʋ tʋ̃nɔ̃ a n kaar.
46016011	Yɩ taa vɛ̃ ka a ɩ̃sʋɔ jaa wa kaa wʋ pɔrɔ ɛ. Yɩ bar wʋ sɔr nɩ nyã'maar ka wʋ lɛ lɩɛb wa a n sɛ̃. Maa nɩ a yɛɛr jaa chɛlɛ wʋ naa.
46016012	A sɩ yɛbɛ Apolosɩ, n sʋɔr wʋn gbɛɛ a ŋmɩnɛ jaa ɩka wʋ tɩ a yɩ sɛ̃ 'matãan a yɛɛr bamɩne. Tɩchɛ waa sɔɔ a be tɩfʋ a pʋ̃pãanyã sɛrɛ ɛ, 'lɔ wa nyɛ sɔr wʋn tɩ naa.
46016013	Yɩ 'yɔ̃ɔnɔ̃ jʋ̃mɔ̃, na yɩ ara chɩ̃chɩ̃ a yɩ sɔɔfʋ pɔ, na yɩ ɩ nɩbɛ na tara nyãa na yɩ kpɛ̃mɛ.
46016014	Na yɩ ma maala yele jaa nɩ nʋ̃fʋ.
46016015	Yɩ bɔ̃ɔn naa a Sɩtɛfanas nɩ a wʋ yir dẽme, bala lɛ dɔ̃ɔn a puorfʋ be a Akaya paal pɔ, na ba mʋ̃ɔ nɩbir tʋ̃nɔ̃ nɩ a Nãaŋmɩn nɩbɛ. N sʋɔrɔ yɩ naa yɛɛr ɩka,
46016016	yɩ siir yɩ mɩ̃ɛ kʋ a nɩbɛ banyãna taaba nɩ nɩrɛ jaa na pʋɔ ba bala, a ba kaar.
46016017	Nʋ̃ɔ kpɛ ma naa ɩn wa nyɛ a Sɩtɛfanas nɩ Fortunatus nɩ a Akaikus na wa ta a n sɛ̃, bojũu bala lɛ sʋ̃ʋ ma yɩn ba be ka ɛ.
46016018	Bojũu bala lɛ 'maa ma ɩ̃gãn nɩtãa lɛ ban mɩn 'maa a yɩ ɩ̃gãn, a nɩbɛ banyãna sɛɛn pɛɛfʋ.
46016019	A pupuorbiir gbulsɩ ba jaa na be a Asɩya paal pɔ puor yɩ naa. Akuila nɩ a Pɩrɩsɩla mɩ den a sɩ Soro yuor puor yɩ, nɩ a pupuorbiir bala na ma lɔ̃ɔ a ba yir, mɩ puoro yɩ naa.
46016020	A yɛɛr ba jaa na be a ka mɩ puor yɩ naa. Yɩ mɩ puor puor taa nɩ pʋpɛl.
46016021	Maa Pɔɔl mɩ̃ɛ nũu lɛ n sɛb a puorfʋ nyãna.
46016022	Ala ɩ ɩ̃sʋɔ jaa baa nʋ̃ a sɩ Soro ɛ, pɔ'yɔ̃ɔfʋ ben a wʋ sɛ̃. Pa sɩ Soro, wa.
46016023	A sɩ Soro Yesu wɩ̃ɛfʋ a be a yɩ sɛ̃.
46016024	A n nʋ̃fʋ wʋ be a yɩn bala jaa na be a Yesu Kɩrɩsɩto 'yɔ̃ɔ. A ɩ a lɛ.
47001001	Maa Pɔɔl na ɩ a Yesu Kɩrɩsɩto nɩtʋ̃nãa Nãaŋmɩn na chɛl ir nɩ a sɩ yɛbɛ Timoti, lɛ sɛɛrɛ a gãn nyã kʋrɔ a pupuorbiir na be a Korɩntɩ tẽe pɔ nɩ a Nãaŋmɩn nɩbɛ ba jaa mɩ na be a Akaya paal pɔ.
47001002	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto sɛ̃ a be a yɩ sɛ̃.
47001003	Pɛɛfʋ wʋ ta Nãaŋmɩn na ɩ a sɩ Soro Yesu Kɩrɩsɩto Sãa, a Sãa nyã nɩbir na bal nɩ Nãaŋmɩn nyã na tara a 'maalfʋsɩ a jaa.
47001004	'Lɔ lɛ ma 'maal sɩ a sɩ wõm a jaa pɔ, ka sɩ mɩ na tʋ̃ɔ 'maal a bala mɩ na be wõm jaa pɔ, nɩ a 'maalfʋ 'lɔ̃nɔ̃ sɩn nyɛ yin a Nãaŋmɩn sɛ̃.
47001005	Nɩtãa lɛ a Yesu Kɩrɩsɩto dɔɔyɛ difʋ na yaar dɔɔl sɩ jaa, lɛ mɩ lɛ a Yesu Kɩrɩsɩto 'maalfʋ yaar dɔɔl sɩ jaa.
47001006	Ala ɩ sɩ ben wõm pɔ, a yɩ 'maalfʋ nɩ a yɩ faafʋ jũu lɛ, ala ɩ sɩ mɩ nyɛn 'maalfʋ a mɩ ɩn a yɩ 'maalfʋ lɛ, a yɩn tʋ̃ɔ ara nɩ kãnyir a dɔɔyɛ bʋ̃'yen 'lɔ̃nɔ̃ pɔ sɩn mɩ na dire.
47001007	Sɩ bar tɩɛr a yɩ jũu, bojũu sɩ bɔ̃ɔn naa ɩka a lɛ yɩn lɔ̃ɔn sɩ dire a dɔɔyɛ, a lɛ nɩ wʋ ju mɩ lɛ yɩn pʋɔ sɩ a sɩ 'maalfʋ pɔ.
47001008	N yɛɛr, saa bʋɔrɔ ɩka sɩ sɔɔl yɩ a wõm 'lɔ tɔ sʋɔ na dɔ̃ɔ pɔɔ sɩ be a Asɩya paal pɔ bar ɛ. Wõm jaa jel lɛ dɔ̃ɔ pɔɔ sɩ naa gar a sɩ kpɛ̃ɔ, saa lɛ dɔ̃ɔ tara baarfʋ tɩɛr ɛ.
47001009	Sɩrɛ jaa a sɩ tɩɛr pɔ, a kũu lɛ sɩ tɔ̃ɔ kaara a tɩ̃ɩɩ a lɛ nɛ. Tɩchɛ a nɩtɔ̃ ɩ naa ka sɩ ta dɩɛl a sɩ mɩ̃ɛ ɛ, tɩchɛ sɩ dɩɛl Nãaŋmɩn nyã na sɩ̃nɛ a kũn.
47001010	A Nãaŋmɩn lɛ faa sɩ yin a kũu tuo nyã pɔ, 'lɔ lɛ chɛnɛ faara sɩ. 'Lɔ lɛ ɩ a sɩ tɩɛrtɔ jie ɩka wʋn chɛnɛ na faara sɩ,
47001011	nɩtãa lɛ yɩn sʋ̃ʋ sɩ nɩ a yɩ Nãaŋmɩn sʋɔrfʋ. Yɔɔ mɩ puor Nãaŋmɩn yãan a sɩ jũu tu a wʋ maal vɩla 'lɔ wʋn maal sɩ na wʋ sɔɔ a yɩ yɔɔ sʋɔrfʋ.
47001012	Pʋ̃pãanyã a sɩ nyãa chɛfʋ jie lɛ a nyã. A sɩ tɩɛr din dãasɩɛ a lɛ sɩn be a wɛr dẽme sɛ̃, nɩ a lɛ a sɩn nɩ a yɩn mɩ na be taa, chɛchɛ ɩfʋ pɔ, nɩ nɛ nɛ tufʋ pɔ, ka a jaa yi a Nãaŋmɩn sɛ̃. A ba ɩ a wɛr nyã bɔ̃ɔfʋ lɛ sɩ maal a lɛ ɛ, tɩchɛ a Nãaŋmɩn wɩ̃ɛfʋ lɛ.
47001013	Bojũu saa sɛb bon jaa kʋ yɩ yɩn kʋ̃ tʋ̃ɔ kar ɛ, bɩɩ kʋ̃ tʋ̃ɔ bɔ̃ɔ a par ɛ. N tɩɛr ɩka,
47001014	nɩtãa lɛ yɩn wõ a sɩ 'yɛr ŋmaa na yɩ bɔ̃ɔ a par, yɩn wa wõn a jaa na yɩ bɔ̃ɔ a par, na yɩn tʋ̃ɔ chɛ nyãa a sɩ jũu nɩtãa lɛ sɩn mɩ na chɛ nyãa a yɩ jũu a sɩ Soro Yesu bɩbir daar.
47001015	Bojũu ala lɛ so ka n bar tɩɛr, naa guor ɩka n tɩ piir yɩ kaa ka yɩ nyɛ tɔ̃nɔ̃ gbɛɛ ayi.
47001016	N guor ɩka maa wa chiine a Masedonɩya n yi a yɩ sɛ̃, maa wa lɩɛb waara ka n lɛ yi a yɩ sɛ̃ go, ka yɩ pãa sʋ̃ʋ ma ka n chen a Judiya.
47001017	Ɩn guor a anyã, n mɩ 'yɛr bar bɩɩ? Bɩɩ a wɛr nɩbɛ guorfʋ kaar lɛ? Ka a nɛbʋ̃'yen 'lɔ̃nɔ̃ ma 'yɛr, ɔ̃ɔ, ɔ̃ɔ nɩ kai, kai?
47001018	Tɩchɛ sɩrɛ jaa a sɩ Nãaŋmɩn na ɩ a yelmɩ̃ɛ sʋɔ, a sɩ 'yɛr sɩn 'yɛr kʋ yɩ ba ɩ ɔ̃ɔ nɩ kai ɛ.
47001019	Bojũu a Nãaŋmɩn Bie Yesu Kɩrɩsɩto 'yɛr a maa nɩ a Silasɩ nɩ a Timoti na dɔ̃ɔ 'yɛr kʋ yɩ ba ɩ ɔ̃ɔ nɩ kai ɛ, tɩchɛ a wʋ pɔ, a ma ɩn ɔ̃ɔ.
47001020	Bojũu a Nãaŋmɩn nɛtɩryɔɔ ala wʋn tɩr ɩn ɔ̃ɔ a Kɩrɩsɩto pɔ. A tun a wʋ 'yɔ̃ɔ, a ma 'yɛrɛ ɩka, a ɩ a lɛ, kʋ a Nãaŋmɩn yuor tɩɩr.
47001021	Pʋ̃pãanyã a Nãaŋmɩn nyã lɛ maal sɩ nɩ a yɩn a sɩ ara kpɛ̃ɔ a Yesu Kɩrɩsɩto pɔ, na wʋ oo sɩ.
47001022	Wʋ 'yɔ̃ɔ sɩ naa a wʋ sofʋ jɩ̃nɛ, na wʋ de a wʋ Sɩɛ 'yɔ̃ɔ a sɩ nyãa pɔ, wile sɩ a yele ala na waara.
47001023	N bʋɔl Nãaŋmɩn a wʋ ɩ a n dãasɩɛ sʋɔ ɩka a tara na sɔr ka n bar yɩ, naa ba lɩɛb wa be a Korɩntɩ ɛ,
47001024	n ba bʋɔrɔ ɩka a ɩ wõm kʋ yɩ ɛ. A ba ɩ sɩ bʋɔrɔ naa ɩka sɩ fɩr yɩ a yɩ sɔɔfʋ pɔ ɛ, tɩchɛ a sɩ 'mataa tʋ̃n yɩ a yɩ wõ nʋ̃ɔ, bojũu a yɩ sɔɔfʋ vɛ̃n ka yɩ ara kpɛ̃ɔ.
47002001	N tɩɛr ɩka n kʋ̃ lɛ tʋ̃ɔ wa piir yɩ kaa, ka a ɩ tuo kʋ yɩ ɛ.
47002002	Bojũu maa sɔ̃ɔ a yɩ pʋɔ an lɛ na maal ka n pʋɔ pɛl, ka a yɩn tɛɛ ba lɛ ɛ?
47002003	Ala lɛ so ka n dɔ̃ɔ sɛb a lɛ ɩka maa wa tɩ, n pʋɔ taa sɔ̃ɔn a bala na maal ma ka nʋ̃ɔ kpɛ ma ɛ. N bar tɩɛr ɩka yɩ jaa na lɔ̃ɔn man chɩlɛ.
47002004	Bojũu n sɛb a anyã kʋ yɩ nɩ pʋsɔ̃ɔ nɩ hʋ̃ʋnfʋ nɩ a n nyãa nɩ nɩbikʋ̃ɔ yɔɔ ɩka n taa sɔ̃ɔ a yɩ pʋɔ ɛ, tɩchɛ ka n vɛ̃ ka yɩ bɔ̃ɔ ɩka n nʋ̃ yɩn yɔɔ jaa.
47002005	Ala ɩ nɩrɛ maal ka a chɛ, a ba ɩ maa tɛɛ pʋɔ lɛ wʋ sɔ̃ɔ ɛ, yɩ jaa pʋɔ mɩ sɔ̃ɔ naa ka a lɛ na tu lɛ ɩka n taa vɛ̃ ka a ɩ tuo 'yɔ̃ɔ jaa kʋ wʋ ɛ.
47002006	A toor tɔɔfʋ 'lɔ wʋn nyɛ yi a yɩ yɔɔ jaa jie sɛɛ wʋ naa.
47002007	Pʋ̃pãanyã 'lɔ, a sɛɛ naa ɩka yɩ vɛ̃ kʋ wʋ, na yɩ lɛ 'maal wʋ ka a wʋ pʋsɔ̃ɔ taa chen niem ɛ.
47002008	A lɛ jũu n sʋɔrɔ yɩ naa ɩka yɩ de wʋ na yɩ wiil a yɩ nʋ̃fʋ kʋ wʋ.
47002009	A lɛ jũu ɩn sɛb kʋ yɩ lɛ ɩka n kaa, yɩn sɔɔn tu a nɛɛ a yele a jaa pɔ bɩɩ.
47002010	Ala ɩ yɩ wa vɛ̃n kʋ nɩrɛ, n mɩ vɛ̃n kʋ a nɩnyɩnɛ. A ala ɩn vɛ̃ kʋ a nɩnyɩnɛ, ala ɩ amɩne chɛn ka n na vɛ̃ bar, n vɛ̃n kʋ a nɩnyɩnɛ, a Yesu Kɩrɩsɩto niem a yɩ 'yɔ̃ɔ.
47002011	Lɛ an na ɩ ka a Satan taa ŋmɩɩn sɩ 'mataa ɛ, bojũu sɩ bɔ̃ɔn a wʋ guorfʋsɩ.
47002012	Pʋ̃pãanyã, a lɛ ɩn chen a Toroyas tɩ mʋɔlɔ a Yesu Kɩrɩsɩto 'yɛr nʋ̃ɔ, n nyɛn lɛ a sɩ Soro na yuo sɔr kʋ ma,
47002013	n ba chɛnɛ tara ɩ̃gãn 'maar sɛrɛ ɛ, bojũu n ba nyɛ a n yɛbɛ Titusɩ a be ɛ. Lɛ lɛ n puor ba tɩ po chen a Masedonɩya.
47002014	Tɩchɛ Nãaŋmɩn son puorfʋ wʋn ma tɔɔ sɩ 'yɔ̃ɔ tʋ̃ɔfʋ pɔ yi a Yesu Kɩrɩsɩto pɔ, tu a sɩ 'yɔ̃ɔ ka a yɛ̃ nyũunʋ̃ɔ yaar de a jie wʋ jaa.
47002015	Bojũu sɩn lɛ ɩ a Nãaŋmɩn nyũunʋ̃ɔ a Yesu Kɩrɩsɩto 'yɔ̃ɔ kʋ a bala na nyɛ faafʋ, nɩ a bala na wɛrɛ.
47002016	Ɩ̃sʋɔ nyuro na kũu nyũu, ka a ɩ̃sʋɔ mɩ nyuro nyɛvʋr nyũu. Tɩ an lɛ na tʋ̃ɔ a tʋ̃mɔ̃ nyã tʋ̃?
47002017	Sɩn ba kaara bamɩne kaar ɛ, saa maal a Nãaŋmɩn 'yɛr tɔ̃nɔ̃ bon ɛ. A Yesu Kɩrɩsɩto 'yɔ̃ɔ, sɩ 'yɛrɛ naa a Nãaŋmɩn yelmɩ̃ɛ an ɩ 'lɔ lɛ tʋ̃ sɩ.
47003001	Sɩ piel naa ɩka sɩ dãn sɩ mɩ̃ɛ go bɩɩ? Bɩɩ sɩ bʋɔrɔ na gãma nɩbɛ na sɛb ka a dãna sɩ yi a sɩ sɛ̃ bɩɩ yi a yɩ sɛ̃?
47003002	Yɩn mɩ̃ɛ lɛ ɩ a sɩ gãn, na sɛb 'yɔ̃ɔ a sɩ nyãa pɔ ka sɩ bɔ̃ɔ yaa, ka nɩrɛ jaa mɩ kara.
47003003	Yɩn lɛ wiil ɩka yɩn lɛ ɩ a gãn na yi a Yesu Kɩrɩsɩto sɛ̃, na yɩ ɩ a sɩ tʋ̃mɔ̃ tɔ̃nɔ̃, a ba ɩ ba den a tɩ̃ɩ sɔɔlaa sɛb ɛ, tɩchɛ a Nãaŋmɩn Sɩɛ lɛ sɛb. A ba ɩ a kʋsɩr pɛ̃rsɩ pɔ ɛ, tɩchɛ a sɛb 'yɔ̃ɔ a nɩsaal nyãn pɔ.
47003004	A tɩɛr nyãna sɩn bar ɩn a sɩ bon tu a Kɩrɩsɩto pɔ, a Nãaŋmɩn niem.
47003005	A ba ɩ fɩka sɩ ɩn yɛ̃ dẽme na sɩn tʋ̃ɔ tɔɔr a lɛ sɩn maal 'yɛr ɛ, tɩchɛ a sɩ yɛ̃ yin a Nãaŋmɩn sɛ̃.
47003006	'Lɔ lɛ sʋ̃ʋ sɩ a sɩ mʋɔl a nɛtɩr paalaa nyã 'yɛr, a ba yi a ala ban dɔ̃ɔ sɛb jie ɛ, tɩchɛ a yin a Nãaŋmɩn Sɩɛ sɛ̃. A sɛbie ala ɩn kũu, tɩchɛ ka a Nãaŋmɩn kʋrɔ nyɛvʋr.
47003007	Pʋ̃pãanyã, ala ɩ a 'yɛr bie ala ban sɛb 'yɔ̃ɔ a kʋsɩr pɛ̃rsɩ pɔ waan nɩ kũu tɩ 'matãan Nãaŋmɩn tɩɩr, ka a tɩɩr a Isɩral nɩbɛ na ba tʋ̃ɔnɔ̃ kaara a Mosesɩ nie a Nãaŋmɩn tɩɩr jũu, a wʋ tɩɩr gba na wa baar.
47003008	A Nãaŋmɩn Sɩɛ 'yɛrbie tɩɩr kʋ̃ gar a lɛ ɛ?
47003009	Ala ɩ a 'yɛrbie ala na 'yɔ̃ɔ a nɩbɛ 'yɛr tɩɩr bɛrma naa, a 'yɛr bie ala na waara nɩ a torfʋ, ŋmɩnɛ lɛ wʋn jɩ̃!
47003010	Bojũu a Mosesɩ nɛbinãa ba lɛ tara tɩɩr a pʋ̃pãanyã ɛ, fʋ̃ʋ de man a Yesu Kɩrɩsɩto 'yɛr nʋ̃ɔ, wʋ gar wʋ naa.
47003011	Ka ala ɩ a 'lɔ gba na wa baar waan na tɩɩr, ŋmɩnɛ lɛ a tɩɩr 'lɔ na ba baaraa ɛ, na jɩ̃!
47003012	A lɛ jũu, a sɩ tɩɛrtɔ nyãna lɛ vɛ̃ ka saa joro dãbɩ̃ɛ ɛ,
47003013	Sɩn ba kaara fɩka a Mosesɩ na dɔ̃ɔ vil a fɔbaa pɔɔ a wʋ nie ka a Isɩral nɩbɛ ta kaa ɛ, na ba nyɛ a nyɩlfʋ 'lɔ na baar ɛ.
47003014	Tɩchɛ a ba nyãa pɔɔ naa wa tãn dɩna, a fɔpɔɔraa chɛnɛ naa bala wa kara a nɛtɩr koraa jie. Baa for bar sɛrɛ ɛ, bojũu Yesu Kɩrɩsɩto tɛɛ 'yɔ̃ɔ lɛ wʋn tʋ̃ɔ for.
47003015	A dɩna gba, bala wa kar a Mosesɩ nɛbinãa yele, a fɔbaa ma pɔɔn a ba nyãa.
47003016	Tɩchɛ ɩ̃sʋɔ jaa wa lɩɛb wa a sɩ Soro sɛ̃, wʋ ma for wʋn a fɔbaa 'lɔ bar.
47003017	Pʋ̃pãanyã, a sɩ Soro lɛ ɩ a Nãaŋmɩn Sɩɛ, ka a jie 'lɔ a Nãaŋmɩn Sɩɛ na be, mɩ̃ɛ sofʋ mɩ ben be.
47003018	Ka a sɩn bala nie na ba pɔɔ ɛ, pãa nyɩlɛ a sɩ Soro tɩɩr, naa lɩɛrɛ ka a tɩɩr pʋɔrɔ 'yɔ̃ɔnɔ̃ na yire a sɩ Soro sɛ̃ na ɩ a Nãaŋmɩn Sɩɛ.
47004001	A lɛ jũu, an ɩ a Nãaŋmɩn nɩbaal lɛ wʋ kʋn sɩ a tʋ̃mɔ̃ nyã sɩn tʋ̃nɔ̃, a lɛ jũu saa baala ɛ.
47004002	Tɩchɛ sɩ lɩɛb puor 'yɔ̃ɔ tɩ̃sɔɔ yele nɩ vɩ̃ yele, saa tara bɛlfʋ ɛ, bɩɩ lɩɛrɛ a Nãaŋmɩn yelmɩ̃ɛ ɛ. Sɩ ma man a Nãaŋmɩn yelmɩ̃ɛ ka a gã chãa pɔ, na sɩ wiil a sɩ mɩ̃ɛ ka nɩrɛ jaa tɩɛr bɔ̃ɔ ɩka yelmɩ̃ɛ dẽme lɛ sɩ ɩ a Nãaŋmɩn niem.
47004003	Ala ɩ gba a sɩ 'yɛr nʋ̃ɔ sɩn 'yɛr sɔɔl naa, a sɔɔl kʋ a bala na wɛrɛ.
47004004	A ŋmɩn 'lɔ na be be a dɩna jɔ̃ɔn a bala na ba sɔɔ de a sɩ 'yɛr ɛ tɩɛrsɩ, ka ba kʋ̃ tʋ̃ɔ nyɛ a 'yɛr nʋ̃ɔ 'lɔ chãa na ɩ a Yesu Kɩrɩsɩto tɩɩr ɛ, na wile a lɛ a Nãaŋmɩn mɩ̃ɛ na be ɛ.
47004005	Bojũu a ba ɩ sɩ mɩ̃ɛ 'yɛr lɛ sɩ dɔ̃ɔ 'yɛrɛ ɛ, tɩchɛ sɩ 'yɛrɛ naa a Yesu Kɩrɩsɩto na ɩ a sɩ Soro, a sɩn mɩ ɩ a yɩ tʋ̃tʋ̃nbɔ a wʋ jũu.
47004006	A Nãaŋmɩn 'lɔ na dɔ̃ɔ 'yɛr, "Vɛ̃ ka a chãa chaar libe pɔ," 'lɔ lɛ maal a chãa chaar 'yɔ̃ɔ a sɩ nyãn pɔ, na wʋ kʋ sɩ a bɔ̃ɔfʋ chãa, na ɩ a Nãaŋmɩn tɩɩr a Yesu Kɩrɩsɩto niem.
47004007	Tɩchɛ sɩn kaara naa yɔɔraa dʋʋr kaar Nãaŋmɩn na de a bʋ̃sʋ̃ 'yɔ̃ɔ, ka a kpɛ̃ɔ wʋ jaa yi Nãaŋmɩn sɛ̃, a ba yi a sɩ sɛ̃ ɛ.
47004008	Yele ma chɩm sɩ naa a lõbobo a jaa ayi, tɩchɛ a maa ŋmɛr sɩ ɛ, ka a ma ɩ sɩ vɩ̃re vɩ̃re, tɩchɛ a sɩ tɩɛr maa yɛ̃yɛl ɛ.
47004009	Ba ma ge sɩ naa, tɩchɛ a Nãaŋmɩn ma ben a sɩ sɛ̃, na ba ma ŋme sɩ gaal tẽe, tɩchɛ baa sɔ̃ɔ sɩ ɛ.
47004010	Bɩbir jaa lɛ sɩ wõnõ a Yesu kũu tuo a sɩ ɩ̃gãma pɔ, ka a nɩbɛ mɩ na tʋ̃ɔ nyɛ a Yesu nyɛvʋr a sɩ ɩ̃gãma pɔ.
47004011	Ka a sɩn banyã na vʋrɔ be kũu nũu pɔ, a Yesu jũu, ka a nɩbɛ tʋ̃ɔ nyɛ a wʋ nyɛvʋr a sɩ ɩ̃gãma anyã na kpi pɔ.
47004012	Ala lɛ so ka a kũu tʋ̃nɔ̃ nɩ sɩn, tɩchɛ ka a nyɛvʋr tʋ̃nɔ̃ nɩ yɩn.
47004013	A sɛb a Nãaŋmɩn gãn pɔ ɩka, "N sɔɔn de ala lɛ so ka n 'yɛr." A Nãaŋmɩn Sɩɛ nyã lɛ sɩ mɩ tara nɩ a sɔɔfʋ na sɩ mɩ 'yɛrɛ.
47004014	Bojũu sɩ bɔ̃ɔn naa ɩka a 'lɔ na sɩ̃ɩ a sɩ Soro Yesu Kɩrɩsɩto a kũu pɔ, mɩ na sɩ̃ɩ sɩ naa nɩ a Yesu 'matãan a yɩn a sɩ wa ara a wʋ niem.
47004015	A anyãna a jaa ɩrɛ naa a yɩ sʋ̃ʋfʋ jũu, ka a wɩ̃ɛfʋ 'lɔ na tara a nɩyɔɔ, na lɩɛb dãnfʋ kʋrɔ a Nãaŋmɩn yuor tɩɩr.
47004016	Ala lɛ so ka saa baala ɛ. A sɩ ɩ̃gãn vaar gba na suoro, tɩchɛ a sɩ sɩɩr 'lɔ, bɩbir jaa lɛ a ma lɩɛrɛ bʋ̃paalaa.
47004017	Bojũu a wõm anyãna sɩn nyɛrɛ ɩn dẽfere naa waara nɩ a nyɛvʋr 'lɔ na ɩ tɩɩr gar a jaa wa kʋrɔ sɩ.
47004018	Lɛ lɛ, saa fur nɩbir 'yɔ̃ɔ a ala sɩn nyɛrɛ ɛ, tɩchɛ sɩ fur nɩbir 'yɔ̃ɔ a ala sɩn ba nyɛrɛ ɛ. A anyã sɩn nyɛrɛ, a kʋ̃ kor ɛ, tɩchɛ anyã sɩn ba nyɛrɛ ɛ, ala lɛ na kor.
47005001	Sɩrɛ jaa, sɩ bɔ̃ɔn naa ɩka a sɩ ɩ̃gãma anyãna kaara naa fɩka a tãn yie anyãna sɩn kpɩɛrɛ, ala wa kpi, sɩ tara na yir Nãaŋmɩn na mɛ, yir nyã na be a saaju an ba ɩ nɩrɛ nũu lɛ mɛ ɛ.
47005002	Sɩ ʋrɔ na bʋɔrɔ ɩka, a saaju yir 'lɔ pɔ, sɩ tɩ kpɛ a be.
47005003	Sɩn wa kpɛ a be, sɩ kʋ̃ lɛ ɩ sal'mʋɔr ɛ.
47005004	Bojũu a ɩ̃gãn tãn nyã pɔ sɩn be, sɩ ʋrɔ na ka a ɩ tuor kʋ sɩ, bojũu saa bʋɔrɔ ɩka sɩ ɩ sal'mʋɔr ɛ, tɩchɛ a sɩ de a saaju jikpɩɛraa 'lɔ su pɔɔ, ka a 'lɔ na ɩ a bʋ̃kũu ka a nyɛvʋr vɔl wʋ.
47005005	Pʋ̃pãanyã, a Nãaŋmɩn mɩ̃ɛ lɛ maal sɩ a lɛ a yele nyãna 'yɔ̃ɔ, na wʋ kʋ sɩ a wʋ Sɩɛ, ka a ɩ yelmɩ̃ɛ jaa lɛ an na wa.
47005006	A lɛ jũu, sɩ ma bar tɩɛr, na sɩ bɔ̃ɔn ɩka sɩn chɛnɛ be a ɩ̃gãn pɔ, sɩ jãan naa a sɩ Soro.
47005007	A nyɛvʋr sɩn tara, sɔɔfʋ lɛ, a ba ɩ nyɛfʋ lɛ ɛ.
47005008	Sɩ bar tɩɛr, ka a mɩ ɩ sɩ bɔfʋ ɩka sɩ yi a ɩ̃gãn nyã pɔ, na sɩ chen tɩ kpɩɛrɛ a sɩ Soro yir.
47005009	Ala lɛ so ka sɩ mʋ̃ɔ nɩbir pɛlɛ a wʋ pʋɔ, ka a ɩ̃gãn nyã pɔ lɛ sɩ be, bɩɩ ka sɩ yin a wʋ pɔ.
47005010	Bojũu a sɩ ɩ̃sʋɔ jaa na wa ara na Yesu Kɩrɩsɩto 'yɛr tɔɔrfʋ dakɔɔ par, ka wʋ kʋ ɩ̃sʋɔ jaa lɛ wʋn de a wʋ ɩ̃gãn tʋ̃n, ka vɩla lɛ fʋ tʋ̃, bɩɩ dɛɛr lɛ.
47005011	A lɛ jũu, an yi a lɛ daar jaa sɩ bɔ̃ɔn a lɛ a sɩ Soro dãbɩ̃ɛ jofʋ na be, a sɩ pãa mʋ̃ɔ nɩbir ɩka sɩ lɩɛb a nɩbɛ tɩɛr. Nãaŋmɩn bɔ̃ɔn lɛ sɩn be, ka a yɩ tɩɛr gba mɩ bɔ̃ɔ a lɛ sɩn be.
47005012	Saa bʋɔrɔ ɩka sɩ dãn a sɩ mɩ̃ɛ kʋ yɩ go ɛ, tɩchɛ a sɩ kʋ yɩ sɔr ka yɩ chɛ nyãa a sɩ 'yɔ̃ɔ, na yɩ tʋ̃ɔ 'yɛr a bala na ma chɩɛrɛ a nyãa nɩ a ala ban nyɛn nɩbir, tɩ bar a ala na be a nyãa pɔ.
47005013	Ala ɩ sɩ gele naa, Nãaŋmɩn jũu lɛ. Ala ɩ saa lɛ gele mɩ ɛ, a yɩ jũu lɛ.
47005014	Bojũu a Kɩrɩsɩto nʋ̃fʋ lɛ fɩrɛ sɩ, bojũu sɩ bɔ̃ɔn naa ɩka a nɩbʋ̃'yen lɛ kpi kʋ a nɩbɛ ba jaa, a lɛ jũu nɩrɛ jaa lɛ kpi.
47005015	'Lɔ lɛ kpi kʋ ba jaa, ka a bala na chɛnɛ a nɩbir, ba kʋ̃ lɛ be be kʋ a ba mɩ̃ɛ ɛ, tɩchɛ ban ben be kʋ a 'lɔ na kpi kʋ ba na wʋ lɛ ir ɩ vʋr go.
47005016	An yi a dɩna chiine, saa lɛ kaara nɩrɛ a wɛr nɩbɛ kaafʋ kaar ɛ. Lɛ nɩ wʋ ju lɛ sɩ mɩ dɔ̃ɔ kaa a Yesu Kɩrɩsɩto, saa lɛ chɛnɛ maala a lɛ go ɛ.
47005017	A lɛ jũu, ala ɩ nɩrɛ jaa wa ben a Yesu Kɩrɩsɩto 'yɔ̃ɔ, wʋ lɩɛb nɩpaalaa, a nɩkoraa chen naa, tɩchɛ ka wʋ lɩɛb nɩpaalaa.
47005018	A anyãna a jaa yin a Nãaŋmɩn sɛ̃, 'lɔ lɛ 'maal sɩ kʋ a wʋ mɩ̃ɛ tu a Yesu Kɩrɩsɩto 'yɔ̃ɔ, na wʋ pãa kʋ sɩ a 'maalfʋ 'yɛrbie.
47005019	Nãaŋmɩn 'maal a wɛr kʋ a wʋ mɩ̃ɛ tu a Yesu Kɩrɩsɩto 'yɔ̃ɔ. Waa lɛ sɔrɔ a nɩbɛ yeldɛbɛ ban maal ɛ. A 'maalfʋ 'yɛrbie anyã lɛ wʋ de tʋ̃n sɩ.
47005020	A lɛ jũu, sɩn lɛ ara kʋ a Yesu Kɩrɩsɩto ka a wɛr pɔ, sɩn 'yɔ̃ɔ lɛ a Nãaŋmɩn tu sʋɔrɔ yɩ. Sɩ den a Yesu Kɩrɩsɩto yuor sʋɔrɔ nɩ yɩ ɩka, yɩ tɔɔ wa gbʋr a Nãaŋmɩn.
47005021	Nãaŋmɩn den a 'lɔ na ba maal dɛɛr jaa ɛ, ka wʋ lo a sɩ dɛɛr bɔɔr kʋ sɩ, ka a wʋ jũu a sɩ lɩɛb nɩtorsɩ a Nãaŋmɩn sɛ̃.
47006001	An ɩ sɩn nɩ Nãaŋmɩn lɛ 'mataa tʋ̃nɔ̃, sɩ sʋɔrɔ yɩ naa ɩka yɩ ta kaa a Nãaŋmɩn wɩ̃ɛfʋ pɔrɔ ɛ.
47006002	Bojũu a sɛb a Nãaŋmɩn gãn pɔ ɩka, "A n maal vɩla sɔ̃ɔ, n wõn a fʋ 'yɛr, ka a faafʋ bɩbir daar, n sʋ̃ʋ fʋ naa." N 'yɛrɛ na kʋrɔ yɩ ɩka, a pʋ̃pãanyã lɛ ɩ a Nãaŋmɩn maal vɩla sɔ̃ɔ, pʋ̃pãanyã lɛ ɩ a Nãaŋmɩn faafʋ bɩbir.
47006003	Saa ŋmaara nɩrɛ jaa sɔr ɛ, ka ba taa wa kpɛrɛ a sɩ tʋ̃mɔ̃ ɛ.
47006004	Tɩchɛ yele jaa pɔ, sɩ ma maal a sɩ mɩ̃ɛ wiil ɩka Nãaŋmɩn tʋ̃tʋ̃nbɔ lɛ sɩ ɩ. A anyãna lɛ a mɩ̃ɛ nyɔɔfʋ pɔ, wõm nɩ tuo nɩ nɩbaal yele pɔ,
47006005	ba ma ŋme sɩ naa nyɔɔr sɩ pɔɔ tɩ ma dam nɩbɛ 'yɔ̃ɔ sɩ, ka sɩ ma tʋ̃ tʋ̃kpɩ̃ɛn na sɩ gal gʋ̃ɔ tɩ jɛ̃n kɔ̃,
47006006	a sɩ chɛchɛ ɩfʋ nɩ a sɩ bɔ̃ɔfʋ nɩ a sɩ kãnyir nɩ a sɩ maal vɩla, nɩ a Nãaŋmɩn Sɩɛ wʋn kʋ sɩ pɔ, nɩ a nʋ̃fʋ sɩn tara sɩrɛ jaa,
47006007	na sɩ ma 'yɛrɛ yelmɩ̃ɛ nɩ a Nãaŋmɩn kpɛ̃ɔ, torfʋ ɩn a sɩ tãjɛbon na ma be a sɩ nũsʋ̃n nɩ a gʋʋr pɔ,
47006008	na ba ma kʋ sɩ tɩɩr tɩ lɛ kpɛ sɩ, na ba ma bʋɔl sɩ yovɩla nɩ a yodɛɛr. Sɩ ɩn yelmɩ̃ɛ dẽme tɩ ba maal sɩ nɩbɛlbɛ.
47006009	Sɩ ɩn nɩbɔ̃ɔnsɩ tɩchɛ a ba maal sɩ fɩka baa bɔ̃ɔ sɩ ɛ. Sɩ ma kpire naa tɩchɛ na sɩ ma chɛnɛ vʋrɔ. Ba ma ŋme sɩn nɛ nɛ nɛ tɩ baa kʋ ɛ.
47006010	Nɩbaal yele lɛ ba ma maal sɩ, tɩ sɩ chɛnɛ chɩlɛ. Nɔ̃ɔ ma kʋrɔ sɩ naa, tɩ sɩ maala nɩyɔɔ a ba lere. Saa tara bon jaa ɛ, tɩ so bomo a jaa.
47006011	Saa 'mʋr 'mʋr yele jaa bar a yɩn Korɩntɩ dẽme sɛ̃ ɛ. Sɩ yuon a sɩ nyãn kʋ yɩ.
47006012	Saa ɩ nɩbikuon dẽme kʋ yɩ ɛ, tɩchɛ yɩn lɛ nɩɩ ɩ nɩbikuon dẽme kʋ sɩ.
47006013	A pãa kaara naa fɩka bʋʋr, naa 'yɛrɛ nɩ yɩ fɩka n bibiir. Yɩ yuo a yɩ nyãn mɩ.
47006014	Yɩ taa ɩrɛ wa gbɛɛrɛ a bala na ba ɩ a Yesu turbo ɛ, ŋmɩnɛ lɛ a yeltorsɩ nɩ a putuyele na ɩrɛ wa 'mataa? Bɩɩ ŋmɩnɛ lɛ chãa nɩ libe na ɩrɛ wa 'mataa be jibʋ̃'yen?
47006015	Ŋmɩnɛ lɛ a Yesu Kɩrɩsɩto nɩ a Satan na ɩrɛ wa tara guor taa? Ŋmɩnɛ lɛ a nyã na ɩ a Yesu turo, nɩ a 'lɔ na ba ɩ a Yesu turo ɛ, na ɩrɛ mɩ wa tara man taa?
47006016	Ŋmɩnɛ lɛ fʋn ɩrɛ wa nyɛ tɩbɛ a Nãaŋmɩn puorfʋ yir? Bojũu sɩn lɛ ɩ a Nãaŋmɩn nyã na ba kpire ɛ, puorfʋ yir. Nɩtãa lɛ a Nãaŋmɩn na 'yɛr, "Ɩn ben a ba sɛ̃ 'mataa chiine nɩ ba, naa ɩ a ba Nãaŋmɩn, ka ba mɩ ɩ a n nɩbɛ."
47006017	"Ala lɛ so ka a sɩ Soro 'yɛr, yɩ tɔɔ yi a ba pɔ, tɩ chɛ ba bar, na yɩ oo yɩ yõ. Yɩ taa ɩrɛ wa sɩrɛ bʋ̃dɛɛr jaa ɛ, ɩn de yɩ naa."
47006018	"Ɩn ɩ naa a yɩ Sãa, ka a yɩn mɩ ɩ a n dabil nɩ a n pɔɔbil. Lɛ lɛ a Nãaŋmɩn na ɩ a Tʋ̃ɔfʋ Sʋɔ 'yɛr."
47007001	An ɩ sɩn lɛ be tara a nɛtɩraa nyãnaa jũu, n barmɩne, yɩ ɩ a sɩ pɔl sɩ mɩ̃ɛ yin yele jaa na sɔ̃ɔ a sɩ ɩ̃gãma nɩ a sɩ sɩɩr pɔ, na sɩ mʋ̃ɔ nɩbir na sɩ ɩ chɛchɛ 'yɔ̃ɔnɔ̃ nɩ Nãaŋmɩn.
47007002	Yɩ yuo a yɩ nyãa kʋ sɩ. Saa maal a yɩ ɩ̃sʋɔ jaa dɛɛr ɛ, saa fɔl a yɩ ɩ̃sʋɔ jaa mɩ ɛ, saa mɩ ŋma a yɩ ɩ̃sʋɔ jaa ɛ.
47007003	N ba 'yɛrɛ a anyãna ɩka n tʋ yɩ ɛ, n dɔ̃ɔ de nie 'yɛr kʋ yɩ ɩka yɩ ben a sɩ nyãa pɔ, ka ala ɩ nyɛvʋr lɛ, bɩɩ kũu lɛ tɩ sɩn nɩ yɩn lɛ.
47007004	N bar tɩɛr ka a 'yɔ̃ɔ ma ɩ̃kpɛ̃ɔ, a sɩ wõm a jaa pɔ, tɩ nʋ̃ɔ kpɛ ma tɩ põn bar.
47007005	Bojũu sɩn ben wa ta a Masedonɩya, a sɩ ɩ̃gãma anyãna ba tara pɛ̃nfʋ ɛ, tɩchɛ sɩ tuor dɔɔyɛ ka jɛɛr ma be a yõo ka a dãbɩ̃ɛ mɩ ma nyɔɔ sɩ.
47007006	Tɩchɛ a Nãaŋmɩn nyã na ma 'maala a nɩtɔr barsɩ, wʋ 'maal sɩ naa a lɛ a Titusɩ na wa wa a sɩ sɛ̃.
47007007	A ba ɩ a wʋ waa tɛɛ ɛ, tɩchɛ a lɛ yɩn 'maal wʋ. Wʋ mɩ man kʋ sɩ a lɛ an dɔ̃ɔ kpɛ yɩ ka yɩ pʋɔ sɔ̃ɔ, nɩ lɛ mɩ yɩn tara a n tɩɛr, ala lɛ so ka nʋ̃ɔ pãa kpɛ ma tɩ põn bar.
47007008	Ala ɩ a gãn ɩn sɛb kʋ yɩ, sɔ̃ɔn yɩ pʋɔ gba, tɩ maa pʋɔ ba sɔ̃ɔ ɛ. A sɔ̃ɔn n pʋɔ 'lɔ ɩn wa nyɛ ɩka a gãn ɩn sɛb kʋ yɩ sɔ̃ɔn a yɩ pʋɔ bɩ̃lãa.
47007009	Pʋ̃pãanyã 'lɔ, n pʋɔ pɛl naa, a ba ɩ a yɩ pʋɔ na sɔ̃ɔ jũu ɛ, tɩchɛ a yɩ pʋsɔ̃ɔ na vɛ̃ ka yɩ lɩɛb a yɩ tɩɛr. Bojũu a yɩ pʋsɔ̃ɔ ɩn a lɛ a Nãaŋmɩn na bʋɔrɔ, ala lɛ so ka yelbier ba pɔɔ yɩ tu a sɩ sɛ̃ ɛ.
47007010	Nãaŋmɩn pɔ pʋsɔ̃ɔ ma waan na tɩɛr lɩɛbfʋ chiine faafʋ jie, a ba ɩ waalfʋ ɛ. Tɩchɛ a wɛr pɔ pʋsɔ̃ɔ ma waan na kũu.
47007011	Yɩ nyɛ lɛ a Nãaŋmɩn pɔ pʋsɔ̃ɔ na waan a yɩ sɛ̃. Nyɛ lɛ yɩn ɩ nɩbijɩɛ, na yɩ ma 'yɛr wiil a yɩ mɩ̃ɛ, nyɛ lɛ ban 'yɛrɛ dɔɔl yɩ, ka a dãbɩ̃ chɛlma ŋme, nyɛ lɛ yɩn bʋɔrɔ taa, nyɛ lɛ yɩn tara taa tɩɛr, na yɩ chɔɔr gu ɩka yeltorsɩ a ɩ. Sɔr jaa pɔ, yɩ wiil yɩ mɩ̃ɛ ɩka yaa tara chɛfʋ ɛ.
47007012	N gba na sɛb a nɩtɔ̃ kʋ yɩ, a ba ɩ a 'lɔ na maal a dɛɛr 'yɔ̃ɔ lɛ bɩɩ a bala na pʋɔ wʋ ɛ, tɩchɛ a Nãaŋmɩn niem yɩn mɩ̃ɛ yɩ kaa nyɛ lɛ sɩn ma ɩrɛ yɩ a vɔlaa.
47007013	A anyãna a jaa lɛ 'yɔ̃ɔ sɩ ɩ̃kpɩ̃ɛn, naa pʋɔ a sɩn mɩ̃ɛ ɩ̃kpɩ̃ɛn sɩn dɔ̃ɔ tara. A nʋ̃mɔ̃ sɩ naa a lɛ sɩn wa nyɛ a Titusɩ ka wʋ pʋɔ pɛl, bojũu yɩ jaa lɛ sʋ̃ʋ wʋ ka a wʋ nyãa 'maa.
47007014	N dɔ̃ɔ 'yɛr a yɩ 'yɛr kʋ wʋ, ka yaa mɩ su ma vɩ̃ ɛ. Tɩchɛ a lɛ jaa sɩn dɔ̃ɔ 'yɛr a yɩ 'yɛr mɩ ɩ yelmɩ̃ɛ. Ka a lɛ sɩn dɔ̃ɔ dãn yɩ kʋ a Titusɩ a wʋ tɩ nyɛ ka a ɩ yelmɩ̃ɛ jaa lɛ.
47007015	Ka a wʋ bɔfʋ wʋn bʋɔrɔ yɩ pãa pʋɔ 'yɔ̃ɔ, 'lɔ wa tɩɛr a lɛ yɩn wõnõ a wʋ toor na yɩ de wʋ nuur ayi nɩ dãbɩ̃ɛ nɩ mĩifʋ.
47007016	Nʋ̃ɔ kpɛ ma naa ka n pãa bar tɩɛr a yɩ jũu.
47008001	Pʋ̃pãanyã, n yɛɛr, sɩ bʋɔrɔ naa ɩka yɩ bɔ̃ɔ a wɩ̃ɛfʋ nyã a Nãaŋmɩn na wɩ̃ɛ a Masedonɩya pupuorbiir gbulsɩ.
47008002	A bɛɛr kaa tuo na nyɔɔ ba, ka ba ɩ nɔ̃n dẽme, tɩ a chɛnɛ na nʋ̃mɔ̃ ba, ka a nɔ̃ɔ kʋrɔ ba, a ba kʋ tɩ põn bar.
47008003	Bojũu maa mɩ̃ɛ din dãasɩɛ ɩka ba kʋn a lɛ ban na tʋ̃ɔ, ba gba kʋn tɩ põn bar. Bala mɩ̃ɛ wʋɔ pɔ lɛ a yi.
47008004	Ba sʋɔr sɩn yãayãabɩlɛ ɩka, sɩ de a kʋfʋ anyãna tɩ kʋ a Nãaŋmɩn nɩbɛ ka ɩ ba mɩ nyɛn sɔr pʋɔ a tʋ̃mɔ̃ pɔ.
47008005	Baa maal a lɛ a sɩn mɩ̃ɛ na dɔ̃ɔ tɩɛr ɛ, tɩchɛ ba den nie de a ba mɩ̃ɛ kʋ a sɩ Soro nɩ a sɩn lɛ a Nãaŋmɩn na bʋɔrɔ.
47008006	Ala lɛ so a sɩ sʋɔr a Titusɩ an ɩ 'lɔ lɛ dɔ̃ɔ piel, wʋ baar baar a wɩ̃ɛfʋ tʋ̃mɔ̃ nyã a yɩ jie.
47008007	Tɩchɛ nɩtãa lɛ yɩn ma maal yele jaa tɩ põn bar, a yɩ sɔɔfʋ pɔ, a yɩ 'yɛr pɔ, nɩ a yɩ bɔ̃ɔfʋ pɔ, nɩ a yɩ nɩbijɩɛ pɔ, nɩ a lɛ yɩn nʋ̃ sɩ, yɩ kaa na yɩ mɩ kʋ tɩ põn bar a wɩ̃ɛfʋ nyã pɔ.
47008008	N ba fɩrɛ yɩ ɛ, tɩchɛ n bʋɔrɔ naa ɩka n bɛɛr a yɩ nʋ̃fʋ kaa naa mɩ de man a bamɩne mɩ maal vɩla yele kaa.
47008009	Bojũu yɩ bɔ̃ɔn naa a lɛ a sɩ Soro Yesu Kɩrɩsɩto wɩ̃ɛfʋ na be. Wʋ dɔ̃ɔ ɩ taraa sʋɔ, tɩchɛ a yɩ jũu, wʋ wa lɩɛb nɔ̃ɔ sʋɔ, ka yɩn tu a wʋ nɔ̃ɔ pɔ, mɩ lɩɛb taraa dẽme.
47008010	A lɛ ɩn tara na 'yɛr a yele nyãna pɔ nɩ nyã, dɩyɛ̃, yɩn lɛ ɩ nɩbɛ na de nie na ba ɩ a kʋfʋ tɛɛ pɔ ɛ, tɩchɛ ka a ɩrɛ yɩ vɔlaa ɩka, yɩ ɩ a lɛ.
47008011	Pʋ̃pãanyã yɩ baar tʋ̃, ka a lɛ na ɩ a yɩ bɔfʋ ɩka, yɩ maal ka a tu taa a yɩ tɩ baar jɩ̃ a lɛ yɩn tara.
47008012	Bojũu ala ɩ a kʋfʋ vɔlaa ben be, Nãaŋmɩn ma sɔɔn de bon jaa wʋn tara, a ba ɩ a bon 'lɔ wʋn ba tara ɛ.
47008013	A sɩ bɔfʋ ba lɛ ɩka bamɩne ba pɛ̃nɛ, tɩchɛ ka a bamɩne 'lɔ bala ɛ, tɩchɛ jɩ̃taa a be be.
47008014	Ka a dɩna a yɩ bʋ̃yɔɔ na sʋ̃ʋ ba a lɛ ban bʋɔrɔ, ka a lɛ mɩ a ba bʋ̃yɔɔ mɩ na lɩɛb sʋ̃ʋ yɩ, ka a jɩ̃taa pãa be be.
47008015	Nɩtãa lɛ an sɛb a Nãaŋmɩn gãn pɔ, "A 'lɔ sʋɔ na wob yɔɔ, wʋ maa tara yɔɔ ɛ, ka a 'lɔ mɩ na wob bɩ̃lãa maa tara bɩ̃lãa ɛ."
47008016	N puor Nãaŋmɩn yãan, 'lɔ lɛ de a tɩɛr bʋ̃'yen 'lɔ̃nɔ̃ ɩn tara kʋ yɩ 'yɔ̃ɔ a Titusɩ tɩɛr mɩ pɔ.
47008017	Bojũu a Titusɩ ba sɔɔ de a lɛ sɩn 'yɛr tɛɛ ɛ, tɩchɛ wʋ mɩ̃ɛ mɩ dɔ̃ɔ kaa ir ŋme nyãa waara a yɩ sɛ̃.
47008018	Sɩ mɩ tʋ̃n a yɛbɛ ɩ̃sʋɔ ka wʋn pʋɔ ka ba 'mataa tɩ, 'lɔ a pupuorbiir gbulsɩ ba jaa na dãna wʋ, a wʋ Nãaŋmɩn 'yɛr 'yɛrfʋ pɔ.
47008019	Ala lɛ so ka a pupuorbiir gbulsɩ ir wʋ ɩka wʋ pʋɔ sɩ, a sɩ 'mataa tuo a kʋfʋ anyãna chiin, na sɩn tʋ̃ɔ 'yɔ̃ɔn a sɩ Soro mɩ̃ɛ na sɩ mɩ wiil a lɛ sɩn bʋɔrɔ ɩka sɩ sʋ̃ʋ.
47008020	Saa bʋɔrɔ hũhũfʋ nɩ a kʋfʋsɩ anyãna yele ɛ.
47008021	Sɩ sɔɔ naa ɩka sɩ maal a lɛ na tor, a ba ɩ a lɛ na tor a sɩ Soro niem tɛɛ ɛ, tɩchɛ a lɛ mɩ na tor a nɩbɛ niem.
47008022	Sɩ mɩ lɛ sʋɔr a sɩ yɛbɛ ɩ̃sʋɔ sɩn jʋʋr kaa a wʋ tara yelmɩ̃ɛ, sɩ tʋ̃nɔ̃ wʋ naa ka ban 'mataa tɩ, wʋ mɩ gba bar tɩɛr a yɩ jũu.
47008023	A Titusɩ 'lɔ, n tʋ̃tʋ̃tɔ sʋɔ lɛ, ka sɩ 'mataa tʋ̃nɔ̃ a yɩ pɔ. Tɩchɛ a sɩ yɛɛr banyã 'lɔ, a pupuorbiir gbulsɩ lɛ ir ba tʋ̃nɔ̃ ka a ɩ 'yɔ̃ɔfʋ kʋ a Yesu Kɩrɩsɩto.
47008024	A lɛ jũu yɩ maal a yɩ nʋ̃fʋ wiil ba, nɩ a lɛ jũu sɩn ma chɩɛrɛ nyãa a yɩ 'yɔ̃ɔ, ka a pupuorbiir gbulsɩ na be jie jaa ka ba nyɛ.
47009001	A ba lɛ sɛɛ ɩka n lɛ sɛb gãn kʋ yɩ a lɛ sɩn na sʋ̃ʋ a Nãaŋmɩn puorbo go ɛ.
47009002	Bojũu n bɔ̃ɔn a lɛ yɩn bʋɔrɔ ɩka yɩ sʋ̃ʋ, n pɛɛ yɩ naa na n kʋ a Masedonɩya dẽme, naa 'yɛr kʋ ba ɩka, dɩyɛ̃ jaa lɛ be a Akaya yɩ chɔɔr ɩka yɩ kʋ, ka a yɩ vɔlaa dam nɩbɛ yɔɔ jaa 'yɔ̃ɔ ka ba mɩn ɩ.
47009003	Tɩchɛ n tʋ̃nɔ̃ naa a yɛɛr ba nyãna ka a lɛ sɩn chɩɛrɛ a nyãa a yɩ jũu, taa lɩɛb 'yɛr pɔrɔ ɛ. Tɩchɛ ka a ɩ yɩ chɔɔr baar nɩtãa lɛ ɩn 'yɛr ɩka yɩ ɩ naa.
47009004	Bojũu ala be ɩ a Masedonɩya nɩrɛ ben pɔɔ ba tɩ, na wʋ tɩ nyɛ a yaa chɔɔr ɛ, sɩn be lɛ 'yɛr a yɩ 'yɛr, an ɩn vɩ̃ a lɛ sɩn ma bar tɩɛr a yɩ 'yɔ̃ɔ.
47009005	A lɛ n nyɛn an tara sɔr ka n sʋɔr a yɛɛr ka ba dɔ̃ɔ nie tɩ piir yɩ kaa, na ba mɩ kaa a yɩ chɔɔr baar a yɩ pʋtɩɛr kʋfʋ yɩn tɩr a nɛɛ. Ka a pãa ɩ pʋpɛl kʋfʋ naa ta ɩ fɩrfʋ kʋfʋ ɛ.
47009006	Yɩ tɩɛr a anyã ɩka, nɩrɛ 'lɔ na ba 'yɔ̃ɔ bʋ̃bʋrɔ yɔɔ a bɔɔ pɔ ɛ, wʋ maa chɛ yɔɔ ɛ. Tɩchɛ nɩrɛ 'lɔ jaa na bʋr yɔɔ, wʋ mɩ na chɛn yɔɔ, nɩrɛ 'lɔ jaa mɩ na bʋr vɩla kʋfʋ, a vɩla kʋfʋ mɩ lɛ wʋn wa chɛ.
47009007	Nɩrɛ ɩ̃sʋɔ jaa wʋ ma kʋ lɛ a wʋ nyãa na tɩɛr ka a ta wa ɩ pʋsɔ̃ɔ, bɩɩ ŋmʋrfʋ ɛ, bojũu Nãaŋmɩn nʋ̃n nɩrɛ na kʋrɔ nɩ pʋpɛl.
47009008	Nãaŋmɩn na tʋ̃ɔn vɛ̃ ka a wʋ wɩ̃ɛfʋ ɩ yɔɔ kʋ yɩ, ka a lɛ a yele a jaa pɔ, nɩ sɔ̃ɔ jaa ka yɩ ma nyɛrɛ a ala jaa yɩn bʋɔrɔ na yɩ ma tʋ̃n tʋ̃sʋ̃n jaa tɩ põn bar.
47009009	Nɩtãa lɛ an sɛb a Nãaŋmɩn gãn pɔ, "Wʋ ma yaar a jiir a jaa kʋ a nɔ̃n dẽme, ka a wʋ torfʋ ba tara baarfʋ ɛ."
47009010	A 'lɔ na ma kʋ a kʋɔraa a bʋ̃bʋrɔ na wʋ ma vɛ̃ ka a bʋ̃diir waa, wʋn kʋ yɩ naa na wʋ vɛ̃ ka a bʋ̃bie binfʋ jie waa, na wʋ vɛ̃ ka a yɩ torfʋ ŋmafʋ bɛrmɛ.
47009011	Nãaŋmɩn na maal yɩ naa ka yɩ ɩ taraa dẽme ka yɩ ma kʋrɔ nɩ pʋpɛl sɔ̃ɔ jaa, naa tu a sɩ sɛ̃ ka a yɩ pʋpɛl kʋfʋ lɩɛb vɛ̃ ka nɩbɛ puoro Nãaŋmɩn yãan.
47009012	A yɩ tʋ̃mɔ̃ nyã yɩn tʋ̃ a ba ɩ a Nãaŋmɩn nɩbɛ an wõnõ tɛɛ lɛ a sʋ̃ʋ ɛ, tɩchɛ a yaar ta nɩrɛ jaa, ka ba puor Nãaŋmɩn yãan.
47009013	A tʋ̃mɔ̃ nyã yɩn tʋ̃ jũu wiil a lɛ a yɩn mɩ̃ɛ na be, nɩbɛ pɛɛn Nãaŋmɩn, bojũu a yɩ nɛɛ tufʋ 'mantãan a lɛ yɩn sɔɔ a Yesu Kɩrɩsɩto 'yɛr nʋ̃ɔ, nɩ a yɩ pʋpɛl kʋfʋ 'lɔ yɩn lɔ̃ɔ põn ba nɩ nɩrɛ jaa.
47009014	Ka a ba Nãaŋmɩn ban ma sʋɔrɔ kʋrɔ yɩ, a ba tɩɛr wʋ jaa ma ben a yɩ sɛ̃, bojũu a Nãaŋmɩn wɩ̃ɛfʋ bɛrmɛ naa na be a yɩ sɛ̃.
47009015	Nãaŋmɩn son puorfʋ nɩ sɩn kʋ̃ tʋ̃ɔ man a wʋ kʋfʋ wʋn kʋ sɩ ɛ.
47010001	Maa Pɔɔl den a Kɩrɩsɩto hɛ lɛ lɛ lɛ nɩ a wʋ 'maar ɩfʋ lɔb nũu kʋ yɩ. N maa 'lara ɛ, maa wa tuor yɩ nɩ gberaa tɩ maa mɩ baa be a yɩ sɛ̃ ɛ, n ba ɩ lɛ ɛ.
47010002	N sʋɔrɔ yɩ naa ɩka maa wa wa, n taa wa ɩ a ba ɩ lɛ 'lɔ̃nɔ̃ a nɩbɛ bamɩne jie ɛ, ba tɩɛr man taa a wɛr nɩbɛ kaar lɛ sɩ be.
47010003	Bojũu sɩn nɩ a wɛr nɩbɛ lɛ 'mataa kpɩɛrɛ tɩ saa ŋmaara jɛɛr a ba kaar ɛ.
47010004	A sɩ tãjɛ bomo ba ɩ a wɛr nyã tãjɛbomo ɛ, a sɩ tãjɛbomo tara na Nãaŋmɩn kpɛ̃ɔ sɩn ma de wɛl a gãdaar jiir bar.
47010005	Sɩ ma sɔ̃ɔn a ba nɛchɩrɛ nɩ tɩɛr dɛɛr 'lɔ jaa ban ma de vara nɩ a Nãaŋmɩn bɔ̃ɔfʋ bara, na sɩ ma 'yɛr nyɔɔr nɩbɛ tɩɛrsɩ ka ba lɩɛb wõnõ a Kɩrɩsɩto toor.
47010006	Sɩ mɩ chɔɔr naa ɩka sɩ kpãa a bawõnsɩ, yɩn wa ba gbɛr baar.
47010007	Yɩn kaara a anyã tɛɛ yɩn nyɛn nɩbir. Ala ɩ ɩ̃sʋɔ bar tɩɛr ɩka wʋ ɩn a Kɩrɩsɩto tʋɔr, wʋ mɩ lɛ bɔ̃ɔ tɩɛr kaa ɩka a sɩn mɩ ɩn a Kɩrɩsɩto tʋɔr a wʋ kaar.
47010008	Bojũu maa gba sɔɔ chɩɛrɛ nyãa nɩ a lɛ, a sɩ Soro ba kʋ sɩ a kpɛ̃ɔ ɩka sɩ wɛl yɩ bar ɛ, tɩ sɩ guol yɩ. Vɩ̃ ba kʋrɔ ma nɩ a yele nyã ɛ.
47010009	N ba bʋɔrɔ fɩka a n gãma a kʋrɔ yɩ dãbɩ̃ɛ ɛ.
47010010	Bojũu bamɩne 'yɛr ɩka, "A Pɔɔl gãma 'yɛrbie tɩrɛ naa, naa ɩ 'yɛrbikpɩ̃ɛn, tɩchɛ a 'lɔ mɩ̃ɛ wa be a sɩ sɛ̃, wʋ ma bal naa ka a wʋ 'yɛr mɩ maa ɩ bon ɛ."
47010011	A nɩbɛ bala, yɩ vɛ̃ a ba bɔ̃ɔn ɩka, a lɛ a sɩ 'yɛrbie na kaara a gãma pɔ, sɩn ba be a yɩ sɛ̃ ɛ. Lɛ lɛ a sɩ tʋ̃mɔ̃ na kaara sɩn wa be a yɩ sɛ̃.
47010012	Sɩn ba 'lara diere a sɩ mɩ̃ɛ mana nɩ a bamɩne na ma pɛɛrɛ a ba mɩ̃ɛ ɛ. Ba ma den a ba mɩ̃ɛ na ba man a ba mɩ̃ɛ, baa tara yɛ̃ ɛ.
47010013	Sɩn 'lɔ, sɩ kʋ̃ sɔɔ dãn a sɩ mɩ̃ɛ a lɛ tɩ põn bar ɛ, tɩchɛ sɩn nyɔ̃ɔn sɩ mɩ̃ɛ jɩ̃ a lɛ a Nãaŋmɩn na 'yɛr ɩka sɩ tʋ̃, ka sɩ gba na tʋ̃ tãn a yɩ sɛ̃.
47010014	Sɩ kʋ̃ dãn a sɩ mɩ̃ɛ chiin tɛɛr ɛ, ka a na kaara fɩka saa wa a yɩ sɛ̃ ɛ, bojũu sɩ tãn naa a Kɩrɩsɩto 'yɛr nʋ̃ɔ a be a yɩ sɛ̃.
47010015	Bɩɩ dãn sɩ mɩ̃ɛ tɩ põn a tʋ̃mɔ̃ a nɩbɛ bamɩne na tʋ̃ ɛ. Sɩn tɩɛr lɛ ɩka, a yɩ sɔɔfʋ na ben nʋ̃ɔnɔ̃, a sɩ tʋ̃mɔ̃ mɩ na yal 'yɔ̃ɔ
47010016	ka sɩ pãa tʋ̃ɔ mʋɔl a 'yɛr nʋ̃ɔ be a paalsɩ ala na be a yɩ niem. Bojũu saa dãna a sɩ mɩ̃ɛ nɩrɛ kɔ̃ɔ paal pɔ, ban tʋ̃ baar ɛ.
47010017	Tɩchɛ, nɩtãa lɛ an sɛb a Nãaŋmɩn gãn pɔ ɩka, "Vɛ̃ ka a 'lɔ na dãna a wʋ mɩ̃ɛ, wʋ de a sɩ Soro dãna nɩ a wʋ mɩ̃ɛ."
47010018	Bojũu a ba ɩ a nɩrɛ 'lɔ na pɛɛ a wʋ mɩ̃ɛ lɛ ɩ a nɩsʋ̃ ɛ, tɩchɛ a 'lɔ a sɩ Soro na pɛɛ lɛ.
47011001	N tɩɛr ɩka yɩn tara nɩ ma naa a n dãbol yele pɔ bɩ̃lãa, tɩchɛ yɩ gba den nie ɩ a lɛ.
47011002	N tara na nɩ yɩn nyuur a wʋ ɩ Nãaŋmɩn nyuur. N tɩr nɛɛ kʋ yɩ ɩka yɩ kul dabʋ̃'yen, na ɩ a Kɩrɩsɩto, ka n na de yɩ fɩka pɔɔsarbile na ba ta daba ɛ, na n kʋ wʋ.
47011003	Tɩchɛ dãbɩ̃ɛ kʋrɔ ma naa, nɩtãa lɛ a waa na dɔ̃ɔ de a wʋ yɛ̃ yele bɛl a Hawa, wʋ taa mɩ wa lɩɛb a yɩ nyãa yin a yelmɩ̃ɛ yɩn tara turo nɩ a Kɩrɩsɩto dẽ dẽ dẽ pɔ ɛ.
47011004	Bojũu ala ɩ nɩrɛ ɩ̃sʋɔ wan wa mʋɔl 'yɛr Yesu yuo 'yɛr kʋ yɩ, bɩɩ ka yɩ nyɛ a sɩyuo na ba ɩ a 'lɔ sɩn mʋɔl na ba ɩ a Nãaŋmɩn Sɩɛ 'lɔ yɩn nyɛ ɛ, bɩɩ 'yɛr nʋ̃ɔ yuo na ba ɩ a 'lɔ yɩn sɔɔ ɛ, yɩ ma sɔɔn jaa kayaan.
47011005	Tɩchɛ n ba tɩɛr ɩka n ɩn pʋʋr a nɩtʋ̃n kpɩ̃ɛn bala jie ɛ.
47011006	Amɩne sɛ̃ n ba jãn a 'yɛr 'yɛrfʋ ɛ, tɩchɛ n tara na bɔ̃ɔfʋ. Sɩ ma vɛ̃n ka a anyã chaar kʋ yɩ yele jaa pɔ.
47011007	N maal dɛɛr a lɛ ɩn siir a n mɩ̃ɛ naa mʋɔl a Nãaŋmɩn 'yɛr nʋ̃ɔ nyã kʋ yɩ a pɔrɔ bɩɩ?
47011008	N faan a pupuorbiir bamɩne ban dɔ̃ɔ sʋ̃ʋ ma ka n tʋ̃ɔ tʋ̃ a yɩ jie.
47011009	Ka a lɛ ɩn dɔ̃ɔ be a yɩ sɛ̃, n bʋɔrɔ na bon, tɩ n ba ɩ tuor kʋ yɩ ɛ, bojũu a yɛɛr bala na dɔ̃ɔ yi a Masedonɩya wa ba kʋ man bon jaa ɩn bʋɔrɔ. N ba vɛ̃ ka n yele ɩ tuor kʋ a yɩ ɩ̃sʋɔ jaa ɛ, n kʋ̃ wa vɛ̃ ka a n yele dɔɔl yɩ jaa ɛ.
47011010	A lɛ a Yesu yelmɩ̃ɛ na faa be a n sɛ̃ baar, nɩrɛ jaa ba be a be a Akaya paal pɔ, na ŋmaa ma sɔr nɩ a n nyãa chɛfʋ nyã pɔ ɛ.
47011011	Baa 'yɔ̃ɔ lɛ n tʋ̃nɔ̃ a lɛ? Bojũu n ba nʋ̃ yɩ bɩɩ? Nãaŋmɩn bɔ̃ɔn naa ɩn nʋ̃ yɩ.
47011012	Ɩn chɛnɛ na maala a lɛ ɩn ben maala naa tʋ̃ɔ ŋmaa a yobʋɔrbɔ sɔr, bala na bʋɔrɔ sɔr ɩka ba de a ba mɩ̃ɛ mana nɩ sɩ.
47011013	Bojũu a nɩbɛ ba nyãna ɩn jir ŋmarba nɩtʋ̃nsɩ na ba ɩ tʋ̃tʋ̃nbɔ na bɛlɛ nɩbɛ, na ba maal a ba mɩ̃ɛ nɩtãa a Kɩrɩsɩto nɩtʋ̃nsɩ.
47011014	A ba ɩ nɛ'maa yele ɛ, bojũu a Satan mɩ̃ɛ mɩ na tʋ̃ɔn maal a wʋ mɩ̃ɛ fɩka, a chãa malaka.
47011015	A mɩ kʋ̃ ɩ nɛ'maa yele ɛ, ala ɩ a wʋ tʋ̃tʋ̃nɔ̃ ɩ̃sʋɔ mɩ pãa maal a wʋ mɩ̃ɛ a tʋ̃tʋ̃ toraa kaar ɛ. A ba baarfʋ daar, ban nyɛn a ba sãyar lɛ ban tʋ̃.
47011016	Ɩn lɛ maal 'yɛr go. Yɩ ta vɛ̃ ka a ɩ̃sʋɔ jaa bʋɔl ma jɔl ɛ. Tɩchɛ ala ɩ yɩ gba wa bʋɔl man jɔl, yɩ chɛnɛ sɔɔ de ma fɩka lɛ yɩn na de a jɔl ka a n mɩ tʋ̃ɔ bɔ yuor bɩ̃lãa.
47011017	N bar tɩɛr nɩ a n yobɔyele nyã pɔ, n ba 'yɛrɛ fɩka nɩtãa lɛ a sɩ Soro na ma 'yɛr ɛ, tɩchɛ nɩtãa lɛ jɔl na ma 'yɛrɛ.
47011018	Yɔɔ jie jaa lɛ bʋɔrɔ yuor a wɛr nyã pɔ, n mɩn bɔn a yuor.
47011019	Yɩ ma sɔɔn de jɔl vɩla jaa, yɩn ɩ yɛ̃ dẽme jũu.
47011020	Yelmɩ̃ɛ, yɩ gba ma den nɩrɛ na maal yɩ gbãgbaa bɩɩ na yɩ ɩ tɔ̃nɔ̃ ka wʋ dire, bɩɩ dara ba mɩ̃ɛ yire nɩ a yɩ niem bɩɩ ma 'mara yɩ a tʋkpala pɔrɔ jaa.
47011021	Vɩ̃ kʋrɔ ma naa ka n 'yɛr ɩka sɩn bal naa nɩ a yele nyã. A ala a nɩbɛ bamɩne na ma de bʋɔrɔ nɩ yuor, maa 'lɔ ma 'yɛr naa jɔl kaar, n mɩ na pãa 'lan bɔ yuor.
47011022	Baa ɩ Heburu nɩbɛ ɛ? Lɛ lɛ n mɩ ɩ a ɩ̃sʋɔ. Baa ɩ Isɩral nɩbɛ ɛ? N mɩ ɩn a Isɩral nɩrɛ. A ba ɩ Abraham bal nɩbɛ lɛ ba ɩ ɛ? Lɛ lɛ n mɩ ɩ a ɩ̃sʋɔ.
47011023	Baa ɩ a Kɩrɩsɩto tʋ̃tʋ̃nbɔ ɛ? N sʋrɔ naa anyãna fɩka nɩrɛ na ba tara tɩɛr ɛ. N ɩn a tʋ̃tʋ̃nɔ̃ gar ba. Naa tʋ̃ tʋ̃kpɩ̃ɛn gar ba jaa. Ka ba ma pɔɔrɔ ma die pɔ jaa tɔ̃tɔ̃. Ba ma ŋme man kpɛ̃ɛ gar ba. N ma nyuro na kũu bɩbir jaa.
47011024	Gbɛɛ anũu jaa lɛ a Juu nɩbɛ fɔb ma nɩ a ba kpaara nɛɛr lɩjaayi for bir (39).
47011025	Gbɛɛ ata jaa lɛ ba pɔb ma nɩ dakʋrsɩ, na ba lɔb ma nɩ kɔsɩbɛ gbɛbʋ̃'yen. Gbɛɛ ata mɩ lɛ a gbor kpɛ̃ɛ ŋmɛr wɛl sɩ 'yɔ̃ɔ be a man kpɛ̃ɛ pɔ. Tɩ̃sɔɔ gbul nɩ a mɔ̃tɔ̃gbul jaa lɛ n ma be a man kpɛ̃ɛ pɔ.
47011026	Ɩn ba gala a yɔfʋ ɛ, n bɔ̃ɔn lɛ a põn kʋ̃ɔ dɔɔyɛ na be, naa tuor nãnyisɩ, ka a maa mɩ̃ɛ paal nɩbɛ ge ma, ka a bala na ba ɩ a Juu nɩbɛ mɩ ge ma. N din dɔɔyɛ a tẽe pɔ. Naa di dɔɔyɛ a mʋ̃ɔ pɔ. Naa di dɔɔyɛ a man pɔ. Naa di dɔɔyɛ a yɛɛr bala na ŋmara a jirsɩ sɛ̃.
47011027	Tʋ̃kpɩ̃ɛn nɩ wõm pɔ, naa ma gal gʋ̃ɔ. N bɔ̃ɔn kɔ̃ nɩ kɔ̃nyũur naa ma gãna kɔ̃ tɔ̃tɔ̃. Ka ɔɔr ma kpɛ ma ka n ɩ sal'mʋɔr.
47011028	A anyã a jaa puor, bɩbir jaa lɛ a pupuorbiir gbulsɩ ba jaa yele ma ɩ ma tɩɛr.
47011029	An lɛ bal, ka n mɩ ba bal ɛ? A bala na faa maal yelbier, a ba lɩɛb bũu dire ma bɩɩ?
47011030	Ala ɩ n mɩn bɔn yuor, ɩn bɔn yuor nɩ a yelsɩ ala na maal ma ka n bal.
47011031	Nãaŋmɩn nyã na ɩ a sɩ Soro Yesu Sãa, 'lɔ lɛ a pɛɛfʋ wʋ ta bɩbir jaa, bɔ̃ɔn naa ɩka n ba ŋmara jirsɩ ɛ.
47011032	A be a Damaskus tẽe pɔ, a nãa 'lɔ na turo a nãkpɛ̃ɛ Aretas, wʋ vɛ̃ naa ka ba gu a Damaskus tẽe wʋ jaa ɩka ba nyɔɔ ma.
47011033	Ka ba 'mɔɔ ma 'yɔ̃ɔ pɩɛ pɔ tur bar tokoro pɔ ka n fʋɔl yi a wʋ nuur pɔ.
47012001	N kʋ̃ wa bar a yobɔyele nyã jaa ɛ, ala ɩ n gba kʋ̃ nyɛ tɔ̃nɔ̃ ɛ. A nyɛfʋsɩ nɩ a yelwiilsɩ ala ɩn nyɛrɛ yire naa a sɩ Soro sɛ̃.
47012002	N bɔ̃ɔn nɩrɛ kɔ̃ɔ na sɔɔ Kɩrɩsɩto a wʋ yuom pie nɩ anaar (14) lɛ a dɩna, Nãaŋmɩn 'mɔɔ wʋn don be a saaju 'lɔ na tu a ata sʋɔ pɔ. Ka wʋ chɛnɛ na tara ɩ̃gãn bɩɩ waa lɛ tara ɩ̃gãn ɛ, n ba bɔ̃ɔ ɛ. Nãaŋmɩn tɛɛ lɛ bɔ̃ɔ.
47012003	N bɔ̃ɔn naa ɩka a daba nyãna ɩn ben 'yɛrɛ, ka wʋ ben ɩ̃gãn pɔ, bɩɩ waa be ɩ̃gãn pɔ ɛ, n ba bɔ̃ɔ ɛ, tɩchɛ Nãaŋmɩn bɔ̃ɔ naa.
47012004	Nãaŋmɩn 'mɔɔ wʋn don be a wʋ tẽe. Be lɛ wʋ wõnõ yelsɩ wʋn kʋ̃ tʋ̃ɔ man nɛɛ ɛ, yelsɩ nɩrɛ na ba tara sɔr ɩka wʋ man ɛ.
47012005	A nɩrɛ nyãna tɔ sʋɔ 'yɔ̃ɔ lɛ n bʋɔrɔ a yuor, n kʋ̃ tʋ̃ɔ bɔ a n mɩ̃ɛ yuor ɛ, ka maa balfʋsɩ tɛɛ ba lɛ ɛ.
47012006	Maa ɩka ɩn bɔn yuor gba, n kʋ̃ ɩ jɔl ɛ, bojũu yelmɩ̃ɛ lɛ ɩn 'yɛrɛ. Tɩchɛ n bar a lɛ, ka nɩrɛ taa tɩɛrɛ a n yele gar a ala ɩn maala bɩɩ a ala ɩn ma 'yɛrɛ ɛ.
47012007	Lɛ an na ɩ ka n pɔɔ a n mɩ̃ɛ 'mɔɔfʋ sɔr, a yelwiilbɛrɛ anyã jũu, ka a pãa kaara fɩka gʋɔ na chɔɔrɔ ma a ɩ̃gãn pɔ, ka a kaara a Satan 'yɛ'yɛrɛ kaar, ka a ge ma.
47012008	Gbɛɛ ata jaa lɛ n sʋɔr a n Soro ɩka wʋ vʋ̃ɔ a gʋɔ nyã bar ma.
47012009	Tɩchɛ ka wʋ 'yɛr kʋ ma, "A n wɩ̃ɛfʋ sɛɛ fʋ naa, bojũu a n kpɛ̃ɔ ma sɛɛn kʋ a nɩrɛ na bɔ̃ɔn ɩka wʋ bal naa." A lɛ jũu, ɩn bɔn yuor gar bon jaa a n balfʋsɩ pɔ, ka a Kɩrɩsɩto kpɛ̃ɔ pãa pɔɔ ma.
47012010	Ala lɛ so a Yesu Kɩrɩsɩto jũu, n pʋɔ pɛl naa, a n balfʋsɩ pɔ, tʋbie pɔ, tuo pɔ, gefʋ pɔ, nɩ wõmsɩ a jaa pɔ. Bojũu maa wa bal, lɛ lɛ n pãa ma kpɛ̃mɛ.
47012011	N maal n mɩ̃ɛ jɔl, tɩchɛ a yɩn yele lɛ tɩɛ ma 'yɔ̃ɔ. Yɩ gba sɛɛn nɩ naa bʋɔlɔ ma yovɩla, bojũu n ba ɩ pʋʋr a nɩtʋ̃n kpɩ̃ɛn bala sɛ̃ ɛ, ala ɩ n gba ba ɩ bon jaa ɛ.
47012012	A yelsɩ ala na ma ɩ a nɩtʋ̃nsɩ jɩ̃nɛ lɛ jɩ̃nsɩ, tʋ̃fɛrsɩ nɩ nɛ'maa tʋ̃mɔ̃. A anyãna lɛ n mɩ dɔ̃ɔ tara kãnyir tʋ̃n a yɩ sɛ̃.
47012013	Pupuorbiir gbulsɩ ba boo lɛ dɔ̃ɔ gar yɩ, ka a ba ɩ ɩn ba dɔ̃ɔ ɩ tuor kʋ yɩ lɛ ɛ? Yɩ vɛ̃ a n dɛɛr nyã kʋ ma.
47012014	Pʋ̃pãanyã, n chɔɔr baar ɩka n tɩ piir yɩ kaa, a gbɛɛ ata sʋɔ lɛ a nyã, n kʋ̃ tɩ ɩ tuor kʋ yɩ ɛ. Bojũu a ba ɩ a yɩ bʋ̃tarsɩ lɛ n bʋɔrɔ ɛ, tɩchɛ yɩn mɩ̃ɛ lɛ n bʋɔrɔ. Fʋ̃ʋ kaa bibiir maa bɔ gun a ba sãamɩne ɛ, tɩchɛ sãamɩne lɛ ma bɔ gun a ba bibiir.
47012015	A lɛ n pʋɔ na pɛl naa ka n sɔ̃ɔ bon jaa ɩn tara a yɩ nyɛvʋr jũu, 'matãan a maa mɩ̃ɛ wʋ jaa. Ala ɩ n nʋ̃ yɩn yɔɔ jaa, yɩn 'lɔ na nʋ̃ man bɩ̃lãa bɩɩ?
47012016	A lɛ an be, lɛ a chɛnɛ be, n ba dɔ̃ɔ ɩ tuor kʋ yɩ jaa ɛ. Tɩchɛ ɩn ɩ yɛ̃ sʋɔ jũu, n den a yɛ̃ yele nyɔɔn yɩ.
47012017	N den a yɩ bʋ̃kɔ̃ɔ tu a nɩbɛ bala ɩn dɔ̃ɔ tʋ̃ a ba wa a yɩ sɛ̃ bɩɩ?
47012018	N sʋɔr Titusɩ ɩka wʋ tɩ a yɩ sɛ̃, naa 'mataa tʋ̃n a sɩ yɛbɛ ɩka ba 'mataa tɩ. Titusɩ den a yɩ bon kɔ̃ɔ bɩɩ? A ba ɩ a Nãaŋmɩn Sɩbʋ̃'yen 'lɔ̃nɔ̃ lɛ sɩ jaa tara na sɩ tʋ̃nɔ̃ a tʋ̃bʋ̃'yen ɛ?
47012019	Yɩ tɩɛr man tãa sɩ 'yɛrɛ na 'yɔ̃ɔnɔ̃ a sɩ mɩ̃ɛ a yɩ sɛ̃ bɩɩ? Nãaŋmɩn niem lɛ sɩ 'yɛrɛ na sɩ be a Kɩrɩsɩto 'yɔ̃ɔ, bon jaa sɩn maala, sɩ barmɩne a yɩ ɩ̃kpɩ̃ɛn 'yɔ̃ɔfʋ jũu lɛ.
47012020	Bojũu dãbɩ̃ɛ kʋrɔ ma naa ɩka maa wa tɩ, n kʋ̃ tɩ nyɛ a yɩ be a lɛ ɩn bʋɔrɔ ɛ. Ka yɩ mɩ kʋ̃ nyɛ ma ka n be a lɛ yɩn bʋɔrɔ ɛ. Dãbɩ̃ɛ chɛnɛ na kʋrɔ ma ɩka, jɛɛr, nyuur, suur nyɛfʋ, ootaa, yobɔyele, gagar yele, mɩ̃ɛ 'mɔɔfʋ nɩ buburfʋ be a yɩ pɔ ɛ.
47012021	N lɛ joro na dãbɩ̃ɛ ɩka maa wa lɩɛb waara, Nãaŋmɩn wʋ maal ma ka n siir n mɩ̃ɛ a yɩ niem. Ka n tara pʋsɔ̃ɔ nɩ a nɩyɔɔ bala na dɔ̃ɔ maal a yeldɛɛr tɩ ba lɩɛb a ba tɩɛr yin a yele anyãna pɔ ɛ. Ban bʋ̃nɔ̃ gãna nɩ taa nɩ a ba pepe yelsɩ pɔ.
47013001	Gbɛɛ ata nɩ nyã ɩn ben tɩrɛ a yɩ piir kaa jie. Nɩtãa lɛ na sɛb a Nãaŋmɩn gãn pɔ, "Nɩbɛ ayi bɩɩ ata dãasɩɛ ɩn yelmɩ̃ɛ."
47013002	A lɛ ɩn dɔ̃ɔ tɩ a gbɛɛ ayi sʋɔ, n dɔ̃ɔ gɔ̃ yɩ. A 'yɛr bʋ̃'yen 'lɔ̃nɔ̃ lɛ n chɛnɛ gɔ̃nɔ̃ yɩ ɩn ba be a yɩ sɛ̃ ɛ. Maa wa lɩɛb tɩ 'lɔ, n kʋ̃ bar a bala na dɔ̃ɔ maal a yelbier bɩɩ a bala na wa bɩɛr maal ɛ,
47013003	bojũu yɩn ben bʋɔrɔ ɩka yɩ bɔ̃ɔ ɩka a Kɩrɩsɩto lɛ tu a n 'yɔ̃ɔ 'yɛrɛ. Waa bal na wʋ kʋ̃ tʋ̃ɔ maal yele jaa faa a yɩ jie ɛ, tɩchɛ wʋ tara na kpɛ̃ɔ a yɩ pɔ.
47013004	Bojũu yelmɩ̃ɛ jaa lɛ, ban dɔ̃ɔ kpa wʋ a daa ju, wʋ bal naa, tɩchɛ Nãaŋmɩn kpɛ̃ɔ lɛ vɛ̃ naa ka wʋ nyɛ nyɛvʋr. Lɛ mɩ lɛ, sɩn mɩ bal naa a wʋ 'yɔ̃ɔ, tɩchɛ a Nãaŋmɩn kpɛ̃ɔ jũu, sɩn ben be na sɩ tʋ̃nɔ̃ kʋrɔ yɩ.
47013005	Yɩ bɛɛr a yɩ mɩ̃ɛ kaa ɩka yɩ ben a sɔɔfʋ pɔ? Yɩ jʋʋr a yɩ mɩ̃ɛ kaa. Yaa bɔ̃ɔn ɩka a Yesu Kɩrɩsɩto ben a yɩ pɔ ɛ? Ka ala ba ɩ yɩ ɩn faa ɛ!
47013006	N bɔ̃ɔn naa ɩka yɩ bɔ̃ɔn naa sɩn ba ɩ faa ɛ.
47013007	Pʋ̃pãanyã, Nãaŋmɩn lɛ sɩ sʋɔrɔ kʋrɔ yɩ ɩka yɩ taa maala yeldɛɛr jaa ɛ. A ta ɩ ka a nɩbɛ nyɛ fɩka sɩn ba tara chɛfʋ ɛ, tɩchɛ ka a ɩ yɩn lɛ maala a lɛ na tor, ala ɩ gba fɩka nɩbɛ tɩɛr ɩka sɩ ɩn faa.
47013008	Bojũu sɩ kʋ̃ tʋ̃ɔ maal yele jaa tɩ põn a yelmɩ̃ɛ bar ɛ, tɩchɛ a yelmɩ̃ɛ yele tɛɛ lɛ sɩ ma maal.
47013009	Sɩ pʋɔ pɛl naa, a sɩn na bal, tɩchɛ ka a yɩn kpɛ̃mɛ, na sɩ sʋɔrɔ a Nãaŋmɩn kʋrɔ yɩ ɩka yɩ ta tara chɛfʋ ɛ.
47013010	A anyãna jũu lɛ so ɩn ba be a yɩ sɛ̃ ɛ, naa sɛɛrɛ a yele nyã kʋrɔ yɩ. Maa wa tɩ, ka n taa ɩrɛ wa de a n kpɛ̃ɔ tãna nɩ yɩ ɛ, a kpɛ̃ɔ a n Soro na kʋ ma, wʋ ɩka n de sʋ̃ʋn yɩ waa 'yɛr ɩka n de sɔ̃ɔn yɩ bar ɛ.
47013011	Yɛɛr, yɩ chɩlɛ, na yɩ mʋɔrɔ chiine niem. A baaraa lɛɛ. A n sʋɔrfʋ ɩn sʋɔrɔ yɩ nɩ nyã. Yɩ tara tɩɛr bʋ̃'yen, na yɩ kpɩɛrɛ nɩ nyã'maar. Ka a Nãaŋmɩn na ɩ a nʋ̃fʋ sʋɔ nɩ a nyã'maar sʋɔ, na ben a yɩ sɛ̃.
47013012	Yɩ puor puor taa nɩ pʋpɛl.
47013013	A Nãaŋmɩn nɩbɛ ba jaa puoro yɩ naa.
47013014	A sɩ Soro Yesu Kɩrɩsɩto wɩ̃ɛfʋ, nɩ a Nãaŋmɩn nʋ̃fʋ, nɩ a Nãaŋmɩn Sɩɛ nɛbʋ̃'yen, a be a yɩ jaa jaa sɛ̃.
48001001	Maa Pɔɔl na ɩ a nɩtʋ̃nãa, a ba ɩ nɩsaal lɛ ir ma bɩɩ nɩsaal kpɛ̃ɔ pɔ lɛ ɛ, tɩchɛ a yin a Yesu Kɩrɩsɩto nɩ a Sãa Nãaŋmɩn sɛ̃, na sɩ̃ɩ wʋ a kũu pɔ.
48001002	A yɛɛr bala na be a ka a n sɛ̃, sɩ jaa lɛ sɛɛrɛ a gãn nyã kʋrɔ a pupuorbiir gbulsɩ bala na be a Galatiya paal pɔ.
48001003	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto 'yɔ̃ɔ a be a yɩ jie.
48001004	'Lɔ lɛ de a wʋ mɩ̃ɛ tɩr a sɩ yelbier jũu ɩka wʋ faa sɩ a dɩna yelbier pɔ tun a lɛ na ɩ a sɩ Sãa Nãaŋmɩn bɔfʋ.
48001005	Wʋ nyɛrɛ tɩɩr bɩbir nɩ bɩbir jaa. A ɩ a lɛ.
48001006	A 'maa man nɛɛ nɩ a lɛ yɩn lɩɛb puor 'yɔ̃ɔ a nɩrɛ 'lɔ na bʋɔl yɩ tun a Kɩrɩsɩto wɩ̃ɛfʋ pɔ, tɩ na yɩ lɛ lɩɛb turo 'yɛr nʋ̃ɔ yuo.
48001007	A 'yɛr nʋ̃ɔ yuo jaa ba lɛ be be go ɛ, tɩchɛ bamɩne nyɔ̃nyɔ̃ɔnɔ̃ naa a yɩ tɩɛr na ba bʋɔrɔ ɩka ba nyɔɔ a Kɩrɩsɩto 'yɛr nʋ̃ɔ lɩɛb ka wʋ be wʋ yõ.
48001008	Ala sɔɔ ɩ sɩn gba lɛ, bɩɩ ka malaka lɛ wa yɩ saaju wa mʋɔl kʋ yɩ a 'yɛr nʋ̃ɔ 'lɔ na ba tu a lɛ sɩn mʋɔl kʋ yɩ ɛ, a nɩnyɩnɛ 'lɔ wɛ naa!
48001009	Nɩtãa lɛ sɩn dɔ̃ɔ de nie 'yɛr kʋ yɩ, pʋ̃pãanyã n lɛ bɔ̃ɔ 'yɛrɛ go. Ala nɩrɛ ɩ̃sʋɔ jaa wa mʋɔlɔ na 'yɛr nʋ̃ɔ yuo kʋrɔ yɩ, na ba tu a lɛ sɩn mʋɔl kʋ yɩ a yɩ sɔɔ ɛ, a nɩnyɩnɛ 'lɔ wɛ naa.
48001010	Nɩsaal lɛ n bʋɔrɔ ɩka wʋ kʋ ma sɔr bɩɩ Nãaŋmɩn? Bɩɩ nɩsaal pʋʋr lɛ n bʋɔrɔ ɩka n pɛl? Maa ta chɛnɛ bʋɔrɔ ɩka n pɛlɛ nɩsaal pʋɔ, n kʋ naa ɩ a Kɩrɩsɩto tʋ̃tʋ̃nɔ̃ ɛ.
48001011	N yɛɛr, n bʋɔrɔ naa ɩka yɩ bɔ̃ɔ a par ɩka a 'yɛr nʋ̃ɔ 'lɔ ɩn mʋɔl kʋ yɩ ba yi nɩsaal sɛ̃ ɛ.
48001012	A ba ɩ nɩsaal pɔ lɛ n tu tɩ nyɛ wʋ ɛ, bɩɩ nɩsaal lɛ jãn ma ɛ, tɩchɛ a Yesu Kɩrɩsɩto lɛ ir wiil ma.
48001013	Yɩ wõn a lɛ ɩn dɔ̃ɔ chɛnɛ puoro a Juu nɩbɛ puorfʋ, naa mʋ̃ɔ nɩbir gere a bala na turo a Yesu Kɩrɩsɩto, naa bʋɔrɔ ɩka n sɔ̃ɔ ba bar.
48001014	N bɔ̃ɔ gar a Juu nɩbɛ bala ɩn 'mataa pɔl, tɩchɛ ka a ɩ ma nɩbijɩɛ nɩ a n sãakpãmɩne puorfʋ.
48001015	Tɩchɛ an ɩ Nãaŋmɩn lɛ dɔ̃ɔ de nie kaa ir ma tɩchɛ ka ba wa dɔɔ ma, na wʋ bʋɔl ma tun a wʋ wɩ̃ɛfʋ pɔ, a ɩ wʋn pʋpɛl,
48001016	ka wʋ ir a wʋ Bie wiil ma, ka na mʋɔl a wʋ 'yɛr a bala na ba ɩ a Juu nɩbɛ pɔ. N ba sʋʋr nɩrɛ jaa kaa ɛ,
48001017	bɩɩ do be a Jerusalɛm a bala na dɔ̃ɔ ma nie ɩ a nɩtʋ̃nsɩ sɛ̃ ɛ, tɩchɛ n tɔ̃ɔ tor chen Arabɩya a dẽdẽe a lɛ nɛ, a lɛ puor lɛ n pãa lɩɛb chen a Damaskus.
48001018	Yuom ata na wa po, n pãa don be a Jerusalɛm ɩka n tɩ bɔ̃ɔ a Pita, naa jɛ̃ a be a wʋ sɛ̃ maal ber pie nɩ anũu (15).
48001019	Tɩchɛ n ba nyɛ a nɩtʋ̃nsɩ ɩ̃sʋɔ jaa ɛ, ka Jemesɩ na ɩ a sɩ Soro yɛbɛ tɛɛ ba lɛ ɛ.
48001020	Yelmɩ̃ɛ jaa lɛ n 'yɛrɛ kʋrɔ yɩ a Nãaŋmɩn niem ɩka, a yele nyã ɩn sɛɛrɛ kʋrɔ yɩ ba ɩ jir ɛ.
48001021	A lɛ puor, n lɛ chen Siriya nɩ Sɩlɩsɩya paal pɔ.
48001022	A pupuorbiir gbulsɩ bala na be a Judiya a Kɩrɩsɩto 'yɔ̃ɔ, ba bɔ̃ɔ ma ɛ.
48001023	A n yele tɛɛ lɛ ba wõ ɩka, a nɩrɛ 'lɔ na dɔ̃ɔ gere sɩ, pʋ̃pãanyã 'lɔ mɩ̃ɛ lɛ pãa mʋɔlɔ a 'yɛr 'lɔ wʋn ta dɔ̃ɔ bʋɔrɔ ɩka wʋ sɔ̃ɔ bar,
48001024	na ba pɛɛ Nãaŋmɩn yuor a maa jũu.
48002001	Yuom pie nɩ anaar (14) na wa po, maa nɩ Banabasɩ lɛ don be a Jerusalɛm naa tara Titusɩ mɩ pʋɔ.
48002002	N don be a Jerusalɛm bojũu Nãaŋmɩn lɛ ir wiil ma ɩka n tɩ man kʋ ba a 'yɛr nʋ̃ɔ 'lɔ ɩn mʋɔl kʋ a bala na ba ɩ a Juu nɩbɛ ɛ, tɩchɛ a bala na ɩ a nɩdierbe tɛɛ lɛ n dɔ̃ɔ sɔɔl man a yele anyãna kʋ. A n dãbɩ̃ɛ lɛ ɩka n taa wa jo pɔrɔ ɛ.
48002003	Tɩchɛ a Titusɩ gba mɩ na dɔ̃ɔ be a n sɛ̃, na waa ɩ a Juu nɩrɛ ɛ, baa fɩr wʋ ɩka wʋ ŋmaa a yʋɔr ɛ.
48002004	A yele nyã lo naa bojũu a yɛɛr bamɩne na ɩ jir ŋmarba fʋɔl kpɛ ɩka ba tɩ jʋʋr kaa a lɛ sɩn so a sɩ mɩ̃ɛ a Yesu Kɩrɩsɩto 'yɔ̃ɔ, ka ba na maal sɩ ka sɩ ɩ gbãgbaar.
48002005	Saa sɔɔ ba bɩ̃lãa jaa ɛ, ka a 'yɛr nʋ̃ɔ nyã na ɩ a yelmɩ̃ɛ na be a yɩ sɛ̃ sɔ̃ɔ jaa.
48002006	A bala a nɩbɛ na tɩɛr ɩka bala lɛ ɩ a nɩyɔ̃ɔnsɩ, tɩchɛ a lɛ ban be maa ba nyɛ a ba tɛɛ taa ɛ. Nãaŋmɩn ba kaara nɩsaal nie tɩ tɔɔrɔ a wʋ 'yɛr ɛ. A nɩdierbe bala ba 'yɛr 'yɛr jaa lɛ pʋɔ a maa 'yɛr 'lɔ pɔ ɛ.
48002007	Tɩchɛ ban wa bɔ̃ɔn an ɩ yelmɩ̃ɛ ɩka Nãaŋmɩn lɛ de a 'yɛr nʋ̃ɔ nyã kʋ ma ɩka n mʋɔl kʋ a bala na ba ɩ a Juu nɩbɛ ɛ, nɩtãa lɛ a Nãaŋmɩn na de a 'yɛr nʋ̃ɔ nyã kʋ a Pita ɩka wʋ mʋɔl kʋ a bala na ɩ a Juu nɩbɛ.
48002008	Nãaŋmɩn lɛ tʋ̃ a wʋ tʋ̃mɔ̃ tu a Pita pɔ maal wʋ ɩka wʋ ɩ a Juu nɩbɛ nɩtʋ̃nãa, 'lɔ lɛ mɩ tʋ̃ a wʋ tʋ̃mɔ̃ tu a maa pɔ tʋ̃ ma ɩka n chen a bala na ba ɩ a Juu nɩbɛ pɔ.
48002009	A Jemesɩ nɩ a Pita nɩ a Jɔɔn ban dɔ̃ɔ bɔ̃ɔn fɩka lue, ban wa nyɛ bɔ̃ɔn a wɩ̃ɛfʋ 'lɔ a Nãaŋmɩn na kʋ ma, ba de sɩn nuur ayi nɩ nɛbʋ̃'yen maa nɩ a Banabasɩ, na ba wiil ɩka sɩ tara na nɛbʋ̃'yen, na ba sɔɔ ɩka sɩ chen a bala na ba ɩ a Juu nɩbɛ pɔ tɩchɛ ka ba mɩ chen a bala na ɩ a Juu nɩbɛ pɔ.
48002010	Yele bʋ̃'yen ban 'yɛr kʋ sɩ lɛ ɩka sɩ tɩɛrɛ a nɔ̃n dẽme. A yele nyã nɩ wʋ ju mɩ lɛ n mɩ mʋ̃ɔ nɩbir ɩka n maal.
48002011	A Pita na wa tɩ wa a Antiok, n gɔ̃ wʋ̃n a nɩyɔɔ niem bojũu wʋ maal bɔr chãa pɔ.
48002012	Sɛrɛ tɩchɛ ka a nɩbɛ bamɩne yi a Jemesɩ sɛ̃ wa, 'lɔ nɩ a bala na ba ɩ a Juu nɩbɛ ɛ, ma 'mantaa dire. Tɩchɛ ban wa wa baar, wʋ oon wʋ mɩ̃ɛ yin a ba pɔ, bojũu wʋ joro na a bala na ɩ a yɔŋmarba dãbɩ̃ɛ.
48002013	A Juu nɩbɛ bamɩne pʋɔ wʋ naa a nɛɛr ayi yele nyãna pɔ, ka a Banabasɩ gba tɩɛr mɩ bũbur a ba yele nyãna jũu.
48002014	Ɩn wa nyɛ bɔ̃ɔn ɩka baa maala a lɛ na tor nɩ a yelmɩ̃ɛ 'yɛr nʋ̃ɔ nyãna ɛ, n 'yɛr kʋ a Pita a ba jaa niem, "A fʋ̃ʋ ɩn Juu nɩrɛ, tɩ na fʋ kpɩɛrɛ fɩka a bala na ba ɩ a Juu nɩbɛ kaar ɛ. Ŋmɩnɛ lɛ fʋn ɩ fɩr a bala na ba ɩ a Juu nɩbɛ ɛ, ka ba kpɩɛrɛ fɩka a Juu nɩbɛ?
48002015	A sɩn ban dɔɔ ka sɩ ɩ Juu nɩbɛ, saa ɩ nɩyor na ɩ yelbe-ɩrbɛ kaar ɛ.
48002016	Sɩ bɔ̃ɔn naa ɩka, nɩrɛ yele kʋ̃ tʋ̃ɔ tor wʋ̃n turo a nɛbinsɩ jũu ɛ, tɩchɛ a wʋ yele na tor a Yesu Kɩrɩsɩto wʋ̃n sɔɔ de jũu. Lɛ lɛ a sɩn mɩ gba sɔɔ de a Yesu Kɩrɩsɩto ka a sɩ yele tor, ka a kʋ̃ ɩ a nɛbinãa sɩn turo jũu ɛ. Ala ɩ a nɛbinãa tufʋ jũu lɛ, nɩrɛ jaa yele kʋ̃ tor Nãaŋmɩn sɛ̃ ɛ.
48002017	"Ala ɩ sɩ mʋɔrɔ naa ɩka a sɩ yele a tor a Kɩrɩsɩto 'yɔ̃ɔ, tɩchɛ ka a ɩ yelmɩ̃ɛ ɩka a sɩn mɩ̃ɛ ɩn yelbe-ɩrbɛ, ka ala be a lɛ, a Kɩrɩsɩto pʋɔrɔ naa a yelbier 'yɔ̃ɔnɔ̃ bɩɩ? Yelmɩ̃ɛ jaa, a ba ɩ lɛ lɛ ɛ!
48002018	Ala ɩ n lɛ mɛn a bonsɩ ala ɩn sɔ̃ɔ bar, n maal a lɛ wiil ɩka n ɩn a nɛbinãa sɔ̃sɔ̃ɔnɔ̃.
48002019	Bojũu a tu naa a nɛbinãa pɔ, ka n kpi kʋ a nɛbinãa, ka a lɛ na sʋ̃ʋ ma ka n be be kʋ Nãaŋmɩn.
48002020	Ba 'mantaa kpa maa nɩ a Kɩrɩsɩto a daa ju. A ba lɛ ɩ maa lɛ lɛ be be go ɛ, tɩchɛ a Kɩrɩsɩto lɛ be a n 'yɔ̃ɔ. A nyɛvʋr nyã ɩn pãa ben a ɩ̃gãn pɔ, n ben be nɩ a sɔɔfʋ ɩn sɔɔ a Nãaŋmɩn Bie, 'lɔ lɛ nʋ̃ ma, na wʋ de a wʋ mɩ̃ɛ kʋ ma.
48002021	N ba 'yɛr ɩka a Nãaŋmɩn wɩ̃ɛfʋ ba ɩ ɛ, bojũu ala ɩ nɩrɛ na tʋ̃ɔn 'yɛr faa a wʋ mɩ̃ɛ a nɛbinãa jũu, ka lɛ a Kɩrɩsɩto kũu ba tara tɔ̃nɔ̃ jaa ɛ!"
48003001	A yɩn Galatiya jɔlɔ dẽme. An lɛ bɛl yɩ ka a nʋ̃mɔ̃ yɩ? A yɩ nɩbir lɛ ba nyɔɔ a Yesu Kɩrɩsɩto yin a nɩyɔɔ niem kpa a daa ju.
48003002	Yele bʋ̃'yen lɛ n bʋɔrɔ ɩka n bɔ̃ɔ yi a yɩ sɛ̃. Yɩ nyɛn a Nãaŋmɩn Sɩɛ a nɛbinãa yɩn turo bɩɩ a lɛ yɩn wõ na yɩ sɔɔ?
48003003	Yɩ lɛɛ bɔ̃ɔ yɛ̃ ɔ. Yɩn piel a Nãaŋmɩn Sɩɛ, yɩ pãa bʋɔrɔ naa ɩka yɩ baar yɩn kpɛ̃ɔ pɔ bɩɩ?
48003004	A yɩ dɔɔyɛ difʋ ba lɛ tara tɔ̃nɔ̃ bɩɩ? Yelmɩ̃ɛ a ba ɩ pɔrɔ ɛ.
48003005	Nãaŋmɩn kʋ yɩn a wʋ Sɩɛ tɩ tʋ̃ nɛ'maa tʋ̃mɔ̃ a yɩ pɔ, yɩn sɔɔ a nɛbinãa jũu bɩɩ yɩn sɔɔ a lɛ yɩn wõ?
48003006	De man a Abraham kaa, wʋ "Sɔɔn de Nãaŋmɩn, ka a lɛ vɛ̃ ka wʋ ɩ nɩtor."
48003007	Bɔ̃ɔ a par ɩka a bala na sɔɔ Nãaŋmɩn lɛ ɩ a Abraham bibiir.
48003008	A Nãaŋmɩn gãn dɔ̃ɔ 'yɛr ɩka Nãaŋmɩn na 'yɛr faa a bala na ba ɩ a Juu nɩbɛ ɛ, a ba sɔɔfʋ jũu. Nãaŋmɩn den nie 'yɛr a 'yɛr nʋ̃ɔ kʋ a Abraham ɩka, "A paalsɩ ba jaa na nyɛn sʋ̃ʋfʋ tu a fʋ 'yɔ̃ɔ."
48003009	A lɛ jũu, a bala jaa na sɔɔ de na nyɛn sʋ̃ʋfʋ pʋɔ a Abraham pɔ. 'Lɔ lɛ ɩ a nɩrɛ na tara sɔɔfʋ.
48003010	Bala jaa na dɩɛl a nɛbinãa tufʋ ben pɔ 'yɔ̃ɔfʋ pɔ, bojũu a sɛb a Nãaŋmɩn gãn pɔ ɩka, "Pɔ 'yɔ̃ɔfʋ turo na a nɩrɛ 'lɔ na ba turo a yelsɩ a jaa a nɛbinãa gãn pɔ ɛ."
48003011	A ɩn yelmɩ̃ɛ ɩka nɩrɛ jaa kʋ nyɛ faa fʋ a Nãaŋmɩn niem a nɛbinãa 'yɔ̃ɔ ɛ, bojũu "A nɩrɛ 'lɔ na tara sɔɔfʋ tor naa, wʋn tara na nyɛvʋr na ba tara baarfʋ ɛ."
48003012	A nɛbinãa ba be sɔɔfʋ pɔ ɛ, tɩchɛ "Nɩrɛ 'lɔ na maala a lɛ a nɛbinãa na 'yɛr, na tara na nyɛvʋr."
48003013	Kɩrɩsɩto faa sɩ naa a nɛbinãa pɔ 'yɔ̃ɔfʋ pɔ, na wʋ lɩɛb ɩ pɔ 'yɔ̃ɔfʋ kʋ sɩ, bojũu a sɛb a Nãaŋmɩn gãn pɔ ɩka, "Pɔ 'yɔ̃ɔfʋ turo na a nɩrɛ 'lɔ na yɔɔl tɩɛ ju."
48003014	Wʋ faa sɩ naa ka a sʋ̃ʋfʋ ala a Abraham na nyɛ, ka a bala na ba ɩ a Juu nɩbɛ mɩ na nyɛ tu a Yesu Kɩrɩsɩto 'yɔ̃ɔ, ka a sɔɔfʋ jũu, ka sɩ nyɛ a Nãaŋmɩn Sɩɛ nɛtɩraa.
48003015	N yɛɛr, vɛ̃ ka n de man a bɩbir jaa nyɛvʋr pɔ, nɩrɛ wa faa 'yɛr 'yɛr bin baar, nɩrɛ jaa maa lɛ 'yɛr 'yɛr dɔɔl ɛ, bɩɩ ŋmaa bar ɛ. Lɛ nɩ wʋ ju mɩ lɛ a nɛtɩraa.
48003016	Nãaŋmɩn dɔ̃ɔ tɩr a wʋ nɛɛ kʋ Abraham nɩ a wʋ bir. A Nãaŋmɩn gãn ba 'yɛr ɩka bʋ̃bie ɛ, naa wiil fɩka biyɔɔ ɛ, tɩchɛ wʋ 'yɛr ɩka, "A fʋ bir," Nɩbʋ̃'yen tɛɛ lɛ, 'lɔ lɛ ɩ a Kɩrɩsɩto.
48003017	Maa 'yɛr nɩ nyã ɩka a nɛbinãa na wa a yuom kɔɔr anaar dɔɔl lɩjɛr nɩ pie (430) puor ba sɔ̃ɔ a nɛtɩraa 'lɔ a Nãaŋmɩn na dɔ̃ɔ 'yɛr ɛ, na wʋ sɔ̃ɔ a nɛtɩraa ɛ.
48003018	Ala ɩ a bonsɩ ala sɩn wa nyɛ a Nãaŋmɩn sɛ̃ ɩ naa a nɛbinãa tufʋ jũu lɛ, a ba lɛ ɩ a nɛtɩraa yele lɛ go ɛ, tɩchɛ an ɩ a Nãaŋmɩn wɩ̃ɛfʋ lɛ wʋ de tɩr nɛɛ kʋ a Abraham.
48003019	Bo lɛ so Nãaŋmɩn na wa bɩɛr tɩr a nɛbinãa? Wʋ pʋɔn 'yɔ̃ɔ ban ba sɔɔ jũu tɩ tãn a sɔ̃ɔ 'lɔ a Bir 'lɔ wʋn tɩr a nɛɛ na wa. A malakasɩ lɛ waan a nɛbinãa nyã, tɩchɛ Mosesɩ na ɩ a 'ma'maala lɛ be a ba chara pɔ.
48003020	'Ma'maala maa ara kʋ gbul bʋ̃'yen ɛ, tɩchɛ Nãaŋmɩn 'lɔ ɩn bʋ̃'yen tɛɛ.
48003021	Ka a lɛ wiil ɩka a nɛbinãa sɔ̃ɔn a Nãaŋmɩn nɛtɩraa ala bar bɩɩ? Kai. Ala ɩ a nɛbinãa kʋrɔ na nɩrɛ nyɛvʋr, nɩrɛ jaa na ɩn nɩtor tu a nɛbinãa jũu.
48003022	Tɩchɛ a Nãaŋmɩn gãn 'yɛr ɩka a yelbier nyɔ̃ɔn a wɛr nɩbɛ ba jaa pɔɔ die pɔ, ka a lɛ a Nãaŋmɩn na tɩr a nɛɛ kʋ a bala na sɔɔ de a Yesu Kɩrɩsɩto na nyɛ.
48003023	Sɛrɛ tɩchɛ ka a sɔɔfʋ wa wa, sɩ dɔ̃ɔ ɩ a nɛbinãa nɩpɔɔrsɩ, naa pɔɔ sɩ tɩ tãn a sɔ̃ɔ 'lɔ a sɔɔfʋ na wa nyɩr.
48003024	Nãaŋmɩn kʋn a nɛbinãa sɔr ka wʋ na de sɩ nie chiin a Kɩrɩsɩto sɛ̃, ka sɩ na nyɛ faafʋ tu a sɔɔfʋ pɔ.
48003025	Pʋ̃pãanyã a sɔɔfʋ na wa tɩ wa, saa lɛ chɛnɛ be a nɛbinãa pĩlem ka wʋ kaara sɩ ɛ.
48003026	Yɩ jaa ɩn Nãaŋmɩn bibiir yɩn sɔɔ Yesu Kɩrɩsɩto jũu,
48003027	bojũu ba so yɩn a Nãaŋmɩn kʋ̃ɔ 'yɔ̃ɔ a Kɩrɩsɩto pɔ, ka wʋ pɔɔ yɩ fɩka fɔbaa.
48003028	Ka bamɩne ba lɛ ɩ Juu nɩbɛ bɩɩ baa ɩ Juu nɩbɛ ɛ, ka bamɩne mɩ ɩ gbãgbaar bɩɩ ka bamɩne ɩ sumɩne ɛ, ka bamɩne ba lɛ ɩ dɔɔr bɩɩ mɩ ɩ pɔbɔ ɛ. Bojũu yɩ jaa ɩn bʋ̃'yen a Yesu Kɩrɩsɩto 'yɔ̃ɔ.
48003029	Ala ɩ yɩ ɩn a Kɩrɩsɩto sofʋ, yɩ pãa ɩn a Abraham bir, na yɩ pʋɔ a Abraham na di a Nãaŋmɩn nãbonsɩ ala wʋn tɩr a nɛɛ kʋ wʋ.
48004001	A maa 'yɛr nɩ nyã, a bʋ̃dire bie gba wʋn ɩ bibile, tɩchɛ waa be wʋ yõ nɩ a gbãgbaa ɛ, an sɔɔ ɩ 'lɔ lɛ so a bonsɩ a jaa.
48004002	Gugurbo nɩ a kpɩ̃ɛn dẽme ma pire naa bie nyãna tɩ tãn a sɔ̃ɔ 'lɔ a sãa na 'yɔ̃ɔ.
48004003	Lɛ nɩ wʋ ju mɩ lɛ, sɩn dɔ̃ɔ ɩ a bibiir, sɩ dɔ̃ɔ ɩ a wɛr gbãgbaar be kpɩ̃ɛn bonsɩ pĩlem.
48004004	Tɩchɛ a sɔ̃ɔ na wa ta, Nãaŋmɩn tʋ̃n a wʋ Bie ka pɔɔ dɔɔ wʋ tun a nɛbinãa pɔ,
48004005	ka wʋ na faa a bala na be a nɛbinãa pĩlem, ka sɩ tara sɔr ɩ a wʋ bibiir.
48004006	Yɩn ɩ a Nãaŋmɩn bibiir jũu, Nãaŋmɩn tʋ̃n a wʋ Bie Sɩɛ ka wʋ wa kpɛ a sɩ nyãn pɔ a sɩ ma bʋɔlɔ wʋ, sɩ Sãa.
48004007	A lɛ jũu, yaa lɛ chɛnɛ ɩ gbãgbaar ɛ, tɩchɛ yɩ ɩn a wʋ bibiir. Yɩn ɩ a wʋ bibiir baar, yɩ ɩn a wʋ bʋ̃dirbe.
48004008	A kõro yɩn ba dɔ̃ɔ bɔ̃ɔ Nãaŋmɩn ɛ, yɩ dɔ̃ɔ ɩ gbãgbaar kʋ a tɩbɛ ala yɩn ba bɔ̃ɔ ɛ.
48004009	Tɩchɛ pʋ̃pãanyã yɩn bɔ̃ɔ Nãaŋmɩn bɩɩ Nãaŋmɩn na wa bɔ̃ɔ yɩ baar, ŋmɩnɛ lɛ a lɛ ɩ ka yɩ lɩɛb a yɩ tɩɛr 'yɔ̃ɔ a bonsɩ ala na bal ka a ba turfʋ ɩ pʋ̃sɔ̃ɔ? Yɩ chɛnɛ na bʋɔrɔ ɩka yɩ lɛ ɩ a ba gbãgbaar bɩɩ?
48004010	Yɩ tara na bɩbir pɛ̃nsɩ, nɩ chuur pɛ̃nfʋsɩ nɩ sɔ̃ɔsɩ nɩ yuomo pɛ̃nfʋsɩ.
48004011	Dãbɩ̃ɛ kpɛ ma naa, ka n tɩɛr ɩka a maa tʋ̃mɔ̃ ɩn tʋ̃ a yɩ pɔ ɩn pɔrɔ.
48004012	N yɛɛr, n sʋɔrɔ yɩ naa, yɩ be a lɛ ɩn be, bojũu n mɩ dɔ̃ɔ be a lɛ yɩn be. Yaa maal ma yelbier jaa ɛ.
48004013	Yɩ bɔ̃ɔn naa an ɩ baal jũu lɛ so ka n dɔ̃ɔ nie mʋɔl a 'yɛr nʋ̃ɔ kʋ yɩ.
48004014	A maa baal gba na dɔ̃ɔ ɩ bɛɛr kaa kʋ yɩ tɩchɛ yaa tɔr ma bar ɛ, yɩ sɔɔn de ma Nãaŋmɩn malaka kaar, fɩka Yesu Kɩrɩsɩto.
48004015	Bo lɛ ɩ a yɩ chɩlfʋ? Ɩn tʋ̃ɔ 'yɛr yelmɩ̃ɛ ɩka ala ɩ yɩn taa tʋ̃ɔ maal a lɛ, yɩn taa loor a yɩ nɩbie kʋ ma.
48004016	Pʋ̃pãanyã n ɩn a yɩ dɔ̃sʋɔ ɩn 'yɛr a yelmɩ̃ɛ kʋ yɩ bɩɩ?
48004017	A nɩbɛ bala na bʋɔrɔ ɩka yɩ wa a ba sɛ̃, a ba tɩɛr ba vɩɛl ɛ. A lɛ ban bʋɔrɔ lɛ ɩka yɩ ŋmaa yi na yɩ ɩ sʋ̃ʋfʋ kʋ ba.
48004018	A vɩɛl na ɩka yɩ tara sʋ̃ʋfʋ sɔ̃ɔ, ala ɩ a lɛ yɩn tɩɛr vɩɛlɛ na, na yɩ ma maala a lɛ sɔ̃ɔ jaa, tɩchɛ ata ɩ fɩka maa wa be a yɩ sɛ̃ tɛɛ ɛ.
48004019	N yɛɛr, a yɩ yele wõnõ ma naa fɩka pɔɔ na dɔɔrɔ bie kaar, tɩ ta a sɔ̃ɔ 'lɔ yɩn be a lɛ a Yesu Kɩrɩsɩto na be.
48004020	N ta bʋɔrɔ naa fɩka n be a yɩ sɛ̃ a pʋ̃pãanyã naa ta lɩɛb a n kɔkɔr bojũu a yɩ yele wõnõ ma naa.
48004021	Yɩ 'yɛr kʋ ma, a yɩn bala na bʋɔrɔ ɩka yɩ ɩ a nɛbinãa turbo, yaa bɔ̃ɔ a lɛ a nɛbinãa na 'yɛrɛ bɩɩ?
48004022	A sɛb a Nãaŋmɩn gãn pɔ ɩka, Abraham tara na bibiir ayi, a gbãgbaa pɔɔ lɛ dɔɔ a ɩ̃sʋɔ, ka a sumɩne mɩ dɔɔ a ɩ̃sʋɔ.
48004023	A bie 'lɔ na ɩ a gbãgbaa pɔɔ bie, ba dɔɔ wʋn tu a lɛ nɩsaal na guor, tɩchɛ a 'lɔ mɩ na ɩ a sumɩne bie, ba dɔɔ wʋn tun a Nãaŋmɩn nɛtɩraa pɔ.
48004024	Sɩn tʋ̃ɔ de a pɔbɔ banyãna ayi man nɛtɩrsɩ ayi. Haga lɛ dɔɔ a gbãgbaa bibiir. 'Lɔ lɛ ara kʋ a nɛtɩraa 'lɔ a Nãaŋmɩn na maal a Sinai Tɔ̃ɔ ju.
48004025	Haga ara na kʋ a Sinai Tɔ̃ɔ na be a Arabɩya fɩka a dɩna Jerusalɛm, bojũu 'lɔ lɛ dɔɔ a wʋ bibiir ka ba ɩ a nɛbinãa gbãgbaar.
48004026	Tɩchɛ a Jerusalɛm 'lɔ na be a saaju son wʋ mɩ̃ɛ, 'lɔ lɛ ɩ a sɩ ma.
48004027	Bojũu a sɛb a Nãaŋmɩn gãn pɔ ɩka, "Tara pʋpɛl, a fʋ̃ʋ pɔɔ abbaa, na ba dɔɔ bibiir ɛ. Yiele ŋmiere nɩ chɛlsɩ, fʋ̃ʋ nyã na ba wõ bie dɔɔfʋ tuo ɛ. A pɔɔ nyã na ba dɔ̃ɔ dɔɔ ɛ, bojũu a wʋ bibiir waan gar a pɔɔ 'lɔ na kul sɩrɛ."
48004028	Pʋ̃pãanyã, yɩn a n yɛɛr, yɩ kaara fɩka a Isaakɩ na ɩ a Nãaŋmɩn nɛtɩraa bibiir.
48004029	A sɔ̃ɔ 'lɔ ban dɔɔ a bie 'lɔ a ɩ̃gãn pɔ, wʋ ge naa a bie 'lɔ ban dɔɔn a Nãaŋmɩn Sɩɛ kpɛ̃ɔ. Lɛ mɩ lɛ a pʋ̃pãanyã.
48004030	Tɩchɛ bo lɛ a Nãaŋmɩn gãn 'yɛr? "Dii a gbãgbapɔɔ nɩ a wʋ bie bar, bojũu a bie 'lɔ na ɩ a gbãgbapɔɔ bie kʋ 'mataa din a Nãaŋmɩn nãbonsɩ nɩ a bie 'lɔ a sumɩne na dɔɔ ɛ."
48004031	A lɛ jũu n yɛɛr, saa ɩ a gbãgbaa pɔɔ bibiir ɛ, tɩchɛ sɩ ɩn a pɔɔ sumɩne bibiir.
48005001	A Kɩrɩsɩto faa sɩ naa, ala lɛ so ka sɩ so sɩ mɩ̃ɛ. A lɛ jũu, yɩ pãa ara kpɛ̃ɔ na yɩ ta lɛ de yɩ mɩ̃ɛ 'yɔ̃ɔ gbãgbaa tʋ̃mɔ̃ pɔ ɛ.
48005002	Yɩ 'yɔ̃ɔ a n 'yɛrbie jɩ̃nɛ. Maa Pɔɔl lɛ 'yɛrɛ kʋrɔ yɩ ɩka ala ɩ yɩ ŋman a yɩ yɔɩ, a Kɩrɩsɩto kʋ tara tɔ̃nɔ̃ kʋ yɩ ɛ.
48005003	N lɛ bɔ̃ɔ 'yɛrɛ kʋrɔ yɩ yelmɩ̃ɛ jaa ɩka nɩrɛ 'lɔ jaa na ŋmaa yʋɔr tara na sɔr ɩka wʋ sɔɔ a Juu nɩbɛ nɛbinsɩ a jaa.
48005004	A yɩn bala na bʋɔrɔ ɩka yɩ nyɛ faafʋ tu a nɛbinãa 'yɔ̃ɔ, ŋmaan yi a Kɩrɩsɩto 'yɔ̃ɔ, yɩ ŋmaan yi a Nãaŋmɩn wɩ̃ɛfʋ pɔ.
48005005	Tɩchɛ a sɔɔfʋ jũu, sɩ chɩlɛ na nɩbijɩɛ ɩka sɩn nyɛn a Sɩɛ tɩɛrtɔ jie yeltorsɩ.
48005006	A Yesu Kɩrɩsɩto 'yɔ̃ɔ, ka nɩrɛ ŋmaan yʋɔr bɩɩ ka waa ŋmaa yʋɔr ɛ, a ba wiil yele jaa ɛ. A yele 'lɔ na fɛr lɛ ɩka sɔɔfʋ na wile wʋ mɩ̃ɛ tun nʋ̃fʋ pɔ.
48005007	Yɩ dɔ̃ɔ joro jovɩla, an lɛ ŋmaa yɩ sɔr ɩka yɩ ta sɔɔ a yelmɩ̃ɛ ɛ?
48005008	A sʋɔrfʋ nyã bʋrɔ ba yi a nɩrɛ 'lɔ na bʋɔl yɩ sɛ̃ ɛ.
48005009	Fɩka dãbɩl bɩ̃lãa na ma vɛ̃ ka jɔ̃ vʋ̃, lɛ lɛ yele jaa pʋʋr bile ma sɔ̃ɔ yelyɔɔ.
48005010	N tara na sɔɔfʋ a sɩ Soro 'yɔ̃ɔ ɩka yɩ kʋ tɩɛr tɩɛr yuo ɛ. A nɩrɛ 'lɔ jaa na vɛ̃ ka a yɩ tɩɛr va vire na nyɛn gefʋ.
48005011	N yɛɛr, ba kʋ̃ ge ma ɛ, ala ɩ n 'yɛr yʋɔr ŋmaafʋ 'yɛr. A lɛ wiil ɩka a Yesu daa suur difʋ baar naa.
48005012	Ɩn naa bʋɔrɔ na ɩka a bala na ba vɛ̃ ka a yɩ tɩɛr gãna jibʋ̃'yen nɩ a ba yʋɔr ŋmaafʋ yele ɛ, ba ŋme a ba mɩ̃ɛ lãma.
48005013	Yɩn a n yɛɛr Nãaŋmɩn na bʋɔl ka yɩ so yɩ mɩ̃ɛ, tɩchɛ yɩ ta de a yɩ mɩ̃ɛ sofʋ nyãna maala nɩ yelbier ɛ, tɩchɛ yɩ de a mɩ̃ɛ sofʋ nyã, na yɩ tʋ̃nɔ̃ kʋrɔ taa nɩ nʋ̃fʋ.
48005014	A Nãaŋmɩn nɛbinsɩ a jaa, ba den sɛb 'yɛrbibʋ̃'yen tɛɛ, "Nʋ̃ a fʋ tɔ sʋɔ a fʋ mɩ̃ɛ kaar."
48005015	Yɩn maa wa sɔɔ dʋ̃nɔ̃ taa na yɩ ɔɔrɔ taa, yɩ bɔ̃ɔnɔ̃ sʋ̃, na yɩ taa sɔ̃ɔ taar ɛ.
48005016	A lɛ jũu, n 'yɛrɛ na kʋrɔ yɩ ɩka yɩ kpɩɛrɛ lɛ a Nãaŋmɩn Sɩɛ na wile, na yɩ ta maala a lɛ a ɩ̃gãn na bʋɔr ɛ.
48005017	Bojũu bon 'lɔ a ɩ̃gãn na bʋɔrɔ ba ɩ a bon 'lɔ a Nãaŋmɩn Sɩɛ na bʋɔr ɛ. Bon 'lɔ a Nãaŋmɩn Sɩɛ mɩ na bʋɔrɔ ba ɩ a bon 'lɔ a ɩ̃gãn mɩ na bʋɔr ɛ. A ma jɛɛrɛ nɩ taa na a na ŋmaa yɩ sɔr ka yɩ kʋ tʋ̃ɔ maal a lɛ yɩn bʋɔr ɛ.
48005018	Tɩchɛ ala ɩ Nãaŋmɩn Sɩɛ ben a yɩ pɔ, yaa lɛ chɛnɛ ɩ a nɛbinãa gbãgbaar ɛ.
48005019	A ɩ̃gãn bʋ̃bʋɔrsɩ ma gãn chãa pɔ, ala lɛ a anyãna sɛ̃fʋ, nɩ dɛɛr maalfʋ, nɩ jɔl dɩ̃ɛn,
48005020	nɩ tɩbɛ puorfʋ, nɩ sɔyele, nɩ 'laarfʋ, nɩ nɛchɩrɛ, nɩ nyuur, nɩ suur, nɩ mɩ̃ɛ 'mɔɔfʋ, nɩ ootaa,
48005021	nɩ nyuur, nɩ dãa buufʋ, nɩ dãnyugbulo, nɩ a ala na nyɛtãan a anyãna. N kpãana yɩ naa nɩtãa a lɛ ɩn dɔ̃ɔ de nie kpãa yɩ ɩka, a bala na maala a anyãna, kʋ̃ kpɛ a Nãaŋmɩn nãalʋ̃ʋ pɔ ɛ.
48005022	Tɩchɛ anyã lɛ ɩ a Nãaŋmɩn Sɩɛ wɔ̃mɔ̃, nɩ nʋ̃fʋ, nɩ chɩlfʋ, nɩ nyã'maar, nɩ kãnyir, nɩ nɩbaal kaafʋ, nɩ vɩla maalfʋ, nɩ yelmɩ̃ɛ,
48005023	nɩ jomm ɩfʋ, nɩ mɩ̃ɛ nyɔɔfʋ. Nɛɛ jaa ba be be gar a anyãna ɛ.
48005024	A bala na be a Yesu Kɩrɩsɩto 'yɔ̃ɔ kpan a ba ɩ̃gãn nɩ a wʋ vɔlaa a daa ju.
48005025	Ala ɩ sɩn nɩ a Nãaŋmɩn Sɩɛ lɛ 'mataa kpɩɛrɛ, yɩ vɛ̃ ka sɩn nɩ a 'lɔ 'mataa chiine.
48005026	Yɩ ta vɛ̃ ka sɩ wile sɩ mɩ̃ɛ na sɩ 'yɔ̃ɔnɔ̃ taa suur, tara taa nɩ nyuur ɛ.
48006001	N yɛɛr, ala ɩ ɩ̃sʋɔ wa maal yelbier bɔr a sɔɔfʋ sɔr pɔ, fʋ̃ʋ nyã na tara a Nãaŋmɩn Sɩɛ, tɔɔ wʋ 'yɔ̃ɔ a sɔr pɔ nɩ mɩ̃ɛ siirfʋ. Tɩchɛ gu a fʋ mɩ̃ɛ na fʋ mɩ taa lo a bɛɛr kaa pɔ ɛ.
48006002	Yɩ tuoro taa a yelwõnsɩ. Yɩn wa ɩrɛ a lɛ, yɩ turo naa a Kɩrɩsɩto nɛɛ.
48006003	Ala ɩ nɩrɛ wa tɩɛr ɩka wʋ ɩn bon kɔ̃ɔ a sɔ̃ɔ 'lɔ wʋn ba ɩ bon jaa ɛ, wʋ mɩ̃ɛ lɛ wʋ bɛlɛ.
48006004	Nɩrɛ jaa wʋ ma bɛɛr a wʋ mɩ̃ɛ tʋ̃mɔ̃ kaa tɩ na wʋ pãa chɩɛrɛ a nyãa na wʋ ta de a wʋ tʋ̃mɔ̃ mana nɩ a wʋ taaba tʋ̃mɔ̃ ɛ.
48006005	Bojũu ɩ̃sʋɔ na ma tuon a wʋ mɩ̃ɛ tuor.
48006006	A bala ban wiil, ba mɩ põ a ba bʋ̃tarsɩ kʋ a bala na wile ba.
48006007	Yɩ ta bɛlɛ yɩ mɩ̃ɛ ɛ, nɩrɛ kʋ̃ tʋ̃ɔ la Nãaŋmɩn ɛ. A bon 'lɔ fʋn bʋr, 'lɔ lɛ fʋn ŋma.
48006008	Fʋ̃ʋ nyã na bʋr a ala na ɩ a ɩ̃gãn vɔlaa, fʋn ŋman bʋ̃dɛbɛ. Ala ɩ fʋ bʋr a ala na pɛlɛ a Nãaŋmɩn Sɩɛ pʋɔ, na tun a Sɩɛ pɔ ŋma nyɛvʋr na ba tara baarfʋ ɛ.
48006009	Yɩ ta vɛ̃ ka sɩ bal nɩ vɩla maalfʋ ɛ, bojũu sɩn ŋma naa a ŋmafʋ sɔ̃ɔ, sɩn baa wa tɛɛ bar ɛ.
48006010	A lɛ jũu, sɩn wa nyɛ vuo, yɩ vɛ̃ a sɩ de maal vɩla kʋ nɩrɛ jaa, na sɩ mɔ̃ maal yɔɔ jaa kʋ a bala na be a sɔɔfʋ pɔ.
48006011	Maa wa sɛɛrɛ nɩ a maa mɩ̃ɛ nũu, nyɛ lɛ a sɛbie na ma ɩ a bɛrɛ jɩ̃.
48006012	A bala na bʋɔrɔ ɩka ba wile a ba mɩ̃ɛ a ɩ̃gãn pɔ, bala lɛ bʋɔrɔ ɩka ba fɩr yɩ ka yɩ ŋma a yɔɩ. A yele 'lɔ yɔɔ ban ɩrɛ a lɛ, baa bʋɔrɔ ɩka ba nyɛ gefʋ a Kɩrɩsɩto daa jũu ɛ.
48006013	A bala gba mɩ na ŋma a yɔɩ ba turo a nɛbinãa ɛ, tɩchɛ ba bʋɔrɔ naa ɩka yɩn yɩ ŋma a yɩ yɔɩ ka ba na chɩɛrɛ nyãa ɩka bala lɛ ŋma yɩ.
48006014	N taa ɩrɛ wa chɩɛrɛ nyãa bon jaa 'yɔ̃ɔ ka ala ba wa ɩ a sɩ Soro Yesu Kɩrɩsɩto daa ba lɛ ɛ. A lɛ jũu lɛ so, ka a wɛr nyã ju ba tara tɔ̃nɔ̃ kʋ ma ɛ, ka mɩ ba ɩ bon jaa kʋ a wɛr ɛ.
48006015	Ala ɩ nɩrɛ ŋmaan yʋɔr bɩɩ ka 'lɔ ba ŋmaa yʋɔr ɛ, a ba wiil yele jaa ɛ, tɩchɛ a lɛ na sɛɛ lɛ ɩka nɩrɛ wʋ nyɛ dɔɔ paalaa.
48006016	A bala jaa na turo a sɔr nyãna, nyã'maar nɩ nɩbaal kaafʋ wʋ be a ba sɛ̃. Ba la lɛ a Nãaŋmɩn kaa ir.
48006017	An yi a pʋ̃pãanyã chiine, nɩrɛ jaa wʋ ta lɛ 'yɔ̃ɔ ma yele go ɛ, bojũu a Yesu fɛlsɩ ben a n ɩ̃gãn pɔ.
48006018	N yɛɛr, ka a sɩ Soro Yesu Kɩrɩsɩto wɩ̃ɛfʋ, a be a yɩ sɩɩr pɔ. A ɩ a lɛ.
49001001	Maa Pɔɔl a Nãaŋmɩn na sɔɔ ka n ɩ a Yesu Kɩrɩsɩto nɩtʋ̃nãa lɛ sɛɛrɛ kʋrɔ a yɩn na ɩ a Nãaŋmɩn nɩbɛ be a Efesus na yɩ sɔɔ de a Yesu Kɩrɩsɩto.
49001002	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto sɛ̃ a be a yɩ sɛ̃.
49001003	Pɛɛfʋ wʋ ta a Nãaŋmɩn, 'lɔ lɛ ɩ a sɩ Soro Yesu Kɩrɩsɩto Sãa. Wʋn de a Sɩɛ yelsʋ̃n a jaa na be a saaju na wʋ sʋ̃ʋn sɩ, sɩn be a Kɩrɩsɩto 'yɔ̃ɔ jũu.
49001004	Bojũu wʋ dɔ̃ɔ ir sɩ 'yɔ̃ɔ a Kɩrɩsɩto pɔ, tɩ na wʋ wa maal a wɛr ka sɩ na ɩ chɛchɛ na sɩ kʋ̃ tara chɛfʋ a wʋ niem ɛ, a wʋ nʋ̃fʋ jũu.
49001005	Nãaŋmɩn den nie ir sɩ ka sɩ ɩ a wʋ bibiir tu a Yesu Kɩrɩsɩto 'yɔ̃ɔ. A ɩ naa a wʋ bɔfʋ naa pɛl a wʋ pʋɔ.
49001006	Ala lɛ so a sɩ pɛɛrɛ a Nãaŋmɩn maal vɩla kpɛ̃ɛ nyã wʋn maal sɩ na wʋ kʋ sɩ a wʋ Binʋ̃nãa.
49001007	A wʋ 'yɔ̃ɔ lɛ sɩ nyɛ faafʋ tu a wʋ jɩ̃ɩ jũu. Sɩ nyɛn vɛ̃ kʋfʋ, an ɩ a Nãaŋmɩn wɩ̃ɛfʋ bɛrma naa.
49001008	Wʋ maal sɩn vɩla tɩ põn bar, na wʋ kʋ sɩ par bɔ̃ɔfʋ nɩ yɛ̃ a jaa.
49001009	An ɩ wʋ vɛ̃n ka sɩ bɔ̃ɔ a yelsɔɔlaa na be a wʋ tɩɛr pɔ, a ala wʋn bʋɔrɔ ɩka wʋ maal a Kɩrɩsɩto 'yɔ̃ɔ.
49001010	Ka a ɩ sɩrɛ ɩka, wʋn kaal a bonsɩ a jaa na be a saaju nɩ ala na be ka a tẽe lɔ̃ɔ taa ka a nɩkpɛ̃ɛ bʋ̃'yen kaara ba, 'lɔ lɛ ɩ a Kɩrɩsɩto.
49001011	A wʋ 'yɔ̃ɔ lɛ Nãaŋmɩn ir sɩ, wʋ kãan ir sɩ a lɛ na ɩ a wʋ pʋtɩɛr na wʋn maal yele a jaa ka a ɩ a lɛ wʋn bʋɔrɔ.
49001012	A ɩ naa lɛ, ka a sɩn na ɩ a nɩdɔ̃ɔ na tara a Yesu a sɩ tɩɛrtɔ jie ka ban pɛɛrɛ a Nãaŋmɩn.
49001013	A yɩn mɩ dɔ̃ɔ pʋɔ a Kɩrɩsɩto pɔ a sɔ̃ɔ 'lɔ yɩn wõ a yelmɩ̃ɛ 'yɛr nʋ̃ɔ, a 'yɛr nyã na ɩ a yɩ faafʋ 'yɛr. Yɩn wa sɔɔ de wʋ, Nãaŋmɩn den a wʋ Sɩɛ 'lɔ wʋn dɔ̃ɔ tɩr a nɛɛ 'yɔ̃ɔn yɩ jɩ̃nɛ.
49001014	A Sɩɛ nyã lɛ ɩ a tɛlma ɩka sɩn nyɛ naa ala Nãaŋmɩn na tɩr a wʋ nɛɛ na wʋ faa a bala na ɩ a wʋ nɩbɛ a sɩ pɛɛrɛ wʋ.
49001015	A nyã jũu lɛ so, maa na wõ a yɩ yele a lɛ yɩn sɔɔ de a sɩ Soro Yesu nɩ a lɛ yɩn nʋ̃ a Nãaŋmɩn nɩbɛ.
49001016	N ma dãna na Nãaŋmɩn a yɩ jũu, naa sʋɔrɔ Nãaŋmɩn kʋrɔ yɩ.
49001017	Naa chɛnɛ sʋɔrɔ a tɩɩr Sãa, 'lɔ lɛ ɩ a Nãaŋmɩn a Yesu Kɩrɩsɩto na turo a wʋ nɛɛ ɩka wʋ kʋ yɩ a Sɩɛ yɛ̃, na wʋ wiil yɩ a wʋ mɩ̃ɛ yelwiilsɩ, ka yɩ bɔ̃ɔ wʋ jaa chɛchɛ.
49001018	N sʋɔrɔ na Nãaŋmɩn ɩka wʋ chɩlʋ̃ a yɩ tɩɛr, ka yɩ bɔ̃ɔ a tɩɛrtɔ 'lɔ jũu wʋn bʋɔl yɩ, ka yɩ kʋ̃ tara baal ɛ, tɩ na yɩn tɩ de a wʋ 'yɔ̃ɔfʋ nãbomo wʋn tɩr nɛɛ kʋ a wʋ nɩbɛ.
49001019	A wʋ kpɛ̃ɔ na gar a jaa kʋ a sɩn na sɔɔ de wʋ, a kpɛ̃ɔ nyãna lɛ wʋ tʋ̃n a kpɛ̃ɔ tʋ̃mɔ̃.
49001020	'Lɔ lɛ wʋ de sɩ̃ɩn a Kɩrɩsɩto a kũu pɔ, na wʋ vɛ̃ ka wʋ jɩ̃nɛ a wʋ nũsʋ̃ɔ jie be a saaju.
49001021	Wʋ gar a tʋ̃ɔfʋ a jaa, nɩ a kpɩ̃ɛn dẽme, nɩ a sɩgãdaar ba jaa, nɩ a nɩbɛrɛ ba jaa, a ba ɩ a bala na be be a dɩna tɛɛ ɛ, tɩ a bala na wa be be daar kɔ̃ɔ.
49001022	Nãaŋmɩn den a bomo a jaa bin a wʋ gbɛɛ pĩlem, na wʋ ir wʋ ka wʋ ɩ a pupuorbiir gbulsɩ ba jaa ju,
49001023	na ɩ a wʋ ɩ̃gãn, ka ba sɛɛn wʋ jaa, 'lɔ lɛ sɛɛ ba jaa, a jiir a jaa.
49002001	Yɩn 'lɔ, yɩ dɔ̃ɔ kpi be a yɩ maal dɛbɛ nɩ a yɩ yeldɛbɛ pɔ,
49002002	ala pɔ lɛ yɩ dɔ̃ɔ be, na yɩ turo a wɛr nyã sɔɩ nɩ a 'lɔ na di a sɛsɛbɛ nãa Satan. A sɩɛ nyã lɛ tʋ̃nɔ̃ a bawõnsɩ pɔ.
49002003	Sɩ jaa mɩ dɔ̃ɔ be a lɛ a ba kaar maala a lɛ a ɩ̃gãn na bʋɔrɔ, na sɩ turo a sɩ tɩɛr nɩ a ɩ̃gãn vɔlaa. Ka a Nãaŋmɩn suur mɩ dire nɩ sɩ a ba kaar.
49002004	Tɩchɛ a Nãaŋmɩn nɩbaal na waa jũu, ka wʋ nʋ̃ sɩ yɔɔ jaa.
49002005	Wʋ maal sɩn ka sɩ 'mataa ir a Kɩrɩsɩto a kũu pɔ an ɩ sɩ dɔ̃ɔ kpi a yeldɛbɛ pɔ, a wʋ wɩ̃ɛfʋ lɛ wʋ faan sɩ.
49002006	Nãaŋmɩn 'mantaa sɩ̃ɩn sɩ nɩ a Kɩrɩsɩto ka sɩ 'mataa jɩ̃nɛ nɩ wʋ be a saaju.
49002007	A ɩ naa nɩtɔ̃ ɩka a ber ala na waara ka wʋ na wiil sɩ a wʋ wɩ̃ɛfʋ na bɛr ma nɩ a wʋ maal vɩla a Yesu Kɩrɩsɩto 'yɔ̃ɔ.
49002008	Bojũu a wʋ wɩ̃ɛfʋ lɛ so yɩn nyɛ faafʋ tu a yɩ sɔɔfʋ pɔ, a ba yi a yɩ mɩ̃ɛ sɛ̃ ɛ, Nãaŋmɩn kʋfʋ lɛ.
49002009	A ba ɩ yɩn tʋ̃mɔ̃ kɔ̃ɔ lɛ ka ɩ̃sʋɔ na chɛ nyãa ɛ.
49002010	Sɩ ɩ naa Nãaŋmɩn nũu bʋ̃maalsɩ wʋn mɛ a Kɩrɩsɩto 'yɔ̃ɔ, ka sɩn tʋ̃nɔ̃ tʋ̃sʋ̃n ala wʋn de nie chɔɔr bar ka sɩ tʋ̃nɔ̃.
49002011	A lɛ jũu, yɩ tɩɛr kaa a kõro a yɩn na ba ɩ a Juu nɩbɛ ɛ, ka a Juu nɩbɛ bʋɔlɔ yɩ a, yɔrwʋʋr dẽme, tɩ bʋɔlɔ a ba mɩ̃ɛ a yɔrŋmaar dẽme, na ɩ a ɩ̃gãn nyã tɛɛ yele.
49002012	Yɩ tɩɛr kaa a sɔ̃ɔ 'lɔ̃nɔ̃ ɩka yaa bɔ̃ɔ a Kɩrɩsɩto ɛ, ka yɩn yaa mɩ pʋɔ a Isɩral nɩbɛ pɔ ɛ, na yaa pʋɔ a nɛtɩrsɩ ala a Nãaŋmɩn na tɩr a wʋ nɛɛ kʋ a Juu nɩbɛ ɛ. Yaa tara tɩɛrtɔ jie ɛ, na yaa lɛ bɔ̃ɔ Nãaŋmɩn ɛ.
49002013	Yɩn bala na dɔ̃ɔ jãa tɩchɛ pʋ̃pãanyã, yɩ wa gbʋr a Yesu Kɩrɩsɩto na yɩ be a wʋ 'yɔ̃ɔ a wʋ jɩ̃ɩ jũu.
49002014	Bojũu, a Yesu mɩ̃ɛ lɛ ɩ a sɩ nyã'maar, na wʋ maal a nɩbʋrsɩ ayi ka ba ɩ bʋ̃'yen, na wʋ ŋmɛr a dachin 'lɔ na dɔ̃ɔ var a sɩ ɩ a dɔ̃dẽme.
49002015	A Juu nɩbɛ nɛbinãa tara na chire yɔɔ, tɩchɛ Kɩrɩsɩto kũu sɔ̃ɔn a jaa. A wʋ bɔfʋ lɛ ɩka wʋ vɛ̃ ka a Juu nɩbɛ nɩ a bala na ba ɩ a Juu nɩbɛ ɩ nɩpaalaa bʋ̃'yen, lɛ lɛ wʋ maal a nyã'maar.
49002016	Wʋ 'maal Nãaŋmɩn kʋ ba ka ba ɩ bʋ̃'yen. A kũu wʋn kpi a daa ju lɛ wʋ de kʋn a ba 'laar taa.
49002017	Wʋ wa mʋɔl naa a nyã'maar 'yɛr kʋ yɩn bala na jãa nɩ a bala na gbʋr.
49002018	Bojũu a tu naa a wʋ 'yɔ̃ɔ ka sɩ tara sɔr na ta a Sãa sɛ̃ nɩ a Sɩɛ bʋ̃'yen 'lɔ̃nɔ̃.
49002019	A lɛ jũu, yaa lɛ chɛnɛ ɩ sãanba nɩ nɩyʋɔrsɩ go ɛ, tɩchɛ yɩn nɩ a Nãaŋmɩn nɩbɛ lɔ̃ɔn tẽe na yɩ ɩ a wʋ yir dẽme.
49002020	Ba mɩ mɛn dɔɔl a dachin par kparaa na ɩ a nɩtʋ̃nsɩ nɩ a 'yɛ'yɛrbɛ, ka a Yesu ɩ a sãlsɔɔ wɛɛ.
49002021	A wʋ 'yɔ̃ɔ lɛ a yir wʋ jaa choo taa na wʋ ɩ a Nãaŋmɩn puorfʋ yir chɛchɛ 'lɔ a sɩ Soro 'yɔ̃ɔ.
49002022	Bojũu yɩ jaa ɩ naa a Kɩrɩsɩto tʋɔr, ka wʋ mɩ mɛ yɩ 'matãan a yir nyã pɔ, ka Nãaŋmɩn Sɩɛ kpɩɛrɛ.
49003001	Bon nɩ so ka n sʋɔrɔ Nãaŋmɩn kʋrɔ yɩ lɛ ɩka, n ben pɔɔfʋ die pɔ bojũu ɩn mʋɔl a Yesu yele kʋ a yɩn na ba ɩ Juu nɩbɛ ɛ.
49003002	Sɩrɛ jaa lɛ yɩ wõ a Nãaŋmɩn wɩ̃ɛfʋ wʋn kʋ ma a tʋ̃mɔ̃ nyãna a yɩ jũu.
49003003	A yelsɔɔlaa nyã lɛ wʋ wiil ma ka n bɔ̃ɔ naa de nie sɛb a ŋmaa kʋ yɩ.
49003004	Yɩn wa kar a ala, yɩn pãa bɔ̃ɔn naa a lɛ ɩn bɔ̃ɔ a Kɩrɩsɩto yelsɔɔlaa ala nɩrɛ na ba bɔ̃ɔ ɛ.
49003005	Nãaŋmɩn ba dɔ̃ɔ vɛ̃ ka a kõr dẽme bɔ̃ɔ a anyãna ɛ, tɩchɛ pʋ̃pãanyã wʋ wiil kʋ a wʋ nɩtʋ̃nsɩ chɛchɛsɩ nɩ a wʋ 'yɛ'yɛrbɛ chɛchɛsɩ tu a wʋ Sɩɛ pɔ.
49003006	A yelsɔɔlaa nɩ nyã ɩka a tu naa a 'yɛr nʋ̃ɔ nyã pɔ, ka a yɩn na ba ɩ a Juu nɩbɛ ɛ, nɩ a Isɩral nɩbɛ na lɔ̃ɔn ŋmabʋ̃'yen, na ba 'mataa a ɩ̃gãn bʋ̃'yen pɔ, ka ban 'mataa põ a nɛɛ 'lɔ a Nãaŋmɩn na tɩr a Yesu Kɩrɩsɩto 'yɔ̃ɔ.
49003007	N lɩɛb a 'yɛr nʋ̃ɔ nyãna tʋ̃tʋ̃nɔ̃ tu a kʋfʋ nyã a Nãaŋmɩn wɩ̃ɛfʋ na wʋ kʋ ma tu a wʋ tʋ̃kpɩ̃ɛn pɔ.
49003008	An ɩ maa lɛ ɩ a Nãaŋmɩn nɩbɛ ba jaa bɩr baaraa tɩchɛ ka a wɩ̃ɛfʋ nyã kʋ ma sɔr ɩka n mʋɔl a Kɩrɩsɩto 'yɛr nʋ̃ɔ kʋ a bala na ba ɩ a Juu nɩbɛ ɛ, nɩrɛ na kʋ̃ tʋ̃ɔ bɔ̃ɔ ɛ,
49003009	ka n vɛ̃ ka a yelsɔɔlaa nyã chaar kʋ nɩrɛ jaa an ɩ a dɔ̃ɔ sɔɔl a kõr jaa a Nãaŋmɩn sɛ̃ na maal a bonsɩ a jaa.
49003010	A wʋ bɔfʋ lɛ ɩka a pʋ̃pãanyã, wʋ tu a pupuorbiir pɔ wiil a wʋ yɛ̃ ka a tʋ̃ɔfʋ dẽme, nɩ a kpɩ̃ɛn dẽme na be a saaju bɔ̃ɔn.
49003011	A anyãna lɛ wʋ tɩɛr a kõr jaa na wʋ wa de a Yesu Kɩrɩsɩto a sɩ Soro na wʋ maal a wɛr.
49003012	Tu a wʋ 'yɔ̃ɔ sɩn sɔɔ de wʋ jũu, sɔr gãn kʋ sɩ a sɩn 'la chen a Nãaŋmɩn sɛ̃.
49003013	A lɛ jũu n sʋɔrɔ yɩ naa, yɩ ta vɛ̃ ka yɩ ɩ̃gãn sal ɩn dire dɔɔyɛ a yɩ jũu ɛ, a ɩ naa a yɩ tɩɩr yele lɛ.
49003014	A anyãna jũu lɛ n ma de gbur dumo a Sãa niem.
49003015	'Lɔ lɛ a balsɩ ba jaa Sãa, a bala na be a saaju nɩ a ba nyã na be ka a wɛr pɔ.
49003016	N sʋɔrɔ wʋ naa ɩka a yi a wʋ tɩɩr pɔ, ka wʋ de a wʋ Sɩɛ kpɛ̃ɔ na wʋ 'yɔ̃ɔn yɩ ɩ̃kpɩ̃ɛn, a yɩ kpɛ̃mɛ a ɩ̃gãn pʋɔm,
49003017	ka a Kɩrɩsɩto kpɩɛrɛ a yɩ nyãa pɔ, yɩn sɔɔ de wʋ jũu. A n sʋɔrfʋ lɛ ɩka, yɩ ba nyɩbɛ ara jaa chɩ̃chɩ̃ a nʋ̃fʋ pɔ,
49003018	a yɩn nɩ a Nãaŋmɩn nɩbɛ na 'mataa nyɛ a lɛ a Kɩrɩsɩto nʋ̃fʋ na yalʋ̃, nɩ a wʋ wõo, nɩ a dofʋ, nɩ a lɛ wʋn suu a pĩlem,
49003019	na yɩ bɔ̃ɔ a nʋ̃fʋ na gar a bɔ̃ɔfʋsɩ a jaa, a yɩ pãa be a lɛ a Nãaŋmɩn na be.
49003020	Pʋ̃pãanyã, a 'lɔ na ma tʋ̃ɔ maal yele a jaa gar a lɛ sɩn sʋɔr wʋ, bɩɩ a lɛ sɩn tɩɛr nɩtãa lɛ a wʋ kpɛ̃ɔ 'lɔ na tʋ̃nɔ̃ a sɩ pɔ,
49003021	'lɔ lɛ so a tɩɩr a pupuorbiir pɔ, nɩ a Yesu Kɩrɩsɩto 'yɔ̃ɔ, bɩbir jaa. A ɩ a lɛ.
49004001	Ala lɛ so a maa ban pɔɔ a die pɔ a sɩ Soro jũu kpãkpãana yɩ ɩka, yɩ vɛ̃ ka a yɩ kpɛfʋ vɩɛlɛ nyɛtãan lɛ a Nãaŋmɩn na bʋɔl yɩ.
49004002	Yɩ siir a yɩ mɩ̃ɛ na yɩ bal yɩ mɩ̃ɛ, na yɩ tara kãnyir, na yɩ diere taa nɩ nʋ̃fʋ.
49004003	Yɩ mɔ̃ na yɩ vɛ̃ ka a Sɩɛ bʋ̃'yen ɩfʋ 'lɔ pɔ, a yɩ tara taa nɩ nyã'maar.
49004004	Bojũu ɩ̃gãn bʋ̃'yen lɛ be be, nɩ a Sɩɛ bʋ̃'yen, nɩtãa lɛ a Nãaŋmɩn na bʋɔl yɩ, ka yɩ tara tɩɛrtɔ jie bʋ̃'yen.
49004005	Soro bʋ̃'yen lɛ be be, sɔɔfʋ bʋ̃'yen nɩ Nãaŋmɩn kʋ̃ɔ sofʋ bʋ̃'yen.
49004006	Nãaŋmɩn bʋ̃'yen tɛɛ lɛ, na wʋ ɩ a sɩ jaa Sãa, na wʋ kaara nɩrɛ jaa, na wʋ tʋ̃nɔ̃ a ba jaa jie, na wʋ be a ba jaa pɔ.
49004007	Tɩchɛ a sɩ ɩ̃sʋɔ jaa nyɛn a wɩ̃ɛfʋ kʋfʋ dẽdẽme nɩtãa lɛ a Kɩrɩsɩto na põ.
49004008	A anyãna lɛ so an sɛb a Nãaŋmɩn gãn pɔ naa 'yɛr, "A lɛ wʋn dɔ̃ɔ do, a wʋ sãma dẽme wʋn nyɔɔr turo wʋ naa, ka wʋ de bomo kʋ nɩbɛ."
49004009	A dofʋ par nɩ bo? Wʋ mɩ dɔ̃ɔ de nie suu a tẽe pɔ.
49004010	A 'lɔ na suu, 'lɔ nɩ wʋ ju lɛ do gar a saaju wʋ jaa, na wʋ sɛɛ a bonsɩ a jaa.
49004011	'Lɔ lɛ põ a nɩbɛ a tʋ̃mɔ̃, ka bamɩne ɩ a nɩtʋ̃nsɩ, ka bamɩne ɩ a 'yɛ'yɛrbɛ, ka a bamɩne ɩ a 'yɛr mʋɔlbɔ, ka bamɩne mɩ kaara a nɩbɛ na ba wile ba.
49004012	Wʋ maal a nɩtɔ̃ ɩka wʋ chɔɔr a Nãaŋmɩn nɩbɛ gun a tʋ̃mɔ̃, ka a Kɩrɩsɩto ɩ̃gãn na tʋ̃ɔ mɛ.
49004013	Nɩtɔ̃ lɛ na vɛ̃ ka sɩ jaa na ɩ bʋ̃'yen a sɔɔfʋ pɔ, na sɩ bɔ̃ɔ a Nãaŋmɩn Bie, na sɩ baa tɩ ta a lɛ a Kɩrɩsɩto na be.
49004014	Sɩ kʋ̃ lɛ pãa chɛnɛ ɩ nɩtãa bibiir vavire yʋɔrɔ kɔ̃sɛbɛ kaar ɛ. Na sɩ ma dãdaal chen a puor nɩ a niem wiilfʋ jaa bʋrɔ nɩbɛ na de a ba yɛ̃ na ba bɛlɛ nɩ ɛ.
49004015	Tɩchɛ sɩn 'yɛrɛ na yelmɩ̃ɛ nɩ nʋ̃fʋ na sɩn nʋ̃ɔn a yele a jaa pɔ. 'Lɔ lɛ ɩ a ju na ɩ a Kɩrɩsɩto.
49004016	A wʋ 'yɔ̃ɔ lɛ a ɩ̃gãn wʋ jaa choofʋ jiir choo taa, naa tʋ̃ɔ nʋ̃ɔnɔ̃ a nʋ̃fʋ pɔ, ka ɩ̃sʋɔ jaa tʋ̃nɔ̃ a wʋ tʋ̃mɔ̃.
49004017	Lɛ lɛ n 'yɛrɛ kʋrɔ yɩ naa de a sɩ Soro yuor kpãkpãana ɩka, yɩ ta lɛ chɛnɛ maala fɩka a bala na ba bɔ̃ɔ a Nãaŋmɩn na maala turo nɩ a ba tɩɛr bur bur ɛ.
49004018	A ba tɩɛr lĩi naa ka baa pʋɔ a Nãaŋmɩn nyɛvʋr pɔ ɛ, bojũu a ba ba bɔ̃ɔfʋ yin a ba nyãkpɩ̃ɛn ban tara.
49004019	Ba ɩ naa ba bãma dẽme, na ba de a ba mɩ̃ɛ kʋ pepe yele, na ba pãa irɛ a ala a jaa na ba vɩɛl ɛ, tɩ chɛnɛ bʋɔrɔ yaa.
49004020	Yɩn 'lɔ, a ba ɩ a sɔr nyã lɛ yɩ de bɔ̃ɔn a Kɩrɩsɩto ɛ.
49004021	Sɩrɛ jaa lɛ ɩka yɩn wõ a wʋ 'yɛr, ba wiil yɩ naa a yelmɩ̃ɛ na be a Yesu 'yɔ̃ɔ.
49004022	Ba wiil yɩ naa a lɛ yɩn dɔ̃ɔ maala ɩka, yɩ yaa a kõr maalfʋ 'lɔ bar na bɛl yɩ nɩ a wʋ vɔlaa,
49004023	tɩ na yɩ ɩ nɩpaalaa a yɩ befʋ nɩ a yɩ tɩɛr pɔ.
49004024	Yɩ de a be paalaa 'lɔ a Nãaŋmɩn na maal a wʋ kaar na yɩ su, a ɩ naa yelmɩ̃ɛ torfʋ nɩ chɛchɛ.
49004025	A lɛ jũu, ɩ̃sʋɔ jaa wʋ bar jir ŋmaafʋ tɩ 'yɛrɛ yelmɩ̃ɛ kʋrɔ a wʋ taaba, bojũu sɩ jaa ben a ɩ̃gãn bʋ̃'yen pɔ,
49004026	"Fʋ̃ʋ wa nyɛ suur taa maal dɛɛr ɛ." Ta vɛ̃ ka a mɔ̃tɔ̃ɔ mʋr pɔɔ fʋ nɩ a suur ɛ.
49004027	Yɩ taa yuoro sɔr kʋrɔ a Satan a wʋ bɛl yɩ ɛ.
49004028	Nɩrɛ 'lɔ na dɔ̃ɔ juro, wʋ ta ma lɛ juro ɛ, tɩchɛ wʋ ma tʋ̃nɔ̃ tʋ̃mɔ̃ ala na tara tɔ̃nɔ̃ nɩ a wʋ nuur na wʋ nyɛ bʋ̃kɔ̃ɔ, na wʋ ir sʋ̃ʋn a nɔ̃n dẽme.
49004029	Yɩ taa vɛ̃ ka a 'yɛr sɔ̃ɔnsɩ yire a yɩ nɛɛr pɔ ɛ, tɩchɛ 'yɛrsɩ ala na 'yɔ̃ɔnɔ̃ a yɩ taaba ɩ̃kpɩ̃ɛn ala ɩ yele kɔ̃ɔ fɛr ba naa, naa mɩ ɩ sʋ̃ʋfʋ kʋ a bala na chɛlɛ.
49004030	Na yɩ taa vɛ̃ ka a Nãaŋmɩn Sɩɛ pʋɔ sɔ̃ɔ ɛ, 'lɔ wʋn de 'yɔ̃ɔn yɩ a jɩ̃nɛ gun a faafʋ bɩbir.
49004031	Yɩ ir putuo, pʋɔm 'yɔ̃ɔfʋ, nɩ suur, tãn taa, nɩ tʋfʋ, nɩ 'laarfʋ 'yɛrbie.
49004032	Yɩ maala vɩla na yɩ kaara taa nɩbaal, na yɩ vɛ̃nɛ kʋrɔ taa nɩtãa lɛ Nãaŋmɩn na vɛ̃ kʋ yɩ a Kɩrɩsɩto jũu.
49005001	Yɩ tɔɔrɔ a Nãaŋmɩn an ɩ yɩ ɩ naa a wʋ binʋ̃nsɩ,
49005002	na yɩ kpɩɛrɛ nɩ nʋ̃fʋ nɩtãa lɛ a Kɩrɩsɩto na nʋ̃ sɩ na wʋ de a wʋ mɩ̃ɛ maal a sɩ bɔɔrlo bon na nyuro vɩla lon a bɔɔr ka a Nãaŋmɩn pʋɔ pɛl.
49005003	Tɩchɛ a yɩ pɔ, yɩ ta vɛ̃ ka ba wa pʋr sɛ̃sɛ̃yele, bɩɩ folaa ɩfʋ, bɩɩ bɔgarfʋ ɛ, bojũu a anyãna ba sɛɛn a Nãaŋmɩn nɩ chɛchɛsɩ ɛ.
49005004	Yɩ taa lɛ 'yɛrɛ vɩ̃ 'yɛrbie ɛ, bɩɩ jɔl 'yɛr, bɩɩ jɔl dɩ̃ɛn ɛ, ala po naa, tɩchɛ yɩ dãna Nãaŋmɩn.
49005005	Bojũu yɩ bɔ̃ɔn a anyãna sɩrɛ jaa ɩka nɩrɛ na sɛ̃nɛ, nɩfolaa, bɔgar sʋɔ, wʋ ɩ naa nɩrɛ na puoro tɩbɛ, na wʋ kʋ̃ nyɛ jie be a Kɩrɩsɩto nɩ a Nãaŋmɩn nãalʋ̃ʋ pɔ ɛ.
49005006	Yɩ taa vɛ̃ ka nɩrɛ ɩ̃sʋɔ jaa bɛl yɩ nɩ 'yɛr pɔrsɩ ɛ, bojũu anyãna lɛ so ka Nãaŋmɩn su tuo waara a bawõnsɩ jie.
49005007	A lɛ jũu yɩ taa mara ba ɛ.
49005008	Bojũu yɩ dɔ̃ɔ ɩ libe, tɩchɛ pʋ̃pãanyã yɩ ɩ naa chãa a sɩ Soro 'yɔ̃ɔ. Yɩ kpɩɛrɛ nɩtãa a chãa bibiir.
49005009	A chãa wɔ̃mɔ̃ ɩ naa vɩla maalfʋ, yeltorsɩ nɩ yelmɩ̃ɛ.
49005010	Yɩ mɔ̃ na yɩ jãn a ala na pɛlɛ a sɩ Soro pʋɔ.
49005011	Na yɩ taa ɩrɛ wa pʋɔrɔ a libe tʋ̃mɔ̃ na ba tara tɔ̃nɔ̃ ɛ, tɩchɛ yɩ yin naa chãa pɔ.
49005012	Bojũu a gba ma ɩrɛ na vɩ̃ a ala a bawõnsɩ na ma maala a libe pɔ manfʋ.
49005013	Tɩchɛ bon jaa wa yi chãa pɔ, fʋ ma nyɛn wʋn chaar.
49005014	Bojũu chãa lɛ ma vɛ̃ ka fʋ nyɛ bon jaa chɛchɛ. Ala lɛ so a ba 'yɛr, "A fʋ̃ʋ gʋ̃ɔ sʋɔ, jɛɔ ir a kũu pɔ, ka a Kɩrɩsɩto chaar 'yɔ̃ɔ fʋ."
49005015	Yɩ bɔ̃ɔnɔ̃ sʋ̃ a lɛ yɩn kpɩɛrɛ, ka a ta ɩ jɔl kpɛfʋ tɩchɛ ka a ɩ yɛ̃ kpɛfʋ.
49005016	Na yɩ mʋ̃ɔ nɩbir yɩn wa nyɛ jie ka wʋ ta sɔ̃ɔ ɛ, bojũu a bɩbie anyãna ba vɩɛlɛ ɛ.
49005017	A lɛ jũu, yɩ ta ɩ jɔlɔ ɛ, tɩchɛ yɩ bɔ̃ɔ a ala a sɩ Soro na bʋɔrɔ.
49005018	Yɩ ta nyũ dãa buu ɛ, an sɔ̃ɔ yɩn ju, tɩ yɩ vɛ̃ ka a Nãaŋmɩn Sɩɛ sɛɛ yɩ.
49005019	Na yɩ yiele a Nãaŋmɩn yiel nɩ a ala na ɩ a Sɩɛ yiel kʋrɔ taa, na yɩ yiele dãnfʋ yiel nɩ a yɩ nyãa wʋ jaa kʋrɔ a sɩ Soro.
49005020	Yɩ ma dãna a sɩ Sãa Nãaŋmɩn yele a jaa pɔ, nɩ a sɩ Soro Yesu Kɩrɩsɩto yuor.
49005021	Yɩ siir yɩ mɩ̃ɛ kʋ taa a Kɩrɩsɩto yɩn 'yɔ̃ɔnɔ̃ jũu.
49005022	Pɔbɔ, yɩ siir yɩ mɩ̃ɛ kʋ a yɩ sɩrbɛ, nɩtãa lɛ yɩn siir yɩ mɩ̃ɛ kʋ a sɩ Soro.
49005023	Bojũu an ɩ a sɩrɛ lɛ ɩ a pɔɔ ju, nɩtãa lɛ a Kɩrɩsɩto na ɩ a pupuorbiir ju, na ɩ a wʋ ɩ̃gãn na wʋ ɩ a Fafaara.
49005024	A lɛ jũu, lɛ a pupuorbiir na siir a ba mɩ̃ɛ kʋ a Kɩrɩsɩto, lɛ lɛ a pɔbɔ mɩ, yɩ siir a yɩ mɩ̃ɛ kʋ a yɩ sɩrbɛ yele a jaa pɔ.
49005025	Sɩrbɛ, yɩ nʋ̃ a yɩ pɔbɔ, nɩtãa lɛ a Kɩrɩsɩto na nʋ̃ a pupuorbiir na wʋ de a wʋ mɩ̃ɛ kʋ ba,
49005026	wʋ maal ban a lɛ ka ban ɩ chɛchɛ, na wʋ de kʋ̃ɔ pɛɛn ba ka ba vɩɛlɛ nɩ a 'yɛr.
49005027	Wʋ bʋɔrɔ naa ɩka wʋ de a pupuorbiir banyã na vɩɛlɛ kʋ a wʋ mɩ̃ɛ, na waa tara jɩ̃nɛ ɛ, 'mabfʋ jie ɛ, bɩɩ dɛɛr jie jaa ɛ, tɩchɛ a ba ɩ chɛchɛ ba tara yele jaa ɛ.
49005028	A lɛ nɛ nɩ wʋ ju mɩ lɛ a yɩn sɩrbɛ, yɩ nʋ̃ a yɩ pɔbɔ, nɩtãa lɛ yɩn nʋ̃ a yɩ mɩ̃ɛ ɩ̃gãma. A 'lɔ na nʋ̃ a wʋ pɔɔ nʋ̃n a wʋ mɩ̃ɛ.
49005029	Nɩrɛ jaa ba be na 'laar a wʋ mɩ̃ɛ ɩ̃gãn ɛ, tɩchɛ wʋ ma kʋrɔ wʋn bʋ̃diir na wʋ kaara wʋ, lɛ lɛ a Kɩrɩsɩto kaara a pupuorbiir.
49005030	Bojũu sɩ ɩ naa a wʋ ɩ̃gãn jiir,
49005031	"A lɛ jũu, daba na bar a wʋ sãa nɩ a wʋ ma, tɩchɛ ka 'lɔ nɩ a wʋ pɔɔ ɩ bʋ̃'yen, ka ba jaa ayi ɩ ɩ̃gãn bʋ̃'yen."
49005032	A anyã ɩ naa a 'yɛr sɔɔlaa, tɩchɛ maa 'yɛrɛ naa a Kɩrɩsɩto nɩ a pupuorbiir 'yɛr.
49005033	A yɩn mɩ gba, ɩ̃sʋɔ jaa wʋ ma nʋ̃ a wʋ pɔɔ nɩtãa lɛ wʋn nʋ̃ a wʋ mɩ̃ɛ, ka a pɔɔ mɩ ma 'yɔ̃ɔnɔ̃ a wʋ sɩrɛ.
49006001	Bibiir, yɩn be a sɩ Soro 'yɔ̃ɔ, yɩ wõnõ a yɩ dɔɔrbɔ toor, a lɛ lɛ tor.
49006002	A lɛ a Nãaŋmɩn na dɔ̃ɔ kʋ a wʋ nɛɛ, a nɛɛ nyã lɛ ɩ a nɛdɔ̃ɔ wʋn tɩr, "'Yɔ̃ɔnɔ̃ a fʋ sãa nɩ a fʋ ma,
49006003	an ɩn vɩla kʋ fʋ, a fʋ wõ nʋ̃ɔ kor ka a wɛr pɔ."
49006004	Sãamɩne yɩ taa maala a yɩ bibiir ka ba nyɛrɛ suur ɛ, tɩ yɩ guolo ba, na yɩ jãna ba, wile nɩ ba a ala na yi a sɩ Soro sɛ̃.
49006005	Gbãgbaar yɩ wõnõ a yɩ sorbo toor na yɩ 'yɔ̃ɔnɔ̃ ba tɩ joro ba nɩ a yɩ pʋpɛl nɩtãa lɛ yɩn wõnõ a Kɩrɩsɩto toor.
49006006	Yɩ wõnõ a ba toor ka a ta ɩ ban fur nɩbir 'yɔ̃ɔ yɩ tɛɛ ɛ, tɩchɛ yɩ ir nyãa 'yɔ̃ɔ tʋ̃nɔ̃ nɩ yɩn ɩ a Kɩrɩsɩto gbãgbaar na yɩ tʋ̃nɔ̃ a lɛ a Nãaŋmɩn na bʋɔrɔ.
49006007	Yɩ tʋ̃nɔ̃ nɩ pʋpɛl fɩka a sɩ Soro Yesu yɩn tʋ̃nɔ̃ kʋrɔ, a ta ɩ nɩsaal lɛ ɛ.
49006008	Bojũu yɩ bɔ̃ɔn naa ɩka a sɩ Soro na yab ɩ̃sʋɔ jaa lɛ wʋn tʋ̃ a vɩla jɩ̃, ka gbãgbaa lɛ wʋ ɩ bɩɩ waa ɩ gbãgbaa ɛ.
49006009	A yɩn sorbo, yɩ mɩ ɩrɛ a lɛ nɛ kʋrɔ a yɩ gbãgbaar. Yɩ ta pirpire ba ɛ, na yɩ bɔ̃ɔ ɩka a 'lɔ na ɩ a ba Soro mɩ lɛ ɩ a yɩ Soro na wʋ be a saaju, 'lɔ lɛ ba turo nʋ̃nɔ̃ ɛ.
49006010	A baaraa lɛ ɩka yɩ kpɛ̃mɛ a sɩ Soro 'yɔ̃ɔ nɩ a wʋ tʋ̃ɔfʋ kpɛ̃ɔ pɔ.
49006011	Yɩ de a Nãaŋmɩn tãjɛbonsɩ a jaa su na yɩ tʋ̃ɔ ara jɛb a tɩɩ nɛbɛr.
49006012	Bojũu a ba ɩ sɩn nɩ nɩsaal lɛ jɛɛrɛ ɛ, tɩchɛ sɩ jɛɛrɛ nɩ naa a sɩɩr tʋ̃ɔfʋ dẽme, nɩ a kpɩ̃ɛn dẽme, nɩ a wɛr nyã libe kpɩ̃ɛn dẽme, nɩ a sɩdɛbɛ ala na be a saaju.
49006013	A lɛ jũu, yɩ de a Nãaŋmɩn tãjɛbonsɩ a jaa su, ka a bɩbir bier 'lɔ wa vɩɛ, ka yɩ ba gbɛr, na yɩ tʋ̃ɔ jɛb a jɛɛr baar tɩ na yɩ chɛnɛ ara.
49006014	Yɩ pãa ara kpɛ̃ɔ, na yɩ de a yelmɩ̃ɛ ka wʋ ɩ a sɩɛ gãn a yɩ sɛ, na yɩ de torfʋ ka wʋ ɩ a nyãa wɩɛ,
49006015	na yɩ 'mi'mine a nyã'maar 'yɛr nʋ̃ɔ 'yɛrfʋ 'yɔ̃ɔ, ka a ɩ a yɩ gbɛɛ nafɔɔr.
49006016	A 'lɔ na pʋɔ a jaa pɔ nɩ nyã ɩka, yɩ de a yɩ bʋ̃piiraa na ɩ a yɩ sɔɔfʋ na yɩ tʋ̃ɔ de kpĩin a dɛɛr sʋɔ pĩme na 'lɩrɛ.
49006017	Yɩ de a kur jupil su, 'lɔ lɛ ɩ a yɩ faafʋ, nɩ a sɔkpɛ̃ɛ na yi a Nãaŋmɩn Sɩɛ sɛ̃, na wʋ ɩ a Nãaŋmɩn 'yɛr.
49006018	Na yɩ sʋɔrɔ a Nãaŋmɩn lɛ a wʋ Sɩɛ na wiil yɩ sɔ̃ɔ jaa, nɩ sʋɔrfʋ jaa bʋrɔ. Yɩ mʋ̃ɔ nɩbir jʋrɔ na yɩ sʋɔrɔ nɩ Nãaŋmɩn kʋrɔ a wʋ nɩbɛ ba jaa.
49006019	Yɩ sʋɔrɔ Nãaŋmɩn kʋrɔ ma, ka maa wa haara a nɛɛ, ka Nãaŋmɩn kʋ ma a wʋ 'yɛrbie ka n taa joro dãbɩ̃ɛ ɛ, tɩ na n 'yɛr a 'yɛr nʋ̃ɔ nyã yelsɔɔlaa.
49006020	A Yesu 'yɛr nʋ̃ɔ nyã ɩn ara kʋ jũu lɛ so, ka ba 'yɔ̃ɔ ma a bɔ̃jɔrsɩ. Yɩ sʋɔrɔ a Nãaŋmɩn kʋrɔ ma ka n taa joro dãbɩ̃ɛ ɛ, tɩ 'yɛrɛ a lɛ na sɛɛ.
49006021	Tɩchɩkusɩ na ɩ a yɛbɛ nʋ̃ naa na wʋ tara yelmɩ̃ɛ nɩ a sɩ Soro tʋ̃mɔ̃. Wʋn man yele jaa kʋ yɩ, ka yɩ bɔ̃ɔ a lɛ ɩn be nɩ a lɛ ɩn ma maala.
49006022	A anyãna jũu lɛ n tʋ̃n wʋ a yɩ sɛ̃, ka yɩn bɔ̃ɔ a lɛ sɩn be tɩ na wʋ mɩ 'yɔ̃ɔ yɩ ɩ̃kpɩ̃ɛn.
49006023	Nyã'maar wʋ be a yɩn na ɩ a yɛɛr sɛ̃, nɩ nʋ̃fʋ lɔ̃ɔn sɔɔfʋ na yi a Sãa Nãaŋmɩn nɩ a sɩ Soro Yesu Kɩrɩsɩto sɛ̃.
49006024	Wɩ̃ɛfʋ wʋ be a bala jaa na nʋ̃ a sɩ Soro Yesu Kɩrɩsɩto sɛ̃ nɩ nʋ̃fʋ 'lɔ na ba baaraa ɛ.
50001001	Maa Pɔɔl nɩ Timoti na ɩ a Yesu Kɩrɩsɩto tʋ̃tʋ̃nbɔ, lɛ sɛɛrɛ kʋrɔ a Nãaŋmɩn nɩbɛ na be a Yesu Kɩrɩsɩto 'yɔ̃ɔ be a Filipai, lɔ̃ɔn a pupuorbiir nɩdierbe nɩ a sʋ̃sʋ̃nbɔ.
50001002	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto sɛ̃, a be a yɩ sɛ̃.
50001003	N ma puor a n Nãaŋmɩn yãan, maa wa tɩɛr yɩ sɔ̃ɔ jaa.
50001004	N ma sʋɔrɔ na Nãaŋmɩn nɩ pʋpɛl kʋrɔ a yɩ jaa a n Nãaŋmɩn sʋɔrfʋ pɔ,
50001005	bojũu yɩ mɩ pʋɔ man mʋɔl a Nãaŋmɩn 'yɛrbir tɔtaa a bɩbir dɔ̃ɔ 'lɔ̃nɔ̃, tɩ tãn a pʋ̃pãanyã.
50001006	A nɩtɔ̃ jũu, n tara na sɔɔfʋ ɩka a Nãaŋmɩn nyã na piel a tʋ̃vɩla a yɩ pɔ, na kãan ka a tɩ baar a Yesu Kɩrɩsɩto waa bɩbir.
50001007	A tara na sɔr ɩka n tɩɛr a nɩtɔ̃ a yɩ jaa jũu, ɩn tara a yɩ tɩɛr jũu, ka ba lũ man nɩ bɔ̃jɔrsɩ bɩɩ, baa lũ ma ɛ, n chɛnɛ na mana a Nãaŋmɩn 'yɛr ɩka a ɩn yelmɩ̃ɛ, yɩ jaa lɔ̃ɔ põn ma a Nãaŋmɩn wɩ̃ɛfʋ.
50001008	Nãaŋmɩn lɛ ɩ a n dãasɩɛ sʋɔ a lɛ ɩn tara a yɩ tɩɛr fɩka a lɛ a Yesu Kɩrɩsɩto na tara a yɩ tɩɛr.
50001009	Maa Nãaŋmɩn sʋɔrfʋ nɩ nyã ɩka, a yɩ nʋ̃ taa wʋ lɛ pʋɔ 'yɔ̃ɔ yɔɔ jaa, nɩ yɛ̃ nɩ par bɔ̃ɔfʋ.
50001010	Yɩn wa ɩrɛ a lɛ, an sʋ̃ʋ yɩ na ka yɩ bɔ̃ɔ bon 'lɔ na ɩ bʋ̃sʋ̃, ka a Kɩrɩsɩto waa bɩbir, ka yɩ ɩ chɛchɛ tɩ na yɩ ta tara chɛfʋ jaa ɛ,
50001011	na yɩn sɛɛn yeltorsɩ wɔ̃mɔ̃ tu a Yesu Kɩrɩsɩto pɔ, ka nɩbɛ pɛɛrɛ 'yɔ̃ɔnɔ̃ nɩ Nãaŋmɩn yuor tɩɩr.
50001012	N yɛɛr, n bʋɔrɔ na ɩka yɩ bɔ̃ɔ a par ɩka a lɛ na ɩ a n sɛ̃, sʋ̃ʋ ma naa ka n mʋɔl a Nãaŋmɩn 'yɛrbir.
50001013	A lɛ na ɩ jũu, a chaar kʋ a bala na guro a nãa yir nɩ nɩrɛ jaa ɩka, ba 'yɔ̃ɔ ma naa a bɔ̃jɔrsɩ a Kɩrɩsɩto jũu.
50001014	A maa ban 'yɔ̃ɔ a bɔ̃jɔrsɩ jũu, a yɛɛr yɔɔ jie na tara sɔɔfʋ a sɩ Soro 'yɔ̃ɔ chɛnɛ na tara ɩ̃kpɛ̃ɔ mʋɔlɔ nɩ a Nãaŋmɩn 'yɛr nɩ nyãa ba joro dãbɩ̃ɛ ɛ.
50001015	A ɩn yelmɩ̃ɛ ɩka, nɩbɛ bamɩne mʋɔlɔ na a Yesu Kɩrɩsɩto yele ban tara nɩ ma nyuur nɩ nɛchɩrɛ jũu, tɩchɛ bamɩne 'lɔ, mʋɔlɔ na a Kɩrɩsɩto yele na sʋ̃ʋn ma.
50001016	Banyãna lɛ mʋɔlɔ a Kɩrɩsɩto yele yin nʋ̃fʋ pɔ, na ba bɔ̃ɔ a par ɩka ba pɔɔ ma naa a Nãaŋmɩn 'yɛrbir mʋɔlfʋ jũu.
50001017	A bala ɩn de nie 'yɛr a ba 'yɛr na mʋɔl a 'yɛr nɩ nyuur, maal a lɛ ɩka a n dɔɔyɛ wʋ lɛ pʋɔ 'yɔ̃ɔ be a pɔɔfʋ die pɔ.
50001018	Tɩchɛ bo lɛ an ɩ? A lɛ na ɩ nɩbijɩɛ lɛ ɩka ba mʋɔl a Yesu yele sɔr jaa pɔ, ka ba sɔɔn ɩka yelmɩ̃ɛ lɛ bɩɩ, jire lɛ bɩɩ, a nɩtɔ̃ vɛ̃ naa ka n pʋɔ pɛl. Yelmɩ̃ɛ jaa ɩn chɛnɛ na tara pʋpɛl.
50001019	Bojũu n bɔ̃ɔn naa ɩka tu a yɩ Nãaŋmɩn sʋɔrfʋ nɩ a Yesu Kɩrɩsɩto Sɩɛ sʋ̃ʋfʋ jũu, a lɛ na ɩ a n sɛ̃ ɩn nyɛn faafʋ.
50001020	Bon 'lɔ na ɩ ma nɩbijɩɛ nɩ a n tɩɛrtɔ jie lɛ ɩka, vɩ̃ wʋ ta kpɛ ma sɔr jaa pɔ ɛ, tɩchɛ ka n tara ɩ̃kpɛ̃ɔ ka a Kɩrɩsɩto na nyɛ tɩɩr a n 'yɔ̃ɔ, ka a n nyɛvʋr pɔ lɛ, bɩɩ a n kũu pɔ lɛ.
50001021	Bojũu maa 'lɔ, maa chɛnɛ nyɛvʋr pɔ, n ben be kʋ a Kɩrɩsɩto, ka maa mɩ kpi, ka a ɩ tɔ̃nɔ̃.
50001022	Ala ɩ n chɛnɛ na nyɛvʋr pɔ, ɩn tʋ̃n tʋ̃vɩɛl yɔɔ, tɩchɛ n kaa ir buor? N ba bɔ̃ɔ a 'lɔ ɩn na kaa ir ɛ.
50001023	A yelsɩ ayi anyã lũ ma naa, maa bɔfʋ lɛ ɩka n yi a ka tɩ be a Yesu Kɩrɩsɩto sɛ̃. A lɛ lɛ vɩla,
50001024	tɩchɛ a chɛnɛ na fɛr kʋ yɩ, ala ɩ ɩn chɛnɛ na a nyɛvʋr pɔ.
50001025	Ɩn be na bɔ̃ɔn a nɩtɔ̃, n bɔ̃ɔn na yelmɩ̃ɛ jaa ɩka ɩn chɛnɛ na be a yɩ jaa sɛ̃ naa sʋ̃nɔ̃ yɩ ka yɩ sɔɔ Nãaŋmɩn, na yɩ tara pʋpɛl a yɩn sɔɔ wʋ jũu.
50001026	A lɛ ɩn lɛ lɛ be a yɩ sɛ̃ go, ka a yɩ pʋpɛl yɩn tara a Yesu Kɩrɩsɩto 'yɔ̃ɔ lɛ pʋɔ 'yɔ̃ɔ a maa tʋ̃mɔ̃ jũu.
50001027	Yele jaa wa ɩ, yɩ nyɔɔ yɩ mɩ̃ɛ vɩla a lɛ a Kɩrɩsɩto 'yɛr nʋ̃ɔ na wile. Ka n wan wa nyɛ yɩ bɩɩ, maa ba wa be a yɩ sɛ̃ tɩ wõ a yɩ yele, ɩn bɔ̃ɔn ɩka yɩ ara na kpɛ̃ɔ nɩ nɛbʋ̃'yen, na yɩ tara tɩɛr bʋ̃'yen a sɔɔfʋ nɩ a 'yɛr nʋ̃ɔ pɔ,
50001028	na yɩ ta joro dãbɩ̃ɛ nɩ a bala na 'yɛr ɩka a ba ɩ lɛ lɛ ɛ. A nyã ɩn jɩ̃nɛ kʋ ba ɩka ban din dɔɔyɛ, tɩchɛ ka Nãaŋmɩn faa yɩ.
50001029	'Lɔ lɛ kʋ yɩ a kpɛ̃ɔ a wʋ wɩ̃ɛfʋ jũu, a ba ɩ a Yesu yɩn sɔɔ tɛɛ ɛ, tɩchɛ yɩn lɔ̃ɔn wʋ dire a dɔɔyɛ jũu.
50001030	Ka a dɔɔyɛ nyã yɩn be na dire ɩn a dɔɔyɛ 'lɔ yɩn nyɛ ɩn di, nɩ a dɔɔyɛ yɩn be na chɛnɛ wõnõ ɩn dire.
50002001	Ala ɩ yɩ tara na ɩ̃kpɛ̃ɔ, bojũu yɩ ɩn bʋ̃'yen nɩ a Kɩrɩsɩto, na yɩ tara ɩ̃gãn 'maar a wʋ nʋ̃fʋ pɔ, na yɩ tara nɛbʋ̃'yen nɩ a Nãaŋmɩn Sɩɛ na yɩ nyɛ vɩla nɩ nɩbaal,
50002002	yɩ pãa vɛ̃n ka a n pʋpɛl sɛɛ, yɩn tara tɩɛr bʋ̃'yen, na yɩ tara nʋ̃fʋ bʋ̃'yen, na yɩ tara Nãaŋmɩn Sɩɛ bʋ̃'yen nɩ tɩɛr bʋ̃'yen.
50002003	Yɩ ta maal yele 'lɔ na ɩ nyuur yele bɩɩ na yɩ wile yɩ mɩ̃ɛ ɛ, tɩchɛ yɩ siir yɩ mɩ̃ɛ 'yɔ̃ɔnɔ̃ nɩbɛ gar a yɩ mɩ̃ɛ.
50002004	Ɩ̃sʋɔ jaa wʋ ta bʋɔrɔ a wʋ pʋpɛl bonsɩ ɛ, tɩchɛ ala nɩ na pɛlɛ a yɩ taaba pʋʋr.
50002005	Yɩ tara a tɩɛr nyã nɩ wʋ ju a Yesu Kɩrɩsɩto na dɔ̃ɔ tara.
50002006	Wʋn sɔɔ jɩ̃taa nɩ Nãaŋmɩn ka ba ɩ bʋ̃'yen, tɩchɛ waa de a jɩ̃taa nyã mana nɩ Nãaŋmɩn ɛ, wʋ den bar,
50002007	tɩchɛ na wʋ siir wʋ mɩ̃ɛ, na wʋ maal wʋ mɩ̃ɛ tʋ̃tʋ̃nɔ̃, ka ba dɔɔ wʋ ka wʋ tara nɩsaal ɩ̃gãn, na wʋ ɩ nɩsaal.
50002008	Wʋ siir wʋ mɩ̃ɛ nɩsaal kaar tu a Nãaŋmɩn nɛɛ lɛ̃ɛɛ tɩ kpin a daa ju.
50002009	A lɛ jũu, Nãaŋmɩn 'mɔɔ wʋn ka wʋ do gar bon jaa, na wʋ kʋ wʋ yuor na gar a yoe a jaa.
50002010	Nãaŋmɩn maal a nɩtɔ̃ ka a Yesu yuor jũu, gbɛdumo jaa na gbur naa a saaju nɩ a wɛr pɔ, nɩ a tẽe par,
50002011	ka a jãlbie a jaa 'yɛr ɩka, Yesu Kɩrɩsɩto lɛ ɩ a sɩ Soro 'yɔ̃ɔ a Sãa Nãaŋmɩn yuor tɩɩr.
50002012	A lɛ jũu, n yɛɛr, nɩtãa a lɛ jaa yɩn ma sɔɔ ma, a ba ɩ a sɔ̃ɔ 'lɔ ɩn maa wa be a yɩ jie tɛɛ ɛ, tɩchɛ yɩ sɔɔ ma gar a lɛ ɩn sɔɔ ba be a yɩ sɛ̃ ɛ. Yɩ mʋ̃ɔ nɩbir tʋ̃nɔ̃ a yɩ faafʋ tʋ̃mɔ̃ nɩ dãbɩ̃ɛ nɩ mɩrfʋ.
50002013	Bojũu yɩn tʋ̃ɔ tʋ̃ a lɛ an ɩ Nãaŋmɩn lɛ sʋ̃nɔ̃ yɩ ka yɩ tara ɩ̃kpɛ̃ɔ na yɩn tʋ̃ a lɛ wʋ̃n bʋɔrɔ.
50002014	Yɩ ma maal bon jaa tɩ na yɩ ta ma ɩrɛ gbʋrɔ̃ gbʋrɔ̃ bɩɩ chɩrɛ taa ɛ.
50002015	Ka yɩ kʋ̃ tara chɛfʋ nɩ yele jaa ɛ, na yɩ ɩ Nãaŋmɩn bibiir banyã na ba tara chɛfʋ jaa ɛ, na yɩ kpɩɛrɛ wɛr nyã pɔ tʋ̃dɛbɛ nɩ yelbe-ɩrbɛ na be na yɩ chaar ŋmɛrbie kaar a wɛr pɔ.
50002016	A lɛ yɩn sɔɔ a nyɛvʋr 'yɛr lɛ na sʋ̃ʋ ma ka a Yesu waa bɩbir ka n na tʋ̃ɔ wiil a n mɩ̃ɛ ɩka n ba jo pɔrɔ ɛ, bɩɩ a n tʋ̃mɔ̃ ba ɩ pɔrɔ ɛ.
50002017	Ala sɔɔ ɩ ɩn din dɔɔyɛ naa pʋɔ a yɩ dɔɔyɛ pɔ yɩn dire yɩn sɔɔ Nãaŋmɩn jũu, n pʋɔ pɛl naa nɩ yɩ jaa.
50002018	A lɛ jũu, yɩ mɩ pʋɔ ma ka sɩ chɩlɛ.
50002019	Ala ɩ a sɩ Soro Yesu wa sɔɔ naa, ɩn tʋ̃n Timoti ka wʋ wa a yɩ sɛ̃ sɔ̃ɔ kɔ̃ɔ ka n wõ a yɩ yele ka a ɩ̃gãn 'maa ma.
50002020	N ba tara nɩrɛ jaa na kaara a wʋ kaar ɛ, ka wʋ na tara a yɩ bʋ̃bʋɔrsɩ jaa ɛ.
50002021	Ba jaa bʋɔrɔ naa a ba pʋpɛl bʋ̃bʋɔrsɩ, na baa bʋɔrɔ ala na pɛlɛ a Yesu Kɩrɩsɩto pʋɔ ɛ.
50002022	Tɩchɛ Timoti tɩɛr 'lɔ yɩn bɔ̃ɔn fɩka sãa nɩ wʋ bie, wʋ pʋɔ ma naa ka sɩ mʋɔl a Nãaŋmɩn 'yɛr nʋ̃ɔ.
50002023	A lɛ jũu, n bʋɔrɔ na ɩka n tʋ̃ wʋ a yɩ sɛ̃, maa wa nyɛ lɛ yelsɩ na ɩrɛ kʋrɔ ma.
50002024	N sɔɔ naa ɩka a sɩ Soro na yuon sɔr kʋ ma ka maa mɩ̃ɛ wa nyɛ yɩ fɔɔ jaa.
50002025	Bojũu n nyɛn ka a ɩ fɛrfʋ kʋ ma ɩka n tʋ̃ Epafaroditusɩ na ɩ a n yɛbɛ nɩ a n tʋ̃tʋ̃tɔ sʋɔ, na wʋ mɩ dire a n dɔɔyɛ tɔ sʋɔ. Wʋ mɩ ɩn a yɩ tʋ̃tʋ̃nɔ̃ yɩn tʋ̃ ka wʋ wa maal a n bʋ̃bʋɔrsɩ kʋ ma.
50002026	Bojũu wʋ bʋɔrɔ na ɩka wʋ nyɛ yɩ jaa tɩchɛ ka a wʋ pʋɔ sɔ̃ɔ yɔɔ jaa, bojũu yɩ wõn an ɔɔrɔ wʋ.
50002027	Yelmɩ̃ɛ, a ɔɔrɔ wʋn nɩbijɩɛ ka wʋ chɛ bɩ̃lãa naa kpi. Tɩchɛ Nãaŋmɩn wa kãan a wʋ nɩbaal, a ba ɩ 'lɔ tɛɛ ɛ, tɩchɛ wʋ mɩ kãan a n nɩbaal, ka n ta tara pʋsɔ̃ɔ yɔɔ ɛ.
50002028	Bojũu maa lɛ mʋ̃ɔ nɩbir ɩka n tʋ̃ wʋ a yɩ sɛ̃, ka a yɩ pʋɔ na pɛl ala ɩ yɩ lɛ nyɛ wʋn go, ka a n ɩ̃gãn na 'maa.
50002029	Yɩ sɔɔ de wʋ nɩ pʋpɛl a sɩ Soro jũu, na yɩ 'yɔ̃ɔnɔ̃ a nɩbɛ banyã taaba,
50002030	bojũu wʋ din dɔɔyɛ a wʋ nyɛvʋr pɔ, na wʋ ta ɩrɛ na kpi a Kɩrɩsɩto tʋ̃mɔ̃ jũu ɩka wʋ tʋ̃ a tʋ̃mɔ̃ ala yɩn ba tʋ̃ɔ tʋ̃ kʋ ma ɛ.
50003001	N yɛɛr, a baaraa nɩ nyã ɩka yɩ tara pʋpɛl a sɩ Soro 'yɔ̃ɔ. A ba ɩ tuo kʋ ma ɩn lɛ sɛɛrɛ a yelsɩ ala nɩ a ju kʋrɔ yɩ go ɛ, an ɩn sʋ̃ʋfʋ kʋ yɩ.
50003002	Yɩ bɔ̃ɔnɔ̃ sʋ̃ nɩ a baar banyãna, ba ɩn yelbe-ɩrbɛ na ba ma ŋmara nɩbɛ yɔɩ pɔrɔ.
50003003	Bojũu sɩn lɛ ɩ a yɔŋmarba sɩrɛ jaa, na sɩ puoro a Nãaŋmɩn a Sɩɛ pɔ, na sɩ tara tɩɩr a Yesu Kɩrɩsɩto 'yɔ̃ɔ, na saa kaara a ɩ̃gãn ɛ.
50003004	Maa gba tara na mana na tʋ̃ɔ man tu a ɩ̃gãn pɔ. Ala ɩ nɩrɛ mɩ tara na yelsɩ amɩne na man, ka a lɛ na vɛ̃ ka wʋ tara sɔɔfʋ a ɩ̃gãn pɔ, maa tara na gar wʋ.
50003005	Ba ŋmaan a n yʋɔr a ber aniin daar, ka n ɩ a Isɩral nɩrɛ naa ɩ a Benjamin bal nɩrɛ, naa ɩ Heburu, ka ba dɔɔ ma ka ɩ Heburu nɩrɛ. A nɛɛ tufʋ jũu, ka ɩ Farasee.
50003006	N dɔ̃ɔn mʋ̃ɔ nɩbir naa gere a pupuorbiir gbulsɩ, a nɛbinãa yeltorsɩ jũu, n ba tara chɛfʋ jaa ɛ.
50003007	Tɩchɛ a ala a jaa ɩn dɔ̃ɔ nyɛ tɩɛr ɩka a tara na tɔ̃nɔ̃, n wa nyɛn ka a ba tara tɔ̃nɔ̃ jaa kʋ ma ɛ, a Yesu Kɩrɩsɩto jũu.
50003008	Bo lɛ gar a nɩtɔ̃, n nyɛn ka bon jaa ba tara tɔ̃nɔ̃ ɛ, maa de man ala na tara tɔ̃nɔ̃ ala ɩ n bɔ̃ɔ naa a n Soro Yesu Kɩrɩsɩto na ɩ a tɩɩr sʋɔ. A wʋ jũu lɛ n bar bonsɩ a jaa. A ɩn sɔ̃sɔɔr kʋ ma, ɩn bʋɔrɔ ɩka n bɔ̃ɔ Kɩrɩsɩto,
50003009	tɩ naa bʋɔrɔ ɩka n be a wʋ pɔ, naa ta bʋɔrɔ a maa mɩ̃ɛ yeltorsɩ ala na yi a nɛbinãa pɔ ɛ, tɩchɛ a yeltorsɩ ala na yi a Kɩrɩsɩto sɔɔfʋ pɔ. A yeltorsɩ anyã lɛ yi Nãaŋmɩn sɛ̃ naa ɩ sɔɔfʋ.
50003010	N bʋɔrɔ na ɩka n bɔ̃ɔ a Kɩrɩsɩto nɩ a wʋ kũu pɔ lɩɛb irfʋ kpɛ̃ɔ, naa lɔ̃ɔn wʋ di a dɔɔyɛ wa kaara a wʋ kaar a wʋ kũu pɔ,
50003011	ka n mɩ wa pʋɔ a bala mɩ na wa lɩɛb ir a kũu pɔ.
50003012	A ba ɩ n tara na a anyãna a jaa ɛ, bɩɩ n ɩn chɛchɛ ɛ, tɩchɛ n mʋ̃ɔn nɩbir ɩka n nyɔɔ kpɛ̃ɔ, ka Yesu Kɩrɩsɩto mɩ nyɔɔ ma kpɛ̃ɔ.
50003013	N yɛɛr, n ba 'yɛr ɩka n nyɔɔn yele jaa baar ɛ. Tɩchɛ yele bʋ̃'yen ɩn ɩ lɛ ɩka, n ĩin a ala na be a puor bar, tɩ mʋ̃ɔ nɩbir tɩɛrɛ a ala na be a niem.
50003014	N mʋ̃ɔn nɩbir ɩka n tɩ de a saaju kʋfʋ a Nãaŋmɩn na bʋɔl ma tu a Yesu Kɩrɩsɩto 'yɔ̃ɔ.
50003015	A sɩn bala na baa a Nãaŋmɩn Sɩɛ pɔ, sɩ mɩ ma tara a bonsɩ a nyãna tɩɛr. Tɩ yɩn wa tɩɛr yelyuo yele jaa pɔ, Nãaŋmɩn na vɛ̃n ka yɩ bɔ̃ɔ a yelnyɩnɛ.
50003016	Yɩ vɛ̃ ka sɩ mʋ̃ɔ nɩbir nɩ a bonsɩ anyãna sɩn ben tara.
50003017	N yɛɛr, yɩ pʋɔ a yɩ taaba na yɩ turo a lɛ ɩn dɔ̃ɔ maal wiil yɩ, na yɩ bɔ̃ɔn a bala na kpɩɛrɛ a lɛ sɩn wiil yɩ.
50003018	Bojũu n dɔ̃ɔ de nie 'yɛr kʋ yɩ, tɩchɛ pʋ̃pãanyã nɩbikʋ̃ɔ pɔ lɛ n 'yɛrɛ kʋrɔ yɩ, bamɩne kpɩɛrɛ na fɩka a Kɩrɩsɩto daa ɩn 'laarfʋ kʋ ba.
50003019	A ba baaraa ɩn sɔ̃ɔfʋ, a ba ŋmɩn lɛ ɩ a ba ɩ̃gãn bʋ̃bʋɔrsɩ. Ba wile na ba mɩ̃ɛ nɩ yelsɩ ala na ɩ vɩ̃ nɩ ɩfʋ, a ba tɩɛrsɩ ɩn a wɛr nyã ju bʋ̃bʋɔrsɩ tɛɛ tɩɛr.
50003020	Tɩchɛ sɩn 'lɔ ɩn saaju Nãaŋmɩn bibiir, be lɛ sɩ chɛlɛ a Fafaara na ɩ a sɩ Soro Yesu Kɩrɩsɩto ka wʋ na yi wa.
50003021	A 'lɔ na tara kpɛ̃ɔ tʋ̃ɔ bon jaa na wʋ pire, wʋn den a kpɛ̃ɔ 'lɔ lɩɛb a sɩ ɩ̃gãma ka a kaara a wʋ mɩ̃ɛ tɩɩr ɩ̃gãn kaar.
50004001	A lɛ jũu, n yɛɛr yɩn ɩn nʋ̃, naa pãa bʋɔrɔ ɩka n nyɛ yɩ, yɩn lɛ ɩ a n pʋpɛl nɩ a nãa jupil, yɩ ara kpɛ̃ɔ a sɩ Soro pɔ n barmɩne.
50004002	N 'maal a Yuodiya nɩ Sɩntachi ɩka ba tara a tɩɛr bʋ̃'yen nyãna a sɩ Soro 'yɔ̃ɔ.
50004003	Ɔ̃ɔ, n mɩ lɛ sʋɔrɔ fʋ naa, n baraa ɩka fʋ sʋ̃ʋ a pɔbɔ banyãna, ba lɔ̃ɔn man di dɔɔyɛ a Nãaŋmɩn 'yɛr nʋ̃ɔ mʋɔlfʋ pɔ 'matãan Kɩlɛmɛntɩ, na ɩ a n tʋ̃tʋ̃taaba, a bala yoe na be a nyɛvʋr gãn pɔ.
50004004	Yɩ tara pʋpɛl a sɩ Soro 'yɔ̃ɔ sɔ̃ɔ jaa. N lɛ bɔ̃ɔ 'yɛrɛ kʋrɔ yɩ, yɩ tara pʋpɛl.
50004005	Vɛ̃ ka nɩrɛ jaa nyɛ lɛ yɩn siir a yɩ mɩ̃ɛ jɩ̃. A sɩ Soro waa ta naa.
50004006	Yɩ ta vɛ̃ ka yele jaa wõnõ yɩ ɛ, tɩchɛ a yɩ Nãaŋmɩn sʋɔrfʋ pɔ, yɩ ma puor wʋ yãan, na yɩ vɛ̃ ka Nãaŋmɩn bɔ̃ɔ a bon 'lɔ yɩn bʋɔrɔ.
50004007	A Nãaŋmɩn nyã'maar na gar a nɩsaal bɔ̃ɔfʋ, na gun a yɩ nyãn, nɩ a yɩ tɩɛrsɩ a Yesu Kɩrɩsɩto 'yɔ̃ɔ.
50004008	N yɛɛr, a baaraa nɩ nyã ɩka bon 'lɔ jaa na ɩ yelmɩ̃ɛ, nɩ bon 'lɔ jaa na ɩ 'yɔ̃ɔfʋ, nɩ bon 'lɔ jaa na tor, nɩ bon 'lɔ jaa na ɩ chɛchɛ, bon 'lɔ jaa na ɩ nʋ̃fʋ, nɩ bon 'lɔ jaa na ɩ pʋpɛl, ala ɩ bon 'lɔ jaa na ɩ vɩla, nɩ bon 'lɔ jaa na sɛɛn pɛɛfʋ, yɩ tɩɛrɛ a bonsɩ anyãna.
50004009	Bon jaa yɩn jãn tɩ na yɩ nyɛ, tɩ na yɩ wõ yi a n sɛ̃, yɩ maala yaa, ka a Nãaŋmɩn na ɩ nyã'maar sʋɔ, na ben a yɩ sɛ̃.
50004010	N tara na pʋpɛl a sɩ Soro 'yɔ̃ɔ nɩ yɩn wiil ɩka yɩ chɛnɛ na tara a n tɩɛr. Yelmɩ̃ɛ yɩ dɔ̃ɔ tara a n tɩɛr tɩ na yaa tʋ̃ɔ nyɛ sɔr wiil ɛ.
50004011	N ba 'yɛrɛ wile ɩka n bʋɔrɔ na bon jaa ɛ, bojũu n dɔ̃ɔ jãn lɛ ɩn na tara bon ka wʋ sɛɛn ma.
50004012	N bɔ̃ɔn lɛ an sɛɛ ɩka nɩrɛ wʋ tara jaa pʋʋrbile, naa lɛ bɔ̃ɔ lɛ an sɛɛ ɩka nɩrɛ wʋ tara yɔɔ. A yelsɔɔlaa nyãna lɛ n jãn naa guolo nɩ a n mɩ̃ɛ, ka kɔ̃ kpɛ man bɩɩ, ka n tara na na di bɩɩ, ka bɩ̃lãa gba lɛ n tara na di, ka n tara na yɔɔ bɩɩ, n ba tara bon jaa ɛ.
50004013	Ɩn tʋ̃ɔ ɩ a anyãna a jaa tu a Yesu Kɩrɩsɩto na kʋ ma a kpɛ̃ɔ pɔ.
50004014	Tɩchɛ yɩ maal vɩla, yɩn sʋ̃ʋ ma a sɔ̃ɔ 'lɔ ɩn dire a dɔɔyɛ.
50004015	Yɩn Filipai nɩbɛ bɔ̃ɔn naa ɩka a daar 'lɔ̃nɔ̃ jaa yɩn sɔɔ a Nãaŋmɩn 'yɛr, a sɔ̃ɔ 'lɔ jaa ɩn yi a Masedonɩya, pupuorbiir gbulsɩ ɩ̃sʋɔ jaa ba kʋ ma bon ɛ, ka yɩn tɛɛ ba lɛ ɛ.
50004016	A sɔ̃ɔ 'lɔ gba ɩn be a Tɛsalonika, yɩ sʋ̃ʋ man nɩ a n bʋ̃bʋɔrsɩ gar gbɛbʋ̃'yen.
50004017	A ba ɩ tɔ̃nɔ̃ lɛ n bʋɔrɔ ɛ, tɩchɛ n bʋɔrɔ na ɩka yɩ nyɛ ɩka a Nãaŋmɩn wʋ yab yɩ na wʋ sʋ̃ʋ yɩ.
50004018	N nyɛn a n sãyar yɔɔ, naa gba nyɛ tɩ põn bar ka a sɛɛn ma, pʋ̃pãanyã n nũu kpɛ naa a kʋfʋ ala yɩn tʋ̃n a Epafaroditusɩ ka wʋ wa kʋ ma, ka a yɩ kʋfʋ anyãna kaar fɩka a bɔɔrlo bomo ala na nyuro nʋ̃ɔ naa pɛlɛ a Nãaŋmɩn pʋɔ.
50004019	A n Nãaŋmɩn na kʋ yɩn a yɩ bʋ̃bʋɔrsɩ a jaa tu a wʋ tɩɩr nãbonsɩ ala na be a Yesu Kɩrɩsɩto 'yɔ̃ɔ.
50004020	A sɩ Sãa Nãaŋmɩn wʋ nyɛrɛ tɩɩr bɩbir nɩ bɩbir jaa. A ɩ a lɛ.
50004021	Yɩ puor a Nãaŋmɩn nɩbɛ ba jaa na be a Yesu Kɩrɩsɩto 'yɔ̃ɔ. A n yɛɛr na be a ka mɩ puoro yɩ naa.
50004022	A Nãaŋmɩn nɩbɛ mɩ ba jaa puoro yɩ naa, ka a bala mɩ na be a nãkpɛ̃ɛ Siisa yir mɩ puoro yɩ.
50004023	A sɩ Soro Yesu Kɩrɩsɩto wɩ̃ɛfʋ a be a yɩ sɩɩr pɔ. A ɩ a lɛ.
51001001	Maa Pɔɔl na ɩ a Yesu Kɩrɩsɩto nɩtʋ̃nãa an ɩ a Nãaŋmɩn bɔfʋ pɔ nɩ Timoti na ɩ a sɩ yɛbɛ,
51001002	sɛɛrɛ kʋrɔ a Nãaŋmɩn nɩbɛ nɩ a yɛɛr na tara a sɔɔfʋ a Kɩrɩsɩto pɔ na be a Kolose. Wɩ̃ɛfʋ nɩ nyã'maar na yi a sɩ Sãa Nãaŋmɩn sɛ̃ a be a yɩ sɛ̃.
51001003	Sɩ ma puor Nãaŋmɩn yãan na ɩ a sɩ Soro Yesu Kɩrɩsɩto Sãa, sɩn wa sʋɔrɔ kʋrɔ yɩ,
51001004	bojũu sɩ wõn a yɩ sɔɔfʋ yɩn tara a Yesu Kɩrɩsɩto 'yɔ̃ɔ nɩ a nʋ̃fʋ 'lɔ yɩn tara kʋ a Nãaŋmɩn nɩbɛ ba jaa.
51001005	A yɩ sɔɔfʋ nɩ a nʋ̃fʋ na yi a tɩɛrtɔfʋ jie na gã gu yɩ be a saaju a 'lɔ yɩn de nie wõ, a yelmɩ̃ɛ 'yɛr na ɩ a 'yɛr nʋ̃ɔ
51001006	'lɔ na wa a yɩ sɛ̃. A wɛr wʋ jaa, a 'yɛr nʋ̃ɔ nyã wɔ̃nɔ̃ na wɔ̃mɔ̃ na a nʋ̃ɔnɔ̃ nɩtãa lɛ an ben ɩrɛ a yɩ pɔ, an yi a bɩbir 'lɔ̃nɔ̃ daar jaa yɩn wõ naa na yɩ bɔ̃ɔ a Nãaŋmɩn wɩ̃ɛfʋ par a yelmɩ̃ɛ pɔ.
51001007	Yɩ jãn a nyã yin Epafaras sɛ̃ na ɩ a sɩ tʋ̃tʋ̃tɔ ɩ̃sʋɔ. Wʋ ɩn yelmɩ̃ɛ sʋɔ na de a sɩ jie mʋɔlɔ a Kɩrɩsɩto 'yɛr.
51001008	'Lɔ lɛ wa man kʋ sɩ a nʋ̃fʋ 'lɔ yɩn tara a Nãaŋmɩn Sɩɛ pɔ.
51001009	A lɛ jũu, an yi a daar 'lɔ̃nɔ̃ jaa sɩn wõ naa, saa dɔ̃ɔ gal ɩka sɩ sʋɔr Nãaŋmɩn kʋ yɩ ɛ, na sɩ sʋɔrɔ ɩka a Nãaŋmɩn wʋ pʋɔ yɩ a wʋ bɔfʋ yɛ̃, a sɩɛ pɔ yɛ̃, a jaa nɩ par bɔ̃ɔfʋ.
51001010	A sɩ sʋɔrfʋ lɛ ɩka, a yɩ befʋ a vɩɛlɛ kʋ a sɩ Soro, ka a pɛlɛ a wʋ pʋɔ, na yɩ wɔ̃nɔ̃ bisʋ̃n tʋ̃vɩla jaa pɔ, na yɩ baa a Nãaŋmɩn yɛ̃ pɔ.
51001011	Sɩ mɩ ma sʋɔrɔ na ɩka Nãaŋmɩn wʋ maal yɩ ka yɩ kpɛ̃mɛ nɩ a kpɩ̃ɛn ala a jaa na yi a wʋ tɩɩr kpɛ̃ɔ pɔ, na yɩ nyɔɔrɔ yɩ mɩ̃ɛ tara kãnyir yele jaa pɔ, nɩ pʋpɛl.
51001012	Na yɩ ma dãna a Sãa, 'lɔ lɛ kaa a yɩ sɛɛ, ka yɩ na põ a Nãaŋmɩn nãbonsɩ nɩ a wʋ nɩbɛ a chãa pɔ.
51001013	Bojũu 'lɔ lɛ faa sɩ yin a libe kpɛ̃ɔ pɔ, na wʋ 'yɔ̃ɔ sɩ a wʋ Binʋ̃nãa nãalʋ̃ʋ pɔ.
51001014	A wʋ 'yɔ̃ɔ lɛ sɩ nyɛ faafʋ, na sɩ nyɛ yelbier vɛ̃ kʋfʋ.
51001015	A Yesu na wa tɩ wa a wɛr ju, 'lɔ lɛ wiil sɩ a Nãaŋmɩn nyã sɩn ba nyɛrɛ nɩ a nɩbir ɛ, a lɛ wʋn be. 'Lɔ lɛ tara kpɛ̃ɔ a bonsɩ a jaa pɔ a Nãaŋmɩn na maal.
51001016	Bojũu a wʋ pɔ lɛ a bonsɩ a jaa na be a saaju, nɩ a ala na be ka a wɛr pɔ maal, ala sɩn nyɛrɛ, nɩ a ala sɩn ba nyɛrɛ ɛ, nɩrɛ 'lɔ jaa na tara kpɛ̃ɔ ɩ a tʋ̃ɔfʋ sʋɔ, nɩ a malakasɩ ala gba na tara kpɛ̃ɔ, nɩ a kpɩ̃ɛn bonsɩ, a jaa maal tu a wʋ pɔ, ka a ɩ a wʋ sofʋ.
51001017	A 'lɔ lɛ dɔ̃ɔ a bonsɩ a jaa be be, a wʋ pɔ lɛ a bonsɩ a jaa 'mataa.
51001018	'Lɔ mɩ lɛ ɩ a ɩ̃gãn ju sʋɔ, a pupuorbiir. 'Lɔ lɛ ɩ a pielfʋ, nɩ a bidɔ̃ɔ na wʋ de nie ir a kũu pɔ, na waa lɛ kpi go ɛ, ka yele jaa pɔ, ka wʋ ɩ a ju sʋɔ.
51001019	Bojũu a Nãaŋmɩn pʋɔ pɛl wʋ naa ka wʋ befʋ wʋ jaa be a wʋ pɔ.
51001020	A tun a wʋ pɔ, ka Nãaŋmɩn lɛ 'maal a bonsɩ a jaa kʋ a wʋ mɩ̃ɛ, ka a ala na be a saaju bɩɩ a ala na be ka a wɛr pɔ. Wʋ maal ka nyã'maar be be, nɩ a wʋ jɩ̃ɩ a daa ju wʋn kpi.
51001021	Yɩ dɔ̃ɔ jãan a Nãaŋmɩn na yɩ ɩ a wʋ dɔ̃dẽme, a yɩ yeldɛbɛ ɩfʋ jũu.
51001022	Tɩchɛ pʋ̃pãanyã, wʋ 'maal yɩn tun a Kɩrɩsɩto na wa ɩ nɩsaal na wʋ kpi. Nãaŋmɩn maal a nɩtɔ̃ ka yɩ ɩ chɛchɛ a wʋ sɛ̃, na yɩ kʋ tara chɛfʋ jaa ɛ, bɩɩ tara 'yɛr dɔɔl ɛ,
51001023	ala ɩ yɩ chɛnɛ na ba gbɛr a yɩ sɔɔfʋ pɔ, na yɩ taa tɔɔ yi a tɩɛrtɔ 'lɔ na ɩ a 'yɛr nʋ̃ɔ nyã yɩn wõ ɛ. A 'yɛr nʋ̃ɔ nyã lɛ yɩ wõ ban mʋɔl kʋ nɩrɛ jaa ka a wɛr ju. Ala lɛ a maa Pɔɔl ɩ a tʋ̃tʋ̃nɔ̃.
51001024	Pʋ̃pãanyã, n pãa chɩlɛ naa a n dɔɔyɛ ɩn di a yɩ jũu, naa na di a dɔɔyɛ ala a jaa a Kɩrɩsɩto na bʋɔrɔ ɩka n di kʋ a wʋ ɩ̃gãn na ɩ a pupuorbiir jũu.
51001025	Nãaŋmɩn maal man ka n ɩ a wʋ tʋ̃tʋ̃nɔ̃ kʋ a pupuorbiir naa na man a wʋ 'yɛr nʋ̃ɔ jaa nɛ nɛ nɛ kʋ yɩ.
51001026	A yele nyãna lɛ sɔɔl a kõro jaa a sãakpãmɩne sɔ̃ɔ, tɩchɛ ka a pãa yi chãa pɔ a wʋ nɩbɛ sɛ̃.
51001027	Nãaŋmɩn lɛ kaa ir ɩka wʋ vɛ̃ ka a wʋ nɩbɛ bɔ̃ɔn sɩrɛ jaa a lɛ wʋ tara a tɩɛr kʋ a nɩbɛ ba jaa, ɩka a Kɩrɩsɩto ben a yɩ pɔ, na ɩ a tɩɩr tɩɛrtɔ jie.
51001028	A Kɩrɩsɩto lɛ sɩ mʋɔlɔ, na sɩ kpãana nɩrɛ jaa wile nɩ nɩrɛ jaa nɩ yɛ̃ jaa bʋrɔ, ka sɩ na de nɩrɛ jaa kʋ wʋ ka wʋ ɩ chɛchɛ.
51001029	A nyã jũu lɛ n tʋ̃nɔ̃ hãna dire dɔɔyɛ nɩ a wʋ kpɛ̃ɔ wʋ jaa wʋn tʋ̃nɔ̃ tun a n 'yɔ̃ɔ.
51002001	N bʋɔrɔ na ɩka yɩ bɔ̃ɔ a lɛ ɩn mʋɔrɔ a yɩ 'yɔ̃ɔ nɩ a bala na be a Laodisea, nɩ a bala jaa na ba nyɛ a maa mɩ̃ɛ nɩ nɩbir ɛ.
51002002	Maa bɔfʋ lɛ ɩka yɩ tara ɩ̃kpɩ̃ɛn a yɩ nyãn pɔ, na yɩ ɩ nɛbʋ̃'yen nʋ̃ taa, ka a lɛ na vɛ̃ ka yɩ tara par bɔ̃ɔfʋ yɔɔ jaa a nãbonsɩ a jaa pɔ, na yɩ bɔ̃ɔ a Nãaŋmɩn yelsɔɔlsɩ, na ɩ a Kɩrɩsɩto.
51002003	A wʋ pɔ lɛ a nãbonsɩ, nɩ a yɛ̃, nɩ a bɔ̃ɔfʋ a jaa sɔɔl.
51002004	N 'yɛrɛ na a nɩtɔ̃ kʋrɔ yɩ ka nɩrɛ jaa taa wa bɛl yɩ nɩ nɛchɩrɛ 'yɛr na nyɛtãan yelmɩ̃ɛ ɛ.
51002005	An sɔɔ ɩ a maa mɩ̃ɛ na ba be a yɩ sɛ̃ gba ɛ, tɩchɛ n tara na a yɩ tɩɛr. N chɩlɛ na bʋɔrɔ ɩka n nyɛ a lɛ yɩn tara nɛbʋ̃'yen nɩ a lɛ a yɩ sɔɔfʋ na kpɛ̃mɛ a Kɩrɩsɩto 'yɔ̃ɔ.
51002006	A lɛ jũu, yɩn de a Yesu Kɩrɩsɩto ka wʋ ɩ a Soro, yɩ chɛnɛ be a wʋ 'yɔ̃ɔ.
51002007	Yɩ ba nyɩbɛ na yɩ baa a wʋ 'yɔ̃ɔ, na yɩ nʋ̃ɔ kpɛ̃mɛ a sɔɔfʋ pɔ, fɩka a lɛ ban dɔ̃ɔ wiil yɩ, na yɩ ma puor wʋ yãan sɔ̃ɔ jaa.
51002008	Yɩ kaara sʋ̃ ka nɩrɛ jaa ta wa de yɩ ka yɩ ɩ gbãgbaar tu a bɛlfʋ ala na ba tara tɔ̃nɔ̃ pɔ ɛ, nɩ nɩsaal yɛ̃ ɛ, na ɩ a ala na kaara a wɛr nyã ju ban taa kaara a Kɩrɩsɩto wiilfʋ.
51002009	A Nãaŋmɩn befʋ wʋ jaa ben a Kɩrɩsɩto 'yɔ̃ɔ.
51002010	Yɩ sɛɛ naa bojũu yɩ sɔɔn a Kɩrɩsɩto, 'lɔ lɛ ɩ tʋ̃ɔfʋ dẽme nɩ a kpɩ̃ɛn dẽme ba jaa ju sʋɔ.
51002011	A wʋ 'yɔ̃ɔ, ba mɩ ŋma yɩn a yɔɩ ka a yelbier 'lɔ na yi a yɩ pɔ, a ba ɩ yuor ŋmaafʋ 'lɔ nɩsaal na de wʋ nũu ŋmaan ɛ, tɩchɛ yʋɔr ŋmaafʋ 'lɔ Kɩrɩsɩto na ŋmaa.
51002012	Ban dɔ̃ɔ so yɩ a Nãaŋmɩn kʋ̃ɔ, ba ũu yɩn a Kɩrɩsɩto kaar, ka yɩ ir a kũu pɔ fɩka a Kɩrɩsɩto, bojũu yɩ sɔɔn de a Nãaŋmɩn nyã na sɩ̃ɩ a Kɩrɩsɩto a kũu pɔ, na tara kpɛ̃ɔ.
51002013	Tɩchɛ a yɩn bala na ba ɩ a Juu nɩbɛ ɛ, sɛrɛ tɩ yɩ wa sɔɔ a Kɩrɩsɩto, yɩ dɔ̃ɔ kpi a yɩ sɩɩr pɔ, bojũu yɩ dɔ̃ɔ ɩ yelbe-ɩrbɛ, na yɩ jãan Nãaŋmɩn, bojũu yɩ sɔ̃ɔn a Nãaŋmɩn nɛbinsɩ. Tɩchɛ Nãaŋmɩn kʋ yɩn a nyɛvʋr paalaa a Kɩrɩsɩto 'yɔ̃ɔ, na wʋ vɛ̃ kʋ yɩ.
51002014	Nãaŋmɩn fɔfɔn a sɩ yelbebe ala na dɔ̃ɔ sɛb bin bar. Ala lɛ dɔ̃ɔ 'yɛr 'yɛr dɔɔl sɩ. Ala lɛ dɔ̃ɔ fɩrɛ sɩ na a ŋmaa sɩ yin, wʋ den bar na wʋ kpa yaa a daa ju.
51002015	Nãaŋmɩn tʋ̃ɔn a sɩdɛbɛ nɩ a kpɩ̃ɛn dẽme, na wʋ maal ba ka a ɩ dãasɩɛ nɩyɔɔ jaa niem. Wʋ tʋ̃ɔ ba naa nɩ a Kɩrɩsɩto daa ju kũu.
51002016	A lɛ jũu, yɩ ta vɛ̃ ka nɩrɛ jaa tɔɔr a yɩ 'yɛr nɩ bon 'lɔ yɩn dire bɩɩ nyuro ɛ, bɩɩ tun a Juu nɩbɛ lɔ̃ɔ difʋ pɔ ɛ, bɩɩ Chuu Paalaa Dɩ̃ɛn pɔ ɛ, bɩɩ a Pɛ̃nfʋ Bɩbir Daar ɛ.
51002017	A anyã ɩ naa a yelsɩ ala nɩ taa dɔ̃ɔ wa gãagiel, tɩchɛ a yelmɩ̃ɛ ben a Kɩrɩsɩto 'yɔ̃ɔ.
51002018	Yɩ ta vɛ̃ ka nɩrɛ jaa kpãkpãan yɩ nɩ jir 'yɛr ɩka, yɩ siir a yɩ mɩ̃ɛ na yɩ puoro a malakasɩ ɛ, a lɛ na vɛ̃ naa ka yɩ kʋ̃ nyɛ a sãyar ɛ. A nɩrɛ nyã tɔ sʋɔ ma vɩɛr kpɛ a yele pɔ tɩɛr ɩka wʋ tara na kpɛ̃ɔ nɩ a ala wʋn nyɛ. A wʋ yelbier tɩɛr ma vɛ̃n ka wʋ wile wʋ mɩ̃ɛ.
51002019	A nɩrɛ nyã ba nyɔɔ a 'lɔ na ɩ a ju ɛ. Nɩtãa a lɛ a ju na ma wile a ɩ̃gãn, ka a jile nʋ̃ɔ nyɔɔ a ɩ̃gãn 'mataa a lɛ a Nãaŋmɩn na bʋɔrɔ.
51002020	An ɩ yɩn nɩ a Kɩrɩsɩto lɛ 'mataa kpi, a wɛr nyã ju kpɩ̃ɛn bonsɩ, ba lɛ tara kpɛ̃ɔ a yɩ ju ɛ. Ŋmɩnɛ ka a yɩ kpɛfʋ chɛnɛ kaara fɩka yɩ chɛnɛ na ɩ a wɛr sofʋ?
51002021	Ta nyɔɔ bon nyã ɛ! Ta lɛm bon nyã kaa ɛ! Ta sɩɩr bon nyã kaa ɛ!
51002022	A nɛɛr anyãna a jaa tufʋ ɩn yelsɩ na ba lɛ tara tɔ̃nɔ̃ jaa ɛ, bojũu a ɩn nɩsaal nɛbinsɩ nɩ nɩsaal wiilfʋsɩ lɛ.
51002023	A nɛbinsɩ anyãna nyɛntãan fɩka yɛ̃ yele na ɩ a ba mɩ̃ɛ puorfʋ yele nɩ mɩ̃ɛ siirfʋ yele nɩ nɩbikõo ɩ̃gãn kaafʋ yele. Tɩchɛ a anyãna maa sʋ̃ʋ ba ka ba tʋ̃ɔ nyɔɔ a ba mɩ̃ɛ a yelbier vɔlaa pɔ ɛ.
51003001	A lɛ jũu, an ɩ yɩn nɩ a Kɩrɩsɩto lɛ a Nãaŋmɩn 'mataa sɩ̃ɩn a kũu pɔ, yɩ de a yɩ tɩɛr 'yɔ̃ɔ a bonsɩ ala na be a saaju, be a Kɩrɩsɩto na jɩ̃nɛ a Nãaŋmɩn nũsʋ̃ɔ jie.
51003002	Yɩ de a yɩ tɩɛr 'yɔ̃ɔ a saaju bonsɩ pɔ, tɩ na yɩ ta de a yɩ tɩɛr 'yɔ̃ɔ a wɛr ju bonsɩ pɔ ɛ.
51003003	Bojũu yɩ kpi naa, ka a pʋ̃pãanyã ka a yɩ nyɛvʋr sɔɔl a Kɩrɩsɩto a Nãaŋmɩn 'yɔ̃ɔ.
51003004	An ɩ a Kɩrɩsɩto lɛ kʋ yɩ a nyɛvʋr paalaa, 'lɔ wa nyɩr, yɩ mɩ na 'mantãan wʋ nyɩr, na yɩ nyɛ a wʋ tɩɩr.
51003005	A lɛ jũu, yɩ kʋ a ala na be a yɩ 'yɔ̃ɔ na ɩ a wɛr yele. A yelsɩ ala lɛ a anyãna, sɛ̃fʋ yele, dɛɛr yele, vɔldɛɛr, tɩɛr dɛɛr, nɩ bɔgar na nyɛtãan tɩbɛ puorfʋ.
51003006	A bonsɩ anyãna jũu, Nãaŋmɩn suur ire naa.
51003007	A sɔbie anyãna lɛ yɩ mɩ dɔ̃ɔ turo, a lɛ yɩn dɔ̃ɔ kpɩɛrɛ a nyɛvʋr 'lɔ̃nɔ̃ pɔ.
51003008	Tɩchɛ pʋ̃pãanyã, yɩ tɔɔ yɩ mɩ̃ɛ yin a yelsɩ anyãna pɔ, suur, putuyele, gefʋ, gagar yele, nɩ 'yɛrbidɛbɛ na ma yire a yɩ nɛgãma pɔ.
51003009	Yɩ ta ŋmara jirsɩ 'yɔ̃ɔnɔ̃ taa ɛ. Yɩ ta maala a lɛ go ɛ, yɩ yaa a kõro yele nɩ a wʋ maalfʋsɩ bar,
51003010	tɩ na yɩ su a pʋ̃pãanyã yelpaalaa. Nãaŋmɩn maal yɩn ka yɩ ɩ nɩpaalaa, na wʋ maala yɩ, ka yɩ na kaara a wʋ kaar, ka yɩ na bɔ̃ɔ wʋ yelmɩ̃ɛ jaa.
51003011	Bamɩne ba lɛ chɛnɛ ɩ a Juu nɩbɛ bɩɩ ka bamɩne mɩ ba ɩ a Juu nɩbɛ ɛ, ka bamɩne ŋma yɔɩ bɩɩ ka bamɩne mɩ ba ŋma ɛ, ka bamɩne ɩ sãanba bɩɩ ka bamɩne mɩ ɩ nɩyʋɔrsɩ ɛ, ka bamɩne ɩ gbãgbaar bɩɩ ka bamɩne mɩ ɩ sumɩne ɛ, tɩchɛ a Kɩrɩsɩto lɛ ɩ a jaa na wʋ be a jaa 'yɔ̃ɔ.
51003012	A lɛ jũu, an ɩ Nãaŋmɩn lɛ kaa ir yɩ, ka yɩ ɩ chɛchɛ na wʋ nʋ̃ yɩ, yɩ pɔɔ a yɩ mɩ̃ɛ nɩ nɩbaal, vɩla maalfʋ, mɩ̃ɛ siirfʋ, jomm ɩfʋ nɩ kãnyir.
51003013	Yɩ ma tara kãnyir kʋ taa, ɩ̃sʋɔ jaa wa tara nɩ a wʋ tɔ sʋɔ 'yɛr, yɩ ma vɛ̃ kʋ taa. Yɩ vɛ̃ bar nɩtãa a lɛ a sɩ Soro na ma vɛ̃ bar yɩ.
51003014	A yelkpɛ̃ɛ jaa lɛ ɩka, yɩ de nʋ̃fʋ su. 'Lɔ lɛ ma nyɔɔ bonsɩ a jaa 'mataa ka a tara nɛbʋ̃'yen.
51003015	Yɩ vɛ̃ ka a Kɩrɩsɩto nyã'maar pire a yɩ nyãn, yɩ jaa pʋɔn a ɩ̃gãn jiir pɔ, na wʋ bʋɔl yɩ ka yɩ tara nyã'maar. Yɩ ma puor wʋ yãan.
51003016	Yɩ vɛ̃ ka a Kɩrɩsɩto 'yɛrbir di nãa a yɩ pɔ, yɩn wa wile tɩ kpãana taa, nɩ a yɛ̃ wʋ jaa. Yɩ ma yiele Nãaŋmɩn pɛɛfʋ yiel, pʋpɛl yiel, nɩ a yiel na yi a yɩ nyãn pɔ, na yɩ kʋrɔ Nãaŋmɩn.
51003017	Bon 'lɔ jaa yɩn wa maala, ka 'yɛrbir lɛ bɩɩ, ka maalfʋ pɔ lɛ, yɩ ma maal bon jaa, nɩ a sɩ Soro Yesu yuor, na yɩ ma tu a wʋ 'yɔ̃ɔ puor a Sãa Nãaŋmɩn yãan.
51003018	Pɔbɔ, yɩ siir a yɩ mɩ̃ɛ kʋ a yɩ sɩrbɛ, lɛ lɛ vɩɛlɛ kʋ a sɩ Soro.
51003019	Sɩrbɛ, yɩ nʋ̃ a yɩ pɔbɔ, na yɩ ta ma pirpire ba ɛ.
51003020	Bibiir, yɩ wõnõ a yɩ dɔɔrbɔ toor yele jaa pɔ, lɛ lɛ pɛlɛ a sɩ Soro pʋɔ.
51003021	Sãamɩne, yɩ ta ma maala ka a yɩ bibiir suur ire ɛ, a lɛ a ba tɩɛr kʋ̃ gã jibʋ̃'yen ɛ.
51003022	Gbãgbaar, yɩ sɔɔrɔ a yɩ nɩbɛrɛ nɛɛ yele jaa pɔ. Yɩ ta ma vɛ̃ ka ba wa fur nɩbir yɔ̃ɔ yɩ, ka yɩ pãa maala a lɛ ban bʋɔrɔ ɛ, tɩchɛ yɩ ir a yɩ nyãa wʋ jaa 'yɔ̃ɔ, yɩn joro a sɩ Soro dãbɩ̃ɛ jũu.
51003023	Bon jaa yɩn wa maala, yɩ ir a yɩ nyãa 'yɔ̃ɔ tʋ̃nɔ̃ nɩ ka a kaara fɩka a sɩ Soro lɛ yɩ tʋ̃nɔ̃ kʋrɔ, tɩchɛ a ta ɩ fɩka nɩsaal lɛ yɩ tʋ̃nɔ̃ kʋrɔ ɛ.
51003024	Yɩ bɔ̃ɔn naa ɩka yɩn tɩ den a yɩ nãbonsɩ a sɩ Soro sɛ̃ na ɩ a yɩ sãyar. A sɩ Soro Kɩrɩsɩto lɛ yɩ tʋ̃nɔ̃ kʋrɔ.
51003025	Nɩrɛ jaa wa maal yelbier, a yelbier sãyar lɛ wʋn tɩ nyɛ. Nãaŋmɩn ba turo nɩbɛ nʋ̃nɔ̃ ɛ.
51004001	Nɩbɛrɛ, yɩ ma kʋrɔ a yɩ gbãgbaar a lɛ na tor na a sɛɛn, bojũu yɩ bɔ̃ɔn naa ɩka yɩ mɩ tara na nɩkpɛ̃ɛ na be a saaju.
51004002	Yɩ de a yɩ mɩ̃ɛ 'yɔ̃ɔ Nãaŋmɩn sʋɔrfʋ pɔ. Yɩ kaara sʋ̃ na yɩ ma puor wʋ yãan.
51004003	Na yɩ mɩ ma sʋɔrɔ kʋrɔ sɩ ka Nãaŋmɩn na yuo sɔr kʋ a sɩ mʋɔlfʋ ka sɩ na mʋɔl a Kɩrɩsɩto yelsɔɔlsɩ. A 'lɔ pɔ lɛ ba 'yɔ̃ɔ ma a bɔ̃jɔrsɩ.
51004004	Yɩ sʋɔrɔ Nãaŋmɩn ka n na mʋɔl jaa chɛ chɛ chɛ a lɛ an sɛɛn.
51004005	Yɩ ɩ yɛ̃n dẽme nɩ a lɛ yɩn maala a bala na ba ɩ a Nãaŋmɩn puorbo sɛ̃. Yɩ mʋ̃ɔ nɩbir, yɩn wa nyɛ jie.
51004006	Yɩ ma vɛ̃ ka a yɩ bʋʋr ma ɩ wɩ̃ɛfʋ 'yɛrbie tɩ nʋ̃mɔ̃ nyaar kaar. Ka yɩ na bɔ̃ɔ lɛ yɩn na 'yɛr sɔɔ nɩrɛ 'lɔ wa sʋʋr yɩ 'yɛr.
51004007	Tɩchɩkusɩ na man a maa 'yɛr a jaa kʋ yɩ. Wʋ ɩn a yɛbɛ ɩn nʋ̃ na wʋ mʋɔlɔ a 'yɛr nɩ yelmɩ̃ɛ. Na wʋ ɩ a tʋ̃tʋ̃tɔ sʋɔ a sɩ Soro 'yɔ̃ɔ.
51004008	N tʋ̃nɔ̃ wʋ naa a yɩ sɛ̃ ɩka wʋ tɩ 'yɛr kʋ yɩ a lɛ sɩn ɩrɛ a ka, na wʋ 'yɔ̃ɔ a yɩ nyãn ɩ̃kpɩ̃ɛn.
51004009	'Lɔ nɩ Onɩsɩmɔsɩ lɛ 'mataa waara. Wʋ ɩn yelmɩ̃ɛ sʋɔ na wʋ ɩ a yɛbɛ sɩn nʋ̃. Wʋ ɩn a yɩ ɩ̃sʋɔ. Ban man kʋ yɩ bon jaa na ɩrɛ a ka.
51004010	Aristakus mɩ ban 'mataa pɔɔn ma puoro yɩ naa, lɛ lɛ a Maakɩ mɩ na ɩ a Banabasɩ yɛbɛ mɩ puoro yɩ. Yɩ dɔ̃ɔ wõ a wʋ kpãafʋ yele, ala ɩ wʋ wa wan a yɩ sɛ̃, yɩ tuor de wʋ.
51004011	Yesu mɩ ban bʋɔlɔ Jusɩtusɩ mɩ puoro yɩ naa. A nɩbɛ banyãna tɛɛ lɛ ɩ a Juu nɩbɛ a n tʋ̃tʋ̃nbɔ pɔ a Nãaŋmɩn nãalʋ̃ʋ jũu. Ba tara na ɩ̃gãn 'maar kʋ ma.
51004012	Epafaras na ɩ a yɩ ɩ̃sʋɔ na wʋ ɩ a Yesu Kɩrɩsɩto tʋ̃tʋ̃nɔ̃, puoro yɩ naa. Wʋ ma sʋɔrɔ na Nãaŋmɩn nɩbijɩɛ kʋrɔ yɩ ka yɩ na ara kpɛ̃ɔ a lɛ a Nãaŋmɩn na bʋɔrɔ.
51004013	N din a wʋ dãasɩɛ ɩka wʋ tʋ̃nɔ̃ na kʋrɔ yɩ nɩ a bala na be a Laodisea nɩ a Hɩrapolis tẽn pɔ.
51004014	A sɩ yɛbɛ sɩn nʋ̃, Luka na ɩ a tɩtɩlɛ nɩ Demas puoro yɩ naa.
51004015	Puor Nɩmfa nɩ a pupuorbiir bala na ma tuor a wʋ yir na be a Laodisea.
51004016	Bala wa kar a gãn nyãna kʋ a yɩn Kolose dẽme, yɩ mɔ̃ ka ba mɩ kar wʋ be a Laodisea pupuorbiir pɔ. Yɩ mɔ̃ na yɩ mɩ kar a gãn 'lɔ ɩn sɛb kʋ a Laodisea pupuorbiir.
51004017	'Yɛr kʋ Archipus, "Mɔ̃ tɩ na fʋ baa baar a tʋ̃mɔ̃ ala fʋn nyɛ a sɩ Soro 'yɔ̃ɔ."
51004018	Maa Pɔɔl lɛ sɛɛrɛ a puorfʋ nyã nɩ a maa mɩ̃ɛ nũu. Yɩ tɩɛr a bɔ̃jɔrsɩ ban 'yɔ̃ɔ ma. Wɩ̃ɛfʋ a be a yɩ sɛ̃.
52001001	Pɔɔl, Silasɩ nɩ Timoti lɛ sɛɛrɛ a gãn nyã kʋrɔ Tɛsalonika pupuorbiir na be a Sãa Nãaŋmɩn nɩ a Soro Yesu Kɩrɩsɩto 'yɔ̃ɔ. Wɩ̃ɛfʋ nɩ nyã'maar wʋ be a yɩ sɛ̃.
52001002	Sɩ ma puor Nãaŋmɩn yãan sɔ̃ɔ jaa kʋ yɩ, tɩ ma tara a yɩ tɩɛr a sɩ Nãaŋmɩn sʋɔrfʋ pɔ.
52001003	Sɔ̃ɔ jaa lɛ sɩ ma tɩɛr a yɩ sɔɔfʋ tʋ̃mɔ̃, a yɩ nʋ̃fʋ tʋ̃mɔ̃ nɩ a kãnyir yɩn tara chɛlɛ a sɩ Soro Yesu Kɩrɩsɩto nɩ a sɩ Sãa Nãaŋmɩn.
52001004	Bojũu sɩ bɔ̃ɔn ɩka, n yɛɛr a yɩn a Nãaŋmɩn na nʋ̃, 'lɔ lɛ kaa ir yɩ.
52001005	Bojũu a sɩ 'yɛr nʋ̃ɔ na wa a yɩ sɛ̃, ba ɩ 'yɛrbir tɛɛ ɛ, tɩchɛ wʋ tara na kpɛ̃ɔ na ɩ a Nãaŋmɩn Sɩɛ na ba ɩ baal ɛ. Yɩ mɩ̃ɛ bɔ̃ɔn a lɛ sɩn be a sɔ̃ɔ 'lɔ sɩn dɔ̃ɔ kpɩɛrɛ nɩ yɩ a yɩ jũu.
52001006	Yɩ ɩ naa a sɩn nɩ a Soro tɔtɔɔrbɔ, bojũu dɔɔyɛ kpɛ̃ɛ pɔ lɛ yɩ tu tɩ de a 'yɛrbie nɩ pʋpɛl a Nãaŋmɩn Sɩɛ na tɩr,
52001007	lɛ lɛ, yɩn ɩ bʋ̃mansɩ kʋ a bala na sɔɔ de a 'yɛr nʋ̃ɔ be a Masedonɩya nɩ a Akaya tẽn pɔ.
52001008	Yɩn lɛ yaar a sɩ Soro 'yɛrbie, a ba ɩ a Masedonɩya nɩ a Akaya tẽn pɔ tɛɛ ɛ, tɩchɛ a yaar jie jaa. A lɛ yɩn sɔɔ a Nãaŋmɩn yaar jie jaa.
52001009	Ba mɩ̃ɛ lɛ man a lɛ yɩn tuor de sɩ, a sɔ̃ɔ 'lɔ sɩn wa a yɩ sɛ̃, nɩ a lɛ yɩn lɩɛb wa a Nãaŋmɩn sɛ̃, tɩ bar a tɩbɛ tɩ wa puoro a nyɛvʋr nɩ a yelmɩ̃ɛ Nãaŋmɩn,
52001010	tɩ chɛlɛ a wʋ Bie ka wʋ yi saaju wa, a 'lɔ wʋn vɛ̃ ka wʋ lɩɛb ir a kũu pɔ, Yesu a 'lɔ na faa sɩ yɩn a Nãaŋmɩn suur 'lɔ na waara pɔ.
52002001	N yɛɛr, yɩn mɩ̃ɛ jaa bɔ̃ɔn naa ɩka a yɩ sɛ̃ waa ba ɩ pɔrɔ ɛ,
52002002	sɩn gba na dɔ̃ɔ di dɔɔyɛ a ba ge sɩ be a Filipai tẽe pɔ, nɩtãa yɩn mɩ̃ɛ na bɔ̃ɔn, tɩchɛ sɩ chɛnɛ na tara nyãa a sɩ Nãaŋmɩn pɔ, tɩ man a 'yɛr nʋ̃ɔ jaa chɛchɛ kʋ yɩ, an sɔɔ ɩ baa sɔɔ de a 'yɛr ɛ.
52002003	Bojũu a sɩ sʋɔrfʋ ba yi jir, bɛlfʋ nɩ tɩɛr dɛɛr pɔ ɛ,
52002004	tɩchɛ Nãaŋmɩn lɛ kaa ir sɩ ka sɩ ɩ a 'yɛr nʋ̃ɔ wiwiilbe. A lɛ jũu lɛ sɩ 'yɛr ɩka, a ba ɩ ka sɩ pɛl nɩsaal pʋɔ ɛ, tɩ sɩ pɛl Nãaŋmɩn pʋɔ, a 'lɔ na ma kaara a sɩ pʋtɩɛr.
52002005	Yɩ bɔ̃ɔn na ɩka Nãaŋmɩn lɛ ɩ a sɩ dãasɩɛ sʋɔ, saa dɔ̃ɔ wa 'yɛr jir 'yɛr bɩɩ ŋmaa jir nyɛ bon ɛ.
52002006	Saa bʋɔrɔ 'yɔ̃ɔfʋ nɩsaal sɛ̃ ɛ, a yɩn mɩ̃ɛ sɛ̃n bɩɩ a sɩ taaba sɛ̃ ɛ, bɩɩ bʋɔrɔ bonsɩ sɩn ɩ Kɩrɩsɩto nɩtʋ̃nsɩ jũu ɛ,
52002007	tɩchɛ sɩ siir a sɩ mɩ̃ɛ a yɩ pɔ, lɛ pɔɔ na ma kaara a wʋ bibiir.
52002008	A lɛ jũu, yɩn kaara sɩ lɛ so ka saa bʋɔrɔ ɩka sɩ põn yɩ a Nãaŋmɩn 'yɛr nʋ̃ɔ tɛɛ ɛ, na sɩ lɔ̃ɔn a sɩ mɩ̃ɛ jaa bojũu a sɩ nʋ̃fʋ ben a yɩ sɛ̃ yɔɔ jaa.
52002009	Sɩrɛ jaa n yɛɛr, yɩ tɩɛr a sɩ kãnyir tʋ̃mɔ̃ nɩ a dɔɔyɛ. Sɩ tʋ̃n tɩ̃sɔɔ gbulo, nɩ mɔ̃tɔ̃gbulo, ka sɩ ta kʋ nɩrɛ jaa tuor ɛ, a sɔ̃ɔ 'lɔ sɩn 'yɛrɛ a Nãaŋmɩn 'yɛr nʋ̃ɔ kʋrɔ yɩ ɛ.
52002010	Yɩn lɛ di dãasɩɛ, nɩ a Nãaŋmɩn mɩ na ɩ a Chɛchɛ Sʋɔ nɩ nɩtor tɩ ba tara yele jaa a wʋ 'yɔ̃ɔ ɛ, a sɩ maalfʋ chaar naa a yɩn na ɩ a sɔɔfʋ dẽme.
52002011	Bojũu yɩ bɔ̃ɔn naa ɩka sɩ ma maal vɩla kʋ a yɩ ɩ̃sʋɔ jaa lɛ sãa na ma maal vɩla kʋ a wʋ bibiir,
52002012	na sɩ 'yɔ̃ɔn yɩ ɩ̃kpɩ̃ɛn, 'maala yɩ tɩ sʋɔrɔ yɩ ɩka yɩ kpɩɛrɛ a lɛ na pɛlɛ a Nãaŋmɩn pʋɔ, a 'lɔ na bʋɔl yɩ 'yɔ̃ɔ a wʋ nãalʋ̃ʋ tɩɩr pɔ.
52002013	Ala lɛ so ka sɩ ma puor Nãaŋmɩn yãan, bojũu yɩ sɔɔn de a Nãaŋmɩn 'yɛr yɩn wõ a sɩ sɛ̃, yaa sɔɔ de yaa nɩsaal 'yɛr kaar ɛ, tɩchɛ yɩ sɔɔn de yaa Nãaŋmɩn 'yɛr kaar, ka a tʋ̃nɔ̃ a yɩ bala na sɔɔ de pɔ.
52002014	Bojũu n yɛɛr, yɩn 'lɔ, yɩ ɩ naa tɔtɔɔrbɔ a Nãaŋmɩn puorbo a Yesu Kɩrɩsɩto pɔ a Judiya, yɩ din dɔɔyɛ a bonsɩ pɔ, a yɩ mɩ̃ɛ yelsɩ pɔ, nɩtãa lɛ ban tʋ̃ kʋ a Juu dẽme,
52002015	a bala na kʋ a sɩ Soro Yesu nɩ a Nãaŋmɩn 'yɛ'yɛrbɛ tɩ dii sɩ bar. Ba sɔ̃ɔn Nãaŋmɩn pʋɔ tɩ ba sɔɔ nɩrɛ jaa 'yɛr ɛ,
52002016	tɩ ba bʋɔrɔ ɩka sɩ 'yɛrɛ nɩ a bala na ba ɩ a Juu nɩbɛ ɛ, ka ban nyɛ faafʋ ɛ. Ba kpɛ̃n a yeldɛbɛ pɔ 'yɔ̃ɔ kɔkɔɛ. Nãaŋmɩn suur ir naa ka wʋn ge ba.
52002017	Tɩchɛ n yɛɛr, a kor bɩ̃lãa sɩn ba lɛ nyɛ taa ɛ, tɩchɛ saa vɛ̃ a yɩ tɩɛr ɛ. Sɩ mʋ̃ɔn nɩbir ɩka sɩ nyɛ yɩ, na sɩ bʋɔrɔ ɩka a sɩn mɩ̃ɛ sɩ tɩ nyɛ yɩ.
52002018	A la lɛ so ka sɩ ta bʋɔrɔ ɩka sɩ wa a yɩ sɛ̃, tɩ maa Pɔɔl ta mʋɔrɔ na bʋɔrɔ, tɩchɛ ka Satan pii a sɩ sɔr.
52002019	Bo lɛ ɩ a sɩ tɩɛrtɔfʋ jie, bɩɩ a pʋpɛl bɩɩ a nyɛvʋr tɩɩr jupil kʋ sɩ a sɩ Soro Yesu waa daar? A ba ɩ yɩn lɛ ɛ?
52002020	Yelmɩ̃ɛ yɩn lɛ ɩ a sɩ tɩɩr nɩ a sɩ pʋpɛl.
52003001	Lɛ an wa gar sɩ a sɩ faa tɩ jɩ̃nɛ a be Atensɩ tẽe pɔ.
52003002	Sɩ tʋ̃n a sɩ yɛbɛ Timoti mɩ na ɩ a Nãaŋmɩn tʋ̃tʋ̃nɔ̃ ɩ̃sʋɔ na wʋ mʋɔlɔ a Yesu Kɩrɩsɩto 'yɛr nʋ̃ɔ ɩka wʋ tɩ 'yɔ̃ɔ yɩ ɩ̃kpɛ̃ɔ a yɩ sɔɔfʋ pɔ,
52003003	a lɛ ka yɩ taa wa joro dãbɩ̃ɛ nɩ a bɛɛr kaa nyã pɔ ɛ. Yɩn mɩ̃ɛ jaa bɔ̃ɔn naa ɩka a dɔɔyɛ nyã lɛ sɩn di.
52003004	Yelmɩ̃ɛ, sɩn dɔ̃ɔ be a yɩ sɛ̃, lɛ lɛ sɩ 'yɛrɛ kʋrɔ yɩ ɩka sɩn din dɔɔyɛ. Ka a lɛ mɩ ɩ.
52003005	A lɛ jũu, ɩn kʋ̃ lɛ tʋ̃ɔ lɛ so, ka tʋ̃ nɩrɛ ɩka wʋ tɩ kaa a lɛ a yɩ sɔɔfʋ na be, n dabɩ̃ɛ lɛ ɩka a bɛɛr kaa wʋ taa bɛɛr yɩ kaa, kaa sɩ tʋ̃mɔ̃ ɩ pɔrɔ ɛ.
52003006	Tɩchɛ Timoti yin a yɩ sɛ̃ wa 'yɛr a 'yɛr nʋ̃ɔ kʋ sɩ, a lɛ yɩn tara a sɔɔfʋ nɩ a nʋ̃fʋ. Wʋ 'yɛr kʋ sɩ ɩka yɩ ma tara sɩn nɩ tɩɛr vɩla sɔ̃ɔ jaa na yɩ ma bʋɔrɔ ɩka yɩ nyɛ sɩ nɩtãa lɛ sɩn mɩ na ma bʋɔrɔ ɩka sɩ nyɛ yɩ.
52003007	N yɛɛr, a lɛ jũu, a pʋsɔ̃ɔ nɩ a bɛɛr kaa anyã pɔ, yɩ 'yɔ̃ɔ sɩn ɩ̃kpɛ̃ɔ tun a yɩ sɔɔfʋ pɔ yɩn tara jũu.
52003008	Bojũu pʋ̃pãanyã, sɩ pãa na ben be yɩn ara kpɛ̃ɔ kʋ a sɩ Soro.
52003009	Ŋmɩnɛ lɛ sɩn ɩrɛ wa puor Nãaŋmɩn yãan ka a sɛɛ, a pʋpɛl nyã sɩn nyɛ a Nãaŋmɩn sɛ̃?
52003010	Tɩ̃sɔɔ nɩ mɔ̃tɔ̃ɔ jaa lɛ sɩ ma sʋɔrɔ Nãaŋmɩn ɩka sɩ lɛ nyɛ yɩ go, na sɩ lɛ chɔɔr bon 'lɔ jaa na ba pʋɔ a yɩ sɔɔfʋ pɔ ɛ.
52003011	Pʋ̃pãanyã, sɩ sʋɔrɔ naa a sɩ Sãa Nãaŋmɩn mɩ̃ɛ nɩ a sɩ Soro Yesu ɩka, ba yuo sɔr ka sɩ lɛ wa nyɛ yɩ.
52003012	A sɩ Soro wʋ vɛ̃ ka yɩ waa na yɩ nʋ̃nɔ̃ taa, tɩ na yɩ nʋ̃ nɩrɛ jaa nɩtãa lɛ sɩn nʋ̃ yɩ.
52003013	Wʋ vɛ̃ ka yɩ ɩ nɩsʋ̃n na yɩ taa tara dɛɛr jaa a sɩ Sãa Nãaŋmɩn sɛ̃ ɛ, tɩ tãn a sɔ̃ɔ 'lɔ a sɩ Soro Yesu Kɩrɩsɩto nɩ na waan a Nãaŋmɩn nɩbɛ.
52004001	N yɛɛr, a baaraa nɩ nyã, sɩ kpãana yɩ naa a lɛ a yɩ kpɛfʋ na tʋ̃ɔ pɛlɛ a Nãaŋmɩn pʋɔ, nɩtãa lɛ yɩn ben kpɩɛrɛ. Pʋ̃pãanyã, sɩ sʋɔrɔ yɩ naa na sɩ kpãkpãana yɩ nɩ a sɩ Soro Yesu ɩka yɩ maala a lɛ pʋɔrɔ.
52004002	Bojũu yɩ bɔ̃ɔn wiilfʋ 'lɔ sɩn wiil yɩ tun a sɩ Soro Yesu pɔ.
52004003	A ɩn Nãaŋmɩn bɔfʋ lɛ wʋn ir yɩ ka yɩ ɩ nɩtorsɩ. A lɛ jũu, yɩ tɔɔ yɩ mɩ̃ɛ yin sɛ̃sɛ̃yele pɔ.
52004004	Ka nɩrɛ jaa tʋ̃ɔ nyɔɔ a wʋ mɩ̃ɛ vɩla, na wʋ ɩ chɛchɛ tɩ tara 'yɔ̃ɔfʋ,
52004005	na yɩ ta bʋɔrɔ pʋpɛl bʋ̃bʋɔrsɩ fɩka a nɩbɛ bala na ba bɔ̃ɔ Nãaŋmɩn ɛ.
52004006	Nɩrɛ jaa wʋ ta maal dɛɛr bɩɩ ŋmɔɔl a wʋ yɛbɛ anyã pɔ ɛ, a sɩ Soro na gen nɩrɛ jaa na maala a anyãna nɩtãa a lɛ sɩn dɔ̃ɔ 'yɛr kʋ yɩ, tɩ na sɩ kpãa yɩ.
52004007	Bojũu a Nãaŋmɩn ba bʋɔl sɩ ɩka sɩ tara vɔldɛɛr ɛ, tɩchɛ wʋ bʋɔrɔ na ɩka sɩ vɛ̃ ka a sɩ kpɛfʋ vɩɛlɛ.
52004008	A lɛ jũu, nɩrɛ 'lɔ jaa na tɔr a wiilfʋ nyã, ba tɔr nɩsaal ɛ, tɩchɛ wʋ tɔr a Nãaŋmɩn 'lɔ na kʋ sɩ a wʋ Sɩɛ.
52004009	A ba lɛ fɛr ɩka, sɩ lɛ sɛb kʋ yɩ a lɛ yɩn na nʋ̃ taa ɛ, bojũu yɩn mɩ̃ɛ jaa bɔ̃ɔn naa ɩka, Nãaŋmɩn 'yɛr naa ɩka, yɩ nʋ̃ taa.
52004010	Sɩrɛ jaa yɩ nʋ̃n a yɛɛr na be a Masedonɩya paal pɔ, tɩchɛ sɩ chɛnɛ na 'yɔ̃ɔnɔ̃ yɩ ɩ̃kpɩ̃ɛn ɩka, yɩ ɩrɛ a lɛ sɔ̃ɔ jaa.
52004011	Yɩ vɛ̃ ka a ɩ yɩ nʋ̃ɔ ka a yɩ kpɛfʋ vɩɛlɛ, na yɩ mʋ̃ɔ nɩbir nɩ a yɩ mɩ̃ɛ tʋ̃mɔ̃ na yɩ tʋ̃nɔ̃ nɩ a yɩ nuur nɩtãa a lɛ sɩn 'yɛr kʋ yɩ.
52004012	Yɩ maal a nɩtɔ̃ ka a yɩ kpɛfʋ na vɩɛlɛ kʋ a bala na ba puor ɛ, na yɩ taa bʋɔrɔ ɩka nɩbɛ ba guolo yɩ ɛ.
52004013	N yɛɛr, saa bʋɔrɔ ɩka a lɩɩ yɩ ɛ, nɩ a bala na gur ɛ, na yɩ taa wa tara pʋsɔ̃ɔ fɩka a bala na ba tara tɩɛrtɔ jie kaar ɛ.
52004014	Sɩ sɔɔn ɩka Yesu kpi naa, tɩ na wʋ lɩɛb ir a kũu pɔ. A lɛ lɛ sɩ sɔɔ, ɩka Nãaŋmɩn na 'mantaa waan a Yesu nɩ a bala na gur.
52004015	Sɩ den a sɩ Soro 'yɛrbie 'yɛrɛ kʋrɔ yɩ ɩka, a sɩn bala na chɛnɛ vʋrɔ, tɩ tãn a sɩ Soro waa daar, kʋ̃ dɔ̃ɔ a bala na gur nyɛ wʋ ɛ.
52004016	Bojũu a sɩ Soro mɩ̃ɛ lɛ na yi a saaju wa tãna 'yɛrɛ, ka a malaka kpɛ̃ɛ bʋɔlɔ nɩ nɛkpɛ̃ɛ, ka a Nãaŋmɩn ɩlɛ pɛɛlɛ ɩrɛ gɔ̃mɔ̃, ka a bala na sɔɔ a Kɩrɩsɩto tɩ kpi, de nie ir.
52004017	A anyã puor, a sɩn bala na chɛnɛ vʋrɔ, a Nãaŋmɩn pãa 'mɔɔr sɩ, ka sɩ lɔ̃ɔtaa tuor a sɩ Soro be julõjuur pɔ, na sɩ tɩ be a wʋ sɛ̃ sɔ̃ɔ jaa.
52004018	A lɛ jũu, yɩ 'yɔ̃ɔnɔ̃ taa ɩ̃kpɩ̃ɛn naa 'yɛrbie anyãna.
52005001	Pʋ̃pãanyã 'lɔ n yɛɛr, a ba fɛr ɩka sɩ sɛb bon jaa 'yɛr kʋ yɩ a daar naa sɔ̃ɔ ɛ.
52005002	Bojũu yɩn mɩ̃ɛ bɔ̃ɔn naa ɩka a sɩ Soro Yesu bɩbir na wa naa fɩka nãnyie na ma wa tɩ̃sɔɔ kaar.
52005003	A sɔ̃ɔ 'lɔ ban wa 'yɛr ɩka, "Nyã'maar ben be, dãbɩ̃ɛ ba lɛ be be ɛ," sɔ̃ɔfʋ na pãa wa naa, a ba sɛ̃, fɩka pɔɔ pʋɔ dɔɔfʋ na dũu wʋ, tɩ ba kʋ̃ tʋ̃ɔ faa a ba mɩ̃ɛ ɛ.
52005004	Tɩchɛ yɩn a n yɛɛr, yaa be libe pɔ ɛ, ka a bɩbir nyã na wa dũu yɩ a nãnyie kaar ɛ.
52005005	Yɩ jaa ɩ̃n chãa nɩ mɔ̃tɔ̃ɔ bibiir, saa ɩ tɩ̃sɔɔ bɩɩ, libe pɔ nɩbɛ ɛ.
52005006	A lɛ jũu, yɩ pãa ta vɛ̃ a sɩ guro nɩbɛ bamɩne kaar ɛ, tɩchɛ yɩ vɛ̃ a sɩ jɛɔ na sɩ nyɔɔrɔ sɩ mɩ̃ɛ.
52005007	Bojũu a bala na ma guro, ma gur tɩ̃sɔɔ, ka a bala na buu, mɩ ma buu tɩ̃sɔɔ.
52005008	Tɩchɛ an ɩ a chãa lɛ so sɩ, yɩ vɛ̃ ka sɩ nyɔɔrɔ sɩ mɩ̃ɛ, na sɩ de sɔɔfʋ nɩ nʋ̃fʋ su, fɩka a nyãa wɩɛ nɩ a sɩ tɩɛrtɔfʋ jie na ɩ a sɩ faafʋ kur jupil.
52005009	Bojũu Nãaŋmɩn ba ir sɩ ɩka sɩ di dɔɔyɛ ɛ, tɩchɛ ka sɩ nyɛ faafʋ tu a sɩ Soro Yesu Kɩrɩsɩto 'yɔ̃ɔ.
52005010	'Lɔ lɛ kpi kʋ sɩ, a lɛ jũu, ka sɩ chɛnɛ na nɩbir bɩɩ, sɩ gur naa, sɩn nɩ 'lɔ na 'mataa be be.
52005011	A lɛ jũu, yɩ 'yɔ̃ɔn taa ɩ̃kpɩ̃ɛn na yɩ sʋ̃nɔ̃ taa nɩtãa a lɛ yɩn ben tʋ̃nɔ̃.
52005012	Pʋ̃pãanyã n yɛɛr, sɩ sʋɔrɔ yɩ naa ɩka yɩ 'yɔ̃ɔnɔ̃ a bala na ɩ a yɩ nɩbɛrɛ tʋ̃nɔ̃ a yɩ sɛ̃, bala lɛ sʋ̃nɔ̃ yɩ a sɩ Soro sɔr pɔ, na ba kpãana yɩ.
52005013	Yɩ 'yɔ̃ɔnɔ̃ ba nɩ nʋ̃fʋ a ba tʋ̃mɔ̃ jũu, na yɩ kpɩɛrɛ nɩ nyã'maar nɩ nɩrɛ jaa.
52005014	N yɛɛr n sʋɔrɔ yɩ naa ɩka, yɩ kpãana a bala na ɩ a yãan dẽme tɩ na yɩ 'yɔ̃ɔnɔ̃ a bala na sɩɩr a ba mɩ̃ɛ, na yɩ sʋ̃nɔ̃ a nɩbaalsɩ tara kãnyir nɩ nɩrɛ jaa.
52005015	Yɩ bɔ̃ɔnɔ̃ sʋ̃, ka nɩrɛ jaa ta de yelbier yãan yelbier sãn ɛ, tɩchɛ yɩ ma maala vɩla kʋrɔ taa nɩ nɩrɛ jaa.
52005016	Yɩ ma tara pʋpɛl sɔ̃ɔ jãa.
52005017	Yɩ ma sʋɔrɔ Nãaŋmɩn sɔ̃ɔ jaa.
52005018	Na yɩ ma puor wʋ yãan yele jaa pɔ, bojũu anyã lɛ ɩ a Nãaŋmɩn bɔfʋ a Yesu Kɩrɩsɩto 'yɔ̃ɔ.
52005019	Yɩ ta kpĩin a Nãaŋmɩn Sɩɛ bũu ɛ.
52005020	Yɩ ta kpɛrɛ a Nãaŋmɩn 'yɛ'yɛrbɛ wiilfʋ ɛ.
52005021	Yɩ bɛɛr yele jaa kaa na yɩ nyɔɔ bon 'lɔ na vɩla.
52005022	Tɔɔ yi yele jaa na ɩ bier pɔ.
52005023	Nãaŋmɩn mɩ̃ɛ na ɩ a nyã'maar sʋɔ wʋ chɔɔr yɩ ka yɩ ɩ chɛchɛ. Wʋ maal a yɩ sɩɩr nɩ a yɩ kpɛfʋ nɩ a yɩ ɩ̃gãma ka a ɩ chɛchɛ tɩ ta tara chɛfʋ jaa ɛ, tɩ tãn a sɩ Soro Yesu Kɩrɩsɩto waa sɔ̃ɔ.
52005024	A Nãaŋmɩn nyã na bʋɔl yɩ tara na yelmɩ̃ɛ, wʋ̃n maal a lɛ.
52005025	N yɛɛr, yɩ sʋɔrɔ Nãaŋmɩn kʋrɔ sɩ.
52005026	Yɩ puor a yɛɛr naa yɛpɔbɔ ba jaa nɩ nʋ̃fʋ puorfʋ.
52005027	N kpãkpãana yɩ naa a sɩ Soro yuor 'yɔ̃ɔ, ɩka yɩ kar a gãn nyã kʋ a yɛɛr ba jaa.
52005028	Ka a sɩ Soro Yesu Kɩrɩsɩto wɩ̃ɛfʋ be a yɩ sɛ̃.
53001001	Pɔɔl, Silasɩ nɩ Timoti lɛ sɛɛrɛ a gãn nyã kʋrɔ a Tɛsalonika pupuorbiir na be a sɩ Sãa Nãaŋmɩn nɩ sɩ Soro Yesu Kɩrɩsɩto 'yɔ̃ɔ.
53001002	Wɩ̃ɛfʋ nɩ nyã'maar na yi a Sãa Nãaŋmɩn nɩ a sɩ Soro Yesu Kɩrɩsɩto jie, a be a yɩ sɛ̃.
53001003	N yɛɛr, sɩ ma puor Nãaŋmɩn yãan kʋ yɩ, a mɩ vɩɛl lɛ na a lɛ, bojũu a yɩ sɔɔfʋ nʋ̃ɔnɔ̃ na 'yɔ̃ɔnɔ̃, ka a yɩ nʋ̃fʋ yɩn nʋ̃ taa mɩ lɛ nʋ̃ɔnɔ̃ 'yɔ̃ɔnɔ̃.
53001004	A lɛ jũu, sɩ ma wile na sɩ mɩ̃ɛ pɛɛrɛ yɩ a Nãaŋmɩn pupuorbiir gbulsɩ pɔ, lɛ yɩn tara kãnyir ara kpɛ̃ɔ nɩ a sɔɔfʋ yɩn tara a sɔ̃ɔ 'lɔ ban 'yɛr 'yɛrdɛbɛ 'yɔ̃ɔ yɩ, nɩ a dɔɔyɛ yɩn nyɛrɛ.
53001005	A ɩn yelmɩ̃ɛ a Nãaŋmɩn 'yɛr tɔɔrfʋ tor naa, na wʋ bʋɔrɔ ɩka wʋ maal yɩ ka yɩ sɛɛn a wʋ nãalʋ̃ʋ pɔ, a 'lɔ pɔ yɩn mɩ na dire a dɔɔyɛ.
53001006	Nãaŋmɩn tor naa. Wʋn lɩɛb yab a bala na 'yɛr 'yɛrdɛbɛ, 'yɔ̃ɔ ba gefʋ, tɩ kʋ a bala ban 'yɛr
53001007	'yɛrdɛbɛ 'yɔ̃ɔ, pɛ̃nfʋ, nɩ a sɩn mɩ̃ɛ. A nɩtɔ̃ na ɩ naa, Nãaŋmɩn na wa ir a sɩ Soro Yesu wiil a saaju nɩ a wʋ kpɩ̃ɛn malakasɩ, fɩka bũu dagel.
53001008	Wʋn gen a bala na ba bɔ̃ɔ a Nãaŋmɩn ɛ, na baa sɔɔ de a sɩ Soro Yesu 'yɛr nʋ̃ɔ ɛ.
53001009	Bala lɛ na nyɛ gefʋ 'lɔ na ba tara baarfʋ ɛ. Wʋn oor ban yɩn a sɩ Soro niem, nɩ a wʋ tɩɩr kpɛ̃ɔ pɔ.
53001010	'Lɔ wa wa a bɩbir 'lɔ̃nɔ̃, wʋn nyɛn 'yɔ̃ɔfʋ a wʋ nɩbɛ pɔ. An ɩn nʋ̃ɔ kʋ a bala jaa na sɔɔ de wʋ. Yɩ mɩ pʋɔ naa, bojũu yɩ sɔɔn de a sɩ dãasɩɛ sɩn di a yɩ sɛ̃.
53001011	A anyã tɩɛr sɩn tara jũu, sɩ ma sʋɔrɔ na Nãaŋmɩn kʋrɔ yɩ ɩka wʋ vɛ̃ ka yɩ sɛɛn a wʋ bʋɔlfʋ, ka a wʋ kpɛ̃ɔ vɛ̃ ka a yi tɩɛr vɩɛlsɩ nɩ tʋ̃mɔ̃ jaa na yi a yɩ sɔɔfʋ pɔ.
53001012	A anyãna lɛ sɩ sʋɔrɔ a Nãaŋmɩn ɩka a sɩ Soro Yesu yuor wʋ nyɛ tɩɩr a yɩ 'yɔ̃ɔ, ka wʋ mɩ pɛɛ yɩ, a sɩ Nãaŋmɩn nɩ a sɩ Soro Yesu Kɩrɩsɩto wɩ̃ɛfʋ jũu.
53002001	A lɛ a sɩ Soro Yesu Kɩrɩsɩto waa sɔ̃ɔ nɩ a lɛ sɩn na lɔ̃ɔ taa a wʋ sɛ̃, sɩ sʋɔrɔ yɩ naa, n yɛɛr,
53002002	ɩka yɩ ta vɛ̃ ka a sɔb yɩ nɩbir a nɩbɛ bamɩne na 'yɛrɛ ɩka sɩn lɛ 'yɛr bɩɩ, sɛb ɩka a Yesu wan baar.
53002003	Yɩ ta vɛ̃ ka nɩrɛ jaa bɛl yɩ a sɔr nyã pɔ ɛ, a bɩbir 'lɔ kʋ̃ wa ɛ, ka a bawõnsɩ ba de nie ir ɛ. Ka a 'lɔ na ba sɔɔ de a nɛbinãa mɩ yi chãa pɔ, 'lɔ lɛ a Nãaŋmɩn na sɔ̃ɔ.
53002004	Wʋ ma chɩrɛ naa tɩ na wʋ ma 'mɔɔrɔ, wʋ mɩ̃ɛ gar Nãaŋmɩn, bɩɩ bon jaa ban puoro, a lɛ lɛ wʋ jɩ̃nɛ a Nãaŋmɩn puorfʋ yir maal a wʋ mɩ̃ɛ a Nãaŋmɩn.
53002005	Yaa lɩɛb tɩɛr ɩn 'yɛr kʋ yɩ a bonsɩ anyãna a sɔ̃ɔ 'lɔ ɩn be a yɩ sɛ̃ ɛ?
53002006	Pʋ̃pãanyã yɩ bɔ̃ɔn naa a bon 'lɔ na pii wʋ a sɔr a wʋ kʋ̃ tʋ̃ɔ yɩ chãa pɔ ɛ, a wʋ sɔ̃ɔ baa wa ta ɛ.
53002007	A wʋ yelsɔɔlaa tʋ̃nɔ̃ na tʋ̃mɔ̃, tɩchɛ a 'lɔ na pii a sɔr yi be.
53002008	Ka a bala na ba sɔɔ de a nɛbinãa ɛ na yin chãa pɔ, a bala a Soro Yesu nɩ naa sɔ̃ɔn a wʋ nɛɛ vʋʋr, sɔ̃ɔnɔ̃ a yele 'lɔ na ɩrɛ a wʋ waa sɔ̃ɔ.
53002009	A bala na ba sɔɔ de a nɛbinãa ɛ, na wa naa an ɩ a Satan tʋ̃mɔ̃ lɛ, a 'lɔ na de kpɛ̃ɔ, jɩ̃nsɩ nɩ jire, nɛ'maa yelsɩ,
53002010	nɩ yelbier jaa bʋrɔ bɛlfʋ sɔ̃ɔnɔ̃ nɩ a nɩbɛ bala na wɛrɛ, ba wɛrɛ naa, bojũu ba tɔr naa ɩka ba nʋ̃ a yelmɩ̃ɛ na ba nyɛ faafʋ.
53002011	A lɛ jũu, Nãaŋmɩn na sɔɔ naa ka yele kɔ̃ɔ bɛl ba, nɩ lɛ ban sɔɔ de bon 'lɔ na ɩ jire.
53002012	A lɛ jũu, bala jaa na ba sɔɔ de a yelmɩ̃ɛ a ɩ̃gãn vɔlaa jũu, nɩ a bon 'lɔ na ba tor ɛ, na nyɛn 'yɛr tɔɔrfʋ.
53002013	Tɩchɛ sɩn 'lɔ ma puor Nãaŋmɩn yãan kʋrɔ yɩ, n yɛɛr, a yɩn a sɩ Soro na nʋ̃, bojũu Nãaŋmɩn kãan ir yɩ a pielfʋ daar ka yɩn nyɛ faafʋ, ka a wʋ Sɩɛ pɛɛrɛ yɩ a yɩ sɔɔ de a yelmɩ̃ɛ.
53002014	'Lɔ lɛ bʋɔl yɩ a anyãna pɔ, a lɛ yɩn wõ sɩn mʋɔl a 'yɛr nʋ̃ɔ kʋ yɩ. Lɛ lɛ ka yɩn lɔ̃ɔ põn a sɩ Soro Yesu Kɩrɩsɩto tɩɩr.
53002015	A lɛ jũu, n yɛɛr yɩ ara kpɛ̃ɔ na yɩ nyɔɔ a sɩ wiilfʋ sɩn wiil yɩ, ka 'yɛrbir lɛ bɩɩ, nɛɛ lɛ bɩɩ, gãn pɔ lɛ.
53002016	A sɩ Soro Yesu Kɩrɩsɩto mɩ̃ɛ nɩ Nãaŋmɩn na ɩ a sɩ Sãa na nʋ̃ sɩ tun a wʋ wɩ̃ɛfʋ pɔ, na 'yɔ̃ɔ sɩn ɩ̃kpɛ̃ɔ na ba tara baarfʋ ɛ, nɩ tɩɛrtɔ vɩla,
53002017	wʋ 'yɔ̃ɔ yɩ ɩ̃kpɩ̃ɛn a yɩ nyãa pɔ nɩ vɩla jaa nɩ a 'yɛrbie pɔ.
53003001	N yɛɛr, a baarfʋ nɩ nyã, yɩ sʋɔrɔ Nãaŋmɩn kʋrɔ sɩ, ka a sɩ Soro 'yɛrbie tʋ̃ɔ yaar fɔɔ tɩ nyɛ 'yɔ̃ɔfʋ jie jaa nɩtãa lɛ an be a yɩ pɔ.
53003002	Na yɩ sʋɔrɔ Nãaŋmɩn ka sɩ na tʋ̃ɔ nyɛ faafʋ yin a putudẽme nɩ a sɩdɛbɛ dẽme nuur pɔ, bojũu nɩrɛ jaa baa tara a sɔɔfʋ ɛ.
53003003	Tɩchɛ a sɩ Soro ɩn yelmɩ̃ɛ sʋɔ, wʋn 'yɔ̃ɔ yɩn ɩ̃kpɛ̃ɔ tɩ gu yɩ a dɛɛr sʋɔ nuur pɔ.
53003004	Sɩ tara na sɔɔfʋ a sɩ Soro yuor 'yɔ̃ɔ a yɩ pɔ ɩka, yɩ tʋ̃nɔ̃ na, na yɩn chɛnɛ tʋ̃nɔ̃ a ala sɩn 'yɔ̃ɔ yɩ.
53003005	A sɩ Soro wʋ vɛ̃ a yɩ bɔ̃ɔ ɩka Nãaŋmɩn nʋ̃ yɩ naa nɩ lɛ a Kɩrɩsɩto na tara nɩ yɩ a kãnyir.
53003006	A sɩ Soro Yesu Kɩrɩsɩto yuor pɔ, sɩ kpãana yɩ naa n yɛɛr ɩka yɩ tɔɔ yɩ mɩ̃ɛ yin a bala na ɩ koro dẽme pɔ, nɩ ban ba turo a lɛ sɩn wiil yɩ ɩka yɩ turo ɛ.
53003007	Yɩn mɩ̃ɛ bɔ̃ɔn naa ɩka a sɛɛ naa ɩka yɩ tɔɔrɔ sɩ, saa dɔ̃ɔ yʋɔrɔ pɔrɔ a sɔ̃ɔ 'lɔ sɩn be a yɩ sɛ̃ ɛ,
53003008	bɩɩ saa dɔ̃ɔ di nɩrɛ jaa bʋ̃diir tɩ na saa yab ɛ. Sɩ ma tʋ̃n tʋ̃kpɩ̃ɛn tɩ̃sɔɔ nɩ mɔ̃tɔ̃ɔ, ka sɩ ta tuo a yɩ ɩ̃sʋɔ jaa tuor ɛ.
53003009	A nyã ba wiil ɩka saa tara sɔr na ɩ a lɛ ɛ, tɩchɛ kaa ɩ wiilfʋ kʋ yɩ ka yɩ tɔɔrɔ.
53003010	Sɩ gba na dɔ̃ɔ be a yɩ sɛ̃, sɩ kpãkpãan yɩ naa a yele nyãna ɩka, nɩrɛ jaa ba wa tʋ̃nɔ̃ ɛ, wʋ taa dire ɛ.
53003011	Sɩ wõn ban 'yɛr ɩka nɩbɛ bamɩne ben a yɩ pɔ tara koro na ba yʋɔrɔ pɔrɔ, na baa tara tʋ̃mɔ̃ jaa ɛ, tɩ ma kpɩɛrɛ a ba taaba yelsɩ pɔ.
53003012	A nɩbɛ banyãna taa ba, sɩ 'yɛrɛ na kʋrɔ yɩ a sɩ Soro Yesu Kɩrɩsɩto yuor pɔ ɩka, ba tʋ̃ a ba tʋ̃mɔ̃ jaa jomm na ba nyɛ a ba mɩ̃ɛ bonsɩ.
53003013	N yɛɛr, yɩn 'lɔ yɩ taa wa bal nɩ tʋ̃mɔ̃ 'lɔ na tor pɔ ɛ.
53003014	Ala ɩ nɩrɛ ba wa sɔɔ de a lɛ sɩn 'yɛr a gãn nyã pɔ ɛ, yɩ bɔ̃ɔnɔ̃ a wʋ yele sʋ̃ na yɩ taa tara nɩ wʋ nɛbʋ̃'yen ɛ, ka vɩ̃ kpɛ wʋ.
53003015	Yɩ ta de wʋ ka wʋ ɩ dɔ̃sʋɔ ɛ, tɩchɛ yɩ kpãa wʋ wʋn ɩ a yɩ wʋn ɩ a yɛbɛ jũu.
53003016	Pʋ̃pãanyã, a sɩ Soro na ɩ nyã'maar sʋɔ wʋ kʋ yɩ nyã'maar sɔ̃ɔ jaa, a sɔɩ a jaa pɔ. A sɩ Soro wʋ be a yɩ jaa sɛ̃.
53003017	Maa Pɔɔl lɛ sɛb a puorfʋ nyã nɩ a maa mɩ̃ɛ nũu. A jɩ̃nɛ naa nyã ɩn ma 'yɔ̃ɔ gãn jaa pɔ ɩn ma sɛb.
53003018	A sɩ Soro Yesu Kɩrɩsɩto wɩ̃ɛfʋ a be a yɩ jaa sɛ̃.
54001001	Maa Pɔɔl na ɩ a Yesu Kɩrɩsɩto nɩtʋ̃nãa, nɩtãa lɛ a sɩ Fafaara Nãaŋmɩn na 'yɛr nɩ a Yesu Kɩrɩsɩto na ɩ a sɩ tɩɛrtɔ jie.
54001002	N sɛɛrɛ na kʋrɔ a Timoti na ɩ a n binʋ̃nãa sɔɔfʋ jũu. Wɩ̃ɛfʋ, nɩ nɩbaal, nɩ nyã'maar na yi a Sãa Nãaŋmɩn nɩ a sɩ Soro Yesu Kɩrɩsɩto sɛ̃, a be a fʋ sɛ̃.
54001003	A lɛ ɩn chen a Masedonɩya, n kpãkpãan fʋ naa ɩka fʋ jɩ̃nɛ a Efesus na fʋ wile a nɩbɛ bamɩne a ba taa wile wiil yuo go ɛ.
54001004	Wiilfʋ ba ka ba ta de ba mɩ̃ɛ kʋ jir wiilfʋ ɛ, nɩ a sãakpãmɩne tutaa na ba tara baarfʋ ɛ. A anyãna lɛ waara nɩ nɛchɩrɛ, ban naa tʋ̃nɔ̃ a lɛ a Nãaŋmɩn na bʋɔrɔ nɩ sɔɔfʋ.
54001005	Tɩchɛ a wiilfʋ nyã lɛ waara nɩ nʋ̃fʋ na yi nyãvɩla pɔ, tɩɛr vɩla pɔ nɩ yelmɩ̃ɛ sɔɔfʋ pɔ.
54001006	Nɩbɛ bamɩne bar naa a anyã tɩ na ba 'yɛrɛ 'yɛr vorsɩ.
54001007	Ba bʋɔrɔ naa ɩka ba ɩ a nɛɛ wiwiilbe, na baa bɔ̃ɔ a par a lɛ ban 'yɛrɛ ɛ, bɩɩ na a bonsɩ ala ban 'yɛr ɩka a sɛɛ naa ɛ.
54001008	Faa nyɛ, sɩn bɔ̃ɔn naa ɩka a nɛbinãa vɩla na, ala ɩ nɩrɛ tun a lɛ an wile.
54001009	Sɩ mɩ bɔ̃ɔn naa ɩka, a nɛbinãa ba bin kʋ a nɩtorsɩ ɛ, tɩchɛ wʋ bin kʋ a bala na sɔ̃ɔnɔ̃ a nɛɛ, nɩ a bawõnsɩ, nɩ a bala na ba turo lɛ a Nãaŋmɩn na bʋɔr ɛ, yelbe-ɩrbɛ, nɩ a bala na ba puoro ɛ, na ba sɔ̃ɔnɔ̃ Nãaŋmɩn yuor, nɩ a bala na kʋrɔ a ba sãamɩne, nɩ a ba mamɩne na ba ɩ nɩkʋrbɔ,
54001010	nɩ a sɛ̃sɛ̃nbɛ, nɩ a bala na lɩɛb bʋɔr taa, nɩ a bala na lɩɛb daara a ba taaba, nɩ a jir ŋmarba, nɩ a bala na ŋmara jir pɔrɔ nɩ, nɩ yele jaa na chɩrɛ nɩ a yelmɩ̃ɛ wiilfʋ.
54001011	A wiilfʋ anyã yire na a dãnfʋ Nãaŋmɩn na ɩ a tɩɩr sʋɔ 'yɛr nʋ̃ɔ wʋn de kʋ ma sɛ̃.
54001012	N puor naa a sɩ Soro Yesu Kɩrɩsɩto yãan, wʋn kʋ ma kpɛ̃ɔ bojũu wʋ nyɛn a n sɔɔfʋ, na wʋ 'yɔ̃ɔ ma a wʋ tʋ̃mɔ̃ pɔ.
54001013	N gba na dɔ̃ɔ ɩ Nãaŋmɩn yosɔ̃ɔnɔ̃, gere a nɩbɛ, naa ɩ jɛbʋɔrɔ, tɩchɛ Nãaŋmɩn wa kãan a n nɩbaal, bojũu n ɩn a lɛ ɩn ba sɔɔ de nɩ babɔ̃ɔfʋ jũu,
54001014	tɩchɛ a sɩ Soro wɩ̃ɛfʋ waa naa, nɩ a sɔɔfʋ, nɩ a nʋ̃fʋ ala na be a Yesu Kɩrɩsɩto 'yɔ̃ɔ.
54001015	A yelmɩ̃ɛ 'yɛr nɩ nyã, na a ɩ yelmɩ̃ɛ ɩka nɩrɛ wʋ sɔɔ de. Yesu Kɩrɩsɩto wan a wɛr pɔ ɩka wʋ wa faa yelbe-ɩrbɛ, tɩchɛ maa lɛ gar ba jaa.
54001016	Tɩchɛ a lɛ jũu lɛ so ka Nãaŋmɩn kaa n nɩbaal, ka a na tʋ a n pɔ, a maa na ɩ a yelbe-ɩrɛ gar ba jaa, ka Yesu Kɩrɩsɩto wiil a wʋ kãnyir na ba tara baarfʋ kʋ ma, ka n ɩ wiilfʋ kʋ a bala na wa sɔɔ wʋ nyɛ nyɛvʋr na ba tara baar fʋ ɛ.
54001017	Pʋ̃pãanyã a Nãa 'lɔ na ba tara pielfʋ ɛ, a 'lɔ na ba kpire ɛ, a 'lɔ sɩn ba nyɛrɛ ɛ, a Nãaŋmɩn bʋ̃'yen tɛɛ, wʋ nyɛrɛ 'yɔ̃ɔfʋ nɩ tɩɩr bɩbir nɩ bɩbir jaa. A ɩ a lɛ.
54001018	N bie Timoti, n kʋrɔ fʋ naa a wiilfʋ anyãna tun a lɛ a Nãaŋmɩn 'yɛ'yɛrɛ na dɔ̃ɔ 'yɛr a fʋ 'yɛr, ala ɩ fʋ̃ʋ turo a lɛ, fʋn jɛb a jɛb vɩla 'lɔ.
54001019	Tara sɔɔfʋ nɩ pʋtɩvɩla, bojũu nɩbɛ bamɩne tɔr naa a vɩla 'lɔ maalfʋ bar ka a ba sɔɔfʋ bʋ̃bʋr.
54001020	A ba pɔ lɛ Hɩmɩnayas nɩ Aleksanda, bala lɛ n de kʋ a Satan ka ba na jãn ta fere sɔ̃ɔnɔ̃ Nãaŋmɩn yuor ɛ.
54002001	A lɛ jũu, a ala na de nie nɩ nyã, n kpãkpãan yɩn ɩka yɩ sʋɔrɔ, Nãaŋmɩn sʋɔrfʋ, na yɩ ma sʋɔrɔ kʋrɔ taa, tɩ na yɩ ma puor Nãaŋmɩn yãan kʋ nɩrɛ jaa.
54002002	Yɩ mɩ sʋɔrɔ Nãaŋmɩn kʋrɔ a nãmɩne nɩ a bala na ɩ a kpɩ̃ɛn dẽme, ka a lɛ na vɛ̃ ka sɩn jɛ̃n ɩ̃gãn 'maar nɩ nyã'maar na sɩ maala a lɛ a Nãaŋmɩn na bʋɔrɔ.
54002003	A nyã lɛ tor, naa pɛlɛ a sɩ Fafaara Nãaŋmɩn pʋɔ.
54002004	'Lɔ lɛ bʋɔrɔ ɩka nɩrɛ jaa wʋ nyɛ faafʋ, na wʋ wa bɔ̃ɔ a yelmɩ̃ɛ.
54002005	Bojũu Nãaŋmɩn bʋ̃'yen tɛɛ lɛ be be, nɩ 'ma'maala bʋ̃'yen na be a Nãaŋmɩn nɩ a nɩsaalba chara pɔ, 'lɔ lɛ a nɩrɛ Yesu Kɩrɩsɩto.
54002006	'Lɔ lɛ de a wʋ nyɛvʋr yab faan nɩrɛ jaa. A 'yɛr nyã lɛ a Nãaŋmɩn kʋ sɩ ɩka sɩ mʋɔl a pʋ̃pãanyã.
54002007	A lɛ lɛ so ka Nãaŋmɩn ir ma ka ɩ mʋmʋɔlɔ nɩ a nɩtʋ̃nãa. Yelmɩ̃ɛ jaa lɛ n 'yɛrɛ, n ba ŋmara jir ɛ, ɩka n ɩ a wiwile kʋ a bala na ba ɩ a Juu nɩbɛ ɛ, sɔɔfʋ nɩ yelmɩ̃ɛ pɔ.
54002008	Maa bɔfʋ lɛ ɩka jie jaa, a dɔɔr wa sʋɔrɔ Nãaŋmɩn, ba jɛɛr a ba nuur puoro, na ba maala a lɛ a Nãaŋmɩn na bʋɔrɔ, na ba ta tara suur nɩ nɛchɩrɛ ɛ.
54002009	Lɛ lɛ a pɔbɔ mɩ, ba ma su bon pɔɔ a ɩ̃gãn, tɩ na ba ta ma mal pir a jukɔɔl nɩ a sɛlma nɩ a lɛrsɩ bɩɩ a fɔɔr ala daa na ɩ tuo ɛ,
54002010	tɩchɛ tʋ̃sʋ̃n lɛ sɛɛn a pɔbɔ bala na 'yɔ̃ɔnɔ̃ Nãaŋmɩn.
54002011	Pɔbɔ ba ma jãn ɩ gbul na ba siir ba mɩ̃ɛ chɛlɛ a lɛ a nɩdierbe na wile.
54002012	N ba bar sɔr ɩka pɔɔ jaa wʋ wile bɩɩ tara kpɛ̃ɔ daba ju ɛ, tɩchɛ wʋ ma ɩ gbul.
54002013	Bojũu Adama lɛ a Nãaŋmɩn de nie mɛ tɩ na wʋ wa mɛ a Hawa tu.
54002014	Satan ba dɔ̃ɔ nie bɛl Adama ɛ, tɩchɛ a Hawa lɛ wʋ bɛl ka wʋ sɔ̃ɔ Nãaŋmɩn nɛɛ.
54002015	Tɩchɛ a pɔbɔ na nyɛn faafʋ tu bie dɔɔfʋ pɔ, ala ɩ ba chɛnɛ na tara sɔɔfʋ nɩ nʋ̃fʋ na ba ɩ chɛchɛ nyɔɔrɔ ba mɩ̃ɛ vɩla.
54003001	A 'yɛr ɩn yelmɩ̃ɛ ɩka, nɩrɛ 'lɔ na bʋɔrɔ ɩka wʋ ɩ a pupuorbiir nɩdiere, wʋ bʋɔrɔ na tʋ̃sʋ̃.
54003002	Pʋ̃pãanyã, a pupuorbiir nɩdiere wʋ ta tara mabfʋ jaa ɛ, na wʋ tara pɔɔ bʋ̃'yen tɛɛ, na wʋ nyɔɔrɔ wʋ mɩ̃ɛ, na wʋ ɩ nɩ'yɔ̃ɔ naa, na wʋ diere sãanba, na wʋ bɔ̃ɔ wiilfʋ.
54003003	Wʋ ta ɩ dãburo ɛ, wʋ ta ɩ gɔ̃bʋɔr ɛ, tɩchɛ wʋ siir a wʋ mɩ̃ɛ, na wʋ ta ɩ jɛbʋɔrɔ ɛ, na wʋ ta nʋ̃ libie ɛ.
54003004	A sɛɛn ɩka wʋ tʋ̃ɔ kaara a wʋ mɩ̃ɛ yir vɩla, ka a wʋ bibiir wõnõ a wʋ toor, na ba 'yɔ̃ɔnɔ̃ wʋ.
54003005	Ala ɩ nɩrɛ kʋ̃ tʋ̃ɔ a wʋ mɩ̃ɛ yir kaa ɛ, ŋmɩnɛ wʋn ɩ tʋ̃ɔ kaa a pupuorbiir?
54003006	Wʋ ta ɩ nɩrɛ nyã na kpɛ a puorfʋ pɔ paal ɛ, na wʋn wa bʋɔrɔ yuor na wʋ mɩ faa lo a gefʋ pɔ nɩtãa a Satan.
54003007	Wʋ ɩ nɩrɛ 'lɔ a bala na ba puoro ɛ, na 'yɔ̃ɔnɔ̃, ka lɛ ba lɛ ɛ, ban 'yɔ̃ɔ wʋn vɩ̃ ka wʋ lo a Satan bɛraa pɔ.
54003008	A sʋ̃sʋ̃nbɔ, ba mɩ tara nɩbijɩɛ na ba ta tara nɛɛr ayi ɛ, na ba ta maal ba mɩ̃ɛ dãnyurbo ɛ, na ba ta ɩ nɩfɔlbɔ ɛ.
54003009	Ba nyɔɔ a sɔɔfʋ wiilfʋ yelsɔɔlaa kpɛ̃ɔ nɩ tɩɛr vɩla.
54003010	Yɩ de nie bɛɛr ba kaa. Ka bala pãa baa tara 'mabfʋ jaa ɛ, yɩ vɛ̃ ka ba ɩ a sʋ̃sʋ̃nbɔ.
54003011	A pɔbɔ mɩ, ba tara 'yɔ̃ɔfʋ, na ba ta sɔ̃ɔnɔ̃ taa yoe ɛ, tɩchɛ ba nyɔɔrɔ ba mɩ̃ɛ, tɩ tara yelmɩ̃ɛ yele jaa pɔ.
54003012	A sʋ̃sʋ̃nɔ̃ wʋ tara pɔɔ bʋ̃'yen tɛɛ, na wʋ tʋ̃ɔ kaara a wʋ bibiir, na wʋ tʋ̃ɔ kaara a wʋ yir vɩla.
54003013	A sʋ̃sʋ̃nbɔ bala na tʋ̃ vɩla, na nyɛn 'yɔ̃ɔfʋ kʋ a ba mɩ̃ɛ, nɩ a 'lafʋ nɩ sɔɔfʋ 'lɔ ban tara a Yesu Kɩrɩsɩto pɔ.
54003014	N bʋɔrɔ na ɩka n wa a fʋ sɛ̃ a pʋ̃pãanyã, tɩchɛ n sɛɛrɛ na a kpãafʋ anyã kʋrɔ fʋ.
54003015	Lɛ lɛ, maa baa tʋ̃ɔ wa fɔɔ ɛ, ka fʋ bɔ̃ɔ lɛ an sɛɛ ɩka a pupuorbiir ba nyɔɔrɔ a ba mɩ̃ɛ, bala lɛ puoro a Nãaŋmɩn nyã na ɩ vʋr na ba tɩɛ a yelmɩ̃ɛ a luur kaar.
54003016	Baal ba be be ɛ, a yelsɔɔlaa a sɩ puorfʋ pɔ bɛrma naa. Yesu nyɩr a ɩ̃gãn pɔ. Nãaŋmɩn Sɩɛ ir wiil ɩka wʋ ɩn Nãaŋmɩn bie. A malakasɩ nyɛ wʋ naa. Ba mʋɔl 'yɛr a wʋ 'yɛr a paalsɩ pɔ, ka ba sɔɔ de wʋ a wɛr wʋ jaa. Nãaŋmɩn de wʋn don be a tɩɩr pɔ.
54004001	Nãaŋmɩn Sɩɛ 'yɛr ka a gã chãa pɔ ɩka a baaraa, bamɩne na bar a ba sɔɔfʋ tɩ chɛlɛ a sɩdɛbɛ bɛlfʋ, nɩ a lɛ a sɩdɛbɛ na wile.
54004002	A wiilfʋ nyã yi naa a nɛɛr ayi dẽme na ma ŋmara a jirsɩ ka a sɔ̃ɔ a ba tɩɛr fɩka kur tʋl ban 'mon bon 'yɔ̃ɔ jɩ̃nɛ.
54004003	Ba wile na nɩbɛ ɩka ba ta kultaar ɛ, na ba wile ba ɩka ba chire bʋ̃diir amɩne. Tɩchɛ Nãaŋmɩn na maal a kultaa nɩ a bʋ̃diir a jaa ɩka a bala na sɔɔ tɩ bɔ̃ɔ a yelmɩ̃ɛ, ba ma de tɩ puor wʋ yãan.
54004004	Bojũu Nãaŋmɩn bʋ̃maalaa jaa vɩɛlɛ na, ka a ba sɛɛ ɩka nɩrɛ wʋ tɔr bon jaa bar ɛ, ala ɩ sɩ ma den nɩ yãan puorfʋ.
54004005	Bojũu Nãaŋmɩn 'yɛrbir nɩ a Nãaŋmɩn sʋɔrfʋ maal yaa naa ka a ɩ bʋ̃sʋ̃.
54004006	Ala ɩ fʋ den a kpãafʋ nyã na fʋ wiil a yɛɛr, fʋn ɩn a Yesu Kɩrɩsɩto tʋ̃tʋ̃vɩla sʋɔ, na fʋn guolo a fʋ mɩ̃ɛ nɩ a Nãaŋmɩn 'yɛr nɩ a sɔɔfʋ wiil vɩla 'lɔ fʋn turo.
54004007	Tɔr a jirsɩ ala ban ma ŋmara nɩ a pɔɔnyɔ̃n fuolsɩ, tɩ na fʋ wile a fʋ mɩ̃ɛ a Nãaŋmɩn sɔr pɔ.
54004008	Bojũu fʋ̃ʋ jãn a fʋ ɩ̃gãn ka wʋ kpɛ̃mɛ, a vɩla na, tɩ wʋ kʋ̃ kor ɛ, tɩchɛ a Nãaŋmɩn sɔr tufʋ vɩla na a sɔɩ a jaa pɔ, bojũu wʋ tɩr nɛɛ kʋ sɩ a nyɛvʋr nyã sɩn tara a dɩna nɩ a nyɛvʋr 'lɔ na waara daar kɔ̃ɔ.
54004009	A 'yɛr nyã ɩn yelmɩ̃ɛ ɩka, nɩrɛ jaa wʋ sɔɔ de.
54004010	A lɛ jũu lɛ sɩ mʋɔrɔ tʋ̃nɔ̃ nɩ tʋ̃kpɩ̃ɛn, bojũu a sɩ tɩɛrtɔ ben a Nãaŋmɩn nyã na ɩ vʋr pɔ. 'Lɔ lɛ ɩ a nɩbɛ bala jaa na sɔɔ wʋ Fafaara.
54004011	Kpãkpãana na fʋ wile ba a yelsɩ anyãna a jaa.
54004012	Ta vɛ̃ ka nɩrɛ jaa kaa fʋ pɔrɔ fʋn chɛnɛ ɩ pɔlbile jũu ɛ, tɩchɛ fʋ ɩ wiilfʋ kʋ a bala na tara sɔɔfʋ, nɩ a fʋ 'yɛr, nɩ a fʋ maalfʋ, nɩ a fʋ nʋ̃fʋ, nɩ a fʋ sɔɔfʋ, nɩ a fʋ chɛchɛ ɩfʋ pɔ.
54004013	Sɛrɛ tɩchɛ ka n wa, mʋ̃ɔ nɩbir kara a Nãaŋmɩn gãn a nɩyɔɔ pɔ, na fʋ mʋɔlɔ tɩ wile nɩ ba.
54004014	Ta mel a Nãaŋmɩn Sɩɛ 'lɔ wʋn kʋ fʋ ɛ, a daar 'lɔ̃nɔ̃ a nɩdierbe na dɔ̃ɔ 'yɛr tɩ dɔɔl fʋ a ba nuur.
54004015	De a yelsɩ a nyã tʋ̃nɔ̃ nɩ tʋ̃mɔ̃, na fʋ de fʋ mɩ̃ɛ 'yɔ̃ɔ a tʋ̃mɔ̃ pɔ, ka nɩrɛ jaa nyɛ lɛ a fʋ tʋ̃mɔ̃ na chiine niem.
54004016	Bɔ̃ɔ nyɔɔ a fʋ mɩ̃ɛ nɩ a wiilfʋ ɩrɛ a lɛ nɛ, na fʋ tara kãnyir. Fʋn faan a fʋ mɩ̃ɛ nɩ a bala na chɛlɛ a fʋ 'yɛr.
54005001	Ta 'yɛr 'yɛrbikpɩ̃ɛn kʋ danyɔ̃n ɛ, tɩchɛ 'yɛr baalʋ̃ʋ kʋ wʋ fʋ sãa tɔ sʋɔ kaar, 'yɛr kʋ pɔlbil a fʋ yɛɛr kaar.
54005002	'Yɛrɛ nɩ a pɔɔnyɔ̃n a fʋ mamɩne kaar, nɩ a pɔɔsarbil a fʋ yɛpɔbɔ kaar, nɩ chɛchɛ ɩfʋ pɔ.
54005003	'Yɔ̃ɔnɔ̃ a pɔɔkɔɛ bala na ɩ pɔɔkɔɛ, tɩ ba tara bon jaa ɛ.
54005004	Ala ɩ a pɔɔkɔnyɩnɛ tara na bibiir bɩɩ yɔ̃n, bala lɛ a sɛɛ ɩka ba turo a Nãaŋmɩn nɛɛ, na ba kaara a ba dɔɔrbɔ a yie pɔ fɩka a lɛ a ba dɔɔrbɔ na dɔ̃ɔ kaa ba. Lɛ lɛ pɛlɛ a Nãaŋmɩn pʋɔ.
54005005	Pɔɔkʋɔr 'lɔ na ba tara bon jaa ɛ, ma den a wʋ tɩɛr wʋ jaa kʋ Nãaŋmɩn, tɩ na wʋ ma sʋɔrɔ Nãaŋmɩn tɩ̃sɔɔ nɩ mɔ̃tɔ̃ɔ a wʋ bʋ̃bʋɔrsɩ 'yɔ̃ɔ,
54005006	tɩchɛ a pɔɔkʋɔr 'lɔ na bʋɔrɔ ɩ̃gãn vɔlaa, wʋ kpin tɩ yʋɔrɔ.
54005007	Kʋ ba a kpãafʋ anyãna, ka nɩrɛ ta nyɛ a ba 'mabfʋ ɛ.
54005008	Ala ɩ nɩrɛ baa sʋ̃ʋ a wʋ nɩbɛ ɛ, bɩɩ a wʋ yir dẽme ɛ, a kaara fɩka wʋ tɔr naa a sɔɔfʋ, tɩ ɩrɛ dɛɛr gar nyã na ba ɩ a Yesu turo ɛ.
54005009	A pɔɔkʋɔr 'lɔ na ba ta yuom lɩjaata sɛrɛ ɛ, taa ɩrɛ wa 'yɔ̃ɔnɔ̃ a wʋ yuor a pɔɔkɔɛ gãn pɔ ɛ. Wʋ ɩ pɔɔkʋɔr 'lɔ na dɔ̃ɔ kul sɩr bʋ̃'yen tɛɛ, ka a sɩrɛ wa kpi tɩ chɛ wʋ bar, tɩ wʋ chɛnɛ nyɔɔrɔ wʋ mɩ̃ɛ ba kul sɩrɛ go ɛ.
54005010	Nɩbɛ ba bɔ̃ɔ wʋ a wʋ tʋ̃ vɩla jũu, nɩ a lɛ wʋn dɔ̃ɔ guol a wʋ bibiir, na wʋ ma sɔɔ diere sãanba, na wʋ ma pɛɛrɛ a Nãaŋmɩn nɩbɛ gbɛɛ, sʋ̃nɔ̃ nɩ a nɩbaalsɩ, tɩ maala vɩla jaa bʋrɔ.
54005011	Tɩchɛ ta 'yɔ̃ɔ pɔɔkɔ'yɔlɔ yuor a pɔɔkɔɛ gãn pɔ ɛ, bojũu sɩrɛ kulfʋ vɔlaa wa gar a lɛ ban nʋ̃ a Kɩrɩsɩto, ban bʋɔrɔ na sɩrɛ kulfʋ.
54005012	A lɛ ban lon Nãaŋmɩn 'yɛr tɔɔrfʋ pɔ, bojũu ba sɔ̃ɔn a nɛɛ ban põl'yɔ̃ɔ a Kɩrɩsɩto bar.
54005013	A lɛ puor, ba ma bʋɔrɔ na ɩka ba yʋɔrɔ pɔrɔ tulo yie yʋɔrɔ, a ba ɩ yie tuulfʋ tɛɛ ɛ, tɩ ba ɩn gagarsɩ, na ba kpɩɛrɛ nɩbɛ 'yɛr 'yɛrsɩ pɔ 'yɛrɛ a lɛ na ba sɛɛ ɩka ba 'yɛrɛ ɛ.
54005014	A lɛ jũu, n bʋɔrɔ na ɩka pɔɔkɔɛ na chɛnɛ kpɩ̃ɛn, ba kul sɩrbɛ, na ba dɔɔ bibiir, na ba tʋ̃ɔ ɩ pɔɔ mɩn kaara a ba yie, na ba ta kʋ a dɔ̃sʋɔ sɔr ka wʋ sɔ̃ɔ a sɩ yuor ɛ.
54005015	Bamɩne lɩɛb sɩrɛ jaa turo a Satan puor.
54005016	Ala ɩ pɔɔ nyã jaa na puoro tara yir dẽme ka ba ɩ pɔɔkɔɛ, wʋ kaara ba tɩ ta kʋ a pupuorbiir wõm ɛ. A pupuorbiir ba kaara pɔɔkɔɛ bala tɛɛ na ba tara nɩrɛ jaa, ka wʋn kaa ba ɛ.
54005017	A nɩdierbe bala na tʋ̃nɔ̃ vɩla, yɩ 'yɔ̃ɔnɔ̃ ba, tɩ sʋ̃nɔ̃ ba nɩ bonsɩ, bala lɛ mʋɔlɔ a 'yɛr tɩ wile.
54005018	Bojũu a Nãaŋmɩn gãn 'yɛr ɩka, "Ta lũ a nadar nɛɛ 'lɔ wa vara a chi ɛ." A tʋ̃tʋ̃nɔ̃ jaa sɛɛn na a wʋ sãyar.
54005019	Taa ɩrɛ wa sɔɔrɔ nɩbʋ̃'yen 'yɛr wʋn 'yɛr dɔɔl a nɩdiere ju ka bala ba ta ayi bɩɩ ata ɛ.
54005020	A bala na ma maala a yeldɛbɛ, wiil ba a ba sɔ̃ɔnaa a nɩyɔɔ niem, ka a ba taaba na chɛ na joro dãbɩ̃ɛ.
54005021	N kpãana yɩ naa a Nãaŋmɩn nɩ a Yesu Kɩrɩsɩto nɩ a malakasɩ bala wʋn ir niem ɩka, yɩ gu yɩ mɩ̃ɛ a kpãafʋ anyãna pɔ, na yɩ ta oor ɛ. Yɩ taa turo nɩbɛ nʋ̃nɔ̃ ɛ.
54005022	Ta pɔɔ ir nɩrɛ ka wʋ ɩ nɩdiere ɛ, ta pʋɔ a nɩbɛ bamɩne yeldɛbɛ pɔ ɛ, gu fʋ mɩ̃ɛ.
54005023	Ta nyuro kʋ̃ɔ tɛɛ ɛ, ma nyũ dãa bɩ̃lãa a fʋ pʋɔ baal jũu, a fʋn maa yaar tɩ ɩ baal ɛ.
54005024	Nɩbɛ bamɩne yeldɛbɛ gãn chãa pɔ, na a dɔ̃ɔ ba nie chen a 'yɛr tɔɔrfʋ jie, tɩchɛ ka bamɩne yeldɛbɛ ma tu ba chen a be.
54005025	Lɛ lɛ a tʋ̃vɩɛl amɩne ma gãn chãa pɔ, a ala gba na ba yi ɛ, kʋ̃ tʋ̃ɔ sɔɔl ɛ.
54006001	Bala jaa na be a gbãgbaar tʋ̃mɔ̃ pɔ, ba 'yɔ̃ɔnɔ̃ a bala na tʋ̃ɔ ba, ka nɩrɛ kʋ̃ tʋ̃ɔ 'yɛr a Nãaŋmɩn yuor 'yɛrdɛɛr ɛ, nɩ a sɩ wiilfʋ ɛ.
54006002	A gbãgbaar bala na tara a nɩbɛrɛ a ba ɩ Yesu turbo, ba ta vɛ̃ ba 'yɔ̃ɔfʋ ɛ, ban 'mataa puoro jũu ɛ, ba ir nyãa 'yɔ̃ɔ tʋ̃nɔ̃ kʋrɔ ba, bojũu ba puoro naa ka ba nʋ̃ ba. Wile a anyãna na fʋ kpãkpãana ba.
54006003	Ala ɩ nɩrɛ wiil wiil yor na ba tu a sɩ Soro Yesu Kɩrɩsɩto wiilfʋ ɛ, nɩ lɛ a Nãaŋmɩn 'yɛrbie na 'yɛr ɛ,
54006004	a nɩbɛ nyã wile na wʋ mɩ̃ɛ, na waa bɔ̃ɔ bon jaa ɛ. Wʋ ma chɩrɛ na nɩ a 'yɛrbie, bojũu a nyɛntãan fɩka a wʋ tɩɛr sɔ̃ɔ naa. A lɛ vɛ̃ naa ka wʋ tara nyuur na wʋ ma jɛɛrɛ, na wʋ ma tʋrɔ a wʋ taaba, na wʋ ma tara tɩɛr dɛɛr nɩ a wʋ taaba.
54006005	Na ba pãa ma chɩrɛ taa nɩ tɩɛr sɔ̃ɔnsɩ. Baa bɔ̃ɔ a yelmɩ̃ɛ ɛ, na ba tɩɛr ɩka a Nãaŋmɩn puorfʋ ɩn lefʋ yele lɛ.
54006006	Tɩchɛ Nãaŋmɩn sɔr tufʋ ɩn lefʋ bon, ala ɩ a ala fʋn tara sɛɛn fʋ naa.
54006007	Bojũu saa waan bon jaa a wɛr nyã pɔ ɛ, na sɩ kʋ̃ lɛ de bon jaa yin a wɛr pɔ ɛ.
54006008	A lɛ jũu, ala ɩ sɩ tara na bʋ̃diir nɩ bʋ̃sursɩ, sɩ vɛ̃ ka a sɛɛn sɩ.
54006009	A bala na bʋɔrɔ ɩka ba ɩ tara dẽme, ma lon bɛɛr kaa chɛbaa pɔ, ka jɔl tɩɛr nɩ vɔldɛbɛ ma tɔɔ a nɩbɛ chiine sɔ̃ɔfʋ nɩ a wɛfʋ jie.
54006010	Bojũu libie nʋ̃fʋ ɩ naa yelbier jaa bʋrɔ nyɩɩr, ka a bamɩne na bʋɔrɔ ɩka ba le, ba tɔɔn jãan a yelmɩ̃ɛ, na ba kpɛ wõm pɔ.
54006011	Tɩchɛ a fʋ̃ʋ 'lɔ na ɩ Nãaŋmɩn nɩrɛ, tɔɔ yi a anyãna a jaa pɔ, na fʋ turo yeltorsɩ, na fʋ ɩ Nãaŋmɩn nɩrɛ, tara sɔɔfʋ na fʋ tara nʋ̃fʋ, na fʋ tara kãnyir, na fʋ ɩ nɩ hɛ lɛ lɛ lɛ.
54006012	Jɛb a sɔɔfʋ jɛɛr na fʋ nyɔɔ a nyɛvʋr na ba tara baarfʋ taa lɛɛ. 'Lɔ pɔ lɛ a Nãaŋmɩn bʋɔl fʋ a daar 'lɔ̃nɔ̃ fʋn chiir a fʋ pʋɔ a nɩyɔɔ niem.
54006013	N kpãkpãana fʋ naa a Nãaŋmɩn nyã na kʋrɔ a bonsɩ a jaa nyɛvʋr niem, nɩ a Yesu Kɩrɩsɩto na 'yɛr a wʋ yelmɩ̃ɛ na wʋ chiir a wʋ pʋɔ a nãa Pontius Pilate niem,
54006014	n kpãkpãana fʋ naa ɩka fʋ bɔ̃ɔ tara a Nãaŋmɩn nɛbinsɩ ka a ta tara dɛɛr, bɩɩ 'mabfʋ ɛ, tɩ tãn a sɩ Soro Yesu Kɩrɩsɩto waa daar.
54006015	'Lɔ lɛ a Nãaŋmɩn na waan a sɔ̃ɔ 'lɔ wʋn 'yɔ̃ɔ. Nãaŋmɩn tɛɛ lɛ sɛɛn dãnfʋ nɩ a kpɛ̃ɔ, na wʋ ɩ a nãmɩne ba jaa Nãa, nɩ a sorbo ba jaa Soro.
54006016	'Lɔ tɛɛ lɛ be be ba kpire ɛ, na wʋ be chãa 'lɔ pɔ nɩrɛ na kʋ̃ tʋ̃ɔ gbʋr ɛ, a 'lɔ nɩrɛ na ba nyɛrɛ ɛ, bɩɩ na tʋ̃ɔ nyɛ wʋ ɛ. 'Lɔ lɛ a 'yɔ̃ɔfʋ nɩ a kpɛ̃ɔ sɛɛn sɔ̃ɔ jaa. A ɩ a lɛ.
54006017	A bala na ɩ a taraa dẽme a pʋ̃pãanyã, kpãa ba ɩka ba ta wile ba mɩ̃ɛ bɩɩ de a ba tɩɛr 'yɔ̃ɔ a bʋ̃tarsɩ ala pɔ ɛ, tɩchɛ ba dɩɛl Nãaŋmɩn nyã na kʋ sɩ a bʋ̃bʋrɔ bʋrɔsɩ a jaa a sɩ de chɩlɛ nɩ.
54006018	Kpãa ba a ba tʋ̃nɔ̃ vɩla na ba nʋ̃ɔ a vɩla tʋ̃mɔ̃ pɔ, na ba ɩ yɛ̃bɔ̃ɔnbɔ põnõ a ba bonsɩ.
54006019	A lɛ ban bine na nãbonsɩ guro nɩ a nɩdaar, ka ba na nyɛ a nyɛvʋr 'lɔ na ɩ a yelmɩ̃ɛ nyɛvʋr.
54006020	A fʋ̃ʋ Timoti, gu a ala ban de 'yɔ̃ɔ a fʋ nũu pɔ, na fʋ bar a 'yɛrvor nɩ a nɛchɩrɛ ala na ba tara par ɛ, ban bʋɔlɔ a bɔ̃ɔfʋ,
54006021	bamɩne na kpãkpãana nɩ a yelsɩ anyãna, ba bar a sɔɔfʋ sɔr. Nãaŋmɩn wɩ̃ɛfʋ wʋ be a fʋ sɛ̃.
55001001	Maa Pɔɔl na ɩ a Yesu Kɩrɩsɩto nɩtʋ̃nãa tu a Nãaŋmɩn bɔfʋ pɔ, nɩ a nɛɛ wʋn tɩr kʋ sɩ a nyɛvʋr nyã na be a Yesu Kɩrɩsɩto 'yɔ̃ɔ,
55001002	sɛɛrɛ naa a gãn nyã kʋrɔ a fʋ̃ʋ Timoti na ɩ a n binʋ̃nãa. Wɩ̃ɛfʋ, nɩ nɩbaal, nɩ nyã'maar na yi a Sãa Nãaŋmɩn nɩ a sɩ Soro Yesu Kɩrɩsɩto jie wʋ be a fʋ sɛ̃.
55001003	N ma puor a Nãaŋmɩn nyã ɩn tʋ̃nɔ̃ kʋrɔ yãan nɩ a n tɩɛr wʋ jaa nɩtãa a lɛ a n sãakpãmɩne na dɔ̃ɔ ɩ, n maa ĩin a fʋ yele ɛ, naa ma tɩɛr fʋ sʋɔrɔ Nãaŋmɩn kʋrɔ fʋ tɩ̃sɔɔ nɩ mɔ̃tɔ̃ɔ.
55001004	N ma lɩɛb tɩɛr a fʋ nɩbikʋ̃ɔ fʋn ŋma, naa bʋɔrɔ ɩka n nyɛ fʋ ka a n pʋɔ pɛl.
55001005	N lɩɛb tɩɛr a fʋ yelmɩ̃ɛ sɔɔfʋ, a 'lɔ a fʋ makʋ̃ma Loisɩ nɩ a a fʋ ma Yunɩsɩ na dɔ̃ɔ tara, lɛ lɛ n mɩ bɔ̃ɔn ɩka fʋ mɩ tara wʋ naa.
55001006	A lɛ jũu, n lɩɛb tɩɛr fʋ ɩka fʋ mʋ̃ɔ nɩbir fire a Nãaŋmɩn kʋfʋ 'lɔ na be a fʋ pɔ ɩn dɔ̃ɔ dɔɔl fʋ a n nuur ka fʋ nyɛ.
55001007	Bojũu a Nãaŋmɩn Sɩɛ wʋn kʋ sɩ ba ɩ dãbɩ̃ɛ Sɩɛ ɛ, tɩchɛ Sɩɛ 'lɔ na kʋ sɩ kpɛ̃ɔ ka sɩ tara nʋ̃fʋ, nɩ mɩ̃ɛ nyɔɔfʋ.
55001008	Taa joro vɩ̃ nɩ a sɩ Soro 'yɛr mʋɔlfʋ ɛ, bɩɩ a maa ban pɔɔ a die pɔ a wʋ jũu ɛ, tɩchɛ pʋɔ ma a sɩ 'mataa dire a dɔɔyɛ a Nãaŋmɩn 'yɛr nʋ̃ɔ mʋɔlfʋ pɔ, na fʋ dɩɛl a Nãaŋmɩn kpɛ̃ɔ.
55001009	'Lɔ lɛ faa sɩ na wʋ bʋɔl sɩ ɩka sɩ ɩ chɛchɛ, a ba ɩ a sɩ tʋ̃mɔ̃ jũu lɛ ɛ, tɩchɛ a wʋ bɔfʋ nɩ a wʋ wɩ̃ɛfʋ jũu lɛ. Sɩ nyɛn a wɩ̃ɛfʋ nyã a Yesu Kɩrɩsɩto 'yɔ̃ɔ tɩchɛ ka a wɛr wa maal.
55001010	Tɩchɛ pʋ̃pãanyã, Nãaŋmɩn wiil sɩn a wɩ̃ɛfʋ nyã tu a sɩ Fafaara Yesu Kɩrɩsɩto na wa a wɛr pɔ, na wʋ wa tʋ̃ɔ kũu tɩ na wʋ de a 'yɛr nʋ̃ɔ wiil sɩ a nyɛvʋr na ba tara baarfʋ ɛ.
55001011	A 'yɛr nʋ̃ɔ nyãna jũu lɛ wʋ ir ma ɩka n ɩ mʋmʋɔlɔ nɩ nɩtʋ̃nãa nɩ wiwile.
55001012	A anyãna jũu lɛ n dire a dɔɔyɛ, tɩchɛ vɩ̃ ba kpɛ ma ɛ, bojũu n bɔ̃ɔn a nɩrɛ 'lɔ ɩn sɔɔ naa bɔ̃ɔn ɩka wʋn gu ma naa tɩ tãn a bɩbir 'lɔ̃nɔ̃ nɩ a ala wʋn de 'yɔ̃ɔ a n nuur pɔ.
55001013	Nyɔɔ a 'yɛr sʋ̃ ala a lɛ nɛ fʋn wõ yi a n sɛ̃, a sɔɔfʋ nɩ a nʋ̃fʋ ala na be a Yesu Kɩrɩsɩto 'yɔ̃ɔ.
55001014	Gu a yelmɩ̃ɛ 'lɔ a Nãaŋmɩn na de 'yɔ̃ɔ a fʋ nuur pɔ nɩ a Nãaŋmɩn Sɩɛ sʋ̃ʋfʋ 'lɔ na be a sɩ 'yɔ̃ɔ.
55001015	Fʋ bɔ̃ɔn naa ɩka a bala ba jaa na be a Asɩya tɔr man bar, Fɩgɛlusɩ nɩ Hɛmogɛnusɩ gba mɩ pʋɔ ba naa.
55001016	Nãaŋmɩn wʋ maal vɩla kʋ a Onesiforusɩ nɩ a wʋ yir dẽme, bojũu 'lɔ lɛ ma 'yɔ̃ɔnɔ̃ ma ɩ̃kpɛ̃ɔ, vɩ̃ ba kpɛ wʋ ɩn be a pɔɔfʋ die pɔ jũu ɛ.
55001017	Wʋ gba na wa wa a Worom, wʋ yɔ bɔ man nɩbijɩɛ tɩ nyɛ ma.
55001018	A sɩ Soro wʋ sʋ̃ʋ wʋ a wʋ nyɛ maal vɩla a 'yɛr tɔɔrfʋ bɩbir daar. Fʋ̃ʋ mɩ̃ɛ bɔ̃ɔn naa a lɛ wʋn sʋ̃ʋ ma jɩ̃ be a Efesus.
55002001	Fʋ̃ʋ na ɩ a n bie, pãa kpɛ̃mɛ a wɩ̃ɛfʋ 'lɔ na be a Yesu Kɩrɩsɩto 'yɔ̃ɔ.
55002002	A lɛ fʋn wõ a n sɛ̃ a nɩyɔɔ bala niem, de wiil a yelmɩ̃ɛ dẽme mɩ nɩ na tʋ̃ɔ wiil a ba taaba.
55002003	A fʋ̃ʋ mɩ, pʋɔ sɩ dire a dɔɔyɛ nɩtãa Yesu Kɩrɩsɩto soja mɩ̃ɛ.
55002004	A soja 'lɔ na be a wʋ tʋ̃mɔ̃ pɔ, ma bʋɔrɔ naa ɩka a wʋ maalfʋ a pɛlɛ a 'lɔ na de wʋ a tʋ̃mɔ̃, maa lɛ tʋ̃ɔnɔ̃ bere a bɩbir jaa yelbʋɔrsɩ pɔ ɛ.
55002005	Ala ɩ a bala na joro chɩrɛ taa bʋɔrɔ na ɩka ba dɔ̃ɔ a ba taaba, ba ma jon tu a lɛ ban wile.
55002006	A kʋɔraa 'lɔ na ba joro yãan ɛ, lɛ ma de a bʋ̃dɔ̃ɔ.
55002007	Tɩɛr kaa a lɛ ɩn 'yɛrɛ, bojũu a sɩ Soro na kʋ fʋ naa a jaa par bɔ̃ɔfʋ.
55002008	Tɩɛr a Yesu Kɩrɩsɩto na ir a kũu pɔ, na yi a David bala pɔ. A anyãna lɛ ɩ a maa 'yɛr nʋ̃ɔ mʋɔlfʋ,
55002009	a pɔ lɛ n dire a dɔɔyɛ, a ba wa lũ ma nɩ bɔ̃jɔrsɩ nɩdɛɛr kaar. Tɩchɛ baa tʋ̃ɔ a Nãaŋmɩn 'yɛr lũ ɛ.
55002010	A lɛ jũu lɛ so, ka nyɔɔ n mɩ̃ɛ a bala a Nãaŋmɩn na ir jũu ka ba mɩ na nyɛ a faafʋ 'lɔ na be a Yesu Kɩrɩsɩto 'yɔ̃ɔ nɩ a Nãaŋmɩn tɩɩr.
55002011	A 'yɛr na ɩ yelmɩ̃ɛ nɩ nyã ɩka, ala ɩ sɩn nɩ 'lɔ lɛ 'mataa kpi, sɩn nɩ 'lɔ lɛ na 'mataa tara a nyɛvʋr.
55002012	Ala ɩ sɩ nyɔɔn sɩ mɩ̃ɛ, sɩn nɩ 'lɔ lɛ na 'mataa di a nãa. Ala ɩ sɩ chiir wʋ naa, wʋ mɩ na chiir sɩ naa.
55002013	Ala ɩ sɩn baa tara yelmɩ̃ɛ ɛ, tɩchɛ 'lɔ chɛnɛ na tara yelmɩ̃ɛ, bojũu wʋ kʋ̃ tʋ̃ɔ chiir a wʋ mɩ̃ɛ ɛ.
55002014	Mʋ̃ɔ nɩbir tɩɛrɛ ba a anyãna, na fʋ kpãana ba a Nãaŋmɩn niem ɩka, ba ta chɩrɛ taa nɩ a 'yɛrbie ɛ. A ba maala vɩla jaa ɛ, tɩchɛ a ma sɔ̃ɔn a bala na chɛlɛ tɩɛr.
55002015	Mɔ̃ na fʋ de fʋ mɩ̃ɛ kʋ Nãaŋmɩn, an ɩ a 'lɔ mɩ̃ɛ lɛ pɛɛ fʋ, na fʋ ɩ tʋ̃tʋ̃nɔ̃ 'lɔ na ba joro vĩ ɛ, na fʋ wile a yelmɩ̃ɛ 'yɛr na tor.
55002016	Bar a nɛchɩrɛ ala na ba tara par ɛ, bojũu a lɛ na jãn nɩbɛ bar ka ba kʋ̃ lɛ ɩ Nãaŋmɩn nɩbɛ ɛ.
55002017	A ba wiilfʋ na yɔɔn gbõtor kaar. Hɩmɩnayas nɩ Filetusɩ mɩ pʋɔ ba naa.
55002018	Ba bar a yelmɩ̃ɛ tɩ 'yɛr ɩka kũu pɔ ir fʋ po naa, na ba sɔ̃ɔn bamɩne sɔɔfʋ.
55002019	Tɩchɛ Nãaŋmɩn 'yɛr par kparaa ara na, ka a sɛbie anyã sɛb a wʋ pɔ, "A sɩ Soro bɔ̃ɔn a bala jaa na ɩ a wʋ nɩbɛ." Na wʋ lɛ 'yɛr, "Vɛ̃ ka a bala jaa na bʋɔlɔ a sɩ Soro yuor, tɔɔ yɩ putuyele pɔ."
55002020	A yir kpɛ̃ɛ pɔ, bʋ̃dimaal bomo ma ben be, ka amɩne ɩ sɛlma, nɩ kpãna, tɩchɛ ka amɩne mɩ ɩ daar nɩ yɔɔraa, ka amɩne ɩ bʋ̃'yɔ̃ɔnsɩ, ka amɩne ɩ babãma bomo.
55002021	Ala ɩ nɩrɛ jaa na pɛɛn wʋ mɩ̃ɛ a bonsɩ anyã ɩn bʋɔl kaar, wʋn kaara na bʋ̃dimaal bomo na tara 'yɔ̃ɔfʋ na wʋ oo wʋ mɩ̃ɛ tara tɔ̃nɔ̃ kʋ a yir sʋɔ, ka wʋn tʋ̃ɔ de maal tʋ̃vɩla jaa bʋrɔ.
55002022	Tɔɔ yɩ a pɔlbil ɩ̃gãn bʋ̃bʋɔrsɩ pɔ, na fʋ turo yeltorsɩ, na fʋ tara sɔɔfʋ, nɩ nʋ̃fʋ, nɩ nyã'maar, 'matãan a bala na puoro a sɩ Soro nɩ a nyã chɛchɛ.
55002023	Tɔr a jɔl yele nɩ a nɛchɩrɛ na ba tara par ɛ, bojũu a maa yaara tɩ waan jɛɛr ɛ.
55002024	A ba sɛɛ ɩka a sɩ Soro tʋ̃tʋ̃nɔ̃ wʋ bʋɔrɔ jɛɛr ɛ, tɩchɛ wʋ maala vɩla kʋrɔ nɩrɛ jaa, na wʋ tʋ̃ɔ wile, na wʋ tara kãnyir.
55002025	A bala na chɩrɛ, wiil ba jomm, amɩne Nãaŋmɩn na wa sɔɔ naa ka ba lɩɛb a ba tɩɛr, na ba wa bɔ̃ɔ a yelmɩ̃ɛ.
55002026	Lɛ lɛ a ba tɩɛr na yuo a ba faa ba mɩ̃ɛ yin a Satan chɛbaa pɔ, a lɛ wʋn nyɔɔr ba a ba ɩrɛ a wʋ bɔfʋ.
55003001	Tɩchɛ bɔ̃ɔn a yele nyãna ɩka a bɩbir baaraa daar, dɔɔyɛ na ben be.
55003002	Nɩbɛ na nʋ̃n a ba mɩ̃ɛ, libinʋ̃nbɔ, mɩ̃ɛ 'mɔɔfʋ, ba kʋ̃ 'yɔ̃ɔnɔ̃ nɩbɛ ɛ, na ba kʋ̃ wõnõ a ba dɔɔrbɔ toor ɛ, ka bon maa sɛɛ ba ɛ, na ba kʋ̃ ɩ chɛchɛ ɛ.
55003003	Ba maa tara nɩrɛ tɩɛr ɛ, ba maa vɛ̃ kʋ nɩrɛ ɛ, na ba sɔ̃ɔnɔ̃ taa yoe, baa nyɔɔrɔ ba mɩ̃ɛ ɛ, na ba 'yɛrɛ 'yɛrbikpɩ̃ɛn, na ba chire yelvɩla.
55003004	Ban ɩn gagarsɩ, na ba ɩ jukpɩ̃ɛn dẽme, na ba bʋɔrɔ yuor, ban nʋ̃n bʋ̃vɩɛlsɩ gar ban nʋ̃ Nãaŋmɩn,
55003005	ba maal ba mɩ̃ɛ Nãaŋmɩn puorbo kaar, tɩ chiir a wʋ kpɛ̃ɔ. Ta gbɛɛrɛ ba ɛ.
55003006	A ba pɔ lɛ a bamɩne ma fara kpɩɛrɛ a yie pɔ na ba yʋɔrɔ bɛlɛ a pɔbɔ bala na ba bɔ̃ɔ a ba tɩɛr gaa jie ɛ, ka a ba yeldɛbɛ dɔl taa, ka a yeldɛbɛ jaa vɔlaa ma nyɔɔ ba.
55003007	Ba ma jãna na bɩbir jaa tɩ ba maa tʋ̃ɔ bɔ̃ɔ a yelmɩ̃ɛ ɛ.
55003008	Nɩtãa lɛ a Janɩsɩ nɩ Jãbɩrɛsɩ na ba sɔɔ a Mosesɩ ɛ, lɛ mɩ lɛ a nɩbɛ banyãna mɩ tɔr a yelmɩ̃ɛ, baa tara tɩɛr vɩla ɛ, a sɔɔfʋ yele jũu, ba ɩn faa.
55003009	A ba yele kʋ̃ chen tɛɛr ɛ, a lɛ an kaara a nɩbɛ ayi banyãna. Nɩrɛ jaa na nyɛn a lɛ ban jɔl jɩ̃.
55003010	Fʋ̃ʋ mɩ̃ɛ gba jaa nyɛn a n wiilfʋ bɔ̃ɔ, lɛ a n beraa na kaara, bon 'lɔ ɩn bʋɔrɔ a n nyɛvʋr pɔ, a n sɔɔfʋ, a n kãnyir, a n nʋ̃fʋ lɛ ɩn ara kpɛ̃ɔ,
55003011	a dɔɔyɛ ɩn di, nɩ a lɛ ban ge ma. Fʋ̃ʋ mɩ̃ɛ bɔ̃ɔn naa a lɛ na pɔɔ ma a Antiok, nɩ a Ikoniyum, nɩ a Lɩstɩra tẽn pɔ, tɩchɛ ka a sɩ Soro faa ma yin a jaa pɔ.
55003012	Sɩrɛ jaa, a bala jaa na bʋɔrɔ ɩka ba turo a Nãaŋmɩn sɔr, na ba pɛlɛ a Yesu Kɩrɩsɩto pʋɔ, na nyɛn gefʋ,
55003013	tɩchɛ a putudẽme nɩ a bala na maal ba mɩ̃ɛ nɩmɩn kaar, na kpɛ̃n sɔ̃ɔnaa pɔ, na ba wɛ, ba bɛlɛ naa ba taaba, ka ba kpɛ taa bɛlfʋ pɔ.
55003014	Fʋ̃ʋ 'lɔ, mʋ̃ɔ nɩbir nɩ a lɛ fʋn jãn na fʋ sɔɔ de, bojũu fʋ bɔ̃ɔn a nɩrɛ 'lɔ sɛ̃ fʋn jãn,
55003015	nɩ lɛ a fʋ bibile sɔ̃ɔ jaa fʋn bɔ̃ɔ a Nãaŋmɩn gãn, na tʋ̃ɔ sʋ̃ʋ fʋ ka fʋ tara yɛ̃, nyɛ faafʋ, fʋn sɔɔ de a Yesu Kɩrɩsɩto jũu.
55003016	A Nãaŋmɩn gãma a jaa yi naa a wʋ sɛ̃, na a sɛɛ wiilfʋ, na a wile 'mabfʋ nɩ chɔɔrfʋ, naa na wiil nɩrɛ ka wʋ ɩ nɩtor.
55003017	Lɛ lɛ a Nãaŋmɩn nɩrɛ na bɔ̃ɔ na wʋ kpɛ̃mɛ kʋ tʋ̃vɩla jaa bʋrɔ.
55004001	N kpãana fʋ naa a Nãaŋmɩn niem nɩ a sɩ Soro Yesu Kɩrɩsɩto na wa tɔɔr a kũn nɩ a vʋɛ 'yɛr, a wʋ waa daar, nɩ a wʋ nãalʋ̃ʋ.
55004002	Mʋɔlɔ a 'yɛr sɔ̃ɔ jaa, ka sɔr yuon bɩɩ ka sɔr ba yuo ɛ, kpãana ba, na fʋ wile, na fʋ 'yɔ̃ɔnɔ̃ ba ɩ̃kpɩ̃ɛn, na fʋ tara kãnyir wile nɩ.
55004003	Bojũu sɔ̃ɔ waara ka nɩbɛ kʋ̃ lɛ chɛlɛ a wiilfʋ ala na tor ɛ, tɩchɛ ka a ba tobo jɔ̃ɔnɔ̃ ba 'yɛryor wõfʋ 'yɔ̃ɔ, ka ba bʋɔl wiwiilyɔɔ lɔ̃ɔtaar ka ba wile ba lɛ ban bʋɔrɔ.
55004004	Ban pãa lɩɛb puor 'yɔ̃ɔ a yelmɩ̃ɛ na ba chɛlɛ a wiilfʋ ala na ɩ jire.
55004005	Tɩchɛ fʋ̃ʋ 'lɔ bɔ̃ɔnɔ̃ sʋ̃, na fʋ tara kãnyir a fʋ dɔɔyɛ pɔ, na fʋ mʋɔlɔ 'yɛrɛ a Nãaŋmɩn 'yɛr, na fʋ tʋ̃ a lɛ a Nãaŋmɩn na bʋɔrɔ.
55004006	Bojũu a n nyɛvʋr nɩ a tʋ̃mɔ̃ a Nãaŋmɩn na kʋ ma ben baaraa ka n kʋ̃ yaar tɩ kpi ɛ.
55004007	Maa jɛb a jɛbvɩla, naa jo baar tun a lɛ a Nãaŋmɩn na bʋɔrɔ, naa tara a sɔɔfʋ.
55004008	Pʋ̃pãanyã, a sɩ Soro na ɩ a yelmɩ̃ɛ tɔ tɔɔrɔ bin naa a nyɛvʋr nãa jupil gun ma, wʋn na kʋ ma a daar 'lɔ̃nɔ̃, maa tɛɛ ba lɛ ɛ, tɩchɛ a bala jaa na nʋ̃ a wʋ waa.
55004009	Mɔ̃ wa a n sɛ̃ fɔfɔɔ jaa.
55004010	Bojũu Demas na nʋ̃ a dɩna wɛr jũu tɔr ma naa tɩ chen a Tɛsalonika, ka a Kɩrɩsɩn mɩ chen Galatiya ka Titusɩ mɩ chen Dalmatiya.
55004011	Luka tɛɛ lɛ be a n sɛ̃. Yɔbɔ Maakɩ ka yɩ 'mataa wa, bojũu wʋ tara na tɔ̃nɔ̃ na wʋn sʋ̃ʋ ma a tʋ̃mɔ̃ pɔ.
55004012	N tʋ̃n Tɩchɩkusɩ be a Efesus.
55004013	Fʋ̃ʋ wa waara, de a fuuvɛɛ 'lɔ ɩn bar be a Toroyas be a Kapusɩ sɛ̃ nɩ a gãma na fʋ 'mataa den a sɛɛr ala ban sɛb 'yɔ̃ɔ a pɛr gãn pɔ waan.
55004014	Aleksanda na ɩ a sãakuro maal man dɛɛr, a sɩ Soro na yab wʋn a lɛ wʋn maal ma.
55004015	Fʋ̃ʋ mɩ, bɔ̃ɔ a wʋ yele sʋ̃, bojũu wʋ chɩrɛ naa a lɛ sɩn 'yɛrɛ.
55004016	A dɔ̃ɔ 'lɔ n 'yɛr faa a n mɩ̃ɛ, nɩrɛ jaa ba wa pʋɔ ma ɛ, tɩchɛ ba jaa tɔr man bar. Nãaŋmɩn wʋ ta de a lɛ yãan ba sãma ɛ.
55004017	Tɩchɛ a sɩ Soro ara na gu ma na wʋ kʋ ma kpɛ̃ɔ, ka a na tu a n 'yɔ̃ɔ, ka a 'yɛrbir tʋ̃ɔ mʋɔl, ka a bala na ba puor ɛ, wõ naa. Lɛ lɛ a Nãaŋmɩn faa ma a jukpɛ̃ɛ nɛɛ pɔ.
55004018	A sɩ Soro na faa man yin yelbier a jaa pɔ, na wʋ chiin ma a wʋ saaju nãalʋ̃ʋ pɔ. 'Lɔ lɛ so a tɩɩr bɩbir nɩ bɩbir jaa. A ɩ a lɛ.
55004019	Puor Pɩrɩsɩla nɩ Akuila, nɩ a Onesiforusɩ yir dẽme ba jaa.
55004020	Erastus chɛnɛ na be Korɩntɩ. Torofimusɩ an ɔɔrɔ ka n bar wʋ be Miletusɩ.
55004021	Mɔ̃ tɩ na fʋ wa tɩchɛ ka ɔɔr daar ta. Yubulus puoro fʋ naa nɩ Pudɛnsɩ nɩ Linus nɩ Kɩlaudiya nɩ a yɛɛr ba jaa.
55004022	A sɩ Soro wʋ be a fʋ sɛ̃, ka a wʋ wɩ̃ɛfʋ be a yɩ jaa sɛ̃.
56001001	Maa Pɔɔl na ɩ a Nãaŋmɩn tʋ̃tʋ̃nɔ̃ nɩ Yesu Kɩrɩsɩto nɩtʋ̃nãa, Nãaŋmɩn ir man tʋ̃ ɩka n tɩ sʋ̃ʋ a wʋ nɩchɛl irsɩ sɔɔfʋ ka ba bɔ̃ɔ a yelmɩ̃ɛ tɩ turo a lɛ a Nãaŋmɩn na bʋɔrɔ ɩka ba turo.
56001002	Ala lɛ ɩ a nyɛvʋr na ba tara baarfʋ dɔ̃ɔ bɔ̃ɔn, a Nãaŋmɩn na ba ŋmaara jir ɛ, na tɩr a nɛɛ kʋ sɩ a nyɛvʋr nyã yele sɛrɛ tɩ bon jaa wa piel.
56001003	A sɔ̃ɔ 'lɔ na sɛɛ na wa ta, Nãaŋmɩn vɛ̃ naa ka a wʋ 'yɛr gã chãa pɔ, ka n 'yɛrɛ a lɛ a Nãaŋmɩn nyã na ɩ a sɩ Fafaara na de kʋ ma ɩka n 'yɛr.
56001004	N sɛɛrɛ na a gãn nyã kʋrɔ a fʋ̃ʋ Titusɩ na sɔɔ a Yesu jũu, fʋ ɩ naa a n bie. Wɩ̃ɛfʋ nɩ nyã'maar na yi a Sãa Nãaŋmɩn nɩ sɩ Fafaara Yesu Kɩrɩsɩto jie, a be a fʋ sɛ̃.
56001005	Lɛ na so ka n bar fʋ a Kɩrete paal nɩ nyã, ɩka fʋ baar maal a ala na chɛ ka a tor, tɩ na fʋ ir nɩbɛrɛ a tẽn ala nɩ tãa lɛ ɩn dɔ̃ɔ wiil fʋ.
56001006	A nɩdiere wʋ ta ɩ nɩrɛ 'lɔ nɩbɛ na nyɛrɛ yeldɛbɛ a wʋ 'yɔ̃ɔ ɛ, wʋ ɩ pɔɔ bʋ̃'yen sʋɔ, na wʋ ɩ nɩrɛ 'lɔ a wʋ bibiir na sɔɔ Nãaŋmɩn, na ba ta ɩ bigãlsɩ nɩ bibawõnsɩ ɛ.
56001007	A nɩdiere an ɩ Nãaŋmɩn tʋ̃mɔ̃ lɛ wʋ kaara jũu, wʋ ta ɩ tuor kʋ a nɩbɛ ɛ, wʋ ta ɩ nɩrɛ suur na ire fɔfɔɔ ɛ, na wʋ mɩ ta ɩ dãnburo ɛ, wʋ ta ɩ nɩrɛ na jɛɛrɛ, bɩɩ bʋɔrɔ libie na ba tu sɔr ɛ.
56001008	Wʋ ɩ nɩrɛ 'lɔ na diere sãanba, na wʋ nʋ̃ vɩla maalfʋ, na wʋ ɩ nɩrɛ 'lɔ na nyɔɔrɔ wʋ mɩ̃ɛ, na wʋ ma ɩrɛ a lɛ na tor, na wʋ ɩ nɩchɛchɛ, tɩ kpãana wʋ mɩ̃ɛ.
56001009	Wʋ nyɔɔ a yelmɩ̃ɛ 'yɛr nyã tara kpɛ̃ɔ nɩtãa lɛ an wiil. Lɛ lɛ wʋn tʋ̃ɔ 'yɔ̃ɔ a bamɩne ɩ̃kpɩ̃ɛn nɩ a yelmɩ̃ɛ wiilfʋ tɩ dɛn a bala na kpɛrɛ.
56001010	Bojũu a ba yɔɔ bala na ɩ a bawõnsɩ nɩ 'yɛr pɔrsɩ nɩ bɛ̃bɛlbɛ bala na yi a yɔŋmarba jie.
56001011	A sɛɛ naa ɩka fʋ ŋmaa ba sɔr, bojũu ba tu naa a ba bɔdɛbɛ bɛl yir gbulo nɩbɛ na ba wile yelsɩ ala na ba sɛɛ ɩka ba wile ɛ.
56001012	A ba yɛ̃ sʋɔ kɔ̃ɔ gba dɔ̃ɔ 'yɛr a ba 'yɛr, "Yɩn Kɩrete dẽme ɩn jir ŋmarba. Yɩ kaara fɩka dʋ̃dɛbɛ, koro dẽme na bʋɔrɔ bʋ̃diir tɛɛ."
56001013	A dãasɩɛ nyã ɩn sɩrɛ, a lɛ jũu, kpãa ba nɩbijɩɛ ka a ba sɔɔfʋ kpɛ̃mɛ a yelmɩ̃ɛ wiilfʋ pɔ,
56001014	ka ba ta chɛlɛ a Juu nɩbɛ fuolsɩ nɩ a bala na bar a yelmɩ̃ɛ ɛ. Ba tɔr a ba wiilfʋ.
56001015	Bala jaa na tara pʋtɩvɩla, yele jaa vɩla na kʋ ba, tɩchɛ bala na tara pʋtɩdɛɛr, na baa sɔɔ de ɛ, yele jaa ɩn dɛɛr a ba sɛ̃. Sɩrɛ jaa lɛ, a ba pʋtɩɛrsɩ dɛɛ naa.
56001016	Ba mɩ ɩka ba bɔ̃ɔn Nãaŋmɩn tɩchɛ a ba maalfʋ pɔ, ba tɔr wʋ naa. Ba ɩn nɩ'laarsɩ, bawõnsɩ na ba sɛɛn vɩla maalfʋ ɛ.
56002001	Fʋ̃ʋ Titusɩ, wile a nɩbɛ a lɛ na ɩ a yelmɩ̃ɛ wiilfʋ.
56002002	Wile a danyɔ̃n ka ba bal nɩbir, lɛ na vɛ̃ naa ka nɩbɛ 'yɔ̃ɔnɔ̃ ba na ba nyɔɔrɔ ba mɩ̃ɛ, ka a ba sɔɔfʋ nɩ nʋ̃fʋ nɩ kãnyir tarfʋ chaar kʋ a nɩbɛ.
56002003	Lɛ mɩ lɛ, wile a pɔɔnyɔ̃n ka ba joro Nãaŋmɩn dãbɩ̃ɛ na ba ta ɩ gagarsɩ ɛ, bɩɩ de ba ju 'yɔ̃ɔ dãa pɔ ɛ, tɩchɛ ka ba wile a lɛ na vɩla.
56002004	Bala wa be a nɩtɔ̃, ban tʋ̃ɔn wile a pɔɔbil nɩ yɛ̃ ka ba nʋ̃ a ba sɩrbɛ nɩ a ba bibiir,
56002005	tɩ nyɔɔrɔ ba mɩ̃ɛ nɩ pʋpɛl, tɩ ɩ tʋ̃tʋ̃nbɔ a yir na ba maala vɩla, tɩ turo a ba sɩrbɛ nɛɛ, ka nɩrɛ jaa ta nyɛ yeldɛɛr a ba Nãaŋmɩn 'yɛr pɔ ɛ.
56002006	Lɛ mɩ nɩ wʋ ju lɛ, 'yɔ̃ɔ a pɔlbil ɩ̃kpɩ̃ɛn ka ba nyɔɔrɔ ba mɩ̃ɛ.
56002007	Yele jaa pɔ, vɛ̃ ka ba nyɛ a fʋ̃ʋ mɩ̃ɛ maal vɩla jɩ̃nɛ. Vɛ̃ ka ba nyɛ a fʋ nɩbijɩɛ nɩ yelmɩ̃ɛ a fʋ wiilfʋ pɔ,
56002008	a fʋ 'yɛr na tor jũu, fʋ yuor kʋ̃ tʋ̃ɔ sɔ̃ɔ ɛ, ka a vĩ kpɛ a bala na kpɛrɛ fʋ, bojũu baa nyɛ 'yɛrdɛɛr jaa na 'yɛr a sɩ 'yɔ̃ɔ ɛ.
56002009	Wiil a gbãgbaar ka ba turo a ba nɩbɛrɛ nɛɛ yele jaa pɔ, na yɩ pɛl a ba pʋʋr na yɩ ta lɩɛrɛ ba nɛɛ ɛ.
56002010	Ba tara yelmɩ̃ɛ yele jaa pɔ, na ba ta juro a ba puor ɛ. Yɩn be ɩrɛ a lɛ, yele jaa yɩn maala, ban nyɛ naa a sɩ Nãaŋmɩn nyã na ɩ a sɩ yeldɛɛr Fafaara 'yɛr nʋ̃mɔ̃ a ba sɛ̃.
56002011	Bojũu a Nãaŋmɩn wiil sɩ naa a wʋ wɩ̃ɛfʋ ka nɩrɛ jaa na tʋ̃ɔ nyɛ faafʋ.
56002012	A wile sɩ naa ka sɩ na tʋ̃ɔ lɩɛb puor 'yɔ̃ɔ a ala Nãaŋmɩn na 'laar, bɩɩ vɛ̃ ka a wɛr nyã vɔlaa dib sɩ ɛ, tɩ kpɩɛrɛ nɩ mɩ̃ɛ nyɔɔfʋ nɩ yeltorsɩ nɩ yelmɩ̃ɛ a dɩna wɛr nyã pɔ.
56002013	A lɛ sɩn chɛnɛ chɛlɛ ka a wɛr nyã pɔ, sɩ chɛnɛ na chɛlɛ a bɩbir kpɛ̃ɛ 'lɔ a sɩ Nãaŋmɩn nɩ a Yesu Kɩrɩsɩto na ɩ a sɩ Fafaara na lɩɛb wa nɩ a wʋ kpɛ̃ɔ.
56002014	'Lɔ lɛ kpi a sɩ jũu na wʋ da sɩ faa sɩ yin a putuyele nyã pɔ, na wʋ pɛɛ a sɩ dɛbɛ bar ka sɩ ɩ wʋ mɩ̃ɛ nɩbɛ, ka vɩla maalfʋ ɩ sɩ vɔlaa.
56002015	Wile a anyãna, na fʋ 'yɔ̃ɔn ba ɩ̃kpɩ̃ɛn tɩ kpãana ba nɩbijɩɛ. Ta vɛ̃ ka nɩrɛ jaa kaa fʋ pɔrɔ ɛ.
56003001	Tɩɛr a Yesu turbo ɩka ba turo a ba nɩbɛrɛ nɩ a kpɩ̃ɛn dẽme nɛɛ tɩ turo a lɛ jaa ban 'yɛr, na ba chɔɔr gu vɩla jaa maalfʋ.
56003002	Ba ta ma ŋmara taa poe ɛ, tɩchɛ ba tara nyã'maar nɩ nɩrɛ jaa na ba tɩɛrɛ taa yele. Ba siir ba mɩ̃ɛ sɩrɛ jaa ka nɩbɛ nyɛ.
56003003	Sɩ mɩ dɔ̃ɔ ɩ jɔlɔ a ba kaar nɩ bawõnsɩ ka a Satan bɛl sɩ ka a wɛr nyã bonsɩ a jaa ma ɩrɛ sɩ vɔlaa, ka sɩ lɩɛb gbãgbaar, na sɩ pãa kpɩɛrɛ nɩ ger nɩ nyuur, ka ba 'laar sɩ, ka sɩ mɩ 'laar 'laar taa.
56003004	Tɩchɛ a sɔ̃ɔ na wa ta, a sɩ Fafaara Nãaŋmɩn maal vɩla nɩ a wʋ nʋ̃fʋ na wa wa,
56003005	wʋ faa sɩ naa, a ba ɩ a sɩ yelvɩɛl sɩn maal jũu ɛ, tɩchɛ a wʋ nɩbaal jũu lɛ. Wʋ faa sɩ naa na wʋ pɛɛ sɩ tu a dɔɔfʋ gbɛɛ ayi ka a wʋ Sɩɛ maal sɩ a sɩ ɩ nɩpaalaa,
56003006	a Sɩɛ nyã lɛ a Nãaŋmɩn tu a Yesu na ɩ a sɩ Fafaara 'yɔ̃ɔ kʋ sɩ.
56003007	A lɛ lɛ, wʋn ben maal sɩ ka sɩ tor a wʋ wɩ̃ɛfʋ jũu, sɩ ɩn a wʋ bʋ̃dirbe, na sɩ lɔb yãan bar guro nɩ a nyɛvʋr 'lɔ na ba tara baarfʋ ɛ.
56003008	Yelmɩ̃ɛ 'yɛr nɩ nyã, n bʋɔrɔ naa ɩka fʋ do ara a yelsɩ anyãna pɔ wile nɩbijɩɛ, a lɛn vɛ̃ naa ka a bala na sɔɔ Nãaŋmɩn, de a ba sɔ̃ɔ nɩ a ba tɩɛr ɩrɛ nɩ yelvɩɛlsɩ tɛɛ. A lɛ vɩɛlɛ naa tara tɔ̃nɔ̃ kʋ nɩrɛ jaa.
56003009	Tɩchɛ ta chɛlɛ a jɔl chiirfʋ nɩ lɛ a sãakpãmɩne na tu taa mana bɩɩ jɛɛrɛ a nɛɛ 'lɔ ban bin a kõro jaa ɛ, bojũu a anyãna ba tara tɔ̃nɔ̃ ɛ.
56003010	Kpãa nɩrɛ 'lɔ na ooro gbɛbʋ̃'yen, 'lɔ wa tɔr, lɛ kpãa wʋ a gbɛɛ ayi sʋɔ. 'Lɔ lɛ wa tɔr, fʋ ir nũu tɩchɛ wʋ bar.
56003011	Fʋ̃ʋ mɩ̃ɛ bɔ̃ɔn ɩka a nɩrɛ nyã tɔ sʋɔ lo naa, wʋ mɩ̃ɛ bɔ̃ɔn naa ɩka wʋ ɩn dɛɛr.
56003012	N bʋɔrɔ naa ɩka n tʋ̃ Atɩmasɩ bɩɩ Tɩchɩkusɩ a fʋ sɛ̃, ɩ̃sʋɔ jaa na wa tɩ, mɔ̃ tɩ na fʋ tuor ma a be a Nikopolis, bojũu be lɛ n bʋɔrɔ ɩka n chen a ɔɔr sɔ̃ɔ.
56003013	Mɔ̃ na fʋ sʋ̃ʋ a 'yɛr tɔɔrɔ Jenasɩ nɩ Apolosɩ ka ba ta faa bon jaa a sɔr pɔ ɛ.
56003014	Vɛ̃ ka a sɩ nɩbɛ jãn vɩla maalfʋ ka ban tʋ̃ɔ maal a ala ban bʋɔrɔ na ba ta ɩ nɩhayasɩ ɛ.
56003015	Bala jaa na be ka a n sɛ̃, puoro fʋ naa. Puor a bala na nʋ̃ sɩ a sɔɔfʋ jũu. A wɩ̃ɛfʋ a be a yɩ jaa sɛ̃.
57001001	Maa Pɔɔl ban pɔɔ die pɔ a Yesu Kɩrɩsɩto jũu nɩ Timoti na ɩ a sɩ yɛbɛ, lɛ sɛɛrɛ kʋrɔ a Filemon na ɩ a sɩ badatuo na wʋ ɩ a sɩ tʋ̃tʋ̃tɔ ɩ̃sʋɔ,
57001002	na sɩ mɩ sɛɛrɛ kʋrɔ Afɩya na ɩ a sɩ yɛpɔɔ, nɩ Archipus na ɩ a sɩ soja ɩ̃sʋɔ, nɩ a pupuorbiir bala na ma 'lɔɔ a fʋ yir puor.
57001003	Wɩ̃ɛfʋ nɩ nyã'maar na yi a sɩ Sãa Nãaŋmɩn nɩ a sɩ Soro Yesu Kɩrɩsɩto sɛ̃, a be a fʋ sɛ̃.
57001004	N ma puor Nãaŋmɩn yãan sɔ̃ɔ jaa, naa ma pʋrɔ a fʋ yuor a n Nãaŋmɩn sʋɔrfʋ pɔ,
57001005	bojũu n wõn a fʋ sɔɔfʋ fʋn tara a sɩ Soro Yesu 'yɔ̃ɔ, nɩ a nʋ̃fʋ fʋn tara nɩ a Nãaŋmɩn nɩbɛ ba jaa.
57001006	N sʋɔrɔ na Nãaŋmɩn ɩka fʋ mʋ̃ɔ nɩbir fʋ̃ʋ wa mana a sɔɔfʋ 'yɛr, na fʋ tara par bɔ̃ɔfʋ nɩ a yelvɩɛl ala sɩn tara a Kɩrɩsɩto 'yɔ̃ɔ.
57001007	N yɛbɛ, a fʋ nʋ̃fʋ vɛ̃n ka n chɩlɛ, na a 'yɔ̃ɔ ma ɩ̃kpɛ̃ɔ, bojũu fʋ 'maan a Nãaŋmɩn nɩbɛ nyãn.
57001008	A lɛ jũu, ɩn naa tʋ̃ɔ chɛ nyãa a Yesu 'yɔ̃ɔ gba naa kpãa fʋ ɩka fʋ tʋ̃ a lɛ an sɛɛ ɩka fʋ tʋ̃,
57001009	tɩchɛ n sʋɔrɔ fʋ naa a nʋ̃fʋ jũu. Maa Pɔɔl pãa ɩn danyɔ̃ɔ, naa ɩ nɩrɛ ban pɔɔ die pɔ a Yesu Kɩrɩsɩto jũu.
57001010	N sʋɔrɔ fʋ naa a Onɩsɩmɔsɩ na ɩ a maa bie, 'lɔ lɛ lɩɛb a n bie a sɔ̃ɔ 'lɔ̃nɔ̃ ban 'yɔ̃ɔ ma a bɔ̃jɔrsɩ.
57001011	A sɔ̃ɔ kɔ̃ɔ, waa dɔ̃ɔ tara tɔ̃nɔ̃ kʋ fʋ ɛ, tɩchɛ pʋ̃pãanyã wʋ tara na tɔ̃nɔ̃ kʋ a fʋ̃ʋ nɩ a maa.
57001012	N tʋ̃nɔ̃ wʋ naa, wʋ ɩn a maa mɩ̃ɛ nyãa ɩka wʋ lɩɛb wa a fʋ sɛ̃.
57001013	Ɩn taa nʋ̃n ɩka wʋ be a n sɛ̃ na wʋ ta de a fʋ jie sʋ̃nɔ̃ ma ban 'yɔ̃ɔ ma a bɔ̃jɔrsɩ a 'yɛr nʋ̃ɔ mʋɔlfʋ jũu,
57001014	tɩchɛ n ba bʋɔrɔ ɩka n maal yele jaa ka maa ba sʋʋr fʋ kaa ɛ, ka a vɩla jaa na yi a fʋ nyãa pɔ naa taa ɩ fɩrfʋ ɛ.
57001015	Amɩne sɛ̃, ala lɛ tɔ̃ɔ so ka wʋ ŋmaa yi a fʋ sɛ̃ a bɩ̃lãa, tɩchɛ na wʋn lɛ wa be a fʋ sɛ̃ jaa kpo kpo.
57001016	Pʋ̃pãanyã waa lɛ chɛnɛ ɩ gbãgbaa ɛ, tɩchɛ wʋ ɩn gar gbãgbaa, na wʋ ɩ yɛbɛ kʋ fʋ. Wʋ ɩn nɩrɛ ɩn nʋ̃ ka fʋ mɩ gba nʋ̃, wʋn ɩ nɩrɛ nɩ yɛbɛ a sɩ Soro 'yɔ̃ɔ.
57001017	A lɛ jũu, ala ɩ fʋ nyɛ man ka n ɩ a fʋ tʋ̃tʋ̃tɔ sʋɔ, de wʋ nɩtãa a lɛ fʋn taa sɔɔ de ma.
57001018	Ala ɩ wʋ wa maal fʋn dɛɛr bɩɩ wʋ di fʋn sãn, de pʋɔ a maa sãn pɔ.
57001019	Maa Pɔɔl lɛ sɛɛrɛ a yele nyã nɩ a maa mɩ̃ɛ nũu. Ɩ̃n yab fʋ naa. N kʋ̃ 'yɛr 'yɛr jaa ɩka a fʋ̃ʋ mɩ̃ɛ gba mɩ di man sãn ɛ.
57001020	Ɔ̃ɔ, n yɛbɛ, vɛ̃ ka n nyɛ a tɔ̃nɔ̃ nyã yin a fʋ sɛ̃ a sɩ Soro 'yɔ̃ɔ, 'maa a n nyãa a Kɩrɩsɩto 'yɔ̃ɔ.
57001021	N bar tɩɛr a fʋ nɛɛ tufʋ jũu, naa sɛɛrɛ kʋrɔ fʋ bɔ̃ɔn ɩka fʋn maal gar a lɛ ɩn sʋɔr fʋ ɩka fʋ maal.
57001022	Yele bʋ̃'yen na chɛ, chɔɔr sãan gaa jie bar ma. A yɩ Nãaŋmɩn sʋɔrfʋ jũu, n tɩɛr ɩka wʋn sɔɔ naa ka a nɩbɛ banyãna yuo ma a pɔɔfʋ die pɔ, ka n wa a yɩ sɛ̃.
57001023	Epafaras na ɩ a n tɔ sʋɔ ban 'mataa pɔɔ a die pɔ a Yesu Kɩrɩsɩto jũu, puoro fʋ naa.
57001024	Ka Maakɩ mɩ nɩ Aristakus nɩ Demas nɩ Luka na ɩ a n taaba tʋ̃tʋ̃nbɔ, mɩ puoro fʋ naa.
57001025	A sɩ Soro Yesu Kɩrɩsɩto wɩ̃ɛfʋ wʋ be a fʋ sɛ̃.
58001001	A sɔ̃ɔ 'lɔ na dɔ̃ɔ po, Nãaŋmɩn tun a wʋ 'yɛ'yɛrbɛ sɛ̃ na wʋ 'yɛr 'yɛr dẽdẽme kʋ a sɩ sãamɩne sɔɩ yɔɔ jaa pɔ,
58001002	tɩchɛ a ber baaraa anyã 'lɔ, wʋ 'yɛr 'yɛr kʋ sɩ tun a wʋ Bie wʋn ir ka wʋn ɩ a bonsɩ a jaa bʋ̃dire. 'Lɔ 'yɔ̃ɔ lɛ wʋ mɩ dɔ̃ɔ tu maal a wɛr wʋ jaa.
58001003	A Bie lɛ ɩ a Nãaŋmɩn tɩɩr chãa, na wʋ kaara a Nãaŋmɩn kaar jaa chɔ̃, ka a wʋ 'yɛr na tara kpɛ̃ɔ lɛ wʋ tɩɛn a bonsɩ a jaa taalɛ. A lɛ wʋn wa pɛɛ a yelbier baar, wʋ don tɩ jɩ̃nɛ a Tɩɩr Sʋɔ nũsʋ̃ɔ jie be a saaju.
58001004	Lɛ lɛ wʋ pãa gar a malakasɩ ba jaa, ka a yuor 'lɔ wʋn nyɛ, mɩ gar a ba bon.
58001005	Bojũu Nãaŋmɩn ba dɔ̃ɔ 'yɛr kʋ a malaka ɩ̃sʋɔ jaa ɩka, "Fʋ ɩn a n Bie, dɩna n lɩɛb a fʋ Sãa", bɩɩ 'yɛr go ɩka, "Ɩn ɩ naa a wʋ Sãa, ka wʋ mɩ ɩ a n Bie"?
58001006	A nɩ mɩ go, a lɛ wʋn waara nɩ a wʋ Bidadɔ̃ɔ ka a wɛr pɔ, wʋ 'yɛr naa, "Vɛ̃ ka a Nãaŋmɩn malakasɩ ba jaa gbur dumo puor wʋ."
58001007	A malakasɩ 'lɔ, nɩtɔ̃ lɛ a Nãaŋmɩn gãn 'yɛr a ba 'yɛr, "Nãaŋmɩn maal a malakasɩ sɛsɛbɛ kaar. Ba ɩn a wʋ tʋ̃tʋ̃nbɔ kaara fɩka bũu 'lɩraa kaar."
58001008	Tɩchɛ, nɩtɔ̃ lɛ a Nãaŋmɩn gãn mɩ 'yɛr a Bie 'yɛr, "Nãaŋmɩn, a fʋ nãalʋ̃ʋ na ben be bɩbir nɩ bɩbir jaa, ka a torfʋ ɩ a fʋ nãalʋ̃ʋ dãgbal.
58001009	Fʋ nʋ̃n torfʋ tɩ na fʋ 'laar putuyele. A lɛ jũu, Nãaŋmɩn na ɩ a fʋ Nãaŋmɩn, 'mɔɔ fʋ naa ka fʋ do gar a fʋ taaba ba jaa, a lɛ wʋn pʋr a pʋpɛl kãa 'yɔ̃ɔ fʋ."
58001010	A Nãaŋmɩn gãn lɛ 'yɛr naa, "A pielfʋ daar a fʋ̃ʋ Soro, fʋ̃ʋ lɛ kpar a tẽe par, ka a saaju wʋ jaa ɩ a fʋ nuur tʋ̃mɔ̃.
58001011	A jaa na wa sɔ̃ɔ naa, tɩchɛ ka fʋ̃ʋ 'lɔ be be, a jaa na wa koraa naa chɩɛr fɔbaa kaar.
58001012	Fʋn pilãa naa fɩka fuu, naa lɩɛb fɔɔr kaar. Tɩchɛ ka a fʋ̃ʋ 'lɔ chɛnɛ a lɛ nɛ, ka a fʋ yuomo ba tara baarfʋ ɛ."
58001013	Malaka buor sʋɔ lɛ a Nãaŋmɩn dɔ̃ɔ wa 'yɛr kʋ ɩka, "Jɩ̃nɛ a n nũsʋ̃ɔ jie, ka n wa de a fʋ dɔ̃dẽme ka ba ɩ a fʋ gbɛɛ dɔɔlfʋ jie"?
58001014	A ba ɩ a malakasɩ ba jaa ɩ naa a sɩtʋ̃nsɩ a Nãaŋmɩn na ma ir tʋ̃, ka ba wa sʋ̃nɔ̃ a bala na nyɛ a faafʋ ɛ?
58002001	Sɩ bɔ̃ɔ chɛlɛ sʋ̃, a lɛ jũu ka a bon 'lɔ sɩn wõ, ka sɩ taa sal lo ɛ.
58002002	Bojũu ala ɩ a malakasɩ 'yɛr ban dɔ̃ɔ 'yɛr ɩn yelmɩ̃ɛ, ka a nɩrɛ 'lɔ jaa na jɛb a 'yɛr bɩɩ tɔr a 'yɛr, ma nyɛn a toor tɔɔfʋ 'lɔ na tor,
58002003	ŋmɩnɛ lɛ a sɩn mɩ na ɩ chɩ̃ɛ, ala ɩ sɩ kaa naa a faa kpɛ̃ɛ nyã pɔrɔ? A sɩ Soro lɛ dɔ̃ɔ nie 'yɛr a faafʋ nyã 'yɛr, ka a bala na wõ naa pãa mɩ man jaa nɛ nɛ nɛ kʋ sɩ.
58002004	Nãaŋmɩn mɩ sɔɔ naa na wʋ de jɩ̃nsɩ, nɩ tʋ̃fɛrsɩ, nɩ nɛ'maa tʋ̃dẽdẽme, nɩ a lɛ wʋn kʋ sɩ a wʋ Sɩɛ, na wʋ kʋ ɩ̃sʋɔ jaa a lɛ na ɩ a wʋ bɔfʋ.
58002005	A ba ɩ a malakasɩ lɛ na so a wɛr 'lɔ na waara ɛ, a 'lɔ 'yɛr sɩn ben 'yɛrɛ ɛ.
58002006	Tɩchɛ a jie ɩ̃sʋɔ nɩrɛ ɩ̃sʋɔ mɩ 'yɛr naa, "Bo lɛ nɩrɛ ɩ, ka fʋ tara a wʋ tɩɛr, bɩɩ nɩsaal bie mɩ ɩ ka fʋn tara a wʋ tɩɛr?
58002007	Fʋ̃ʋ lɛ maal wʋ, a wʋ ɩ jaa pʋʋr ka a malakasɩ gar wʋ, fʋ den tɩɩr nɩ 'yɔ̃ɔfʋ kʋ wʋ.
58002008	Na fʋ de bonsɩ a jaa bin a wʋ gbɛɛ pĩlem." Nãaŋmɩn den bonsɩ a jaa kʋ wʋ, bon jaa ba be be ka waa tʋ̃ɔ wʋ ɛ. Tɩchɛ a pʋ̃pãanyã, saa nyɛ bonsɩ a jaa na siir ba mɩ̃ɛ kʋ wʋ ɛ.
58002009	Tɩchɛ sɩ nyɛn a Yesu wʋn vɛ̃ ka wʋ ɩ jaa pʋʋr ka a malakasɩ gar wʋ, wʋ den tɩɩr nɩ 'yɔ̃ɔfʋ kʋ wʋ, bojũu wʋ din a kũu dɔɔyɛ, ka a Nãaŋmɩn wɩ̃ɛfʋ vɛ̃ a wʋ lɛm kũu kaa kʋ nɩrɛ jaa.
58002010	Wʋn waara nɩ dabil yɔɔ a wʋ tɩɩr pɔ, a sɛɛn kʋ Nãaŋmɩn, a 'lɔ na so bonsɩ a jaa, nɩ a 'lɔ 'yɔ̃ɔ bon jaa na tu be be, ka wʋ maal a ba nɩdɔ̃ɔn 'lɔ na faara ba ka wʋ ɩ chɛchɛ tu a wʋ dɔɔyɛ difʋ pɔ.
58002011	Ka a nɩrɛ 'lɔ na maala a nɩbɛ ka ba ɩrɛ chɛchɛ, nɩ a bala mɩ na ɩ a chɛchɛ ɩ sãa bʋ̃'yen bibiir. A lɛ jũu, vɩ̃ ba kʋrɔ a Yesu wʋn bʋɔlɔ ba yɛɛr ɛ,
58002012	na wʋ 'yɛrɛ, "Ɩn pʋr a fʋ yuor kʋ a n yɛɛr, naa yiel yiel pɛɛn fʋ a bala na duo puoro fʋ niem."
58002013	A nɩ mɩ go, "Ɩn dɩɛl a n Nãaŋmɩn." Na wʋ lɛ 'yɛr go, "Maa nɩ nyã nɩ a bibiir bala a Nãaŋmɩn na kʋ ma."
58002014	A bibiir na tara a ɩ̃gãn nɩ a jɩ̃ɩ jũu, ba mɩ dɔɔn a Yesu ka wʋ ɩ a ba ɩ̃sʋɔ, wʋ maal a lɛ, ka a wʋ kũu na tʋ̃ɔ sɔ̃ɔ a Satan nyã na tara a kũu kpɛ̃ɔ bar,
58002015	na wʋn faa a bala jaa bar ban dɔɔ, ka a kũu dãbɩ̃ɛ maal ba a ba lɩɛb gbãgbaar.
58002016	Yelmɩ̃ɛ jaa a ba ɩ a malakasɩ 'yɔ̃ɔ lɛ wʋ waan a sʋ̃ʋfʋ nyã ɛ, tɩchɛ a Abraham yɔ̃n 'yɔ̃ɔ lɛ.
58002017	Nɩtɔ̃nɔ̃ jũu lɛ so, ka a Nãaŋmɩn maal wʋ a wʋ nyɛtãan a wʋ yɛɛr. Ka a lɛ vɛ̃ a wʋ ɩ nɩbaal kaara na wʋ ɩ a bɔɔrlo nɩkpɛ̃ɛ na tara yelmɩ̃ɛ a Nãaŋmɩn tʋ̃mɔ̃ pɔ, na wʋn tʋ̃ɔ de a wʋ mɩ̃ɛ lon a bɔɔr ka a nɩbɛ yeldɛɛr baar.
58002018	Bojũu a wʋ mɩ̃ɛ mɩ din tuo a bɛɛr kaa pɔ, wʋ mɩ na tʋ̃ɔn sʋ̃ʋ a bala jaa a bɛɛr kaa na nyɔɔ.
58003001	A lɛ jũu, yɛɛr na ba tara chɛfʋ ɛ, na yɩ pʋɔ a saaju bʋɔlfʋ pɔ, yɩ yuo a yɩ tɩɛr kʋ a Yesu, a nɩtʋ̃nãa nɩ a bɔɔrlo nɩkpɛ̃ɛ nyã 'yɛr sɩn 'yɛrɛ.
58003002	Wʋ tara na yelmɩ̃ɛ kʋ a 'lɔ na ir wʋ, nɩtãa lɛ a Mosesɩ mɩ na dɔ̃ɔ tara yelmɩ̃ɛ a Nãaŋmɩn yir wʋ jaa pɔ.
58003003	Yesu nyɛn 'yɔ̃ɔfʋ na sɛɛ na wʋ gar a Mosesɩ, nɩtãa lɛ a nɩrɛ 'lɔ na mɛ a yir na ma nyɛ a 'yɔ̃ɔfʋ gar a yir mɩ̃ɛ.
58003004	Bojũu a yir jaa, nɩrɛ kɔ̃ɔ lɛ ma mɛ, tɩchɛ Nãaŋmɩn lɛ mɛ a bonsɩ a jaa.
58003005	Mosesɩ dɔ̃ɔ ɩ a tʋ̃tʋ̃nɔ̃ na tara yelmɩ̃ɛ a Nãaŋmɩn yir wʋ jaa pɔ, na wʋ dire a ala wʋn wa 'yɛr daar kɔ̃ɔ dãasɩɛ.
58003006	Tɩchɛ a Kɩrɩsɩto na ɩ a Nãaŋmɩn Bie, wʋ tara na yelmɩ̃ɛ nɩ a Nãaŋmɩn yir. Sɩn lɛ ɩ a wʋ yir, ala ɩ sɩ nyɔɔn nyãa nɩ a tɩɛrtɔfʋ 'lɔ sɩn bʋɔrɔ nɩ a yuor.
58003007	Lɛ lɛ a Nãaŋmɩn Sɩɛ dɔ̃ɔ 'yɛr, "Dɩna ala ɩ fʋ wõn a Nãaŋmɩn kɔkɔr,
58003008	yɩ taa ɩrɛ wa kpɛ̃mɛ a yɩ nyãa nɩtãa lɛ yɩn dɔ̃ɔ chɩɩr wʋ ɛ, a sɔ̃ɔ 'lɔ yɩn dɔ̃ɔ bɛɛrɛ wʋ kaara be a mɔgɔ̃ɔ pɔ.
58003009	Be lɛ a yɩ sãakpãmɩne bɛɛr ma kaa na ba mɔ̃n ma lɛ̃ɛɛ tɩ tãn yuom lɩjaayi, na ba nyɛ a lɛ ɩn ɩ.
58003010	Ala lɛ so ka n nyɛn a nɩbɛ bala suur naa 'yɛr, 'A ba tɩɛrsɩ ma yɛ̃yɛlɛ naa. Baa bɔ̃ɔ a n sɔɩ ɛ.'
58003011	Lɛ lɛ, n nyɛn suur naa pɔ 'yɛr, 'Baa be jaa na wa kpɛ a n pɛ̃nfʋ pɔ go ɛ.' "
58003012	N yɛɛr, yɩ bɔ̃ɔ gu yɩ mɩ̃ɛ ka ɩ̃sʋɔ jaa taa tara yeldɛɛr bɩɩ nyãa na ba sɔɔ de ɛ, na wʋ lɩɛb a wʋ mɩ̃ɛ yin a Nãaŋmɩn na ba kpire sɛ̃ ɛ.
58003013	Tɩchɛ yɩ 'yɔ̃ɔnɔ̃ taa ɩ̃kpɩ̃ɛn bɩbir jaa, nɩtãa a bɩbir na chɛnɛ ka ba bʋɔlɔ a dɩna, ka yelbier taa bɛl ɩ̃sʋɔ jaa ka wʋ kpɛ̃mɛ a wʋ nyãa ɛ.
58003014	Sɩ wa naa ka a sɩn nɩ a Kɩrɩsɩto na wa lɔ̃ɔ põ, ala ɩ sɩ ban gbɛr tɩ tãn a baaraa, a lɛ sɩn dɔ̃ɔ bar tɩɛr,
58003015	fɩka a lɛ an ben 'yɛr, "Dɩna, yɩn wa wõ a Nãaŋmɩn kɔkɔr, yɩ taa ɩrɛ wa kpɛ̃mɛ a yɩ nyãa ɛ, nɩtãa lɛ yɩn dɔ̃ɔ chɩɩr wʋ ɛ."
58003016	Ba boo lɛ dɔ̃ɔ wõ tɩ chɩrɛ? A ba ɩ a bala Mosesɩ na dɔ̃ɔ tara yin a Ijipitɩ tẽe pɔ lɛ ɛ?
58003017	Ba boo mɩ lɛ a Nãaŋmɩn dɔ̃ɔ nyɛn a suur a yuom lɩjaayi? A ba ɩ a bala na maal a dɛɛr ɛ, na ba lo kpi be a mɔgɔ̃ɔ pɔ lɛ ɛ?
58003018	Ba boo mɩ lɛ a Nãaŋmɩn pɔ 'yɛr ɩka ba kʋ̃ kpɛ a wʋ pɛ̃nfʋ jie ɛ, a ba ɩ a bala na dɔ̃ɔ tɔr a wʋ nɛɛ tufʋ bar lɛ ɛ?
58003019	Lɛ lɛ, sɩ nyɛn ban ba tʋ̃ɔ kpɛ ɛ, bojũu baa tara sɔɔfʋ ɛ.
58004001	A lɛ jũu, an ɩ a Nãaŋmɩn tɩr a wʋ nɛɛ a wʋ pɛ̃nfʋ pɔ kpɛfʋ na chɛnɛ be be, yɩ ɩ a sɩ bɔ̃ɔnɔ̃ sʋ̃, ka a ɩ̃sʋɔ jaa taa wa kpɛ faa ɛ.
58004002	Bojũu a sɩn mɩ, ba mʋɔl a 'yɛr nʋ̃ɔ kʋ sɩ, nɩtãa lɛ ban dɔ̃ɔ 'yɛr kʋ ba. Tɩchɛ a 'yɛr ban dɔ̃ɔ mʋɔl kʋ ba, ba tara tɔ̃nɔ̃ ɛ, bojũu a 'yɛr tɛɛ lɛ ba wõ, baa de sɔɔfʋ pʋɔ ɛ.
58004003	Pʋ̃pãanyã, a sɩn bala na sɔɔ de kpɛ̃n a pɛ̃nfʋ nyã pɔ, nɩtãa lɛ a Nãaŋmɩn na dɔ̃ɔ 'yɛr, "N nyɛn suur naa pɔ 'yɛr, baa be jaa na wa kpɛ a n pɛ̃nfʋ pɔ go ɛ." Tɩchɛ wʋ tʋ̃n a wʋ tʋ̃mɔ̃ baar yi a wɛr pielfʋ daar jaa.
58004004	Bojũu a jie ɩ̃sʋɔ wʋ 'yɛr naa a ber ayopõi daar 'yɛr, "A ber ayopõi daar, Nãaŋmɩn bar a wʋ tʋ̃mɔ̃ a jaa tɩ pɛ̃n."
58004005	A 'yɛrbie anyãna nɩ a ju pɔ, wʋ lɛ 'yɛr naa, "Baa be jaa na wa kpɛ a n pɛ̃nfʋ pɔ ɛ."
58004006	Sɔr chɛnɛ na yuo ka bamɩne na kpɛ a pɛ̃nfʋ nyã pɔ, ka a bala ban de nie mʋɔl a 'yɛr nʋ̃ɔ nyã kʋ, ba tʋ̃ɔ kpɛ ɛ, bojũu bawõnsɩ lɛ ba ɩ.
58004007	A lɛ jũu, Nãaŋmɩn lɛ ir bɩbir ɩ̃sʋɔ na wʋ bʋɔlɔ wʋ dɩna, a kor lɛ̃ɛɛ tɩchɛ a wʋ lɛ wa tu a Nãa David 'yɔ̃ɔ 'yɛr a lɛ nɛ wʋn dɔ̃ɔ 'yɛr, "Dɩna yɩn wa wõ a Nãaŋmɩn kɔkɔr, yɩ taa ɩrɛ wa kpɛ̃mɛ a yɩ nyãn ɛ."
58004008	Bojũu ala ɩ a Josua dɔ̃ɔ tʋ̃ɔn a nɩbɛ kpɛ̃n a pɛ̃nfʋ nyã pɔ, Nãaŋmɩn kʋ̃ naa lɛ 'yɛr bɩbir ɩ̃sʋɔ 'yɛr go ɛ.
58004009	A ber Ayopõi 'Lɔ Pɛ̃nfʋ chɛnɛ na be be kʋ a Nãaŋmɩn nɩbɛ.
58004010	Bojũu nɩrɛ jaa na wa kpɛ a Nãaŋmɩn pɛ̃nfʋ nyã pɔ, wʋ mɩ ma pɛ̃n naa a wʋ mɩ̃ɛ tʋ̃mɔ̃ pɔ, nɩtãa lɛ a Nãaŋmɩn mɩ̃ɛ na pɛ̃n a wʋ tʋ̃mɔ̃ pɔ.
58004011	A lɛ jũu, yɩ ɩ a sɩ mʋɔrɔ ɩka sɩ kpɛ a pɛ̃nfʋ nyã pɔ, ka nɩrɛ ɩ̃sʋɔ jaa taa ɩ bawõno a ba kaar na wʋ bãr lo ɛ.
58004012	Bojũu Nãaŋmɩn 'yɛr ɩn bʋ̃nɩbir, na wʋ ma pɩlpɩlɛ, na wʋ dire gar sɔbʋraa. Wʋ ma ŋmaan jaa kpɛ tɩ gbem a sɩɛ, na wʋ 'mar a kɔɔr, na wʋ wɛl a choofʋ jiir tɩ tãn a kɔɔr kãa pɔ. Wʋ ma tɔɔr tɩɛr nɩ befʋsɩ a jaa na be nɩrɛ nyãa pɔ 'yɛr.
58004013	Bon jaa ba be ka a bʋ̃maalsɩ pɔ naa sɔɔl a Nãaŋmɩn niem ɛ. Bon jaa ba pɔɔ ɛ, a jaa dɩɛl a wʋ niem. 'Lɔ lɛ sɩn wa man a yele a jaa kʋ.
58004014	A lɛ jũu, sɩn ben tara a bɔɔrlo nɩkpɛ̃ɛ na gar a bɔɔrlo nɩbɛrɛ ba jaa a wʋ do a be a saaju, Yesu na ɩ a Nãaŋmɩn Bie, yɩ ɩ a sɩ ba gbɛr a sɩ sɔɔfʋ nyã sɩn sɔɔ pɔ.
58004015	Bojũu, saa tara a bɔɔrlo nɩkpɛ̃ɛ 'lɔ na kʋ̃ tʋ̃ɔ kaa a sɩ balfʋ ɛ, tɩchɛ sɩ tara na a 'lɔ mɩ a bɛɛr kaa bʋrɔ bʋrɔ na dɔ̃ɔ nyɔɔ a sɩn mɩ kaar, tɩchɛ waa ɩ yelbier ɛ.
58004016	Yɩ ɩ a sɩ daa yi a wʋ wɩ̃ɛfʋ nãa dakɔɔ par nɩ nyãa, na sɩ tɩ de a wʋ nɩbaal na sɩ nyɛ wɩ̃ɛfʋ, ka a sʋ̃ʋ sɩ a sɔ̃ɔ 'lɔ an wa wõnõ sɩ.
58005001	A Juu nɩbɛ bɔɔrlo nɩkpɛ̃ɛ, ba ma kãan ir wʋ a nɩbɛ pɔ, na ba ir wʋ a wʋ ma ara kʋ ba nɩ a Nãaŋmɩn sãlsɔɔ, na wʋ ma de a ba kʋfʋsɩ nɩ a ba bɔɔrlo bonsɩ loro nɩ a ba yeldɛbɛ bɔɔr.
58005002	Wʋ ma tʋ̃ɔn 'mʋ̃ɔn a bala na ba bɔ̃ɔ ɛ, tɩ chiine a jiyuo, bojũu a 'lɔ mɩ̃ɛ mɩ ba tara kpɛ̃ɔ ɛ.
58005003	A anyãna jũu lɛ so a wʋ ma de nie lo a wʋ mɩ̃ɛ tulfʋ bɔɔr baar, tɩ pãa 'matãan a nɩbɛ ba jaa yeldɛbɛ bɔɔr.
58005004	Nɩrɛ jaa maa bʋ̃n kaa ir a 'yɔ̃ɔfʋ nyãna kʋ a wʋ mɩ̃ɛ ɛ, Nãaŋmɩn lɛ ma bʋɔl wʋ, nɩtãa lɛ wʋn dɔ̃ɔ bʋɔl a Aaron.
58005005	Lɛ mɩ lɛ, a Kɩrɩsɩto ba de a 'yɔ̃ɔfʋ nyã kʋ a wʋ mɩ̃ɛ ɛ, na wʋ wa lɩɛb a bɔɔrlo nɩkpɛ̃ɛ ɛ. Tɩchɛ Nãaŋmɩn mɩ lɛ 'yɛr kʋ wʋ, "Fʋ̃ʋ lɛ ɩ a n Bie, dɩna n lɩɛb a fʋ Sãa."
58005006	A lɛ 'yɛr a jie ɩ̃sʋɔ go, "Fʋ̃ʋ lɛ a bɔɔrlo kpo kpo, nɩtãa a Melkijedek kaar."
58005007	A lɛ daar a Yesu na be ka a tẽe pɔ, wʋ den sʋɔrfʋ sʋɔr Nãaŋmɩn kõn nɩbikʋ̃ɔ kʋ a Nãaŋmɩn nyã na tʋ̃ɔ faa wʋ a kũu pɔ, ka a Nãaŋmɩn wõ a wʋ sʋɔrfʋ, bojũu wʋ den 'yɔ̃ɔfʋ siir a wʋ mɩ̃ɛ.
58005008	Wʋ gba na ɩ a bie, wʋ jãn nɛɛ tufʋ yi a wʋ wõm pɔ.
58005009	Wʋn wa maal a lɛ an sɛɛ ɩka wʋ maal baar, wʋ lɩɛb a faafʋ sʋɔ kʋ a bala jaa na sɔɔ tu a wʋ nɛɛ.
58005010	Nãaŋmɩn lɛ ir wʋ a wʋ ɩ a bɔɔrlo nɩkpɛ̃ɛ a Melkijedek kaar.
58005011	Sɩ tara na yɔɔ naa 'yɛr tun a yele anyãna pɔ, tɩchɛ ka a par wiilfʋ kpɛ̃mɛ, bojũu a yɩ bɔ̃ɔfʋ ba tal tɛɛr ɛ.
58005012	Yelmɩ̃ɛ, a sɛɛ naa a sɔ̃ɔ nyãna pɔ, ka yɩn taa ɩ wiwiilbe, tɩ yɩ chɛnɛ bʋɔrɔ nɩrɛ ɩka wʋ wiil yɩ a Nãaŋmɩn 'yɛrbidɔ̃ɔ ala go. Bɩr lɛ yɩ chɛnɛ bʋɔrɔ, yaa ta saa difʋ ɛ.
58005013	Ɩ̃sʋɔ jaa na chɛnɛ 'yɛnɛ bɩr, wʋ chɛnɛ na ɩ bipɩla. A wʋ yɛ̃ ba tal tɛɛr a wʋn tʋ̃ɔ bɔ̃ɔ a yeltorsɩ ban wile par ɛ.
58005014	Tɩchɛ nɩbɛrɛ bon lɛ saa, bala 'lɔ din nyɛ ka a mɩl ba, ka ba bɔ̃ɔ vɩla nɩ dɛɛr.
58006001	A lɛ jũu, yɩ ɩ a sɩ bar a Kɩrɩsɩto 'yɛr pielfʋ yele, tɩ chiine niem lɩɛrɛ nɩbɛrɛ. Yɩ ta lɛ vɛ̃ ka sɩ pʋrɔ a tɩɛr lɩɛbfʋ yuor go ɛ, nɩ tʋ̃dɛɛr jaa bʋrɔ na chiine kũu pɔ ɛ, nɩ lɛ an sɛɛ ɩka fʋ tara a Nãaŋmɩn sɔɔfʋ,
58006002	nɩ a Nãaŋmɩn kʋ̃ɔ sofʋ wiilfʋ, nɩ nuur dɔɔlfʋ yele, nɩ kũu pɔ irfʋ nɩ a 'yɛr tɔɔrfʋ yele.
58006003	Ala ɩ Nãaŋmɩn sɔɔ naa, sɩn ɩn a lɛ.
58006004	An ɩn tuo kʋ a bala na dɔ̃ɔ nyɛ a chãa, a bala na lɛm a saaju kʋfʋ kaa, na ba 'mataa põn a Nãaŋmɩn Sɩɛ,
58006005	a bala na lɛm a Nãaŋmɩn 'yɛr vɩla kaa, nɩ a kpɛ̃ɔ 'lɔ na waara a baaraa daar.
58006006	Ala ɩ ba faan lo, an ɩn tuo ka ba lɛ waan ba a ba wa nyɛ tɩɛr lɩɛbfʋ, bojũu a ba bɔrfʋ lɛ kpara naa a Nãaŋmɩn Bie a daa ju go, na ba lɛ 'yɔ̃ɔ ka a nɩyɔɔ lɛ wuolo wʋ.
58006007	A lɛ a tẽe na ma nyũ a sabie kʋ̃ɔ na ma loro na wʋ bul a bonsɩ ala na tara tɔ̃nɔ̃ kʋ a bala na kɔ, ma nyɛn a Nãaŋmɩn sʋ̃ʋfʋ.
58006008	Tɩchɛ a tẽe 'lɔ na ma bul a gʋʋr nɩ a mɔ-ur, waa tara tɔ̃nɔ̃ ɛ, tɩ na wʋ be pɔ 'yɔ̃ɔfʋ pɔ. A baarfʋ daar bũu lɛ na di wʋ.
58006009	Sɩ gban 'yɛrɛ a anyãna, barmɩne, sɩ bar tɩɛr a yɩ jie, na sɩ bɔ̃ɔn yɩn tara bʋ̃sʋ̃n, bʋ̃sʋ̃n ala na lɔ̃ɔn a faafʋ.
58006010	Nãaŋmɩn ba ɩ nɩbur bur ɛ. Wʋ kʋ̃ ĩin a yɩ tʋ̃mɔ̃ nɩ a yɩ nʋ̃fʋ yɩn wiil kʋ wʋ ɛ, na yɩ sʋ̃ʋ a wʋ nɩbɛ tɩ chɛnɛ sʋ̃nɔ̃ ba.
58006011	Sɩ bʋɔrɔ naa ɩka a yɩ ɩ̃sʋɔ jaa wʋ mʋ̃ɔ nɩbir maala a lɛ nɛ tɩ tãn a baaraa, na yɩ kʋ̃ baala a yɩ tɩɛrtɔ jie ɛ.
58006012	Saa bʋɔrɔ ɩka yɩ ɩ koro dẽme ɛ, tɩchɛ yɩ tɔɔrɔ a bala na tu a sɔɔfʋ pɔ tara kãnyir nyɛn a bonsɩ ala a Nãaŋmɩn na tɩr a nɛɛ.
58006013	Lɛ a Nãaŋmɩn na tɩrɛ a nɛɛ kʋrɔ a Abraham, nɩrɛ jaa na ba be be gar wʋ a wʋn pɔn jũu, wʋ pɔn naa a wʋ mɩ̃ɛ,
58006014	na wʋ 'yɛrɛ, "Yelmɩ̃ɛ jaa lɛ, ɩn sʋ̃ʋ fʋ naa, naa vɛ̃ ka a fʋ bal par paal."
58006015	Lɛ lɛ a Abraham tara a kãnyir na wʋ chɛl lɛ̃ɛɛ wa de a lɛ a Nãaŋmɩn na tɩr a nɛɛ kʋ wʋ.
58006016	Nɩrɛ ma den a nɩrɛ 'lɔ na gar wʋ yuor pɔn, ka a lɛ wʋn ma tɩr a nɛɛ ɩ yelmɩ̃ɛ, ka a wɩlɛwɩlɛ maa lɛ be be go ɛ.
58006017	Bojũu Nãaŋmɩn bʋɔrɔ naa ɩka wʋ maal a wʋ befʋ 'lɔ na ba lɩɛrɛ ɛ, ka a chaar kʋ a bala na wa de a ala wʋn tɩr a nɛɛ. Wʋ tɩr nɛɛ ɩka wʋn maal a lɛ.
58006018	Nãaŋmɩn maal a nɩtɔ̃ ɩka, a bonsɩ ayi anyã na ba tʋ̃ɔnɔ̃ lɩɛrɛ ɛ, Nãaŋmɩn mɩ kʋ̃ tʋ̃ɔ ŋmaa jire ɛ, ka a sɩn bala na jo tɩ nyɔɔ a tɩɛrtɔfʋ nyã wʋn kʋ sɩ a pɔrɔ taalɛ, ka a na 'yɔ̃ɔ sɩ ɩ̃kpɩ̃ɛn.
58006019	A tɩɛrtɔfʋ nyã lɛ sɩ tara, naa ɩ a nɛbikur na ma lũ a sɩ sɩɛ a wʋ chɩm ba dɔ̃ɔnɔ̃ ɛ. Wʋ põn kpɛ be a diniem a fɔbaa 'lɔ ban lũ var puor.
58006020	Be lɛ a Yesu de nie chen a sɩ 'yɔ̃ɔ, wʋ kpɛ naa a sɩ 'yɔ̃ɔ. Wʋ ɩ naa a bɔɔrlo nɩkpɛ̃ɛ kpo kpo nɩtãa a Melkijedek kaar.
58007001	A Melkijedek nyã lɛ dɔ̃ɔ ɩ a Salem nãa nɩ a Nãaŋmɩn na do gar a saaju bɔɔrloro. 'Lɔ lɛ tuor a Abraham na wʋ 'yɛr nɛvɩla 'yɔ̃ɔ wʋ, a lɛ wʋn dɔ̃ɔ jɛb a nãmɩne bala tʋ̃ɔ tɩ lɩɛb waara.
58007002	Ka a Abraham ir a bonsɩ ala wʋn waara nɩ a jaa pɔ pie, bʋ̃'yen kʋ wʋ. A wʋ yodɔ̃ɔ par nɩ nyã, torfʋ nãa, a nɩ mɩ, Salem nãa, a par lɛ, nyã'maar nãa.
58007003	Waa tara sãa ɛ, bɩɩ ma ɛ, nɩrɛ jaa ba bɔ̃ɔ a wʋ dɔɔfʋ daar ɛ, bɩɩ bɔ̃ɔ a wʋ bal par ɛ, bɩɩ a wʋ kũu daar ɛ. Wʋ kaara naa a Nãaŋmɩn Bie kaar, na wʋ ɩ a bɔɔrlo kpo kpo.
58007004	Yɩ tɩɛr kaa a lɛ wʋn bɛrma jɩ̃. A sɩ sãakpã Abraham gba mɩ dɔ̃ɔ kʋ wʋ a bonsɩ ala wʋn fa pɔ pie jaa pɔ bʋ̃'yen.
58007005	Pʋ̃pãanyã, a Mosesɩ nɛɛ wʋn dɔ̃ɔ bin 'yɛr naa ɩka, a Levi bal par pɔ lɛ a bɔɔrloro na ma yi, 'lɔ lɛ na ma de a pie jaa pɔ bʋ̃'yen yin a Isɩral nɩbɛ ba jaa sɛ̃, a wʋ mɩ̃ɛ yɛɛr sɛ̃, a ba yɛɛr gba mɩ na ɩ a Abraham bal nɩbɛ sɛ̃.
58007006	Tɩchɛ a daba nyã baa gba bɩɛr a wʋ tɩ yi a Levi bal par pɔ ɛ, tɩchɛ wʋ den a pie pɔ bʋ̃'yen yi a Abraham sɛ̃, na wʋ 'yɛr nɛvɩla 'yɔ̃ɔ a 'lɔ a Nãaŋmɩn na dɔ̃ɔ tɩr a nɛɛr kʋ.
58007007	Baal ba be be ɛ, ɩka a nɩrɛ 'lɔ na bɛrmɛ 'yɛr nɛvɩla 'yɔ̃ɔ a 'lɔ na ba jɩ̃ bon ɛ.
58007008	A yele ɩ̃sʋɔ nɩ nyã ɩka, a bala na kpire lɛ ma de a pie pɔ jaa bʋ̃'yen, tɩchɛ a sɔr ɩ̃sʋɔ pɔ, a Melkijedek 'lɔ na ba kpire ɛ, de naa.
58007009	Ɩ̃sʋɔ gba mɩ na 'yɛr ɩka, a Levi nɩrɛ na ma de a pie jaa pɔ bʋ̃'yen, ba yab a pie jaa pɔ bʋ̃'yen tu a Abraham sɛ̃,
58007010	bojũu a lɛ a Melkijedek na dɔ̃ɔ tuor a Abraham, a Levi chɛnɛ na be a wʋ sãakpã pʋɔm.
58007011	Ala ɩ a Levi bal nɩrɛ, a bɔɔrlo tʋ̃mɔ̃ ma ta vɛ̃n ka wʋ tor jaa dẽ dẽ, a nɛbinãa 'lɔ ban kʋ a nɩbɛ, bo lɛ so ka ba lɛ bʋɔrɔ a bɔɔrloro ɩ̃sʋɔ ɩka wʋ wa, na wʋ kaara a Melkijedek kaar na waa ɩ a Aaron kaar ɛ?
58007012	Bojũu bala wa lɩɛr a bɔɔrloro, ba mɩ ma lɩɛr a nɛbinãa.
58007013	A 'lɔ ban 'yɛrɛ na so a yele anyãna, wʋ ɩn bal yuo, ka nɩrɛ ɩ̃sʋɔ jaa ba yi a bala nyãna pɔ na wʋ tɩ tʋ̃ tʋ̃mɔ̃ be a bɔɔr lofʋ jie ɛ.
58007014	Bojũu nɩrɛ jaa bɔ̃ɔn naa ɩka a sɩ Soro ɩn a Juda bal nɩrɛ, ka a bala nyã pɔ, Mosesɩ mɩ ba pʋr a yuor ɩka nɩrɛ na yin a bala nyã pɔ tɩ ɩ a bɔɔrloro ɛ.
58007015	Ka a lɛ sɩn 'yɛr gba gãn chãa pɔ, ɩka ala ɩ a bɔɔrloro ɩ̃sʋɔ na kaara a Melkijedek kaar wa wa naa,
58007016	a 'lɔ na wa ɩ a bɔɔrloro 'lɔ na ba tu a lɛ a nɛbinãa na 'yɛr tun a wʋ sãakpã loor ɛ, tɩchɛ a tun a lɛ a kpɛ̃ɔ 'lɔ na yi a nyɛvʋr na ba tara sɔ̃ɔfʋ pɔ.
58007017	Bojũu a sɛb ɩka, "Fʋ̃ʋ lɛ ɩ a bɔɔrlo kpo kpo na ba tara tɛɛfʋ ɛ, nɩtãa a Melkijedek."
58007018	Ba tɔɔn a kõro binfʋ lan bar, bojũu wʋ bal naa na waa ɩ bʋ̃joraa go ɛ.
58007019	Bojũu a nɛbinãa nyã maa tʋ̃ɔ maal bon ka wʋ tor jaa dẽ dẽ ɛ, ka a tɩɛrtɔ yuo na ɩ gar wʋ wa, na wʋ vɛ̃ ka sɩ tɔɔ gbʋr Nãaŋmɩn.
58007020	A Nãaŋmɩn nɛtɩraa dɔ̃ɔ be be, bamɩne lɩɛb a bɔɔrlorbo ka a nɛtɩraa ba pʋɔ ɛ,
58007021	tɩchɛ 'lɔ lɩɛb a bɔɔrloro ka a nɛtɩraa pʋɔ, a lɛ a Nãaŋmɩn na 'yɛr kʋ wʋ, "A sɩ Soro pɔn 'yɛr, na wʋ kʋ̃ wa puur a kʋ̃ɔ bar jaa ɛ. Fʋ̃ʋ lɛ ɩ a bɔɔrlo kpo kpo."
58007022	A pɔ binfʋ nyãna jũu, Yesu lɛ wʋ de bin a nɛɛ ka wʋ ɩ a nɛtɩraa na gar.
58007023	A kõro a bɔɔrlorbo bala ma dɔ̃ɔ ɩ yɔɔ, bojũu kũu maa sɔɔ ka ba be be a tʋ̃mɔ̃ pɔ kor ɛ.
58007024	Tɩchɛ a Yesu 'lɔ na ben be jaa kpo kpo, a wʋ bɔɔrlo tʋ̃mɔ̃ ba tara lɩɛrfʋ ɛ.
58007025	A lɛ jũu, wʋ ma tʋ̃ɔn faa a bala na tu a wʋ jie waara a Nãaŋmɩn sɛ̃. Bojũu wʋ ma ben be sɔ̃ɔ jaa 'maala a Nãaŋmɩn kʋrɔ ba.
58007026	A bɔɔrlo nɩkpɛ̃ɛ nyãna lɛ bɔ̃ɔ a lɛ sɩn bʋɔrɔ, wʋ ɩn chɛchɛ, waa tara chɛfʋ ɛ, waa bʋɔrɔ yeldɛɛr ɛ, na wʋ oo wʋ mɩ̃ɛ yin yelbe-ɩrbɛ pɔ, na wʋ do gar a saaju.
58007027	Waa kaara fɩka a bɔɔrlo nɩbɛrɛ banyã ɛ, naa ba lɛ sɛɛ ɩka wʋ loro a bɔɔr a bɩbie a jaa ɛ, na wʋn ma de nie lo a wʋ mɩ̃ɛ tulo bɔɔr, tɩ pãa mɩ lo a nɩbɛ mɩ bon ɛ. Wʋ mɩ̃ɛ lɛ sɔɔ na wʋ lɩɛb a bɔɔrlo dʋ̃ɔ lo a ba yeldɛbɛ bɔɔr a dẽdẽe daa ka a baar.
58007028	Bojũu a nɛbinãa lɛ ma ir a bɔɔrlo nɩbɛrɛ, ka ba ɩ nɩbɛ na bal, tɩchɛ a pɔfʋ nyã na tu a nɛbinãa puor wa, a Bie lɛ Nãaŋmɩn ir, 'lɔ lɛ maal a lɛ jaa a Nãaŋmɩn na bʋɔrɔ ɩka wʋ maal.
58008001	A 'yɛrɛ sɩn 'yɛrɛ nɩ nyã, sɩn tara na a bɔɔrlo nɩkpɛ̃ɛ nyã na jɩ̃nɛ be a saaju kpɛ̃ɔ wʋ jaa sʋɔ nũsʋ̃ɔ jie.
58008002	Be lɛ wʋ tʋ̃nɔ̃ a dinie sʋɔ na ɩ a yelmɩ̃ɛ Nãaŋmɩn puorfʋ yir a sɩ Soro mɩ̃ɛ na maal, a ba ɩ a gãn yir 'lɔ a nɩrɛ na maal a wʋ nũu ɛ.
58008003	Bɔɔrlo nɩkpɛ̃ɛ jaa ba ma ir wʋ naa ka wʋ ma diere a kʋfʋsɩ nɩ a bɔɔrlo bonsɩ loro nɩ a bɔɔr, ala lɛ so ka a nyã mɩ na de bon kɔ̃ɔ lon a bɔɔr.
58008004	Ala ɩ wʋ ta ben ka a tẽe pɔ, wʋ kʋ̃ naa ta ɩ bɔɔrloro ɛ, bojũu nɩbɛ den nie be ka, na ba ma diere a kʋfʋsɩ turo nɩ a lɛ a nɛbinãa na man.
58008005	Ban tʋ̃nɔ̃ a Nãaŋmɩn puorfʋ yir chɛchɛ nyã pɔ na ɩ a 'lɔ na be a saaju gãagiel ban tɔɔr maal. A anyãna jũu lɛ so ka a Nãaŋmɩn kpãkpãana a Mosesɩ a lɛ wʋn dɔ̃ɔ bʋɔrɔ ɩka wʋ maal a gãn yir, na wʋ 'yɛr, "Kaara sʋ̃, na fʋ maal wʋ a lɛ nɛ nɩ wʋ ju ɩn wiil fʋ be a tɔ̃ɔ ju."
58008006	Tɩchɛ a tʋ̃mɔ̃ 'lɔ a Yesu na nyɛ, gar a ba bon jaa bamm na ɩ a nɛtɩraa 'ma'maala na gar a bʋ̃koraa, bojũu a nɛbin paalaa na ɩ gar pɔ lɛ wʋ maal.
58008007	Bojũu ala ɩ a nɛtɩr koraa 'lɔ ba dɔ̃ɔ tara chɛfʋ ɛ, jie kʋ̃ naa be be a ba lɛ bʋɔrɔ bʋ̃yuo ɛ.
58008008	Tɩchɛ Nãaŋmɩn nyɛn a lɛ a nɩbɛ na 'mab, na wʋ 'yɛr, nɩtɔ̃ lɛ a sɩ Soro 'yɛr, "Bɩbir kɔ̃ɔ na wa vɩɛ naa, ka n tɩr nɛtɩr paalaa bin kʋ a Isɩral yir dẽme nɩ a Juda yir dẽme.
58008009	A kʋ̃ lɛ nyɛtãan a nɛɛ 'lɔ ɩn dɔ̃ɔ tɩr kʋ a ba sãakpãmɩne a daar 'lɔ̃nɔ̃ ɩn nyɔɔ ba a nũu tɔɔ yin a Ijipitɩ tẽe pɔ ɛ. Nɩtɔ̃ lɛ a sɩ Soro 'yɛr, bojũu baa sɔɔ ara a lɛ ɩn tɩr a nɛɛ kʋ ba ɛ, ka n mɩ lɩɛb puor 'yɔ̃ɔ ba.
58008010	A anyãna lɛ ɩ a nɛtɩraa ɩn na tɩr kʋ a Isɩral yir dẽme, a bɩbir 'lɔ wa vɩɛ baar. Lɛ lɛ a sɩ Soro 'yɛr. Ɩn de naa a n nɛɛr 'yɔ̃ɔ a ba tɩɛrsɩ pɔ, na n sɛb dɔɔl a ba nyãn ju. Ka n ɩ a ba Nãaŋmɩn, ka ba mɩ ɩ a n nɩbɛ.
58008011	Nɩrɛ jaa kʋ̃ lɛ wiil a wʋ tɔ sʋɔ ɛ, bɩɩ ka nɩrɛ 'yɛr kʋ a wʋ yɛbɛ ɩka, 'Bɔ̃ɔ a sɩ Soro ɛ.' Bojũu ba jaa na bɔ̃ɔ ma naa, yi a bil pɔ tɩ tãn a bɛrɛ pɔ.
58008012	Ɩn vɛ̃n a ba putuyele bar. N kʋ̃ lɛ tɩɛr a ba yeldɛbɛ jaa go ɛ."
58008013	Nãaŋmɩn na bʋɔlɔ a nɛtɩraa anyãna bʋ̃paalaa, wʋ maal a 'lɔ na de nie ka wʋ ɩ bʋ̃jʋɔlaa, ka bon mɩ na jʋɔl, wʋ maa yaara tɩ kpi ɛ.
58009001	Faa nyɛ, a nɛtɩr dɔ̃ɔ 'lɔ tara na a puorfʋ chirsɩ nɩ a jichɛchɛ 'lɔ ban dɔ̃ɔ maal ka a tẽe pɔ.
58009002	A gãn yir nyã ban dɔ̃ɔ maal baar, a di yɛ̃yɛ̃ pɔ lɛ ba bin a fɩ̃tɩnsɩ dɔɔlfʋ jie nɩ a tɛɛbʋl 'lɔ ju ban ma dɔɔl a paanʋ̃chɛchɛ ala. A jie nyã lɛ ba bʋɔlɔ, Jichɛchɛ.
58009003	A dinie sʋɔ ban lũ a fɔbaa var, ba bʋɔlɔ naa a be, Chɛchɛ wʋ jaa Chɛchɛ Jie.
58009004	Be lɛ a bɔɔr lofʋ jie be na ɩ sɛlma a ba ma chʋnɔ̃ a tɩ̃ɩ nyũu vɩla ala nɩ a nɛtɩraa daka ban maal tɩ waar sɛlma pɔɔ. A daka nyãna pɔ lɛ a sɛlma dulo ban 'yɔ̃ɔ a maana nɩ a Aaron dãgbal 'lɔ na dɔ̃ɔ 'mʋr a puul nɩ a kʋsɩr pɛ̃rsɩ ala ban dɔ̃ɔ sɛb a nɛbinãa 'yɔ̃ɔ.
58009005	A daka nyã ju lɛ ba maal a malakasɩ bala na wile a Nãaŋmɩn tɩɩr ka ba ara kʋ a malakasɩ bala ban bʋɔlɔ a cherubim, ka ba ger pɔɔ a faafʋ bɔɔr lofʋ jie. Tɩchɛ sɩ kʋ̃ tʋ̃ɔ man a yelsɩ anyãna tu tu taa a pʋ̃pãanyã ɛ.
58009006	Lɛ a yelsɩ anyãna ban wa chɔɔr a nɩtɔ̃ baar, a bɔɔrlorbo pãa ma kpɩɛrɛ na a di yɛ̃yɛ̃ sʋɔ pɔ, bɩbir jaa tʋ̃nɔ̃ a ba tʋ̃mɔ̃.
58009007	Tɩchɛ a bɔɔrlo nɩkpɛ̃ɛ 'lɔ tɛɛ lɛ ma kpɛ a dinie sɔɔ gbɛbʋ̃'yen yuon jaa, wʋ maa faa dʋ̃ɔ jɩ̃ɩ ɛ. Ala lɛ wʋ ma kpɛ̃n a be tɩ lon a wʋ mɩ̃ɛ bɔɔr, nɩ a nɩbɛ mɩ yeldɛbɛ ban ba bɔ̃ɔn ɛ, tɩ faa tul maal bɔɔr.
58009008	Nãaŋmɩn Sɩɛ wiil a anyãna ɩka, a sɔr na kpɩɛrɛ a Jichɛchɛ 'Lɔ Wʋ Jaa Chɛchɛ Jie chɛnɛ na ba yuo ɛ, a gãn yir koro na chɛnɛ ara jũu.
58009009	A anyãna dɔ̃ɔ wile a dɩna sɔ̃ɔ, naa wile ɩka a kʋfʋsɩ nɩ a bɔɔrlo bonsɩ ala ban ma lon a bɔɔr, maa tʋ̃ɔ vɛ̃ ka a 'lɔ na wa a puorfʋ jie tɩɛr chaar ɛ.
58009010	A ɩ naa bʋ̃diir tɛɛ yele, nɩ nyũfʋ yele, nɩ bʋ̃pɛɛrsɩ yelsɩ, ala lɛ ba mʋ̃ɔ nɩbir maala tɩ tãn a yelpaalaa na lɩɛr.
58009011	Lɛ a Yesu Kɩrɩsɩto na wa a bɔɔrlo nɩkpɛ̃ɛ nyã kaar, nɩ a yelsʋ̃n ala na de nie be ka, wʋ kpɛ̃n tu a jikpɛ̃ɛ nɩ a puorfʋ yir 'lɔ na ɩ chɛchɛ an ba ɩ nɩrɛ nũu lɛ maal ɛ, ka sɩ 'yɛr ɩka waa pʋɔ a bʋ̃mɩɛrsɩ pɔ ɛ.
58009012	Waa de bʋɔ bɩɩ narbil jɩ̃ɩ ɛ, tɩchɛ wʋ kpɛ naa a Jichɛchɛ Wʋ Jaa Chɛchɛ nyã pɔ, gbɛbʋ̃'yen kʋ nɩrɛ jaa nɩ a wʋ mɩ̃ɛ jɩ̃ɩ, a sɩ tɔ̃ɔ nyɛ a faafʋ a kpo kpo.
58009013	A bʋʋr jɩ̃ɩ nɩ a nadai jɩ̃ɩ nɩ a nasarbil tãpɩɛl ban ma ɔ̃ɔ mɩr a bala na sɔ̃ɔ, ka a ba ɩ̃gãma yi ɩ bʋ̃sʋ̃n.
58009014	Ŋmɩnɛ pãa lɛ, a Yesu Kɩrɩsɩto jɩ̃ɩ a 'lɔ na tu a Nãaŋmɩn Sɩɛ na ɩ nyɛvʋr, a wʋ mɩ̃ɛ na ba tara chɛfʋ ɛ, lon bɔɔr kʋ a Nãaŋmɩn na wʋ pɛɛ a sɩ tɩɛr nɩ tʋ̃mɔ̃ jaa na chiine nɩ sɩ kũu pɔ, ka sɩn tʋ̃ɔ tʋ̃nɔ̃ kʋrɔ a Nãaŋmɩn vʋr.
58009015	Bojũu a anyãna lɛ vɛ̃ ka a Yesu Kɩrɩsɩto ɩ a nɛtɩr paalaa 'ma'maala, ka a bala a Nãaŋmɩn na bʋɔl, na nyɛ a bʋ̃sʋ̃n ala na ba tara baarfʋ ɛ. Pʋ̃pãanyã wʋ kpi naa na wʋ faa ba yin a yeldɛbɛ ala ban dɔ̃ɔ maal a nɛtɩr koraa 'lɔ pɔ.
58009016	Nɩrɛ wa tɩr nɛɛ ɩka 'lɔ wa kpi baar, a kũu lɛ wʋ ma wa kpi, ka a lɛ wʋn 'yɛr pãa yi chãa pɔ,
58009017	bojũu ala ɩ fʋ tɩr nɛɛ ɩka fʋ̃ʋ wa kpi baar. Fʋ̃ʋ wa chɛnɛ a ba ɩ yele ɛ, tɩchɛ fʋn wa kpi baar lɛ a pãa ɩ yele.
58009018	A anyãna jũu lɛ so gba, ka a nɛtɩr dɔ̃ɔ 'lɔ maa ɩ bon jaa ka a jɩ̃ɩ ba pʋɔ ɛ.
58009019	Lɛ a Mosesɩ na wa man a nɛbinãa 'yɛr kʋ a nɩbɛ ba jaa baar, wʋ den a nelpɔlɔ jɩ̃ɩ na wʋ de kʋ̃ɔ 'yɔ̃ɔ, na wʋ de pɛr kɔɔl jɩɛ na wʋ vʋ̃ɔ urbanyũu na wʋ tun mɩr a gãn pilãa 'lɔ nɩ a nɩbɛ ba jaa.
58009020	Tɩ na wʋ 'yɛr, "A anyãna lɛ ɩ a nɛtɩraa jɩ̃ɩ, a Nãaŋmɩn na kpãkpãana yɩ ɩka yɩ turo."
58009021	Lɛ nɩ ju mɩ lɛ wʋ de a jɩ̃ɩ mɩr a gãn puorfʋ yir nɩ a bonsɩ a jaa ban ma de maala nɩ a be.
58009022	Yelmɩ̃ɛ jaa a nɛbinãa 'yɛr ɩka, ba ma de a jɩ̃ɩ mɩɩl a bonsɩ a jaa. Ka jɩ̃ɩ ba wa kpaar ɛ, yelbier vɛ̃ kʋfʋ ba be be ɛ.
58009023	A tara na sɔr ka ba chɔɔr a saaju bʋ̃tɔɔr maalaa nɩ a bɔɔrlo bonsɩ anyãna, tɩchɛ a saaju bonsɩ mɩ̃ɛ 'lɔ, a ba bɔɔrlo bon gar naa anyãna.
58009024	Bojũu Kɩrɩsɩto ba kpɛ a nɩrɛ nũu bʋ̃maalaa jichɛchɛ nyã pɔ, na dɔ̃ɔ ɩ a saaju bon sʋ̃ 'lɔ ban dɔ̃ɔ tɔɔr maal ɛ. A saaju mɩ̃ɛ lɛ wʋ tɩ kpɛ, na wʋ tɩ ara a Nãaŋmɩn niem a pʋ̃pãanyã a sɩ jũu.
58009025	A ba ɩ wʋ kpɛ̃n be a saaju na wʋn lɛ tɩ loro a bɔɔr bɩbir jaa ɛ, nɩtãa lɛ a Juu nɩbɛ bɔɔrlo nãa na ma kpɛ a Jichɛchɛ 'Lɔ Wʋ Jaa Chɛchɛ pɔ, a yuon nɩ a jɩ̃ɩ na ba ɩ a wʋ mɩ̃ɛ jɩ̃ɩ ɛ.
58009026	Ala ɩ lɛ lɛ a ta ɩ, Kɩrɩsɩto naa pãan din dɔɔyɛ sɔ̃ɔ jaa yi a wɛr pielfʋ daar jaa. Tɩchɛ a pʋ̃pãanyã, wʋ wa daan yi a bɩbir baaraa daar na wʋ maal yele a jaa baar, ɩka wʋ wa de a wʋ mɩ̃ɛ lɩɛb a bɔɔrlo bon diin a yelbier bar.
58009027	Nɩtãa lɛ ban dɔɔ nɩrɛ ka wʋn kpi daar kɔ̃ɔ, na wʋ tɩ tuor 'yɛr tɔɔrfʋ,
58009028	lɛ lɛ, a Kɩrɩsɩto lon a bɔɔr kpo kpo kʋ nɩyɔɔ. Wʋn lɩɛb wa a gbɛɛ ayi sɔ̃ɔ, a ba ɩ fɩka a wʋ wa de a yelbier bar ɛ, tɩchɛ ka wʋ waan faafʋ wa kʋ a bala jaa na chɛlɛ wʋ.
58010001	A nɛbinãa dɔ̃ɔ ɩ a bʋ̃sʋ̃ 'lɔ na waara gãagiel, a ba ɩ a bon mɩ̃ɛ lɛ ɛ. A nɩtɔ̃ jũu, a kʋ̃ tʋ̃ɔ ɩ a bɔɔrlo bʋ̃bʋ̃'yen ban ma lo yuon jaa ka a tʋ̃ɔ chɔɔr a bala na ma wa tɔɔ gbʋr a Nãaŋmɩn puorfʋ 'yɔ̃ɔ ɛ.
58010002	Ala ɩ a ta tʋ̃ɔn chɔɔr ba, ba kʋ̃ naa bar a bɔɔrlo bomo ir fʋ ɛ? Bojũu a bala na ma ta wa a Nãaŋmɩn puorfʋ jie, a ba yelbier naa baar naa, ka ba kʋ̃ ma lɛ tɩɛr tɔ a ba yeldɛbɛ go ɛ.
58010003	Tɩchɛ a ba yuon jaa bɔɔrlo bonsɩ anyãna ma tɩɛrɛ ba naa a ba yeldɛbɛ,
58010004	bojũu a nadai nɩ a bʋʋr jɩ̃ɩ maa tʋɔrɔ ire a yeldɛbɛ bara ɛ.
58010005	A lɛ jũu, a Kɩrɩsɩto na waara ka a wɛr pɔ, nɩtɔ̃ lɛ wʋ 'yɛr kʋ a Nãaŋmɩn, "A bɔɔrlo bonsɩ nɩ a bʋ̃kʋrsɩ, faa bʋɔraa ɛ, tɩchɛ ɩ̃gãn lɛ fʋ chɔɔr kʋ ma.
58010006	A bɔɔrlo bonsɩ ban chʋnɔ̃ nɩ a ba 'mabfʋ bʋ̃kʋrsɩ, fʋ pʋɔ maa pɛl yaa ɛ.
58010007	Ka n pãa 'yɛr, maa nɩ nyã, nɩtãa lɛ an sɛb a n yele a Nãaŋmɩn gãn pɔ. N Nãaŋmɩn, n wa naa ɩka n wa ɩ a fʋ bɔfʋ."
58010008	Wʋ den nie 'yɛr, "A bɔɔrlo bonsɩ nɩ a kʋfʋsɩ nɩ a dʋ̃n ala ban ma kʋ chʋm nɩ a ba tulo kʋfʋsɩ ala, faa bʋɔraa ɛ, fʋ pʋɔ ba pɛl ɛ," an sɔɔ ɩ ɩka a nɛbinãa lɛ 'yɛr ɩka ba ɩ a lɛ.
58010009	A wʋ pãa 'yɛr, "Maa nɩ nyã, n wa naa ɩka n wa ɩ a fʋ bɔfʋ." Wʋ tɔɔn a 'lɔ na de nie bar, tɩ de a ayi sʋɔ 'yɔ̃ɔ a jie.
58010010	A nɩtɔ̃nɔ̃ jũu lɛ a Nãaŋmɩn maal sɩ, a sɩ ɩ nɩsʋ̃n a Yesu Kɩrɩsɩto na de a wʋ ɩ̃gãn lon a bɔɔr kpo kpo kʋ sɩ.
58010011	A Juu nɩbɛ bɔɔrloro, bɩbir jaa lɛ wʋ ma ara tɩ tʋ̃nɔ̃ a ba puorfʋ tʋ̃bie. Waa gala a bɔɔr lofʋ nyã na maa tʋ̃ɔ de yelbier bar ɛ.
58010012	Tɩchɛ a Yesu Kɩrɩsɩto na wa lo a bɔɔr kpo kpo nyã baar a yelbier jũu, wʋ pãa tɩ jɩ̃nɛ naa a Nãaŋmɩn nũsʋ̃ɔ jie.
58010013	An yi a lɛ daar jaa, wʋ chɛlɛ naa a Nãaŋmɩn na wa de a wʋ dɔ̃dẽme kʋ wʋ a ba lɩɛb a wʋ gbɛɛ dɔɔlfʋ jie,
58010014	bojũu gbɛbʋ̃'yen tɛɛ lɛ wʋ lo a bɔɔr, ka a sɛɛ kʋ a bala wʋn maal ka ba ɩ chɛchɛ.
58010015	A Nãaŋmɩn Sɩɛ mɩ 'yɛr yelmɩ̃ɛ jaa kʋ sɩ nɩ a yele nyã, wʋ den nie 'yɛr,
58010016	"Nyã lɛ ɩ a nɛtɩraa nyã ɩn wa tara nɩ ba, a sɔ̃ɔ 'lɔ wa po baar. Lɛ lɛ a sɩ Soro 'yɛr. Ɩn den a n nɛbinsɩ 'yɔ̃ɔ a ba nyãn pɔ, naa sɛb 'yɔ̃ɔ a ba tɩɛrsɩ pɔ."
58010017	Na wʋ pãa lɛ 'yɛr pʋɔ, "A ba yelbier nɩ a ba chɛfʋsɩ tʋ̃bie, n kʋ̃ lɛ tɩɛraa go ɛ."
58010018	Nãaŋmɩn na wa vɛ̃ a yelbier anyãna kʋ nɩrɛ, yelbier bɔɔr lofʋ ba lɛ be be go ɛ.
58010019	A lɛ jũu n yɛɛr, sɩn ben tara a 'lafʋ nyã na tɩ kpɛ a Jichɛchɛ Wʋ Jaa Chɛchɛ Jie a Yesu jɩ̃ɩ jũu,
58010020	na wʋ yuo a yelmɩ̃ɛ sɔr nɩbir paalaa na 'mar tu a fɔvaraa 'lɔ pɔ, 'lɔ lɛ ɩ a wʋ ɩ̃gãn,
58010021	na sɩ be tara a bɔɔrlo nɩkpɛ̃ɛ nyã na kaara a Nãaŋmɩn yir,
58010022	yɩ ɩ a sɩ tɔɔ gbʋr Nãaŋmɩn nɩ nyãa nyã na vɩɛlɛ, nɩ a sɔɔfʋ na tɩrɛ. Bojũu wʋ mɩr a sɩ nyãn, na wʋ fɩɛl sɩ yin a tɩɛr sɔ̃ɔnaa pɔ, na wʋ pɛɛ a sɩ ɩ̃gãma nɩ a kɔ̃sʋ̃ɔ ala.
58010023	Yɩ vɛ̃ a sɩ nyɔɔ a sɩ tɩɛrtɔfʋ nyã sɩn sɔɔ jaa chɩ̃chɩ̃ tara, bojũu a 'lɔ na tɩr a nɛɛ kʋ sɩ ɩn yelmɩ̃ɛ sʋɔ.
58010024	Yɩ vɛ̃ a sɩ kpãkpãana taa mʋ̃ɔ nɩbir nʋ̃fʋ nɩ vɩla maalfʋ pɔ.
58010025	Yɩ taa ɩrɛ wa vɛ̃ ka sɩ ma bara taa sɛ̃ lɔ̃ɔfʋ ɛ, nɩtãa lɛ a bamɩne na ma ɩrɛ ɛ, tɩchɛ yɩ vɛ̃ a sɩ 'yɔ̃ɔnɔ̃ taa ɩ̃kpɩ̃ɛn, na sɩ ma maala a lɛ sɔ̃ɔ jaa, an ɩ a Bɩbir tɔɔrɔ na gbʋrɔ.
58010026	Ala ɩ sɩ chɛnɛ na bɔ̃ɔn jaa tɩ ma maala a yelbier sɩn wa bɔ̃ɔ a yelmɩ̃ɛ baar, yelbier bɔɔrlo bon jaa ba lɛ be be go ɛ,
58010027	tɩchɛ dãbɩ̃ɛ tɛɛ lɛ sɩ chɛlɛ nɩ a 'yɛr tɔɔrfʋ, nɩ a bũu dagel 'lɔ na wa di a Nãaŋmɩn dɔ̃dẽme.
58010028	Nɩrɛ ɩ̃sʋɔ jaa wa dɔ̃ɔ tɔr a lɛ a Mosesɩ na 'yɛr bin, ka a nɩbɛ ayi bɩɩ nɩbɛ ata wa di dãasɩɛ ɩka yelmɩ̃ɛ lɛ wʋ ɩ a lɛ, ba ma kʋ naa a nɩnyɩnɛ tɩ maa kaa wʋ nɩbaal ɛ.
58010029	Ge buor lɛ yɩ tɩɛr Nãaŋmɩn na ge a nɩrɛ 'lɔ na nɛɛrɛ a Nãaŋmɩn Bie nyã nɩ gbɛɛ, a nɩnyɩnɛ 'lɔ na maal fɩka waa ɩ bʋ̃chɛchɛ ɛ, a jɩ̃ɩ nyã na ɩ a nɛtɩraa na maal wʋ a wʋ tor, ka wʋ tʋ̃ a Nãaŋmɩn wɩ̃ɛfʋ Sɩɛ?
58010030	Bojũu sɩ bɔ̃ɔn a 'lɔ na 'yɛr, "Maa lɛ so a sãn yaafʋ, ɩn lɩɛb yaa a sãn," wʋ lɛ bɔ̃ɔ 'yɛr go, "A sɩ Soro na tɔɔr a wʋ nɩbɛ 'yɛr."
58010031	A ɩn dãbɩ̃yele, ala ɩ fʋ faan lo a Nãaŋmɩn nɩbir nyã nũu pɔ.
58010032	Yɩ tɩɛr kaa a lɛ daar yɩn dɔ̃ɔ be be, tɩ wa nyɛ a chãa, a lɛ yɩn ba gbɛr tuor a dɔɔyɛ yɔɔ ala.
58010033	Sɔ̃ɔ kɔ̃ɔ, chãa pɔ jaa lɛ ba ma tʋrɔ yɩ na ba gere nɩ yɩ. Daar kɔ̃ɔ, yɩ ma 'mantãan a bala mɩ ban gere a lɛ.
58010034	Yɩ mɩ dɔ̃ɔ tara nɩbaal nɩ a bala ban nyɔɔr pɔɔ a die pɔ, na yɩ mɩ tara pʋpɛl an ba bã yɩ ɛ, a sɔ̃ɔ 'lɔ ban fa a yɩ bʋ̃tarsɩ, bojũu yɩ bɔ̃ɔn naa ɩka yɩ mɩ̃ɛ tara naa bʋ̃tarsɩ na ɩ gar a anyãna na ba tara baarfʋ ɛ.
58010035	A lɛ jũu, yɩ taa lɔb a tɩɛr sʋ̃ nyã bar ɛ, Nãaŋmɩn na yab yɩn gar a lɛ.
58010036	Yɩ mʋ̃ɔ nɩbir tara kãnyir na yɩ maala a lɛ a Nãaŋmɩn na bʋɔrɔ, yɩn wa nyɛn a lɛ wʋn tɩr a wʋ nɛɛ.
58010037	Bojũu a chɛn bɩ̃lãa ka a, "'Lɔ na waara, wʋn wa naa. Wʋ kʋ̃ kor ɛ.
58010038	Tɩchɛ a maa torfʋ sʋɔ 'lɔ, na kpɩɛrɛ naa nɩ sɔɔfʋ. 'Lɔ wa lɩɛb puor 'lɔ, n pʋɔ kʋ̃ pɛl wʋ ɛ."
58010039	Tɩchɛ sɩn ba ɩ a bala na lɩɛrɛ a puor sɔ̃ɔnɔ̃ ɛ, tɩchɛ sɩ ɩn a bala na sɔɔ de, na sɩ nyɛ faafʋ.
58011001	Pʋ̃pãanyã, a sɔɔfʋ nyã vɛ̃ naa ka saa 'lɔɔrɔ gbɛr ɛ, yelmɩ̃ɛ jaa a bon 'lɔ 'yɔ̃ɔ sɩn tara a tɩɛr tɩ ba nyɛn nɩbir ɛ.
58011002	A sɔɔfʋ nyã lɛ a kõr dẽme dɔ̃ɔ tara, ka a Nãaŋmɩn dãn ba.
58011003	Sɔɔfʋ lɛ vɛ̃ a ba bɔ̃ɔ a par ɩka Nãaŋmɩn dɔ̃ɔ de a wʋ nɛɛ 'yɛrbie maal a tẽe, nɩ a saaju wʋ jaa, ka a bonsɩ sɩn ben nyɛrɛ, a ba ɩ a dɔ̃ɔ be be ka wʋ de maal ɛ.
58011004	Sɔɔfʋ lɛ vɛ̃ ka a Abel bɔɔrlo bonsɩ wʋn de kʋ Nãaŋmɩn ɩ gar a Kain bɔɔrlo bonsɩ. Sɔɔfʋ lɛ vɛ̃ ka a Nãaŋmɩn dãn wʋ 'yɛr ɩka a wʋ yele tor naa, a sɔ̃ɔ 'lɔ a Nãaŋmɩn na dɔ̃ɔ 'yɛr a Abel kʋfʋsɩ nyã 'yɛr, wʋn sɔɔ kpi gba, tɩchɛ a sɔɔfʋ lɛ vɛ̃n ka wʋ chɛnɛ 'yɛrɛ.
58011005	Sɔɔfʋ lɛ vɛ̃ ka Nãaŋmɩn wa de a Enok bʋ̃nɩbir. 'Lɔ ba kpi bɔ̃ɔ kũu ɛ, baa lɛ wa nyɛ wʋ jaa go ɛ, bojũu Nãaŋmɩn mɩ̃ɛ lɛ wa de wʋ. Bojũu sɛrɛ tɩchɛ ka wʋ wa chen, Nãaŋmɩn 'yɛr a ɩka a Enok yele nʋ̃mɔ̃ wʋ naa.
58011006	Nɩrɛ ba wa tara sɔɔfʋ ɛ, an ɩn tuo wʋn na tʋ̃ɔ pɛl Nãaŋmɩn pʋɔ, bojũu nɩrɛ ɩ̃sʋɔ jaa wa waara a Nãaŋmɩn sɛ̃, wʋ sɔɔn ɩka wʋ ben be, na wʋ mɩ ma yara a bala na mʋ̃ɔ nɩbir bʋɔrɔ wʋ.
58011007	Sɔɔfʋ lɛ vɛ̃ ka a Nowa tu a lɛ a Nãaŋmɩn na dɔ̃ɔ 'yɛr kʋ wʋ tɩ ba nyɛn nɩbir ɛ, tɩ na wʋ de dãbɩ̃ɛ maal a daka bulomtum faan a wʋ yir dẽme nɩ a wʋ mɩ̃ɛ. A wʋ sɔɔfʋ vɛ̃ naa ka wʋ 'yɛr nɛtuo 'yɔ̃ɔ a wɛr nɩbɛ ba jaa ban tɔr a Nãaŋmɩn 'yɛr jũu, tɩ na wʋ lɩɛb a yeltorsɩ bʋ̃dire a wʋ sɔɔfʋ jũu.
58011008	Abraham sɔɔfʋ jũu, a sɔ̃ɔ 'lɔ a Nãaŋmɩn na dɔ̃ɔ bʋɔl wʋ ɩka wʋ yi chen a jie 'lɔ na wa ɩ a wʋ sofʋ daar kɔ̃ɔ, wʋ tu naa a Nãaŋmɩn nɛɛ na wʋ chen, wʋn gba na ba bɔ̃ɔ a jie wʋn chiine ɛ.
58011009	Sɔɔfʋ vɛ̃ naa ka wʋ tɩ kpɩɛrɛ a nɛtɩraa tẽe 'lɔ pɔ ɩ sãan a be a paal 'lɔ pɔ. A gãma sɛɛr ala pɔ lɛ wʋ dɔ̃ɔ 'mataa kpɩɛrɛ nɩ a Isaakɩ nɩ a Jekɔb, na ba mɩ pʋɔ wʋ na wa so a jie 'lɔ a Nãaŋmɩn na tɩr a wʋ nɛɛ.
58011010	Bojũu wʋ dɔ̃ɔ kaara niem ɩka wʋ nyɛ yir par ban sʋ̃ɔ, ka a Nãaŋmɩn mɩ̃ɛ ɩ a mɩmɩɛrɛ.
58011011	Sɔɔfʋ lɛ vɛ̃ ka a Abraham na dɔ̃ɔ kor ɩ danyɔ̃ɔ, ka a wʋ pɔɔ Saara mɩ ab, tɩ ba chɛnɛ na dɔɔ bie. Wʋ tara na sɔɔfʋ nɩ a Nãaŋmɩn nɛɛ wʋn tɩr kʋ wʋ.
58011012	Ka a dabʋ̃'yen nyã na kor bʋ̃tul ta kũu, tɩ wʋ 'yɔ̃ɔn par ka ba waa fɩka a ŋmɛrbie na be a saaju, na ba kaara man nɛɛ bire kaar fʋn kʋ̃ tʋ̃ɔ sɔr ɛ.
58011013	A nɩbɛ banyãna sɔɔn Nãaŋmɩn tɩ tãn a sɔ̃ɔ 'lɔ ban kpi. Baa nyɛ a lɛ a Nãaŋmɩn na dɔ̃ɔ tɩr a nɛɛ kʋ ba ɛ, nɩdaa lɛ ba gbã nyãa tɩ sɔɔ de, na ba sɔɔ ɩka sãanba nɩ nɩyʋɔrsɩ lɛ ba ɩ ka a wɛr pɔ.
58011014	A nɩbɛ banyãna na 'yɛr a anyãna, wiil ɩka ba kaara na bʋɔrɔ a tẽe 'lɔ na ɩ a ba mɩ̃ɛ tʋɔr.
58011015	Ala ɩ ba dɔ̃ɔ tɩɛrɛ a paal 'lɔ ban yi, ban taa tʋ̃ɔn lɛ lɩɛb kul a be.
58011016	Tɩ lɛ ba lɛ ɛ, ba dɔ̃ɔ tɩɛrɛ a paal 'lɔ na gar a be, na be a saaju. Ala lɛ so ka a vɩ̃ ba kʋrɔ wʋ wʋn ɩ a ba Nãaŋmɩn ɛ, bojũu wʋ chɔɔr a tẽe kʋ ba.
58011017	Sɔɔfʋ vɛ̃ naa ka Abraham, a sɔ̃ɔ 'lɔ a Nãaŋmɩn na bɛɛr wʋ kaa ka wʋ sɔɔ de a wʋ bidaba Isaakɩ ka wʋ ɩ a bɔɔrlo bon a wʋn lon a bɔɔr. 'Lɔ lɛ dɔ̃ɔ sɔɔ de a lɛ a Nãaŋmɩn na tɩr a nɛɛ kʋ wʋ, tɩ na wʋ sɔɔ de a wʋ bidabʋ̃'yen tɛɛ nyã na lon a bɔɔr.
58011018	Nãaŋmɩn gba na dɔ̃ɔ 'yɛr kʋ wʋ ɩka, "Isaakɩ lɛ na 'yɔ̃ɔ a fʋ par, lɛ ɩn tɩr a nɛɛ kʋ fʋ."
58011019	Abraham tɩɛr bɔ̃ɔn ɩka Nãaŋmɩn na tʋ̃ɔn sɩ̃ɩ kũu, ka a nyɛtãan fɩka wʋ nyɛn a Isaakɩ na yi a kũu pɔ.
58011020	Sɔɔfʋ vɛ̃ naa ka Isaakɩ 'yɛr nɛvɩla 'yɔ̃ɔ Jekɔb nɩ a Esau a ba nɩdaar kɔ̃ɔ yele.
58011021	Sɔɔfʋ lɛ vɛ̃ ka a Jekɔb na ta a kũu, wʋ 'yɛr nɛvɩla 'yɔ̃ɔ a Josefʋ bibiir ba jaa tɩ na wʋ guun lan a wʋ dãgbal diiraa tɩ puor Nãaŋmɩn yãan.
58011022	Sɔɔfʋ vɛ̃ naa ka a Josefʋ kũu na wa gbʋrɔ, tɩ wʋ 'yɛr kʋ a Isɩral nɩbɛ a Ijipitɩ tẽe pɔ yifʋ 'yɛr kʋ ba, na wʋ man ba a lɛ ban na ɩ nɩ a wʋ kɔbɔ.
58011023	Sɔɔfʋ nyã vɛ̃ naa ka a sɔ̃ɔ 'lɔ ban dɔɔ a Mosesɩ a wʋ dɔɔrbɔ sɔɔl wʋn bar ŋmɛrsɩ ata. Bojũu ba nyɛn wʋn ɩ bivɩla, na baa joro a nãa binfʋ ɛ.
58011024	Sɔɔfʋ nyã vɛ̃n a lɛ a Mosesɩ na wa nʋ̃ɔ, waa sɔɔ ka ba bʋɔlɔ wʋ a nãkpɛ̃ɛ Faaro bipɔɔ bie ɛ.
58011025	Wʋ kãan ir ban na 'mataa gen wʋ nɩ a Nãaŋmɩn nɩbɛ gar wʋn na di a yelbier nʋ̃ɔ bɩ̃lãa tɛɛ.
58011026	Wʋ nyɛn wʋn na di dɔɔyɛ a Kɩrɩsɩto jũu ka a tara tɔ̃nɔ̃ gar a Ijipitɩ tẽe pɔ nãbomo. Bojũu daar kɔ̃ɔ sãyar lɛ wʋ mʋ̃ɔ nɩbir kaara.
58011027	Sɔɔfʋ vɛ̃ naa ka a Mosesɩ yi be a Ijipitɩ tẽe pɔ, tɩ ba joro a nãa suur ɛ. Wʋ tara na kãnyir, bojũu wʋ nyɛn a 'lɔ a nɩbir na maa nyɛ ɛ.
58011028	Sɔɔfʋ lɛ wʋ de tun a lɛ a Nãaŋmɩn na 'yɛr a Gõl Bar Bɩbir 'yɛr, na wʋ dɔ̃ɔ 'yɔ̃ɔ ka ba bol a jɩ̃ɩ a ba dɔ̃dɔ̃ ɛ, ka a sɔ̃ɔfʋ 'lɔ na waara ba tʋ̃ɔ sɩɩr a Isɩral nɩbɛ bidadɔ̃n ɛ.
58011029	Sɔɔfʋ vɛ̃ naa ka a Man Jɩɛ var lɩɛb sɔr, ka a Ijipitɩ dẽme mɩ na wa ta nyɛ a lɛ na ba kpɛ ka a man di ba jaa.
58011030	Sɔɔfʋ lɛ vɛ̃ ka a Jeriko dachin kpɛ̃ɛ 'lɔ wʋ jaa gel lo, a lɛ a Isɩral nɩbɛ na wa gʋɔr a tẽe wʋ jaa a ber ayopõi tuor.
58011031	Sɔɔfʋ lɛ dɔ̃ɔ faa a sɛ̃sɛ̃ pɔɔ 'lɔ ban bʋɔlɔ a Worahab, bojũu wʋ dɔ̃ɔ sɔɔ de a bala ban tʋ̃ ɩka ba tɩ jʋʋr a tẽe kaa. Waa dɔ̃ɔ pʋɔ a bawõnsɩ pɔ kpi ɛ.
58011032	N lɛ man bo go? N ba tara jaa na man lɛ a Gɩdɩyɔn nɩ Barakɩ nɩ Samson nɩ Jefeta nɩ a Nãa David nɩ Samuwɛl nɩ a lɛ a Nãaŋmɩn 'yɛ'yɛrbɛ na tʋ̃ 'yɛr ɛ,
58011033	bala lɛ de sɔɔfʋ jɛb na ba tʋ̃ɔn nãmɩne, tɩ maal a lɛ na sɛɛ, nyɛn a lɛ a Nãaŋmɩn na tɩr a nɛɛ. Bala lɛ mɩ dɔ̃ɔ kpal a jubɛrɛ nɛɛr,
58011034	na ba kpĩin a bũu dagel, tɩ na ba jo faa a ba mɩ̃ɛ a sɔbɛrɛ ala ban taa kʋn ba. Bala lɛ dɔ̃ɔ ɩ a nɩbaalsɩ, na ba lɩɛb nɩkpɩ̃ɛn, na ba lɩɛb gãdaar a jɛɛr pɔ tʋ̃ɔ a ba dɔ̃dẽme.
58011035	Pɔbɔ mɩ lɛ nyɛn a ba nɩbɛ na dɔ̃ɔ kpi tɩ lɛ lɩɛb ir ɩ vʋɛ. Ba gen bamɩne putuger. Bala ta sɔɔ, ba kʋ̃ naa ge ba ɛ, tɩ ba tɔr tɩ chɛnɛ ara a ba sɔɔfʋ bʋɔrɔ ɩka ba wa nyɛ a kũu 'lɔ pɔ irfʋ na ɩ gar a nyã.
58011036	Ba lan bamɩne na ba fɔb ba, tɩ lũn bamɩne mɩ nɩ bɔ̃jɔrsɩ tɩ 'yɔ̃ɔ pɔɔfʋ die pɔ.
58011037	Ba lɔb bamɩne nɩ kusɩbɛ kʋ, tɩ ma chɛ bamɩne mɩ var a yi, tɩ kʋn bamɩne mɩ naa sʋɔ. Piir gãma nɩ bʋʋr gãkpoor lɛ bamɩne mɩ ma dɔ̃ɔ su yʋɔrɔ nɩ na ba ɩ nɔ̃n dẽme, ka ba tara ba gere tɩ sɩlɛ ba a pɔrɔ jaa a lɛ nɛ.
58011038	Ka a wɛr nyã ba ta sɛɛ ɩka wʋ tara a nɩbɛ banyãna ɛ, ka ba bãra yʋɔrɔ be a mɔgɔ̃ɔ pɔ nɩ a tɔ̃n jur, kpɩɛrɛ a tɔ̃n bɔɔr pɔ nɩ a tũlotuursɩ bɔɔr ala ban ya a tẽe.
58011039	A nɩbɛ banyãna ba jaa nyɛn dãasɩvɩla a ba sɔɔfʋ jũu, tɩchɛ a bonsɩ ala a Nãaŋmɩn na dɔ̃ɔ tɩr a nɛɛ ba ɩ̃sʋɔ jaa ba nyãa ɛ.
58011040	Nãaŋmɩn guor yelvɩɛl na gar a anyã na wʋ gun sɩ, ka wʋ na de sɩ 'matãan ba maal yele a jaa ka a jɩ̃taa.
58012001	A lɛ jũu, a nɩyɔɔ banyãna na ŋmaa jil sɩ a julõjuur kaar dire a dãasɩɛ, yɩ ɩ a sɩ lɔb bon jaa na ŋmaa sɩ sɔr bar nɩ a yelbier ala na maa yaara tɩ bãr sɩ lɔb ɛ, tɩ na sɩ mʋ̃ɔ nɩbir joro nɩ kãnyir tɩ ta a jie ban tʋ̃ɔ gun sɩ.
58012002	Yɩ ɩ a sɩ fur a sɩ nɩbie 'yɔ̃ɔ a Yesu na sɩ kaara wʋ jaa tɩ̃ɩɩ. 'Lɔ lɛ de a nie be a sɩ sɔɔfʋ sɔr pɔ, tɩ baar. 'Lɔ lɛ a pʋpɛl 'lɔ na be a wʋ niem, wʋ din kãnyir kpi be a daa ju, na wʋ sɔɔ a vɩ̃. Wʋ pãa tɩ jɛ̃n be a Nãaŋmɩn nãalʋ̃ʋ pɔ a nũsʋ̃ɔ jie.
58012003	Yɩ tɩɛr a wʋ yele a lɛ wʋn dɔ̃ɔ tara a kãnyir, nɩ a lɛ a yelbe-ɩrbɛ na dɔ̃ɔ jɛɛrɛ nɩ wʋ, yɩ tɩɛr a lɛ, ka a yɩ ɩ̃gãma taa sal a yɩ tɩɛr sɔ̃ɔ ɛ.
58012004	A yɩ mɔ̃fʋ pɔ, yɩn jɛɛrɛ nɩ a yelbier, yaa jɛb ta a jie 'lɔ sɛrɛ a yɩ jɩ̃ɩ na yi ɛ.
58012005	Yɩ ta ĩin a lɛ a Nãaŋmɩn na dɔ̃ɔ 'yɛr 'yɔ̃ɔ yɩ a ɩ̃kpɩ̃ɛn nɩtãa a wʋ bibiir ɛ, "N bie, ta de dekpele 'yɔ̃ɔ a sɩ Soro kpãafʋ pɔ ɛ, na fʋ ta vɛ̃ ka a fʋ pʋɔ sɔ̃ɔ a lɛ wʋn gɔ̃nɔ̃ fʋ ɛ,
58012006	bojũu a sɩ Soro ma kpãana na a bala wʋn nʋ̃, na wʋ ma tɔɔ ɩ̃sʋɔ jaa toor wʋn sɔɔ de maal a wʋ bie."
58012007	Yɩ tara kãnyir a kpãafʋ nyã pɔ. Nãaŋmɩn maala yɩ naa a wʋ bibiir. Bojũu bibuor lɛ be be, ka a wʋ sãa maa tɔɔ wʋ toor ɛ?
58012008	Ala ɩ ɩ̃sʋɔ jaa ba wa nyɛ a toor tɔɔfʋ a wʋ bibiir kaar ɛ, ka lɛ sãa yir bibiir lɛ ba ɩ.
58012009	Sɩ jaa lɛ tara a sãamɩne ka ba ma kpãa sɩ, tɩ sɩ chɛnɛ 'yɔ̃ɔnɔ̃ ba. Ŋmɩnɛ lɛ a sɩ kʋ̃ pãa siir sɩ mɩ̃ɛ kʋ a 'lɔ na ɩ a sɩ sɩɩr nɩ a nyɛvʋr Sãa gar a lɛ ɛ!
58012010	A sɩ sãamɩne ma kpãa sɩn jaa bɩ̃lãa tun a lɛ ban tɩɛr ɩka a ɩ naa. Tɩchɛ Nãaŋmɩn ma kpãa sɩ naa, ka sɩ ɩ nɩsʋ̃n, a sɩn nɩ 'lɔ 'mataa põ a wʋ chɛchɛ.
58012011	Kpãafʋ ba be be na ɩ nʋ̃ɔ a pielfʋ daar ɛ, tɩchɛ a ma ɩn tuo. A puor lɛ a ma pãa wɔ̃ torfʋ, nɩ nyã'maar kʋ a bala na sɔɔ tu.
58012012	A lɛ jũu, yɩ ir ɩ̃gãn sal yin a yɩ nuur nɩ a yɩ gbɛɛ pɔ bar,
58012013	"Tɩ na yɩ chɔɔr a sɔr a wʋ jaa jɩ̃taa a yɩ tufʋ 'yɔ̃ɔ," ka a gbɛrsɩ sa na ba tʋ̃ɔ chiine.
58012014	Yɩ mɔ̃ lɛ jaa yɩn na tʋ̃ɔ ɩ, ka yɩn nɩ nɩrɛ jaa kpɩɛrɛ nɩ nyã'maar, na yɩ ɩ chɛchɛ. Nɩrɛ ba wa ɩ chɛchɛ ɛ, wʋ kʋ̃ tʋ̃ɔ nyɛ a sɩ Soro ɛ.
58012015	Yɩ kaara sʋ̃, ka a yɩ ɩ̃sʋɔ jaa taa vɩɛ a Nãaŋmɩn wɩ̃ɛfʋ bar ɛ, bɩɩ ka a nyɩɩr tuo kɔ̃ɔ taa tɔ yi na wʋ dam yele 'yɔ̃ɔ nɩbɛ ka a ba yɔɔ jie taa sɔ̃ɔ ɛ.
58012016	Yɩ kaara ka a yɩ ɩ̃sʋɔ jaa taa ɩ sɛ̃sɛ̃yele ɛ, bɩɩ kaara fɩka a Esau na ba dɔ̃ɔ 'yɔ̃ɔ a Nãaŋmɩn 'yɛr ɛ, na wʋ de a wʋ kpɛ̃ɛ ɩfʋ nɩ a wʋ difʋ jie tɛɛn bʋ̃diraa gbɛbʋ̃'yen tɛɛ na wʋ di.
58012017	A ala puor, yɩ bɔ̃ɔn naa ɩka wʋ lɛ wa bʋɔrɔ naa a wʋ difʋ jie, ka a sãa tɔr wʋ bar, a wʋ mɩ kʋ̃ lɛ tʋ̃ɔ lɩɛb go ɛ. Wʋ gba wa kõn nɩbikʋ̃ɔ nɩ a yele nyã, tɩ waa lɛ nyɛ a sʋ̃ʋfʋ go ɛ.
58012018	Yɩn 'lɔ ba wa a tɔ̃ɔ nyã par yɩn na tʋ̃ɔ sɩɩr ɛ, a 'lɔ na ma dɔ̃ɔ lɩrɛ a bũu, bɩɩ ka a jie ma sɔb lii ka a sajakpuro furo,
58012019	bɩɩ ka ɩlɛ pɛɛlɛ 'yɛrɛ nɩ a nɩrɛ kɔkɔr, bɩɩ ban wõ a kɔkɔr nyã, ba sʋɔr naa ɩka a 'yɛrbie a ta lɛ 'yɛr go ɛ.
58012020	Bojũu baa dɔ̃ɔ tʋ̃ɔnɔ̃ tara a lɛ a 'yɛr na kpãkpãana ba 'yɛrɛ ɩka, "Ala ɩ dʋ̃ɔ gba wa sɩɩr a tɔ̃ɔ, ba lɔb wʋ nɩ kʋsɩbɛ kʋ."
58012021	Ka a jie dɔ̃ɔ ɩrɛ dãbɩ̃ɛ wʋ jaa, ka Mosesɩ wa tɩ 'yɛr, "N mɩrɛ naa nɩ dãbɩ̃ɛ."
58012022	Tɩchɛ, yɩn 'lɔ wa naa a Jiyon Tɔ̃ɔ par na ɩ a saaju Jerusalɛm, be lɛ a Nãaŋmɩn nɩbir nyã kpɩɛrɛ. Yɩ wa lɔ̃ɔn naa a malakasɩ turo turo na lɔ̃ɔ taa nɩ pʋpɛl,
58012023	nɩ a pupuorbiir bala na ɩ a bidɔ̃ɔ, bala yoe lɛ sɛb a be a saaju. Yɩn wa naa a Nãaŋmɩn 'lɔ na tɔɔr a nɩbɛ ba jaa 'yɛr sɛ̃, nɩ a 'lɔ na maal a torfʋ dẽme sɩɩr ka a ɩ chɛchɛ,
58012024	nɩ a Yesu na ɩ a nɛtɩr paalaa nyã 'ma'maala na mɩr a wʋ jɩ̃ɩ ka a 'yɛrɛ naa gar a Abel tʋɔr.
58012025	Yɩ kaara sʋ̃ na yɩ taa tɔr a Nãaŋmɩn na 'yɛrɛ ɛ. Ala ɩ a bala wʋn dɔ̃ɔ kpãa faa ka a wɛr pɔ ba chɩ̃ɛ ɛ, ŋmɩnɛ an kaara kʋ a sɩn, ala ɩ sɩ lɩɛb puor 'yɔ̃ɔ a Nãaŋmɩn na kpãana sɩ yire a saaju?
58012026	A sɔ̃ɔ 'lɔ̃nɔ̃ a Nãaŋmɩn kɔkɔr dam a tẽe wʋ jaa, tɩchɛ pʋ̃pãanyã 'lɔ wʋ tɩr nɛɛ ɩka, "Daar kɔ̃ɔ go, a ba ɩ a tẽe lɛ ɩn dam ɛ, tɩchɛ ɩn dam a saaju wʋ jaa."
58012027	A 'yɛrbir nyã wʋn 'yɛr ɩka, daar kɔ̃ɔ go, a par lɛ ɩka wʋn ir a bonsɩ ala na ɩ a bʋ̃maalsɩ na dam bar, tɩchɛ a ala na kʋ̃ tʋ̃ɔ dam ɛ, ka ala ara.
58012028	A lɛ jũu, sɩn na ben tara a Nãaŋmɩn nãalʋ̃ʋ nyã na ba tara damfʋ ɛ, yɩ vɛ̃ ka a nʋ̃mɔ̃ sɩ, a sɩ dãna Nãaŋmɩn lɛ wʋn bʋɔrɔ nɩ 'yɔ̃ɔfʋ nɩ dãbɩ̃ɛ,
58012029	bojũu a sɩ "Nãaŋmɩn nyã ɩn bũu na dire."
58013001	Yɩ mʋ̃ɔ nɩbir na yɩ nʋ̃nɔ̃ taa nɩtãa yɛɛr.
58013002	Yɩ taa ɩrɛ wa ĩin sãanba defʋ bar ɛ, bojũu nɩbɛ bamɩne dɔ̃ɔ de sãanba maal ba vɩla, tɩ baa bɔ̃ɔn ɩka malakasɩ lɛ ɛ.
58013003	Yɩ tɩɛr a bala ban nyɔɔr pɔɔ a die pɔ fɩka yɩ mɩ pʋɔ ban be a pɔɔfʋ jie, nɩ a bala ban gere fɩka yɩ mɩ pʋɔ ban dire a dɔɔyɛ.
58013004	Yɩ jaa, yɩ 'yɔ̃ɔnɔ̃ a kultaa, ka a yɩ gaa jie taa tara chɛfʋ ɛ, bojũu Nãaŋmɩn na tɔɔr a bala jaa na sɔ̃ɔnɔ̃ a kultaa nɩ a sɛ̃sɛ̃nbɛ 'yɛr.
58013005	Yɩ tɔɔ yɩ mɩ̃ɛ yin a libie nʋ̃fʋ pɔ, na yɩ vɛ̃ ka a bɩ̃lãa jaa yɩn tara sɛɛn yi, bojũu Nãaŋmɩn 'yɛr naa a wʋ gãn pɔ ɩka, "N kʋ̃ wa bar fʋ jaa ɛ, n kʋ̃ wa tɔr fʋ jaa bar ɛ."
58013006	Ka a sɩ pãa na 'la 'yɛr ɩka, "A n Soro lɛ ɩ a n sʋ̃nɔ̃, ka n kʋ̃ joro dãbɩ̃ɛ ɛ. Bo lɛ nɩrɛ na ɩ ma?"
58013007	Yɩ tɩɛrtɔ a yɩ nɩdierbe na dɔ̃ɔ man a Nãaŋmɩn 'yɛr kʋ yɩ. Yɩ tɩɛr a lɛ ban dɔ̃ɔ be tɩ na yɩ jãn a ba sɔɔfʋ.
58013008	Lɛ a Yesu Kɩrɩsɩto na be a jãa, lɛ lɛ wʋ chɛnɛ a dɩna na wʋn chɛnɛ a lɛ nɛ bɩbir nɩ bɩbir jaa.
58013009	Yɩ taa ɩrɛ wa vɛ̃ ka a wiil sãan jaa wa tɔɔ yɩ yin ka yɩ tɩ bɔr ɛ, a vɩɛlɛ naa kaa sɩ nyãa nyɛ kpɛ̃ɔ yi a Nãaŋmɩn wɩ̃ɛfʋ pɔ, ka a ta ɩ a bʋ̃diir difʋ na ba tara tɔ̃nɔ̃ kʋ a bala na dire yaa ɛ.
58013010	Tɩchɛ sɩn tara na a bɔɔr lofʋ jie, be a Juu nɩbɛ bɔɔrlorbo bala na tʋ̃nɔ̃ a be ba tara sɔr na di ɛ.
58013011	A ba bɔɔrlo nɩkpɛ̃ɛ ma den a dʋ̃n ala jɩ̃ɩ kpɛ̃n be a dinie sʋɔ na ɩ a Chɛchɛ Wʋ Jaa Chɛchɛ Jie ka a tɩ ɩ a yelbier vɛ̃ kʋfʋ bon, tɩchɛ ka ba de a nʋ̃nɔ̃ yin a tẽe dãpuor tɩ chʋm bar kaa di.
58013012	Lɛ mɩ lɛ a Yesu di a dɔɔyɛ a tẽe yõo dɔ̃dɔr nɛɛ, ka a wʋ jɩ̃ɩ maal a wʋ nɩbɛ ka ba ɩ chɛchɛ.
58013013	Yɩ mɩ ɩ a sɩ yi tɩ pʋɔ wʋ be a yõo na sɩ di a vɩ̃ 'lɔ wʋn dɔ̃ɔ di.
58013014	Bojũu a tẽe nyã sɩn kpɩɛrɛ kʋ̃ kor ɛ, tɩchɛ a sɩ kaara a tẽe 'lɔ na wa.
58013015	Tu a Yesu nyã jie, a lɛ jũu yɩ ɩ a sɩ ma pʋrɔ a wʋ yuor na ɩ pɛɛfʋ ma yire a sɩ nɛgãma pɔ, naa ɩ bɔɔrlo bonsɩ kʋrɔ Nãaŋmɩn.
58013016	Yɩ taa ɩrɛ wa ĩin a vɩla maalfʋ bar ɛ, na yɩ ma lɔ̃ɔ põn a yɩ taaba, bojũu a bɔɔrlo bonsɩ anyãna lɛ pɛlɛ a Nãaŋmɩn pʋɔ.
58013017	Yɩ turo a yɩ nɩdierbe nɛɛ, na yɩ siir a yɩ mɩ̃ɛ kʋ ba. Bala lɛ kaara yɩ, na ban wa man a yɩ yele kʋ a Nãaŋmɩn. Yɩ turo a ba nɛɛ ka a ba tʋ̃mɔ̃ ɩ nʋ̃ɔ naa ta ɩ tuor kʋ ba ɛ, naa ta mɩ ɩ pɔrɔ a yɩ sɛ̃ ɛ.
58013018	Yɩ sʋɔrɔ Nãaŋmɩn kʋrɔ sɩ, sɩn sɔɔ naa ɩka yele jaa ba be a sɩ tɩɛr pɔ ɛ, a sɩ bɔfʋ lɛ ɩka sɩ kpɩɛrɛ a lɛ na tor sɔr jaa pɔ.
58013019	Maa 'lɔ, n sʋɔrɔ yɩ naa ɩka yɩ sʋɔrɔ Nãaŋmɩn kʋrɔ ma ka n nyɛ sɔr naa tʋ̃ɔ lɩɛb fɔɔ tɩ a yɩ sɛ̃.
58013020	A Nãaŋmɩn nyã'maar sʋɔ na tu a jɩ̃ɩ ala wʋn de tɩr a nɛtɩraa na ba tara baarfʋ ɛ, na wʋ sɩ̃ɩ a sɩ Soro Yesu Kɩrɩsɩto a kũu pɔ, 'lɔ na ɩ a pɛchiin gbɔɔraa,
58013021	wʋ sʋ̃ʋ yɩ nɩ vɩla jaa bʋrɔ ka yɩ tʋ̃ɔ maal a lɛ wʋn bʋɔrɔ, na wʋ mɩ tũ a sɩ pɔ a lɛ na pɛlɛ a wʋ pʋɔ tu a Yesu Kɩrɩsɩto. 'Lɔ lɛ so a tɩɩr bɩbir nɩ bɩbir jaa. A ɩ a lɛ.
58013022	N yɛɛr, n sʋɔrɔ yɩ naa ɩka yɩ tu a n kpãafʋ 'yɛrbie anyãna, bojũu a 'yɛrbie anyã ɩn sɛb ba ɩ yɔɔ ɛ.
58013023	N bʋɔrɔ naa ɩka yɩ bɔ̃ɔn ɩka ba yuon a sɩ yɛbɛ Timoti bar, 'lɔ wa tɔ̃ɔ ta fɔɔ, ɩn tara wʋn 'mataa tɩn ka yɩ tɩ nyɛ wʋ.
58013024	Yɩ puor a yɩ nɩdierbe ba jaa nɩ a pupuorbiir ba jaa jaa. Bala mɩ na yi a Itali mɩ puoro yɩ naa.
58013025	A wɩ̃ɛfʋ wʋ be a yɩ jaa sɛ̃.
59001001	Jemesɩ, na ɩ a Nãaŋmɩn nɩ a sɩ Soro Yesu Kɩrɩsɩto gbãgbaa, puoro naa a Isɩral bala pie nɩ ayi na yaar a wɛr wʋ jaa.
59001002	N yɛɛr, yɩ tara pʋpɛl, ala sɔɔ ɩ yelyɔɔ wõnõ yɩ naa.
59001003	Yɩ bɔ̃ɔ ɩka yɩn jãn naa tara kãnyir a yɩ bɛɛr kaa sɔ̃ɔ.
59001004	Yɩn jãn tʋ̃ɔ tara kãnyir, a lɛ na vɛ̃ naa ka yɩ tʋ̃ɔ baa, tɩ na yɩ taa wa faa bon jaa ɛ.
59001005	Ala ɩ yɩ ɩ̃sʋɔ jaa bʋɔrɔ naa yɛ̃, wʋ sʋɔr yi a Nãaŋmɩn sɛ̃ na kʋrɔ nɩrɛ jaa pɔrɔ, wʋ ɩn nɩmɩ̃ɛ, wʋ kʋ̃ mɔ̃ɔ fʋ ɛ.
59001006	Tɩchɛ yɩn wa sʋɔr bon jaa, yɩ tara sɔɔfʋ na yɩ ta baala ɛ. Nɩrɛ jaa na baala kaara nɩtãa man kʋ̃ɔ sɛsɛbɛ na furo dãdaala.
59001007	Ala ɩ fʋ ɩ naa a nɩrɛ nyã tɔ sʋɔ, ta tɩɛr ɩka, fʋn nyɛn bon jaa yi a sɩ Soro sɛ̃ ɛ.
59001008	A nɩrɛ na tara tɩɛr ayi, wʋ maa ba gbɛr ara yele jaa pɔ wʋn ɩrɛ ɛ.
59001009	Nãaŋmɩn puoro nɔ̃ɔsʋɔ wʋ chɩlɛ, bojũu wʋ do naa.
59001010	Tɩchɛ a taraa sʋɔ mɩ wʋ chɩlɛ a wʋ suufʋ pɔ, bojũu wʋn suor naa fɩka mɔpuul.
59001011	Bojũu a mɔ̃tɔ̃ɔ ma nyãa naa ka a tʋl ŋme ka a ko suor, a vapuul ma suor naa ka a vɩla baar. Lɛ lɛ a taraa sʋɔ kaara, 'lɔ wa tʋ̃nɔ̃ a wʋ yar tʋ̃mɔ̃.
59001012	Pʋpɛl sʋɔ lɛ a 'lɔ na di kãnyir ara a bɛɛr kaa pɔ, tɩ na waa lo ɛ. Bojũu a nɩrɛ 'lɔ lɛ na nyɛ a nyɛvʋr nãa jupil 'lɔ a Nãaŋmɩn na tɩr a nɛɛ kʋ a bala na nʋ̃ wʋ.
59001013	Bɛɛr kaa wa wa nɩrɛ sɛ̃, wʋ ta 'yɛr ɩka Nãaŋmɩn lɛ bɛɛr wʋ kaa ɛ. Nãaŋmɩn kʋ̃ de bier bɛɛr nɩrɛ kaa ɛ, a wʋ mɩ̃ɛ ba bɛɛrɛ nɩrɛ kaara ɛ.
59001014	Tɩchɛ nɩrɛ ɩ̃sʋɔ jaa yelbier vɔlaa lɛ ma bɛɛr wʋ kaa na a nyɔɔ wʋ.
59001015	A vɔlaa anyãna lɛ na tara pʋɔ naa dɔɔ bier, ka a bier nʋ̃ɔ dɔɔ kũu.
59001016	N yɛɛr nʋ̃nʋ̃nbɔ, yɩ ta vɛ̃ ka ba bɛl yɩ ɛ.
59001017	Bʋ̃vɩla nɩ kʋfʋ vɩla jaa yire naa a chãa Sãa na be a saaju sɛ̃. Libe ba be a wʋ 'yɔ̃ɔ ɛ, waa lɩɛrɛ ɛ.
59001018	An wa ta a lɛ wʋn bʋɔrɔ, wʋ dɔɔ sɩn nɩ a wʋ yelmɩ̃ɛ 'yɛr ka sɩ ɩ birdɔ̃ɔ a bʋ̃maalsɩ a jaa pɔ.
59001019	N yɛɛr nʋ̃nʋ̃nbɔ, yɩ bɔ̃ɔn a anyãna yɩ ma chɛlɛ fɔfɔɔ tɩ na yɩ ta ma 'yɛrɛ fɔfɔɔ ɛ, bɩɩ nyɛrɛ suur fɔfɔɔ ɛ.
59001020	Bojũu nɩrɛ wa nyɛ suur, wʋ kʋ̃ tʋ̃ɔ maal yelvɩla ala a Nãaŋmɩn na bʋɔrɔ ɩka a ɩ ɛ.
59001021	A lɛ juu, yɩ bar yele jaa na ɩ dɛɛr bɩɩ bier, tɩ na yɩ siir yɩ mɩ̃ɛ de a 'yɛrbir 'lɔ na bʋr a yɩ nyãa pɔ, ala lɛ na faa a yɩ sɩɩr.
59001022	Yɩ ta bɛlɛ a yɩ mɩ̃ɛ a 'yɛr yɩn chɛlɛ tɛɛ ɛ, tɩ yɩ ɩ a 'yɛr mamaalba.
59001023	A nɩrɛ 'lɔ jaa na wa wõ a 'yɛr tɩ ba sɔɔ de ɛ, wʋ kaara nɩtãa a 'lɔ na chaar a wʋ mɩ̃ɛ kaa chãana pɔ,
59001024	wʋn wa yi baar wʋ ĩin a lɛ bar wʋn kaara.
59001025	Tɩchɛ a nɩrɛ 'lɔ na mʋ̃ɔ nɩbir turo a nɛbinãa na ba tara chɛfʋ ɛ, na ma vɛ̃ ka fʋ so a fʋ mɩ̃ɛ, Nãaŋmɩn na sʋ̃ʋ wʋ naa nɩ bon jaa pɔ wʋn maal, ala ɩ wʋ chɛl tɩ sɔɔ, tɩ a ba ɩ wõ tɩ ĩin ɛ.
59001026	Ala ɩ nɩrɛ ɩ̃sʋɔ tɩɛr ɩka wʋ ɩn Nãaŋmɩn puorbo tɩ kʋ̃ tʋ̃ɔ nyɔɔ a wʋ jãlbir ɛ, wʋ bɛlɛ na wʋ mɩ̃ɛ, ka a wʋ puorfʋ ɩ pɔrɔ.
59001027	Puorfʋ 'lɔ na pɛlɛ a Sãa Nãaŋmɩn pʋɔ na wʋ ɩ chɛchɛ na ba tara dɛɛr ɛ. Sʋ̃nɔ̃ a bala na ɩ a kpɩɩr, nɩ a pɔɔkɔɛ, a ba dɔɔyɛ pɔ, tɩ nyɔɔ fʋ mɩ̃ɛ ka a wɛr ta sɔ̃ɔ fʋ ɛ.
59002001	N yɛɛr, yɩn sɔɔ de a sɩ Soro Yesu Kɩrɩsɩto tɩɩr sʋɔ, yɩ taa turo nɩbɛ nʋ̃nɔ̃ ɛ.
59002002	Ala ɩ nɩbɛ ayi wa kpɛ naa a yɩ lɔ̃ɔfʋ jie, ka a ɩ̃sʋɔ pɩ̃ɛ na wʋ 'yɔ̃ɔn sɛlma mʋtʋɔ, tɩchɛ ka a ɩ̃sʋɔ mɩ ɩ nɔ̃ɔ sʋɔ su bʋ̃jarsɩ.
59002003	Ka yɩ lɩɛb 'yɛr kʋ a 'lɔ na pɩ̃ɛ, "Jɩ̃nɛ ka a dakɔɔ ju," tɩ 'yɛr kʋ a 'lɔ mɩ na su a bʋ̃jarsɩ, "Ara ka bɩɩ wa jɩ̃nɛ ka a tẽe a n gbɛɛ par."
59002004	Ala ɩ lɛ lɛ, a ba ɩ yɩ turo naa a nɩbɛ bamɩne nʋ̃nɔ̃ na yɩ de tɩɛr dɛɛr tɔɔrɔ nɩ a ba 'yɛr ɛ?
59002005	N yɛɛr yɩ chɛlɛ, Nãaŋmɩn ir a bala a wɛr nɩbɛ na nyɛ ka ba ɩ nɔ̃n dẽme ka ban tara sɔɔfʋ tɩ kpɛ̃n a wʋ nãalʋ̃ʋ pɔ wʋn tɩr a nɛɛ kʋ a bala na nʋ̃ wʋ.
59002006	Tɩchɛ yɩ ma kpɛrɛ na a nɔ̃ɔ sʋɔ. A ba ɩ a taraa dẽme lɛ ma ge yɩ ɛ. A ba ɩ bala lɛ ma nyɔɔ yɩ chiin a 'yɛr tɔɔrfʋ jie ɛ?
59002007	A ba ɩ bala lɛ sɔ̃ɔ a yovɩla 'lɔ ban bʋɔlɔ yɩ ɛ?
59002008	Ala ɩ yɩ tu naa a nɛɛ 'lɔ na sɛb a Nãaŋmɩn gãn pɔ ɩka, "Fʋ nʋ̃ a fʋ tɔ sʋɔ a fʋ kaar," yɩ maal vɩla.
59002009	Tɩchɛ yɩn wa turo nʋ̃nɔ̃, yɩ maal dɛɛr, ka a nɛɛ 'yɛr ɩka yɩ bɔr naa na yɩ ɩ a nɛɛ sɔ̃sɔ̃ɔnbɔ.
59002010	Nɩrɛ 'lɔ jaa na turo a nɛɛr a jaa tɩ wa 'mab bʋ̃'yen, wʋ sɔ̃ɔn a jaa.
59002011	A 'lɔ na 'yɛr, "Taa sɛ̃nɛ ɛ," 'lɔ mɩ lɛ 'yɛr, "Taa kʋrɔ nɩrɛ ɛ." Fʋ̃ʋ ba sɛ̃ ɛ, tɩ kʋ nɩrɛ, fʋ sɔ̃ɔn a jaa.
59002012	Yɩ 'yɛrɛ tɩ maala bɔ̃ɔn ɩka Nãaŋmɩn na tɔɔr a yɩ 'yɛr nɩtãa lɛ a nɛɛ 'lɔ na ma vɛ̃ ka nɩrɛ so a wʋ mɩ̃ɛ na 'yɛr.
59002013	Bojũu a 'yɛr tɔɔrfʋ daar, fʋ̃ʋ nyã na ba dɔ̃ɔ tara nɩbibaal jofʋ ɛ, Nãaŋmɩn kʋ̃ mɩ jo a fʋ nɩbibaal ɛ. Nɩbibaal jofʋ tʋ̃ɔn 'yɛr tɔɔrfʋ.
59002014	Vɩla buor nɩ nyã n yɛɛr, ala ɩ nɩrɛ 'yɛr naa ɩka wʋ tara na sɔɔfʋ, tɩchɛ ba lɔ̃ɔn tʋ̃mɔ̃ ɛ, a sɔɔfʋ nyã na tʋ̃ɔ faa wʋ ɔ?
59002015	Ala ɩ yɛbɛ ɩn ɩ̃gãn kpãakpol tɩ ba tara bʋ̃diir ɛ,
59002016	ka a yɩ ɩ̃sʋɔ 'yɛr kʋ wʋ, "Chiine nɩ nyã'maar, a ɩ vɩla kʋ fʋ ka fʋ nyɛ di tɩɩ," tɩchɛ na faa sʋ̃ʋ wʋ a ɩ̃gãn bʋ̃bʋɔrsɩ ɛ, bo vɩla lɛ a ɩ?
59002017	A lɛ jũu, sɔɔfʋ ka tʋ̃mɔ̃ ba pʋɔ ɛ, wʋ ɩn bʋ̃kũu.
59002018	Tɩchɛ nɩrɛ ɩ̃sʋɔ na 'yɛr naa, "Fʋ̃ʋ tara na sɔɔfʋ ka maa mɩ tara a tʋ̃mɔ̃." Wiil ma a fʋ sɔɔfʋ ka tʋ̃mɔ̃ ba pʋɔ ɛ, tɩ n mɩ wiil fʋ a n sɔɔfʋ nɩ a tʋ̃mɔ̃.
59002019	Fʋ sɔɔ naa ɩka Nãaŋmɩn bʋ̃'yen tɛɛ lɛ be be. A ɩn vɩla. A sɩdɛbɛ gba mɩ sɔɔn de a lɛ, tɩ na ba mɩ joro dãbɩ̃ɛ.
59002020	Fʋ̃ʋ jɔl nyã, sɔɔfʋ tʋ̃mɔ̃ na ba pʋɔ ɛ, faa bɔ̃ɔ ka bʋ̃kũu lɛ ɛ?
59002021	A ba ɩ a sɩ sãakpã Abraham wiil a sɔɔfʋ nɩ a tʋ̃mɔ̃, wʋn dɔ̃ɔ de a wʋ bie Isaakɩ ɩka wʋ lon bɔɔr ɛ?
59002022	Faa nyɛ a sɔɔfʋ nɩ a tʋ̃mɔ̃ na 'mataa ɛ, ka a wʋ sɔɔfʋ sɛɛ nɩ a lɛ wʋn tʋ̃.
59002023	Ka a lɛ na sɛb a Nãaŋmɩn gãn pɔ ɩ yelmɩ̃ɛ ɩka, "Abraham sɔɔn de Nãaŋmɩn, ka a lɛ vɛ̃ ka wʋ ɩ nɩtor." Ka Nãaŋmɩn bʋɔl wʋ wʋ baraa.
59002024	Yaa nyɛ, nɩrɛ na ɩn nɩtor Nãaŋmɩn niem a lɛ wʋn tʋ̃, a ba ɩ a wʋ sɔɔfʋ tɛɛ ɛ.
59002025	A lɛ nɩ wʋ ju lɛ ba dɔ̃ɔ kaa a sɛ̃sɛ̃ pɔɔ ban bʋɔlɔ Worahab ka wʋ ɩ nɩtor, wʋn dɔ̃ɔ de a tʋ̃tʋ̃nbɔ wiil ba sɔyuo ka ba lɩɛb kul.
59002026	A lɛ a sɩɛ na ma wa yi a ɩ̃gãn pɔ ka wʋ ɩ bʋ̃kũu, lɛ mɩ lɛ a sɔɔfʋ ka tʋ̃mɔ̃ ba pʋɔ ɛ mɩ ɩ bʋ̃kũu.
59003001	N yɛɛr, yɩ jaa yɩ ta bʋɔrɔ ɩka yɩ ɩ wiwiilbe ɛ, bojũu yɩ bɔ̃ɔn naa ɩka a sɩn bala na ɩ a wiwiilbe na nyɛn 'yɛr tɔɔrfʋ gar nɩrɛ jaa.
59003002	Sɩ jaa ma maal 'mab. Ala ɩ nɩrɛ jaa ba 'yɛr 'mab ɛ, wʋ ɩn nɩtor na wʋ nyɔɔrɔ a wʋ mɩ̃ɛ.
59003003	Sɩ ma 'yɔ̃ɔn a kur a wiisɩ nɛɛr pɔ, ka a ma tu a sɩ nɛɛr, ka sɩ ma lɩɛb chiin jie jaa sɩn bʋɔrɔ.
59003004	Bɩɩ yɩ kaa a gbor bɛrɛ ala a man kpɛ̃ɛ pɔ a sɛsɛkpɛ̃ɛ na ma furo chiine, tɩchɛ a gbor mɔ̃nɔ̃ ma den a vuur mɔ̃ chiin jie jaa wʋn bʋɔrɔ.
59003005	Lɛ mɩ lɛ a jãlbir na ɩ jaa pʋʋrbile a ɩ̃gãn pɔ tɩ ma fere. Wʋ kaara fɩka bũu bir na lo tuu kpɛ̃ɛ pɔ di wʋ jaa.
59003006	A jãlbir mɩ ɩn bũu na ɩ a wɛr dɛɛr na be a sɩ ɩ̃gãn pɔ na wʋ sɔ̃ɔ a ɩ̃gãn wʋ jaa bar, na wʋ chʋmɔ̃ a ɩ̃gãn nɩ a bũu dagel 'lɔ na ba kpĩine ɛ.
59003007	Nɩrɛ ma tʋ̃ɔn guol mɔdʋ̃ɔ jaa bʋrɔ, nɩ lubil jaa bʋrɔ, bʋ̃vuuraa jaa bʋrɔ, nɩ a man pɔ bonsɩ.
59003008	Tɩchɛ nɩrɛ maa tʋ̃ɔ a wʋ jãlbir ɛ, wʋ ɩn bʋ̃bier na ba pɛ̃nɛ ɛ, na wʋ mɩ ɩ lɔɔ na kʋrɔ.
59003009	A jãlbir nyã lɛ sɩ ma de pɛɛn a sɩ Sãa na ɩ a sɩ Soro, na sɩ lɛ de ma pɔn 'yɔ̃ɔ a bala a Nãaŋmɩn na mɛ ka ba kaara a wʋ kaar.
59003010	A nɛbʋ̃'yen 'lɔ pɔ lɛ a pɛɛfʋ nɩ pɔ'yɔ̃ɔfʋ ma yire. N yɛɛr a ba tor ɛ.
59003011	Kɔ̃vɩla nɩ kɔ̃dɛɛr na tʋ̃ɔ yire bul bʋ̃'yen pɔ bɩɩ?
59003012	N yɛɛr, kɔ̃kɔ̃ɔ na tʋ̃ɔ wɔ̃ dãbɩ̃ɩnãa bɩɩ dãbɩ̃ɩnãa na tʋ̃ɔ wɔ̃ kɔ̃kɔ̃ɔ ɔ? Lɛ mɩ lɛ, kɔ̃vɩla nɩ kɔ̃dɛɛr kʋ̃ tʋ̃ɔ 'mataar yire bul bʋ̃'yen pɔ ɛ.
59003013	A yɩ ɩ̃sʋɔ tara na yɛ̃ nɩ bɔ̃ɔfʋ bɩɩ? Vɛ̃ ka a wiil a wʋ maalfʋ pɔ, nɩ lɛ wʋn siir a wʋ mɩ̃ɛ maala nɩ yɛ̃.
59003014	Tɩchɛ ala ɩ a yɩ nyãa pɔ, nyuur dɛɛr nɩ tuo, nɩ yobɔyele ben be, yɩ ta wile yɩ mɩ̃ɛ ŋmara jirsɩ 'yɔ̃ɔnɔ̃ a yelmɩ̃ɛ ɛ.
59003015	A yɛ̃ nyã bʋrɔ ba yi saaju wa ɛ, tɩchɛ wʋ ɩ naa a wɛr nyã yɛ̃ nɩsaal na tara ka wʋ yi a sɩdɛɛr sɛ̃.
59003016	Bojũu jie 'lɔ nyuur, nɩ tuo, nɩ yobɔyele na be, be lɛ guor taa ba be ɛ, ka tʋ̃ dɛɛr jaa bʋrɔ be be.
59003017	Tɩchɛ a yɛ̃ 'lɔ, na yi saaju ɩn chɛchɛ na wʋ tara nyã'maar nʋ̃fʋ, nɩ sʋ̃ʋfʋ, nɩ mɩ̃ɛ siirfʋ, nɩ vɩla maalfʋ, na wʋ joro nɩbaal, na wʋ wɔ̃nɔ̃ bisʋ̃n, na waa ooro ɛ, bɩɩ tara nɛɛr ayi ɛ.
59003018	A bala na ba bʋɔrɔ jɛɛr ɛ, na bʋr nɩ nyã'maar, na ŋman yeltorsɩ.
59004001	Nyɩnɛ lɛ a jɛɛr nɩ nɛchɩrɛ yi be a yɩ chara pɔ? A ba ɩ a yi naa a vɔlaa 'lɔ na be a yɩ 'yɔ̃ɔ jɛɛr ɛ?
59004002	Yɩ ma bʋɔrɔ na bon kɔ̃ɔ tɩ yɩ maa nyɛ ɛ, na yɩ ma kʋrɔ taa. Na yɩ ma tara nyuur nɩ bomo, tɩ na yɩ maa nyãa ɛ, na yɩ pãa tara jɛɛr nɩ nɛchɩrɛ, tɩ maa nyãa ɛ, bojũu yɩ maa sʋɔr Nãaŋmɩn ɛ.
59004003	Yɩn wa sʋɔr a Nãaŋmɩn sɛ̃, yɩ maa nyɛ ɛ, bojũu yɩ sʋɔr naa nɩ pʋtɩdɛɛr na de maal a lɛ na pɛl a yɩ pʋɔ.
59004004	Yɩn sɛ̃sɛ̃ nɩbɛ ba nyã, yaa bɔ̃ɔ ɩka nɩrɛ nyã na ɩ a wɛr baraa 'laar Nãaŋmɩn ɛ? Nɩrɛ 'lɔ jaa na ŋmaa a wɛr nyã baraa ɩn Nãaŋmɩn dɔ̃ sʋɔ.
59004005	Ta baala a Nãaŋmɩn gãn na 'yɛr ɩka, yelmɩ̃ɛ jaa lɛ a Nãaŋmɩn kaara a Sɩɛ 'lɔ wʋn de 'yɔ̃ɔ sɩ.
59004006	Tɩchɛ Nãaŋmɩn ma kʋ sɩ naa a wʋ wɩ̃ɛfʋ, ala lɛ so a Nãaŋmɩn gãn na 'yɛr, "Nãaŋmɩn ma tɔr naa bala na bʋɔr yuor, tɩ na wʋ ma wɩ̃ɛ a bala na siir ba mɩ̃ɛ."
59004007	A lɛ jũu, yɩ siir a yɩ mɩ̃ɛ kʋ Nãaŋmɩn, na yɩ tɔɔ yɩ mɩ̃ɛ yin a sɩdɛɛr sʋɔ sɛ̃, wʋn bar yɩn tɩ jo.
59004008	Yɩ tɔɔ gbʋr Nãaŋmɩn, wʋ mɩ na tɔɔn gbʋr yɩ. Yɩn yelbe-ɩrbɛ, yɩ pɛɛ a yɩ nuur na yɩ lɩɛb a yɩ tɩɛr, yɩn tɩɛr ayi dẽme.
59004009	Yɩ waala, na yɩ tara pʋsɔ̃ɔ, na yɩ kõnõ. Yɩ vɛ̃ ka a yɩ laar lɩɛb kõn, ka a yɩ pʋpɛl lɩɛb pʋsɔ̃ɔ.
59004010	Yɩ siir a yɩ mɩ̃ɛ a sɩ Soro niem, wʋn 'mɔɔ yɩn ka yɩ do.
59004011	N yɛɛr, yɩ ta sɔ̃ɔnɔ̃ taa yoe ɛ. Nɩrɛ 'lɔ jaa na sɔ̃ɔnɔ̃ a wʋ tɔ sʋɔ yuor, wʋ tɔɔr a wʋ 'yɛr, wʋ tɔɔrɔ naa a nɛbinãa 'lɔ 'yɛr. Fʋ̃ʋ wa tɔɔrɔ a nɛbinãa 'yɛr, faa turo a lɛ a nɛbinãa na 'yɛr ɛ, tɩ ɩ a wʋ 'yɛr tɔɔrɔ.
59004012	Nãaŋmɩn lɛ bin a wʋ nɛɛ kʋ sɩ, na wʋ ɩ a 'yɛr tɔɔrɔ, 'lɔ lɛ na tʋ̃ɔ faa bɩɩ sɔ̃ɔ bar. Tɩchɛ fʋ̃ʋ mɩ nɩ ana na fʋ tɔɔrɔ a fʋ tɔ sʋɔ 'yɛr?
59004013	Yɩ chɛlɛ, a yɩn bala na ma 'yɛr ɩka, "Dɩna bɩɩ bio sɩn chen tẽkpɛ̃ɛ pɔ tɩ maal yuon, da bomo, da nyɛ libie."
59004014	Yaa bɔ̃ɔ lɛn na ɩ bio ɛ, bo lɛ a yɩ nyɛvʋr? Wʋ kaara fɩka ul na lo tɩ wɛl ajienaa.
59004015	Yɩ ta ma 'yɛr ɩka, "Ala ɩ Nãaŋmɩn sɔɔ naa ka sɩ tara nyɛvʋr, sɩn maal nyã bɩɩ anyãna."
59004016	Tɩ lɛ an be nɩ nyã, yɩ bʋɔrɔ na yuor, na yɩ wile yɩ mɩ̃ɛ, ka a mɩ̃ɛ wiilfʋ nyã ɩ yelbier.
59004017	Nɩrɛ jaa na pãa bɔ̃ɔ vɩla tɩ ba maal ɛ, wʋ ɩn bier.
59005001	Yɩ chɛlɛ, yɩn tara dẽme, yɩ kõnõ ŋmiere chɛlsɩ a yele 'lɔ na waara a yɩ ju.
59005002	A yɩ nãbomo pʋ̃ɔ naa, ka yɛlɛ mʋʋ a yɩ fɔɔr.
59005003	A yɩ sɛlma nɩ a libie lon sɔrɔ, ka a ba sɔrɔ lofʋ wiil ɩka an di yɩn bũu kaar. A baarfʋ ta naa, tɩ yɩ chɛnɛ bin a nãbomo.
59005004	Yɩ nyɛ a bala yɩn de ka ba tʋ̃nɔ̃ a yɩ por pɔ, tɩ yɩ mɔ̃ɔ ba a yar ka ba kõnõ 'yɔ̃ɔnɔ̃ yɩ, ka a yɩ bʋ̃ŋmarba kõn ta a sɩ Soro na ɩ a Tʋ̃ɔfʋ Sʋɔ.
59005005	Yɩ din nʋ̃ɔ ka a wɛr pɔ lɛ yɩn bʋɔrɔ. Yɩ guol naa yɩ mɩ̃ɛ a lɛ kʋfʋ 'yɔ̃ɔ.
59005006	Yɩ ma 'yɔ̃ɔn a bala na tor 'yɛr, na yɩ kʋ ba, tɩ baa maal bon jaa ɛ.
59005007	A lɛ jũu, yɛɛr yɩ tara kãnyir tɩ tãn a sɩ Soro waa daar. Kaa nyɛ a lɛ a kʋɔraa na ma tara kãnyir chɛlɛ nɩ a bonsɩ wɔ̃fʋ daar, na wʋ tara kãnyir chɛlɛ a sadɔ̃ɔ nɩ a sabaaraa.
59005008	Yɩn mɩ, yɩ tara kãnyir na yɩ ara kpɛ̃ɔ, bojũu a sɩ Soro waa gbʋr naa.
59005009	Yɛɛr yɩ ta hũhũnõ 'yɔ̃ɔnɔ̃ taa na yɩ taa nyɛ 'yɛr tɔɔrfʋ ɛ. A 'yɛr tɔɔrɔ ara naa a dɔ̃dɔr nɛɛ.
59005010	Yɛɛr, yɩ kaa a Nãaŋmɩn 'yɛ'yɛrbɛ bala na de a sɩ Soro yuor 'yɛr 'yɛr, din dɔɔyɛ tɩ tara kãnyir.
59005011	Ala lɛ so ka sɩ bʋɔlɔ ba bɔɔsʋ̃n dẽme. Yɩ wõn a Job kãnyir wʋn tara na yɩ mɩ nyɛ a lɛ a sɩ Soro na maal kʋ wʋ a baaraa. A sɩ Soro ɩn nɩbaal joro, na wʋ maala vɩla.
59005012	N yɛɛr, ala na chɛ lɛ a anyã, yɩ taa pɔrɔ nɩ saaju ɛ, bɩɩ a tẽe ɛ, bɩɩ bon jaa ɛ, tɩ yɩ vɛ̃ ka yɩ ɔ̃ɔ, ɩ ɔ̃ɔ, ka yɩ kai, mɩ ɩ kai. Ka yɩ taa kpɛ 'yɛr pɔ ɛ.
59005013	Wõm pɔɔn a yɩ ɩ̃sʋɔ bɩɩ? Wʋ sʋɔr Nãaŋmɩn. Nʋ̃ɔ kpɛ̃n a yɩ ɩ̃sʋɔ bɩɩ? Wʋ yiele yiel dãna nɩ Nãaŋmɩn.
59005014	A yɩ ɩ̃sʋɔ bɩɛrɛ na bɩɩ? Wʋ bʋɔl a pupuorbiir nɩbɛrɛ ka ba wa jɛ wʋ kãa nɩ a sɩ Soro yuor, na ba sʋɔr Nãaŋmɩn kʋ wʋ.
59005015	A Nãaŋmɩn ban sʋɔr nɩ sɔɔfʋ na sa naa nɩnyɩnɛ baal, a sɩ Soro na nyɔɔ wʋ naa ka wʋ ir. Ala ɩ wʋ mɩ maal dɛɛr, Nãaŋmɩn na vɛ̃n kʋ wʋ.
59005016	A lɛ jũu, yɩ 'yɛrɛ a yɩ maal dɛbɛ kʋrɔ taa, na yɩ sʋɔrɔ Nãaŋmɩn 'yɔ̃ɔnɔ̃ taa, ka wʋ sãana yɩ. Nɩtor Nãaŋmɩn sʋɔrfʋ tara na kpɛ̃ɔ na maal bon.
59005017	Elaija ɩn nɩrɛ a sɩ kaar, wʋ sʋɔr Nãaŋmɩn nɩbijɩɛ ɩka saa wʋ ta wa ɛ, ka war ŋmaa yuomo ata nɩ ŋmaa.
59005018	Wʋ lɛ sʋɔr Nãaŋmɩn go ka a saa wa, ka a bonsɩ bul a tẽe naa wɔ̃.
59005019	N yɛɛr, ala ɩ a yɩ ɩ̃sʋɔ 'mab naa a yelmɩ̃ɛ sɔr pɔ, ka a yɩ ɩ̃sʋɔ lɩɛb wʋ waan,
59005020	yɩ bɔ̃ɔn a anyã ɩka, nɩrɛ 'lɔ jaa na lɩɛb yelbe-ɩrɛ yin a wʋ yelbier pɔ, wʋ faa wʋn yin kũu pɔ, na wʋ mɩ pɔɔ yelbebe yɔɔ jaa.
60001001	Maa Pita na ɩ a Yesu Kɩrɩsɩto nɩtʋ̃nãa lɛ sɛɛrɛ a gãn nyã kʋrɔ a yɩn a Nãaŋmɩn na chɛl ir a yɩ ɩ sãanba yɛ̃yɛl ka a wɛr pɔ, na yɩ be a Pontus, nɩ Galatiya, nɩ Kapadosiya, nɩ Asɩya, nɩ a Bitiniya.
60001002	A Sãa Nãaŋmɩn den nie bɔ̃ɔ yɩ, ka a wʋ Sɩɛ oo yɩ, a yɩ ɩ chɛchɛ, yɩn wõnõ a Yesu Kɩrɩsɩto toor jũu, ka wʋ mɩr yɩ a wʋ jɩ̃ɩ. Wɩ̃ɛfʋ nɩ nyã'maar na dɔɔlɔ yɩn taa.
60001003	Pɛɛfʋ wʋ ta a Nãaŋmɩn na ɩ a sɩ Soro Yesu Kɩrɩsɩto Sãa! A wʋ nɩbaal bɛrma naa, ka wʋ dɔɔ sɩ dɔɔ paalaa, na wʋ kʋ sɩ tɩɛrtɔ vʋr tu a Yesu Kɩrɩsɩto wʋn sɩ̃ɩ a kũu pɔ,
60001004	nɩ a nãbomo ala wʋn bin gun sɩ be a saaju, a ba wɛrɛ ɛ, a ba sɔ̃ɔnɔ̃ ɛ, bɩɩ jʋɔlɔ ɛ.
60001005	A tu naa yɩ sɔɔfʋ pɔ, ka a Nãaŋmɩn Kpɛ̃ɔ ger pɔɔ yɩ, tɩ tãn a bɩbir baaraa 'lɔ a faafʋ 'lɔ na chɔɔr baar na wa nyɩr.
60001006	A anyãna pɔ lɛ yɩ chɩlɛ yɔɔ jaa, an sɔɔ ɩ ɩka yɩn din dɔɔyɛ bɛɛr kaa bʋrɔ bʋrɔ pɔ.
60001007	A anyãna wa naa ka a yɩ sɔɔfʋ na kpɛ̃mɛ gar a sɛlma na ɩ bʋ̃sɔ̃ɔnãa ban ma dʋʋl bũu pɔ ir a dɛɛr bar. A yɩ sɔɔfʋ na lɩɛb ɩ pɛɛfʋ, nɩ tɩɩr, nɩ 'yɔ̃ɔfʋ a sɔ̃ɔ 'lɔ a Yesu Kɩrɩsɩto na wa nyɩr.
60001008	Yɩ gba na ba nyɛ wʋ ɛ, tɩ na yɩ nʋ̃ wʋ. Yaa gba nyɛ wʋ a pʋ̃pãanyã ɛ, tɩ sɔɔ wʋ, na yɩ sɛɛn a pʋpɛl tɩɩr 'lɔ nɩrɛ na kʋ̃ tʋ̃ɔ man ɛ.
60001009	Bojũu yɩ nyɛrɛ naa a yɩ sɔɔfʋ bon na ɩ a yɩ sɩɩr faafʋ.
60001010	A faafʋ nyã 'yɛr lɛ a Nãaŋmɩn 'yɛ'yɛrbɛ dɔ̃ɔ 'yɛr a wɩ̃ɛfʋ nyã na wa a yɩ sɛ̃. Ba vɩɛr naa a faafʋ nyã na ba chɛ̃pɛ̃ wʋ jaa nɛ nɛ.
60001011	Ba mʋ̃ɔn nɩbir ɩka ba bɔ̃ɔ a sɔ̃ɔ nɩ a yelsɩ ala a Kɩrɩsɩto Sɩɛ na be a ba sɛ̃ na wile ba, a lɛ wʋn 'yɛr a dɔɔyɛ a Kɩrɩsɩto na di nɩ a tɩɩr ala na turo.
60001012	Nãaŋmɩn wiil naa a wʋ 'yɛ'yɛrbɛ banyãna ɩka a ba ɩ ba mɩ̃ɛ 'yɔ̃ɔ lɛ ba tʋ̃nɔ̃ a lɛ ɛ, tɩ chɛ yɩn 'yɔ̃ɔ lɛ. A lɛ ban 'yɛr a nyãna yɩn ben wõnõ a pʋ̃pãanyã a bala na mʋɔlɔ a 'yɛr nʋ̃ɔ tu a Nãaŋmɩn Sɩɛ wʋn tʋ̃ a wʋ yi a saaju. A malakasɩ mɩ gba ta bʋɔrɔ naa ɩka ba muul kaa a anyãna.
60001013	A lɛ jũu, yɩ chɔɔr a yɩ tɩɛr gun tʋ̃mɔ̃, na yɩ nyɔɔrɔ yɩ mɩ̃ɛ. Yɩ de a yɩ tɩɛrtɔ 'yɔ̃ɔ a wɩ̃ɛfʋ 'lɔ a Yesu Kɩrɩsɩto na kʋ yɩ a wʋ waa daar.
60001014	Yɩn wõnõ a Nãaŋmɩn toor jũu, yɩ taa lɛ maala a kõro mamaalbie ɛ, a lɛ yɩn ba dɔ̃ɔ bɔ̃ɔ ɛ.
60001015	Tɩchɛ nɩtãa lɛ a 'lɔ na bʋɔl yɩ na ɩ chɛchɛ, yɩ mɩ ɩ chɛchɛ a yɩ yelmaalsɩ a jaa pɔ.
60001016	Bojũu a sɛb ɩka, "Yɩ ɩ chɛchɛ, bojũu n ɩn chɛchɛ."
60001017	Yɩn ma bʋɔlɔ wʋ a yɩ Sãa, 'lɔ lɛ na tɔɔr nɩrɛ jaa 'yɛr, na waa turo ɛ, yɩ kpɩɛrɛ a yɩ kpɛfʋ nɩtãa sãanba, na yɩ joro wʋ dãbɩ̃ɛ.
60001018	Bojũu yɩ bɔ̃ɔn naa ɩka a ba ɩ bʋ̃sɔ̃ɔnãa fɩka libir, bɩɩ sɛlma lɛ Nãaŋmɩn de yab den yɩ yin a yɩ sãakpãmɩne yelpɔrsɩ ala na lũ yɩ pɔ ɛ,
60001019	tɩchɛ a ɩ naa a Kɩrɩsɩto jɩ̃ɩ vɩla ala na ɩ a pɛraabile na ba tara chɛfʋ ɛ, bɩɩ jɩ̃nɛ jaa ɛ.
60001020	Nãaŋmɩn ir wʋ naa tɩ wa bɩɛr maal a wɛr, tɩchɛ wʋ vɛ̃n ka wʋ nyɩr a sɔ̃ɔ baaraa a yɩ jũu.
60001021	A wʋ jũu lɛ yɩ sɔɔ de a Nãaŋmɩn na ir wʋ a kũu pɔ na wʋ kʋ wʋ tɩɩr, ka a yɩ sɔɔfʋ nɩ a yɩ tɩɛrtɔ na be a Nãaŋmɩn 'yɔ̃ɔ.
60001022	Pʋ̃pãanyã yɩn chɔɔr a yɩ mɩ̃ɛ yɩn turo a yelmɩ̃ɛ jũu, yɩ nʋ̃nɔ̃ naa a yɛɛr sɩrɛ jaa. Yɩ nʋ̃nɔ̃ taa nɩ a yɩ nyãa wʋ jaa.
60001023	Bojũu yɩ nyɛn dɔɔ paalaa 'lɔ na ba ɩ bʋ̃kpiraa ɛ, tɩchɛ wʋn ben be, na ba tu a Nãaŋmɩn 'yɛr na ɩ vʋr, na be be bɩbir jaa.
60001024	Bojũu, "Nɩsaal kaara naa fɩka mʋɔr, ka a ba tɩɩr wʋ jaa kaara fɩka a mɔpuul. A mʋɔr wa jʋɔl, a puul mɩ ma suor naa.
60001025	Tɩchɛ a sɩ Soro 'yɛr 'lɔ ben be bɩbir jaa." A 'yɛr nyãna lɛ ba mʋɔl kʋ yɩ.
60002001	A lɛ jũu, yɩ ir yɩ mɩ̃ɛ yin a yosɔ̃ɔ 'yɛr, bɛlfʋ, nɛɛr ayi tarfʋ, nyuur, nɩ kporfʋ jaa bʋrɔ pɔ.
60002002	Yɩ kaara fɩka bipɩlɛ, na yɩ bʋɔrɔ a Nãaŋmɩn 'yɛr ka ɩ yɩ vɔlaa a bɩr kaar, a yɩn tʋ̃ɔ nʋ̃ɔ a yɩ faafʋ pɔ,
60002003	bojũu an ɩ yɩ lɛm kaa lɛ a sɩ Soro na nʋ̃mɔ̃.
60002004	An ɩ yɩ wa naa a wʋ sɛ̃ na ɩ a Kʋsɩr vʋr a nɩsaal na tɔr bar, tɩchɛ ka a Nãaŋmɩn ir wʋ a wʋ ɩ bʋ̃sʋ̃,
60002005	yɩn mɩ na ɩ fɩka a kʋsɩvʋɛ a ba mɛn yɩ, nɩ a Nãaŋmɩn yir ka yɩ ɩ a wʋ bɔɔrlo chɛchɛsɩ, na yɩ loro a wʋ bɔɔr wʋn sɔɔ tu a Yesu Kɩrɩsɩto 'yɔ̃ɔ.
60002006	A sɛb a Nãaŋmɩn gãn pɔ ɩka, "Nyɛ, n bin a kʋsɩr be a Jiyon tẽe pɔ, a kʋsɩr vɩla 'lɔ ɩn kaa ir ka wʋ ɩ a kʋsɩr ju, ka nɩrɛ 'lɔ jaa na sɔɔ de wʋ, vɩ̃ kʋ̃ di wʋ ɛ."
60002007	Pʋ̃pãanyã a yɩn bala na sɔɔ de wʋ, wʋ ɩn kʋsɩr sʋ̃. Tɩchɛ a bala na ba sɔɔ de wʋ ɛ, "A kʋsɩr 'lɔ a mɩmɩɛrbɛ na tɔr bar, 'lɔ lɛ ɩ a kʋsɩr ju,"
60002008	na, "Wʋ ɩ a kʋsɩr 'lɔ a nɩbɛ na ŋmiere a gbɛɛ, na wʋ ɩ a pie 'lɔ ban bãra loro." Ba ŋmiere naa ba gbɛɛ bojũu ba tɔr naa a 'yɛr 'lɔ 'yɔ̃ɔ a Nãaŋmɩn na dɔ̃ɔ bin ba.
60002009	Tɩchɛ yɩn 'lɔ, Nãaŋmɩn lɛ ir yɩ a yɩ ɩ a wʋ bɔɔrlo nãmɩne, na yɩ ɩ nɩchɛchɛsɩ, na yɩ ɩ a Nãaŋmɩn sofʋ, ka yɩ na pɛɛrɛ wʋ, an ɩ 'lɔ lɛ bʋɔl yɩ yin a libe pɔ waan a wʋ chãa herete pɔ.
60002010	Yaa dɔ̃ɔ ɩ a wʋ nɩbɛ ɛ, tɩchɛ pʋ̃pãanyã yɩ ɩ naa a Nãaŋmɩn nɩbɛ. Yaa dɔ̃ɔ tara a Nãaŋmɩn nɩbaal ɛ, tɩchɛ pʋ̃pãanyã yɩ tara wʋ naa.
60002011	N barmɩne, n sʋɔrɔ yɩ naa nɩtãa nɩyʋɔrsɩ nɩ sãanba ka a wɛr pɔ ɩka, yɩ ir yɩ mɩ̃ɛ yin a ɩ̃gãn vɔlaa na ma jɛɛrɛ nɩ a yɩ sɩɩr.
60002012	Yɩ kpɩɛrɛ vɩla a bala na ba puoro sɛ̃, ban sɔɔ gba kpɛrɛ yɩ ɩka dɛɛr lɛ yɩ maala, bala wa nyɛ a yɩ vɩla maalfʋ ban 'yɔ̃ɔn Nãaŋmɩn tɩɩr a wʋ waa bɩbir.
60002013	A sɩ Soro jũu, yɩ siir yɩ mɩ̃ɛ kʋ a tʋ̃ɔfʋ dẽme, ala sɔɔ ɩ a nãkpɛ̃ɛ 'lɔ lɛ,
60002014	bɩɩ a nãbil bala wʋn ir bin a tẽn tẽn ka ba kpãana a bala na maala dɛɛr tɩ pɛɛrɛ a bala mɩ na maala a lɛ na tor.
60002015	Bojũu Nãaŋmɩn bɔfʋ lɛ ɩka yɩn maala vɩla na yɩ pɔɔ a ba bɔ̃ɔ dẽme na ɩ a jɔlɔ nɛɛr.
60002016	Yɩ kpɩɛrɛ nɩtãa sumɩne, tɩchɛ yɩ taa de a mɩ̃ɛ sofʋ nyã pɔɔn yelbier ɛ, tɩ yɩ kpɩɛrɛ fɩka Nãaŋmɩn gbãgbaar.
60002017	Yɩ 'yɔ̃ɔnɔ̃ nɩrɛ jaa na yɩ nʋ̃ a yɩ taa Yesu turbo, na yɩ joro Nãaŋmɩn dãbɩ̃ɛ, tɩ 'yɔ̃ɔnɔ̃ a nãa.
60002018	Gbãgbaar, yɩ siir yɩ mɩ̃ɛ kʋ a yɩ tʋ̃nbɔ nɩ 'yɔ̃ɔfʋ, a ta ɩ a bala na bal nɩbir maala yɩ vɩla tɛɛ ɛ, tɩchɛ a bala mɩ na kpɛ̃mɛ a nɩbir.
60002019	Bojũu a Nãaŋmɩn na maal vɩla kʋ nɩrɛ 'lɔ na tara tɩɛr vɩla, na wʋ di dɔɔyɛ na ba tara sɔr ɛ, bojũu wʋ tara na Nãaŋmɩn tɩɛr.
60002020	Tɩchɛ bo lɛ na ɩ a yɩ tɔ̃nɔ̃, ala ɩ ba ŋme yɩ naa yɩn tʋ̃ dɛɛr jũu? Tɩchɛ ala ɩ yɩ din dɔɔyɛ yɩn maal vɩla jũu, an ɩn tɔ̃nɔ̃ kʋ yɩ Nãaŋmɩn niem.
60002021	A anyãna jũu lɛ a Nãaŋmɩn bʋɔl yɩ, bojũu Kɩrɩsɩto mɩ dɔ̃ɔ di dɔɔyɛ, na wʋ maal wiil yɩ ɩka yɩ turo a wʋ pala.
60002022	"Ka waa dɔ̃ɔ maal dɛɛr jaa ɛ, bɩɩ ka bɛlfʋ yi a wʋ nɛɛ pɔ ɛ."
60002023	A lɛ ban dɔ̃ɔ tʋrɔ wʋ, waa mɩ tʋ yaa a sãn ɛ. A dɔɔyɛ na pɔɔ wʋ, waa jo dãbɩ̃ɛ ɛ. Tɩchɛ wʋ den a wʋ mɩ̃ɛ kʋ a Nãaŋmɩn na tɔɔrɔ a 'yɛr jaa dẽ dẽ.
60002024	A wʋ mɩ̃ɛ lɛ tuo a sɩ yeldɛbɛ a wʋ ɩ̃gãn pɔ a daa ju, ka sɩ mɩ na kpi kʋ yelbier tɩ be be kʋ yeltorsɩ. A wʋ fɛlɛ ala jũu lɛ sãa sɩ.
60002025	Na yɩ kaara fɩka piir na dɔ̃ɔ bɔrɔ, tɩchɛ pʋ̃pãanyã yɩ lɩɛb wa a pɛchinɛ na kaara a yɩ sɩɩr sɛ̃.
60003001	Pɔbɔ, a lɛ nɩ wʋ ju mɩ lɛ, yɩ sɩɩr yɩ mɩ̃ɛ kʋ a yɩ sɩrbɛ. Bamɩne baa sɔɔ puor ɛ, tɩchɛ a yɩ befʋ na tʋ̃ɔn lɩɛb a ba tɩɛr a ba puoro,
60003002	bala wa nyɛ a lɛ a yɩ maalfʋ na ɩ vɩla, nɩ lɛ yɩn 'yɔ̃ɔnɔ̃ a yɩ mɩ̃ɛ.
60003003	Yɩ ta vɛ̃ ka a yɩ vɩla ɩ a yõo pɩ̃ɛfʋ tɛɛ ɛ, nɩtãa a ju wobfʋ, sɛlma bɔ̃jɔrsɩ yarfʋ, nɩ a fɔnɩbikpɩ̃ɛn sɛfʋ ɛ.
60003004	Tɩchɛ yɩ vɛ̃ ka a yɩ pɩ̃ɛfʋ be pʋɔm na ba jʋɔlɔ ɛ, na ɩ vɩla, hɛ lɛ lɛ lɛ, nɩ jomm, ala lɛ ɩ vɩla a Nãaŋmɩn niem.
60003005	Bojũu nɩtɔ̃nɔ̃ lɛ a mama pɔɔsʋ̃n bala na tara a Nãaŋmɩn tɩɛr ma maal a ba mɩ̃ɛ vɩla. Na ba sɔɔ turo, na ba sɩɩr ba mɩ̃ɛ kʋ a ba sɩrbɛ.
60003006	Lɛ mɩ lɛ a Saara na dɔ̃ɔ wõnõ a Abraham toor na wʋ ma bʋɔlɔ wʋ a wʋ soro. Yɩn lɛ ɩ a wʋ bibiir, ala ɩ yɩ maala na a lɛ na vɩɛlɛ na yɩ kʋ̃ joro dãbɩ̃ɛ ɛ.
60003007	Sɩrbɛ a lɛ nɩ wʋ ju mɩ lɛ, yɩ tɩɛrɛ a yɩ pɔbɔ yɩn lɔ̃ɔ kpɩɛrɛ nɩ. Yɩ kaara ba nɩ 'yɔ̃ɔfʋ, bojũu baa tara kpɩ̃ɛn jɩ̃ yɩ ɛ, tɩ na ba pʋɔ yɩ a Nãaŋmɩn wɩ̃ɛfʋ kʋfʋ 'lɔ na ɩ nyɛvʋr, ka bon jaa taa var a yɩ Nãaŋmɩn sʋɔrfʋ ɛ.
60003008	A 'yɛr baaraa lɛ a anyã, yɩ jaa yɩ tara tɩɛr bʋ̃'yen, na yɩ kaara taa nɩbaal, na yɩ nʋ̃ taa maala vɩla kʋrɔ taa nɩ mɩ̃ɛ siirfʋ.
60003009	Yɩ ta de yelbier yãan yelbier sãn ɛ, bɩɩ tʋbir yãan tʋbir sãn ɛ, tɩchɛ yɩ 'yɛr nɛvɩla 'yɔ̃ɔ ba, bojũu a anyã 'yɔ̃ɔ lɛ a Nãaŋmɩn bʋɔl yɩ ɩka yɩn nyɛn sʋ̃ʋfʋ.
60003010	Bojũu, "Ala ɩ nɩrɛ nʋ̃n nyɛvʋr na wʋ bʋɔrɔ bɩbivɩɛlsɩ wʋ ir wʋ nɛɛ yin 'yɛrdɛɛr nɩ bɛlfʋ pɔ.
60003011	Wʋ lɩɛb puor 'yɔ̃ɔ yelbier tɩ maala vɩla, na wʋ bʋɔrɔ nyã'maar joro turo a wʋ puor.
60003012	Bojũu a sɩ Soro kaara naa a bala na tor, na wʋ wõnõ a ba sʋɔrfʋ. Tɩchɛ a sɩ Soro pʋɔ ma sɔ̃ɔ naa nɩ a bala na ma maala yelbier."
60003013	An lɛ na ge yɩ ala ɩ yɩ mʋ̃ɔ nɩbir maala vɩla?
60003014	Tɩchɛ ala ɩ yɩ gba din dɔɔyɛ yɩn maala vɩla jũu, Nãaŋmɩn na sʋ̃ʋ yɩ naa. "Yɩ ta joro dãbɩ̃ɛ nɩ a ba vuurfʋ ɛ. Yɩ taa joro dãbɩ̃ɛ ɛ,"
60003015	Tɩchɛ a yɩ nyãn pɔ, yɩ 'yɔ̃ɔnɔ̃ a Kɩrɩsɩto na ɩ a yɩ Soro. Na yɩ ma chɔɔr sɔ̃ɔ jaa ala ɩ nɩrɛ wa sʋʋr yɩ naa a tɩɛrtɔ 'lɔ yɩn tara, tɩchɛ yɩ ma man naa jomm nɩ 'yɔ̃ɔfʋ,
60003016	na yɩ vɛ̃ ka a yɩ tɩɛr chaar, ka a bala na sɔ̃ɔnɔ̃ a yɩ yuor yɩn turo a Kɩrɩsɩto jũu, ka vɩ̃ na kpɛ ba, nɩ a ba yosɔ̃ɔ 'yɛr.
60003017	An ɩn vɩla ala ɩ Nãaŋmɩn bɔfʋ lɛ, yɩn di dɔɔyɛ vɩla maalfʋ jũu, gar yɩn na di dɔɔyɛ dɛɛr maalfʋ jũu.
60003018	Bojũu Kɩrɩsɩto kpi naa a yɩ yelbier jũu gbɛbʋ̃'yen tɛɛ, a 'lɔ na tor kʋ a bala na ba tor ɛ, ɩka wʋ waan yɩ Nãaŋmɩn sɛ̃. Ba kʋ naa a wʋ ɩ̃gãn, tɩchɛ ka a Nãaŋmɩn Sɩɛ sɩ̃ɩ wʋ a kũu pɔ,
60003019	a Sɩɛ nyã lɛ a Kɩrɩsɩto chiin a kpĩi tẽe na wʋ tɩ mʋɔl kʋ a kpĩisɩ bala na be a pɔɔfʋ die pɔ.
60003020	A banyãna lɛ tɔr a Nãaŋmɩn nɛɛ, tɩchɛ ka wʋ di kãnyir ka a Nowa wa maal a daka bulomtum baar. A nɩbɛ bɩ̃lãa na ɩ aniin tɛɛ wa nyɛn faafʋ a kʋ̃ɔ pɔ.
60003021	A kʋ̃ɔ nyã nyɛtãan fɩka a Nãaŋmɩn kʋ̃ɔ sofʋ na faa yɩ mɩ a pʋ̃pãanyã, a ba ɩ ɩ̃gãn dɛɛr pɛɛ barfʋ lɛ ɛ, tɩchɛ a nɛɛ yɩn tɩr kʋ Nãaŋmɩn nɩ pʋtɩvɩla. Yɩ nyɛn faafʋ tu a Kɩrɩsɩto kũu irfʋ pɔ.
60003022	'Lɔ lɛ do a saaju tɩ jɩ̃nɛ, a Nãaŋmɩn nũsʋ̃ɔ jie ka a malakasɩ, nɩ a tʋ̃ɔfʋ dẽme, nɩ a kpɩ̃ɛn dẽme ba jaa turo a wʋ nɛɛ.
60004001	A lɛ jũu, a Kɩrɩsɩto na di dɔɔyɛ a wʋ ɩ̃gãn pɔ, yɩ mɩ su a tãjɛbonsɩ ala gun a tɩɛr 'lɔ̃nɔ̃, bojũu a 'lɔ na di dɔɔyɛ a wʋ ɩ̃gãn pɔ ba lɛ pʋɔ yelbier pɔ ɛ.
60004002	Ala lɛ so, wʋ ta lɛ kpɩɛrɛ a wɛr pɔ nɩ a ɩ̃gãn vɔlaa ɛ, tɩchɛ wʋ kpɩɛrɛ a lɛ a Nãaŋmɩn na bʋɔrɔ.
60004003	Bojũu a kõro jaa, yɩ mɩ sɔ̃ɔn sɔ̃ɔ na yɩ maala a lɛ a bala na ba puoro ɛ, na maala, na baa tʋɔrɔ a ba mɩ̃ɛ nyɔɔrɔ ɛ. Ka a ɩ̃gãn vɔlaa, nɩ dãburo, nɩ a pepe dib, na yɩ pʋɔ a dãnyurbo gbul pɔ, na yɩ maala tɩbɛ na sɔ̃ɔnɔ̃ a Nãaŋmɩn nɛɛ.
60004004	Ban tɩɛr naa ɩka yelsãan lɛ, yɩn ba lɛ pʋɔ ba a befʋ 'lɔ̃nɔ̃ pɔ ɛ, ka ba pãa piel tʋrɔ yɩ.
60004005	Tɩchɛ ban man a ba nɛɛ 'yɛr kʋ a Nãaŋmɩn na wa tɔɔr a vʋɛ nɩ a kpĩisɩ 'yɛr.
60004006	A anyãna jũu lɛ so ka ba gba mɩ mʋɔl a 'yɛr nʋ̃ɔ kʋ a kpĩisɩ, ɩka ban tɔɔr a ba 'yɛr nɩtãa lɛ ban na tɔɔr nɩrɛ jaa 'yɛr, tɩchɛ ka ba kpɩɛrɛ a sɩɩr pɔ Nãaŋmɩn kaar.
60004007	A bonsɩ a jaa baarfʋ tara naa, a lɛ jũu yɩ mʋ̃ɔ nɩbir na yɩ kpãa a yɩ mɩ̃ɛ tʋ̃ɔ sʋɔrɔ Nãaŋmɩn.
60004008	A ala na gar a jaa lɛ a anyã, yɩ chɛnɛ vɛ̃ ka a nʋ̃fʋ be a yɩ pɔ, bojũu nʋ̃fʋ ma pɔɔn yeldɛbɛ yɔɔ.
60004009	Yɩ ma diere taa a yɩ yie tɩ ta ma ɩrɛ gbʋrɔ̃ gbʋrɔ̃ ɛ.
60004010	Ɩ̃sʋɔ jaa wʋ de a Nãaŋmɩn kʋfʋ wʋn nyɛ tʋ̃nɔ̃ kʋrɔ nɩ a wʋ taaba nɩ yelmɩ̃ɛ nɩ a Nãaŋmɩn wɩ̃ɛfʋ a jaa.
60004011	Ala ɩ nɩrɛ jaa 'yɛrɛ na, wʋ 'yɛrɛ a Nãaŋmɩn 'yɛrbie ala. Ala ɩ wʋ ɩn tʋ̃tʋ̃nɔ̃, wʋ tʋ̃nɔ̃ nɩ a kpɛ̃ɔ 'lɔ a Nãaŋmɩn na kʋ wʋ, ka a yele a jaa pɔ, ka Nãaŋmɩn nyɛ tɩɩr tu a Yesu Kɩrɩsɩto pɔ. 'Lɔ lɛ so a tɩɩr nɩ kpɛ̃ɔ bɩbir bɩbir jaa. A ɩ a lɛ.
60004012	N yɛɛr nʋ̃nʋ̃nbɔ, yɩ ta vɛ̃ ka nɛɛ 'maa yɩ nɩ a bɛɛr kaa tuo na vulo yɩ fɩka yelsãan kɔ̃ɔ lɛ ɩrɛ yɩ ɛ.
60004013	Tɩchɛ yɩ chɩlɛ an ɩ yɩ pʋɔ naa a Kɩrɩsɩto dɔɔyɛ difʋ pɔ, ka nʋ̃ɔ na kpɛ yɩ a wʋ tɩɩr wa nyɩr.
60004014	Ala ɩ ba tʋ yɩ naa yɩn bʋɔlɔ a Kɩrɩsɩto yuor jũu, Nãaŋmɩn na sʋ̃ʋ yɩ naa, bojũu Nãaŋmɩn Sɩɛ ben a yɩ 'yɔ̃ɔ.
60004015	Ala ɩ yɩ din dɔɔyɛ, a ta ɩ fɩka nɩkʋrɔ, bɩɩ nãnyie, bɩɩ nɩdɛɛr, bɩɩ tɔ'yɔ̃ɔnbɔ lɛ yɩ ɩ ɛ.
60004016	Tɩchɛ ala ɩ a yɩ ɩ̃sʋɔ jaa wa dire na dɔɔyɛ wʋn turo Kɩrɩsɩto jũu, wʋ ta vɛ̃ ka vɩ̃ kpɛ wʋ ɛ, tɩchɛ wʋ pɛɛrɛ Nãaŋmɩn a yuor nyã wʋn di jũu.
60004017	Bojũu a 'yɛr tɔɔrfʋ sɔ̃ɔ ta naa, ka Nãaŋmɩn na piel tɔɔrɔ a wʋ nɩbɛ 'yɛr. Ala ɩ sɩn lɛ wʋn piel, ŋmɩnɛ lɛ an kaara kʋ a bala na tɔr a Nãaŋmɩn 'yɛr nʋ̃ɔ?
60004018	A sɛb ɩka, "Ala ɩ an ɩn kpɛ̃ɔ kʋ a nɩtor, ŋmɩnɛ lɛ an kaara kʋ a bala na ba puor ɛ, nɩ a yelbe-ɩrbɛ?"
60004019	A lɛ jũu, vɛ̃ a bala na dire a dɔɔyɛ a Nãaŋmɩn bɔfʋ jũu, de ba mɩ̃ɛ kʋ a Nãaŋmɩn yelmɩ̃ɛ sʋɔ na mɛ ba, tɩ mʋ̃ɔ nɩbir maala vɩla.
60005001	A maa na ɩ a nɩdiere naa nyɛ a Kɩrɩsɩto dɔɔyɛ nɩ nɩbir, naa mɩ ɩ nɩrɛ nyã na pʋɔ a tɩɩr 'lɔ na wa nyɩr, n 'yɔ̃ɔnɔ̃ na a nɩdierbe na be be a yɩ pɔ ɩ̃kpɩ̃ɛn,
60005002	ɩka ba kaara a Nãaŋmɩn piir a wʋn de 'yɔ̃ɔ a yɩ nuur pɔ, na yɩ tʋ̃nɔ̃ kaara nɩ ba, a ta ɩ fɩrfʋ ɛ, tɩchɛ a ɩ yɩ bɔfʋ, bojũu lɛ lɛ a Nãaŋmɩn bʋɔrɔ. A ta ɩ libie 'yɔ̃ɔ ɛ, tɩchɛ ka a nʋ̃mɔ̃ yɩ a tʋ̃fʋ.
60005003	Yɩ ta pirpire a bala yɩn kaar ɛ, tɩchɛ yɩ ɩ jɩ̃nɛ kʋ a piir.
60005004	A pɛchiin gbɔɔraa wa wa, yɩn nyɛn a sãyar na ɩ a tɩɩr na ba jʋɔl ɛ.
60005005	Lɛ nɩ wʋ ju mɩ lɛ a yɩn bala na ɩ a pɔlbil, yɩ siir yɩ mɩ̃ɛ kʋ a yɩ nɩdierbe. Yɩ jaa jaa yɩ ma siir yɩ mɩ̃ɛ na yɩ ma tʋ̃nɔ̃ kʋrɔ taa, bojũu a sɛb ɩka, "Nãaŋmɩn 'laar a bala na 'mɔɔrɔ a ba mɩ̃ɛ, tɩ ma sʋ̃nɔ̃ a bala na ma siir ba mɩ̃ɛ."
60005006	A lɛ jũu, yɩ siir yɩ mɩ̃ɛ a Nãaŋmɩn kpɛ̃ɔ sʋɔ nuur pɔ, ka wʋ 'mɔɔ yɩ a yɩ do a sɔ̃ɔ 'lɔ wʋn bʋɔrɔ.
60005007	Yɩ de a yɩ yelwõnsɩ a jaa kʋ wʋ, bojũu 'lɔ lɛ 'yɔ̃ɔnɔ̃ a yɩ tɔɔ.
60005008	Yɩ gu yɩ mɩ̃ɛ na yɩ 'yɔ̃ɔnɔ̃ jũmɔ̃, a yɩ dɔ̃sʋɔ tɩɩ kaara naa jukpɛ̃ɛ kaar, na uoro yʋɔrɔ na wʋ pãa kaara bʋɔrɔ nɩrɛ ɩka wʋ nyɔɔ 'wɔb.
60005009	Yɩ var wʋ sɔr, na yɩ ba gbɛr ara a yɩ sɔɔfʋ pɔ, bojũu yɩ bɔ̃ɔn naa ɩka a yɩ taaba na be a wɛr wʋ jaa, mɩ dire na a dɔɔyɛ nyãna tɔ yɩn dire.
60005010	Yɩn wa di a dɔɔyɛ nyãna bɩ̃lãa a Nãaŋmɩn na ɩ a wɩ̃ɛfʋ sʋɔ a 'lɔ na bʋɔl yɩ 'yɔ̃ɔ a tɩɩr nyã na ba tara baarfʋ pɔ a Kɩrɩsɩto 'yɔ̃ɔ, wʋ mɩ̃ɛ na maal yɩ naa na wʋ 'yɔ̃ɔ yɩ ɩ̃kpɛ̃ɔ tɩ na wʋ vɛ̃ a yɩ ara kpɛ̃ɔ kʋ̃ dãm ɛ.
60005011	'Lɔ lɛ so a kpɛ̃ɔ bɩbir nɩ bɩbir jaa. A ɩ a lɛ.
60005012	Silasɩ na ɩ a yɛbɛ yelmɩ̃ɛ sʋɔ lɛ sʋ̃ʋ ma ka n sɛb a gãn bile nyãna, naa 'yɔ̃ɔn yɩ ɩ̃kpɩ̃ɛn din dãasɩɛ ɩka anyãna lɛ ɩ a Nãaŋmɩn sɩrɛ wɩ̃ɛfʋ. Yɩ ara kpɛ̃ɔ.
60005013	A yɩ taaba pupuorbiir na be a Babilon Nãaŋmɩn na 'mataa ir yɩ, puor yɩ naa, ka a n bidaba Maakɩ mɩ puoro yɩ.
60005014	Yɩ puor puor taa nɩ nʋ̃fʋ. Nyã'maar wʋ be a yɩn bala na be a Kɩrɩsɩto 'yɔ̃ɔ.
61001001	Maa Simon Pita na ɩ a Yesu Kɩrɩsɩto gbãgbaa nɩ a wʋ nɩtʋ̃nãa lɛ sɛɛrɛ a gãn nyã kʋrɔ a yɩn na tu a sɩ Nãaŋmɩn yeltorsɩ pɔ, nɩ a sɩ Fafaara Yesu Kɩrɩsɩto na yɩ nyɛ a sɔɔfʋ 'lɔ na kpɛ̃mɛ a sɩ kaar.
61001002	Wɩ̃ɛfʋ nɩ nyã'maar a dɔɔlɔ yɩ taa tu a bɔ̃ɔfʋ yɩn bɔ̃ɔ Nãaŋmɩn nɩ a sɩ Soro Yesu.
61001003	A Wʋ kpɛ̃ɔ lɛ wʋ kʋn sɩ bon jaa sɩn bʋɔrɔ a nyɛvʋr nyã jũu nɩ Nãaŋmɩn puor vɩla tu a sɩ bɔ̃ɔfʋ sɩn bɔ̃ɔ a 'lɔ na bʋɔl sɩ, nɩ a wʋ mɩ̃ɛ tɩɩr nɩ a wʋ maal vɩla.
61001004	Tu anyãna pɔ lɛ wʋ kʋn sɩ a bon na bɛrma nɩ a bʋ̃sʋ̃n wʋn tɩr a nɛɛ ɩka, a tu a pɔ, ka yɩn pʋɔ a befʋ 'lɔ na ba sɔ̃ɔnɔ̃ ɛ, na yɩ jo yi a wɛr nyã a yelbier vɔlaa na sɔ̃ɔ.
61001005	A anyãna jũu, yɩ mɔ̃ na yɩ de vɩla maalfʋ pʋɔ a yɩ sɔɔfʋ pɔ, na yɩ de bɔ̃ɔfʋ mɩ pʋɔ a vɩla maalfʋ pɔ,
61001006	ka a mɩ̃ɛ nyɔɔfʋ mɩ pʋɔ a vɩla maalfʋ pɔ, ka a nɩbir mʋɔfʋ pʋɔ a mɩ̃ɛ nyɔɔfʋ pɔ, ka a Nãaŋmɩn puor vɩla pʋɔ a nɩbir mʋɔfʋ pɔ,
61001007	ka a yɛɛr maal vɩla pʋɔ a Nãaŋmɩn puor vɩla pɔ, na yɩ de nʋ̃fʋ pʋɔ a yɛɛr maal vɩla pɔ.
61001008	Bojũu ala ɩ yɩ tara naa anyãna a jaa ka a pʋɔrɔ 'yɔ̃ɔnɔ̃, an sʋ̃ʋ yɩ naa ka yɩ kʋ̃ tara yãan na yaa tʋ̃ɔnɔ̃ wɔ̃nɔ̃ wɔ̃mɔ̃ a bɔ̃ɔfʋ yɩn bɔ̃ɔ a sɩ Soro Yesu Kɩrɩsɩto ɛ.
61001009	Tɩchɛ ala ɩ nɩrɛ baa tara a anyãna ɛ, waa nyɛrɛ ɛ, na wʋ ɩ jɔ̃ɔ, na wʋ ĩin ɩka Nãaŋmɩn pɛɛn a wʋ kõro jaa yeldɛbɛ bar.
61001010	A lɛ jũu n yɛɛr, yɩ ba gbɛr ka a yɩ bʋɔlfʋ nɩ a yɩ chɛl irfʋ ɩ yelmɩ̃ɛ. Ala ɩ yɩn maala a anyãna, yaa be jaa na wa lo ɛ.
61001011	Ka a sɔr yuo kʋ yɩ a yɩ kpɛ a sɩ Soro nɩ a Fafaara Yesu Kɩrɩsɩto nãalʋ̃ʋ na ba tara baarfʋ pɔ.
61001012	A lɛ ɩn ma jɛɔ yɩ naa a yelsɩ anyãna, yɩ gba na bɔ̃ɔ yaa ka yɩ ba gbɛr ara a yelmɩ̃ɛ yɩn tara pɔ.
61001013	A tara na sɔr ka n jɛɔ a yɩ tɩɛr ɩn chɛnɛ vʋrɔ a ɩ̃gãn vaar pɔ,
61001014	bojũu n bɔ̃ɔn naa ɩka a kʋ̃ lɛ kor ɛ tɩchɛ ka n kpi ɛ, nɩtãa lɛ a sɩ Soro Yesu Kɩrɩsɩto na man kʋ ma.
61001015	Ɩn ɩ naa lɛ jaa ɩn na tʋ̃ɔ, maa wa sɔɔ kpi, tɩ ka yɩ ma chɛnɛ tʋ̃ɔ tɩɛrɛ a yelsɩ anyãna.
61001016	A ba ɩ fuol nɩ yɛ̃ 'yɛr lɛ sɩ de 'yɛr kʋ yɩ a kpɛ̃ɔ nɩ a sɩ Soro Yesu Kɩrɩsɩto waa ɛ, tɩchɛ sɩn mɩ̃ɛ lɛ nyɛ a wʋ kpɛ̃ɛ nɩ nɩbir.
61001017	Wʋ nyɛn 'yɔ̃ɔfʋ nɩ tɩɩr yi a Sãa Nãaŋmɩn sɛ̃ lɛ a kɔkɔr na yi a tɩɩr jikpɛ̃ɛ jie wa a wʋ sɛ̃ 'yɛrɛ, "Nyã lɛ ɩ a n Bie 'lɔ ɩn nʋ̃, a wʋ yele pɛl naa n pʋɔ."
61001018	Sɩn mɩ̃ɛ wõn a kɔkɔr nyãna na yi a saaju wa, an ɩ sɩn nɩ 'lɔ jaa lɛ dɔ̃ɔ be a tɔ̃chɛchɛ par.
61001019	Sɩn lɛ tara a Nãaŋmɩn 'yɛ'yɛrbɛ na dɔ̃ɔ be be 'yɛr na chaar, yɩ yuo toor chɛlɛ a 'yɛr. A kaara naa fɩka chãa na chaara libe pɔ, tɩ tãn a wɛr na chaar ka a bivɩɛ ŋmɛrbir pur 'yɔ̃ɔ a yɩ nyãn pɔ.
61001020	A yelkpɛ̃ɛ lɛ ɩka, yɩ bɔ̃ɔ a par ɩka Nãaŋmɩn 'yɛ'yɛrɛ jaa kʋ̃ tʋ̃ɔ de a wʋ yɛ̃ wiil a ala na sɛb a Nãaŋmɩn gãn pɔ par ɛ.
61001021	Bojũu nɩrɛ maa kpu 'yɛr a Nãaŋmɩn 'yɛr ɛ, tɩchɛ nɩrɛ ma 'yɛr a lɛ na yi a Nãaŋmɩn sɛ̃, an ɩ a wʋ Sɩɛ lɛ tara ba.
61002001	Tɩchɛ a jir ŋmarba 'yɛ'yɛrbɛ mɩ dɔ̃ɔ be be a nɩbɛ pɔ, nɩtãa lɛ a jir ŋmarba wiwiilbe na wa be a yɩ pɔ. Ban sɔɔl wiil sɔ̃ɔfʋ 'yɛr, na ba chɩɩr a Tʋ̃ɔfʋ Sʋɔ na da ba na ba waan sɔ̃ɔfʋ wa 'yɔ̃ɔ a ba mɩ̃ɛ.
61002002	Nɩyɔɔ na turo naa a ba vɩ̃ sɔɩ anyãna, tɩ na ba kpɛrɛ a yelmɩ̃ɛ sɔr.
61002003	A bɔgar wiwiilbe banyãna na 'mʋ̃ɔn yɩ naa nɩ a ba nɛnʋ̃ɔ 'yɛrbie. Nãaŋmɩn guor naa a ba 'yɛr kõro jaa ka a ba sɔ̃sɔ̃ɔnɔ̃ ba guro ɛ.
61002004	Bojũu Nãaŋmɩn ba dɔ̃ɔ bar a malakasɩ bala na maal a dɛɛr ɛ, tɩchɛ wʋ 'yɔ̃ɔ ban a bɔɔ fulom libe 'lɔ pɔ bar chɛlɛ nɩ a ba 'yɛr tɔɔrfʋ daar.
61002005	Waa dɔ̃ɔ bar a kõr nɩbɛ ɛ, na wʋ vɛ̃ ka a kʋ̃ɔ wa paal pɔɔ a bala na ba puoro ɛ, tɩ na wʋ faa a Nowa na ɩ yeltorsɩ 'yɛr mʋɔlɔ nɩ nɩbɛ ayopõi.
61002006	Nãaŋmɩn den bũu chʋm a Sodom nɩ a Gomora nɩbɛ ka a di lɩɛb tãpɩɛl, a nɩtɔ̃ wiil ɩka lɛ lɛ na ɩ a bala na ba puoro ɛ.
61002007	Wʋ mɩ faa naa Lotɩ na ɩ a nɩtor a wʋ pʋɔ na ma sɔ̃ɔn a bala na tʋ̃nɔ̃ a dɛbɛ.
61002008	Bojũu a nɩtor nyãna lɔ̃ɔn kpɩɛrɛ nɩ ba bɩbir jaa, ka a wʋ tɩɛr ma sɔ̃ɔ lɛ wʋn ma nyɛ tɩ wõ ban ɩrɛ.
61002009	An ɩ nɩtɔ̃ lɛ a be, a sɩ Soro bɔ̃ɔn lɛ wʋn pãa na ɩ faa a bala na puoro yin a wõm pɔ, tɩ tara a bala na ba puoro ɛ, a ba be a ba gefʋ pɔ tɩ tãn a 'yɛr tɔɔrfʋ bɩbir.
61002010	A anyãna ɩn yelmɩ̃ɛ a bala na turo a ba ɩ̃gãn sɔ̃ɔnaa nyã dɛɛr vɔlaa, baa turo a kpɩ̃ɛn dẽme nɛɛ ɛ. Ba ɩn jukpɩ̃ɛn dẽme na ba 'mɔɔrɔ ba mɩ̃ɛ, baa joro dãbɩ̃ɛ ɛ, tɩ ma kpɛrɛ a saaju bʋ̃maalsɩ.
61002011	Tɩchɛ a malakasɩ gba na ɩ gãdaar na ba tara kpɩ̃ɛn, ba maa 'la kpɛ a bʋ̃maalsɩ anyãna a sɩ Soro niem ɛ.
61002012	Tɩchɛ a nɩbɛ banyãna ma fere naa nɩ a bonsɩ ala ban ba bɔ̃ɔ a par ɛ. Ba kaara naa mɔdʋ̃n kaar bʋ̃maalaa na ba tara tɩɛrɛ, ba dɔɔ ba naa na nyɔɔr ba kʋ, ba mɩ kaara a mɔdʋ̃n kaar na ba mɩ na wɛ.
61002013	A dɛɛr ala ban maal, a dɛɛr ala lɛ ban yãan ba a sãn. A ba tɩɛr vɔlaa ban ma maala a mɔ̃tɔ̃ɔ, a nʋ̃mɔ̃ ba naa, ban lɔ̃ɔn dire nɩ yɩ na ban sɔ̃ɔ a yɩ befʋ 'yɔ̃ɔ yɩ vɩ̃.
61002014	A ba nɩbie sɛɛn naa a sɛ̃sɛ̃yele, a ba maa bar dɛɛr ɩfʋ ɛ. Ba ma bɛlɛ naa a bala na bal na ba ɩ bɔgar dẽme, ba ben pɔ'yɔ̃ɔfʋ pɔ.
61002015	Ba bar a sɔr dẽ dẽ 'lɔ tɩ bɔr, na ba tu a Balaam na ɩ a Beor bidaba sɔr. 'Lɔ lɛ nʋ̃ sãyar na ba ɩ ɛ,
61002016	tɩchɛ wʋ nyɛn a wʋ bawõno tɔ̃nɔ̃, bʋ̃ɔ na ɩ dʋ̃ɔ den nɩrɛ kɔkɔr 'yɛr 'yɛr na wʋ ŋmaan a 'yɛ'yɛrɛ nyãna dãbol yele sɔr.
61002017	A nɩbɛ banyãna ɩ naa fɩka kʋlsɩ na ba tara kʋ̃ɔ ɛ, bɩɩ uul sɛsɛbɛ na furo chiine. Libe jaa gbɛb lɛ guro ba.
61002018	Bojũu yobɔ 'yɛr pɔrsɩ lɛ ba ma 'yɛrɛ, na ba bʋɔlɔ a ɩ̃gãn vɔldɛɛr, na ba bɛlɛ nɩ a nɩbɛ bala na faa joro a bala na bɔr sɛ̃.
61002019	Ba ma tɩr nɛɛ kʋ ba ɩka ban faa ban a gbãgbayele pɔ, tɩchɛ ka a bala mɩ̃ɛ ɩ a yelsɔ̃ɔnsɩ gbãgbaar, bojũu nɩrɛ ɩn gbãgbaa kʋ bon 'lɔ jaa na tʋ̃ɔ wʋ.
61002020	Ala ɩ ba faan ba mɩ̃ɛ yin a wɛr nyã bɔdɛɛr pɔ, ban wa bɔ̃ɔ a sɩ Soro nɩ a Fafaara Yesu Kɩrɩsɩto tɩ na ba lɛ tɩ kpɛ a ala pɔ ka a tʋ̃ɔ ba, a ba baarfʋ na ɩn dɛɛr gar a lɛ ban dɔ̃ɔ be.
61002021	An taa sa naa ala ɩ baa ta bɔ̃ɔ a sɔr toraa ɛ, gar ban ben bɔ̃ɔn tɩ lɩɛb puor 'yɔ̃ɔ a nɛbin chɛchɛ 'lɔ ban de kʋ ba.
61002022	Bala 'lɔ, a sʋkpa nyã ɩn yelmɩ̃ɛ ban dɔ̃ɔ lɔb ɩka, baa lɩɛb tɩ di a ala wʋn ti bar, ka a dobaa ban so kʋ̃ɔ mɩ lɩɛb tɩ mamar a mɛmɛrɛ.
61003001	N barmɩne, a gãma ayi sʋɔ lɛ anyã ɩn sɛɛrɛ kʋrɔ yɩ. A jaa ayi pɔ, n sɛb ɩka n lɛ jɛɔ yɩ tɩɛr 'lɔ na tor pɔ.
61003002	N bʋɔrɔ naa ɩka yɩ lɩɛb tɩɛr a 'yɛrbie ala a Nãaŋmɩn 'yɛ'yɛrchɛchɛ bala na dɔ̃ɔ 'yɛr a sɩ Soro nɩ a Fafaara na dɔ̃ɔ man ba tu a wʋ nɩtʋ̃nsɩ 'yɔ̃ɔ.
61003003	Yɩ de nie bɔ̃ɔn ɩka a ber baaraa sɔ̃ɔ, nɩlaarba na turo a ba ɩ̃gãn vɔlaa na wa naa wa laara yɩ.
61003004	Ban wa sʋrɔ yɩ naa, "Nyɩnɛ lɛ a 'lɔ na tɩr a nɛɛ kʋ yɩ ɩka wʋn wa naa? A lɛ daar jaa a sɩ sãamɩne na kpi a yelsɩ a jaa mɩ chɛnɛ na chiine a lɛ nɛ an piel."
61003005	Tɩchɛ ba bɔ̃ɔn naa tɩ maala fɩka ba ĩin naa a kõro jaa an ɩ Nãaŋmɩn 'yɛrbie lɛ wʋ maal a saaju, nɩ a tẽe a kʋ̃ɔ ju, nɩ a kʋ̃ɔ par.
61003006	A tẽkor, kʋ̃ɔ mɩ lɛ dɔ̃ɔ paal pɔɔ a wɛr a wʋ sɔ̃ɔ.
61003007	A 'yɛr nyãna nɩ wʋ ju lɛ wʋ bar a saaju, nɩ a tẽe go gun a 'yɛr tɔɔrfʋ, na wʋn sɔ̃ɔn a bala na ba puoro ɛ, nɩ bũu.
61003008	Tɩchɛ yɩ ta ĩin a yelbʋ̃'yen nyãna ɛ, n barmɩne. A sɩ Soro sɛ̃, bɩbir bʋ̃'yen kaara naa fɩka yuon tur, ka a yuon tur kaara fɩka bɩbir bʋ̃'yen a wʋ sɛ̃.
61003009	A sɩ Soro ba baala nɩ a wʋ nɛɛ wʋn tɩr ɛ, nɩtãa lɛ a bamɩne na 'yɛr ɩka a kor naa ɛ. Wʋ din kãnyir kʋ yɩ, wʋn ba bʋɔrɔ ɩka ɩ̃sʋɔ jaa wʋ wɛ ɛ, tɩchɛ yɩ lɩɛb a yɩ tɩɛr.
61003010	A sɩ Soro bɩbir na wa naa fɩka lɛ nãnyie na ma wa, ka a saaju pɔɔn gɔ̃mɔ̃ wʋ jaa, na wʋ po chen. A bonsɩ ala na be a saaju ka a bũu nyɩl na wʋ pãa yuo yele a jaa a nɩbɛ na maala ka a gã chãa pɔ.
61003011	An ɩ a bonsɩ a jaa na wa sɔ̃ɔn a nɩtɔ̃nɔ̃, nɩbotɔ lɛ a sɛɛ ɩka yɩ ɩ? A sɛɛ naa ka a yɩ maalfʋ ɩ chɛchɛ, na yɩ puoro Nãaŋmɩn,
61003012	nɩtãa lɛ yɩn ben kaara a Nãaŋmɩn waa bɩbir na yɩ 'mi'mine nɩ a wʋ waa. A bɩbir nyãna na waan nɩ sɔ̃ɔfʋ, a saaju wʋ jaa na di naa, ka a bonsɩ a jaa mɩ nyɩl nɩ a tʋl.
61003013	Tɩchɛ sɩn chɛlɛ naa tẽpaalaa nɩ a saaju paalaa na ɩ a nɩtorsɩ tẽe, 'lɔ a Nãaŋmɩn na tɩr a nɛɛ.
61003014	A lɛ n barmɩne, yɩn pãa na chɛlɛ a anyãna jũu, yɩ mʋ̃ɔ nɩbir na yɩ taa tara chɛfʋ nɩ mabfʋ jie ɛ, na yɩ tara wʋ nɩ nyã'maar.
61003015	Yɩ tɩɛr a anyã ɩka a sɩ Soro kãnyir ɩ naa a yɩ faafʋ lɛ, nɩtãa lɛ a sɩ yɛbɛ Pɔɔl mɩ na dɔ̃ɔ sɛb kʋ yɩ nɩ a yɛ̃ 'lɔ a Nãaŋmɩn na kʋ wʋ.
61003016	A wʋ gãma a jaa pɔ, a 'yɛr bʋ̃'yen lɛ wʋ sɛb, na wʋ 'yɛrɛ a yelsɩ anyãna. A wʋ gãma pɔ yelsɩ ben be na ɩ tuo a par bɔ̃ɔfʋ, ka a ba bɔ̃ɔ nɩ a a bala na ba bɔ̃ɔ ara dẽme lɩɛb a bur bur nɩtãa lɛ ban lɩɛr a Nãaŋmɩn gãma amɩne, ka a na ɩ ba mɩ̃ɛ sɔ̃ɔfʋ.
61003017	A lɛ jũu, n barmɩne, yɩn ben de nie bɔ̃ɔn a nɩtɔ̃, yɩ guro a yɩ mɩ̃ɛ ka a ba bɛlfʋ ta wa vɛ̃ ka yɩ faa lo tɩ bar a yɩ gbɛr bafʋ jie ɛ.
61003018	Tɩchɛ yɩ nʋ̃ɔnɔ̃ a sɩ Soro nɩ a Fafaara Yesu Kɩrɩsɩto wɩ̃ɛfʋ nɩ a wʋ bɔ̃ɔfʋ pɔ. 'Lɔ lɛ so a tɩɩr a pʋ̃pãanyã, nɩ bɩbir, nɩ a bɩbir jaa. A ɩ a lɛ.
62001001	Maa Jɔɔn sɛɛrɛ na kʋrɔ a yɩn na turo a Yesu. A 'yɛr na dɔ̃ɔ be be a wɛr pielfʋ daar, 'lɔ lɛ sɩ wõ a wʋ yele na sɩ nyɛ wʋ. Sɩ nyɛ wʋ naa nɩ a sɩ nɩbie na sɩ sɩɩr wʋ nɩ a sɩ mɩ̃ɛ nuur. A 'yɛr nyã lɛ ɩ a nyɛvʋr.
62001002	A nyɛvʋr nyã lɛ yi a Nãaŋmɩn sɛ̃ ka wʋ de wiil sɩ a sɩ nyɛ wʋ, 'lɔ lɛ sɩ dire a wʋ dãasɩɛ na sɩ mʋɔlɔ kʋrɔ yɩ ɩka 'lɔ lɛ ɩ a nyɛvʋr na ba tara baarfʋ ɛ. 'Lɔ lɛ dɔ̃ɔ be a Sãa Nãaŋmɩn sɛ̃, ka wʋ wa ir wʋ wiil sɩ.
62001003	Sɩ 'yɛrɛ na kʋrɔ yɩ a lɛ a sɩn mɩ̃ɛ na nyɛ tɩ wõ, ka a lɛ na vɛ̃ ka sɩn nɩ yɩn na tara nɛbʋ̃'yen, ka a sɩn nɩ a Sãa Nãaŋmɩn 'matãan a wʋ Bie Yesu Kɩrɩsɩto tara a nɛbʋ̃'yen.
62001004	A nyã lɛ sɩ sɛɛrɛ kʋrɔ yɩ kaa sɩ chɩlfʋ na sɛɛ.
62001005	A 'yɛr wʋn kʋ sɩ ka sɩ mʋɔlɔ kʋrɔ yɩ nɩ nyã, Nãaŋmɩn ɩn chãa ka libe ba be a wʋ 'yɔ̃ɔ jaa ɛ.
62001006	Ala ɩ sɩ 'yɛr naa ɩka sɩn nɩ 'lɔ tara na nɛbʋ̃'yen tɩ chɛnɛ chiine a libe pɔ, sɩ ɩn jir ŋmarba na saa turo a yelmɩ̃ɛ ɛ.
62001007	Tɩchɛ ala ɩ sɩ chiine naa a chãa pɔ nɩtãa lɛ a 'lɔ na be a chãa pɔ, sɩn tara na nɛbʋ̃'yen ka a wʋ Bie Yesu jɩ̃ɩ pɛɛ a sɩ yeldɛbɛ a jaa bar.
62001008	Ala ɩ sɩ 'yɛr ɩka saa tara yeldɛɛr jaa ɛ, sɩ bɛlɛ na sɩ mɩ̃ɛ, na saa tara yelmɩ̃ɛ ɛ.
62001009	Ala ɩ sɩ 'yɛr naa a sɩ yeldɛbɛ kʋ Nãaŋmɩn, wʋn vɛ̃n kʋ sɩ, tɩ pɛɛ a sɩ yeldɛbɛ a jaa bar, bojũu Nãaŋmɩn ɩn yelmɩ̃ɛ sʋɔ nɩ nɩtor.
62001010	Ala ɩ sɩ 'yɛr naa ɩka saa maal yeldɛɛr jaa ɛ, sɩ bʋɔlɔ na Nãaŋmɩn jir ŋmara, na saa de a wʋ 'yɛr a sɩ nyãa pɔ ɛ.
62002001	N bibiir, n sɛɛrɛ naa anyã kʋrɔ yɩ ka yɩ ɩ̃sʋɔ jaa taa wa ɩrɛ yeldɛɛr ɛ, tɩchɛ ala ɩ ɩ̃sʋɔ wa ɩn yeldɛɛr, sɩ tara na po pire na be a Sãa sɛ̃. 'Lɔ lɛ ɩ a Yesu Kɩrɩsɩto na ɩ a Torfʋ Sʋɔ.
62002002	'Lɔ lɛ lo a sɩ yeldɛbɛ bɔɔr kʋ sɩ, a ba ɩ sɩn tɛɛ ɛ, tɩchɛ a wɛr wʋ jaa.
62002003	A nɩtɔ̃ lɛ sɩ de bɔ̃ɔn ɩka sɩ be naa a wʋ sɛ̃, sɩn turo a wʋ nɛbinsɩ jũu.
62002004	Nɩrɛ 'yɛr ɩka wʋ bɔ̃ɔn Nãaŋmɩn tɩ ba ɩrɛ a lɛ wʋn bin a nɛɛ ɛ, a nɩnyɩnɛ ɩn jir ŋmara na waa tara yelmɩ̃ɛ ɛ.
62002005	Tɩchɛ nɩrɛ jaa na turo a Nãaŋmɩn 'yɛr, sɩrɛ jaa Nãaŋmɩn nʋ̃fʋ sɛɛn a wʋ pɔ. Nɩtɔ̃ lɛ sɩ de bɔ̃ɔn ɩka sɩ be naa a wʋ pɔ.
62002006	Nɩrɛ jaa na 'yɛr ɩka wʋ be naa Nãaŋmɩn 'yɔ̃ɔ, wʋ chiine a lɛ a Yesu na dɔ̃ɔ chen.
62002007	N barmɩne, a ba ɩ nɛbin paalaa lɛ n sɛɛrɛ kʋrɔ yɩ ɛ, tɩchɛ a bʋ̃koraa 'lɔ yɩn tara yi a pielfʋ lɛ, 'lɔ lɛ ɩ a nɛkoraa yɩn wõ.
62002008	Tɩchɛ wʋ ɩn bʋ̃paalaa, bojũu a ɩn sɩrɛ a Yesu 'yɔ̃ɔ, naa mɩ ɩ sɩrɛ a yɩ 'yɔ̃ɔ, bojũu a libe tɔɔn 'laa, ka a sɩrɛ chãa chaara.
62002009	Nɩrɛ jaa wa 'yɛr ɩka maa ben chãa pɔ, tɩ 'laar a wʋ yɛbɛ, wʋ chɛnɛ na be a libe pɔ.
62002010	Nɩrɛ 'lɔ jaa na nʋ̃ a wʋ yɛbɛ ben a chãa pɔ, ka bon jaa ba be be na vɛ̃ ka wʋ ŋme gbɛr ɛ.
62002011	Tɩchɛ nɩrɛ 'lɔ jaa na 'laar a wʋ yɛbɛ ben a libe pɔ, na wʋ yʋɔrɔ a libe pɔ, na waa bɔ̃ɔ a jie wʋn chiine ɛ, bojũu a libe jɔ̃ɔ wʋ naa.
62002012	N bibiir, n sɛɛrɛ na a gãn nyã kʋrɔ yɩ bojũu Nãaŋmɩn vɛ̃ naa a yɩ yeldɛbɛ kʋ yɩ a lɛ a Yesu na ɩ kʋ yɩ jũu.
62002013	Sãamɩne, n sɛɛrɛ na kʋrɔ yɩ bojũu, yɩ bɔ̃ɔn a 'lɔ na yi a wɛr pielfʋ. Pɔlbil, n sɛɛrɛ na kʋrɔ yɩ bojũu yɩ tʋ̃ɔn a dɛɛr sʋɔ. Naa mɩ sɛɛrɛ kʋrɔ a yɩn bibiir bojũu yɩ bɔ̃ɔn a Sãa Nãaŋmɩn.
62002014	N sɛb kʋ a yɩn sãamɩne bojũu, yɩ bɔ̃ɔn a 'lɔ na yi a wɛr pielfʋ daar. N sɛb kʋ a yɩn pɔlbil a Nãaŋmɩn 'yɛr na be a yɩ 'yɔ̃ɔ jũu, yɩ kpɛ̃mɛ na, na yɩ jɛb tʋ̃ɔ a dɛɛr sʋɔ.
62002015	Yɩ taa ɩrɛ wa nʋ̃nɔ̃ a Nãaŋmɩn dɔ̃dɔ̃mɔ̃sɩ bɩɩ bon jaa ban tara ɛ. Ala ɩ ɩ̃sʋɔ jaa wa nʋ̃n a lɛ, a Sãa Nãaŋmɩn nʋ̃fʋ ba be a wʋ 'yɔ̃ɔ ɛ.
62002016	Bojũu a bonsɩ anyã sɩn nyɛ ɩ naa a ɩ̃gãn nyã vɔlaa nɩ a nɩbie vɔlaa bɩɩ tara jɩ̃ jɩɩr nɩ bʋ̃tarsɩ. A nyãna a jaa wʋn na ɩrɛ ba yi a Sãa Nãaŋmɩn sɛ̃ ɛ, tɩchɛ a yi naa dɔ̃dɔ̃mɔ̃sɩ sɛ̃.
62002017	A bɔdɛbɛ anyã mɩ poro na chiine, tɩchɛ nɩrɛ 'lɔ jaa na ɩrɛ a Nãaŋmɩn bɔfʋ na ben be sɔ̃ɔ jaa.
62002018	N bibiir, a wɛr baarfʋ ta naa, nɩtãa lɛ yɩn dɔ̃ɔ wõ ɩka a bala na 'laar a Kɩrɩsɩto na wa naa, ba yɔɔ lɛ a banyãna na be ka gba. Ala lɛ sɩ de bɔ̃ɔn ɩka a baraa sɔ̃ɔ lɛ.
62002019	A nɩbɛ banyãna dɔ̃ɔ be a sɩ sɛ̃ tɩ wa yi. Ka a ba yifʋ wiil ɩka baa tara sɩ nɩ nɛbʋ̃'yen ɛ, sɩn nɩ bala ta ɩ bʋ̃'yen, ban taa be naa sɩ sɛ̃, tɩchɛ a ba yifʋ wiil ɩka baa pʋɔ sɩ ɛ.
62002020	Tɩchɛ yɩn 'lɔ, Yesu kʋ yɩ naa a wʋ Sɩɛ ka yɩ jaa bɔ̃ɔ a yelmɩ̃ɛ.
62002021	N ba sɛɛrɛ kʋrɔ yɩ bojũu yɩn ba bɔ̃ɔ a yelmɩ̃ɛ ɛ, tɩchɛ yɩn bɔ̃ɔ a yelmɩ̃ɛ lɛ. Bojũu yɩ mɩ bɔ̃ɔn a jir na tɛɛ nɩ yelmɩ̃ɛ.
62002022	An lɛ ɩ a jir ŋmara? Nɩrɛ 'lɔ na 'yɛr ɩka a Yesu ba ɩ a Nɩ-iraa ɛ, a nɩrɛ 'lɔ lɛ 'laar a Kɩrɩsɩto. A nɩnyɩnɛ tɔr naa a Sãa nɩ a Bie jaa.
62002023	Nɩrɛ 'lɔ na tɔr a Bie mɩ tɔr a Sãa, nɩrɛ 'lɔ na 'yɛr chãa pɔ ɩka Yesu lɛ a Nãaŋmɩn Bie, tara na nɛbʋ̃'yen nɩ a Sãa Nãaŋmɩn.
62002024	Yɩ chɛnɛ tara a lɛ nɛ yɩn wõ a Yesu 'yɛr a pielfʋ, yɩn wa chɛnɛ tara a lɛ, yɩn tara na nɛbʋ̃'yen nɩ a Sãa nɩ a wʋ Bie.
62002025	Nɩtɔ̃ lɛ a Nãaŋmɩn 'yɛr ɩka wʋn ɩ naa wʋn vɛ̃ naa ka sɩ tara nyɛvʋr na ba tara baarfʋ ɛ.
62002026	N sɛɛrɛ na a anyãna kʋrɔ yɩ ɩka yɩ bɔ̃ɔnɔ̃ sʋ̃ nɩ a bala na bar yɩ tɩ yi, ba bʋɔrɔ naa ɩka ba bɛl yɩ yin.
62002027	A yɩn 'lɔ, ba kʋ̃ tʋ̃ɔ bɛl yɩ ɛ, bojũu Yesu kʋ yɩ naa a Sɩɛ ka wʋ be a yɩ 'yɔ̃ɔ. A Sɩɛ na ɩ yelmɩ̃ɛ na wile yɩ jũu, yaa lɛ bʋɔrɔ ɩka nɩrɛ wʋ wiil yɩ a yelmɩ̃ɛ go ɛ, tɩchɛ a Sɩɛ a Yesu na kʋ yɩ vɛ̃ naa ka yɩ bɔ̃ɔ a yelmɩ̃ɛ, ka ala mɩ a Sɩɛ na wile ɩ yelmɩ̃ɛ, jir jaa ba be be ɛ. A lɛ jũu, yɩ chɛnɛ tara a Yesu nɩ nɛbʋ̃'yen nɩtãa lɛ a Sɩɛ na 'yɛr yɩ.
62002028	A lɛ jũu n bibiir, yɩ chɛnɛ tara a Yesu nɩ nɛbʋ̃'yen, ka 'lɔ wa yi a saaju lɩɛb waara a wɛr pɔ, sɩn tara na nyãa ka dãbɩ̃ɛ kʋ̃ kʋrɔ sɩ a wʋ tuorfʋ ɛ.
62002029	Yɩ bɔ̃ɔn naa ɩka a Yesu yele tor naa, nɩrɛ jaa mɩ na maala a lɛ, mɩ ɩ naa a Nãaŋmɩn bie.
62003001	Nyɛ lɛ a sɩ Sãa na nʋ̃ sɩ jɩ̃. Wʋ sɔɔn bʋɔlɔ sɩ a Nãaŋmɩn bibiir, ka sɩ mɩ sɩr ɩ! A lɛ jũu, a wɛr nɩbɛ ba bɔ̃ɔ wʋ ɛ, ala lɛ so ban ba bɔ̃ɔ sɩ ɛ.
62003002	N barmɩne, pʋ̃pãanyã, sɩ ɩ naa Nãaŋmɩn bibiir, saa bɔ̃ɔ lɛ sɩn na be daar kɔ̃ɔ ɛ, tɩchɛ sɩ bɔ̃ɔn naa ɩka, a Yesu wa lɩɛb wa a wɛr nyã pɔ, sɩn nyɛ naa a lɛ wʋn na be, na sɩ kaara a wʋ kaar.
62003003	Yɩ ɩ̃sʋɔ jaa na tara a tɩɛrtɔ nyãna a Yesu 'yɔ̃ɔ, wʋ ir wʋ mɩ̃ɛ yin dɛɛr pɔ, nɩtãa lɛ a Yesu na ɩ chɛchɛ.
62003004	Nɩrɛ 'lɔ jaa na chɛnɛ ɩrɛ yeldɛɛr, a nɩnyɩnɛ sɔ̃ɔnɔ̃ naa a Nãaŋmɩn nɛbinsɩ ala wʋn bin, bojũu waa tara Nãaŋmɩn nɩ nɛbʋ̃'yen ɛ.
62003005	Tɩchɛ yɩ bɔ̃ɔn ɩka Yesu ba maal dɛɛr ɛ, a lɛ ka wʋ wa ɩka wʋ wa de a sɩ dɛbɛ bar.
62003006	A lɛ nɩrɛ 'lɔ jaa na tara Yesu nɩ nɛbʋ̃'yen, wʋ maa lɛ chɛnɛ ɩrɛ yeldɛɛr go ɛ, tɩchɛ a nɩnyɩnɛ wa chɛnɛ ɩrɛ yeldɛɛr, waa bɔ̃ɔ a Yesu nɩ a nɩnyɩnɛ wʋn ɩ ɛ.
62003007	N bibiir yɩ bɔ̃ɔnɔ̃ sʋ̃, ka nɩrɛ jaa taa bɛlɛ yɩ ɛ. Nɩrɛ 'lɔ na maala a lɛ na tor, wʋ ɩ naa nɩtor nɩtãa lɛ Yesu na ɩ nɩtor.
62003008	Nɩrɛ 'lɔ jaa na chɛnɛ ɩrɛ yeldɛɛr yi naa a tɩɩ sɛ̃, bojũu 'lɔ lɛ ɩrɛ yeldɛbɛ yi a wɛr pielfʋ. Ala lɛ so ka Yesu na ɩ Nãaŋmɩn Bie wa ɩka wʋ wa sɔ̃ɔ a tɩɩ tʋ̃mɔ̃.
62003009	Nɩrɛ 'lɔ jaa na wa ɩ Nãaŋmɩn bie, maa lɛ sɛɛ ɩka wʋ lɛ ɩrɛ yeldɛbɛ go ɛ, bojũu Nãaŋmɩn befʋ be naa a wʋ yɔ̃ɔ. Wʋ kʋ̃ lɛ chɛnɛ ɩrɛ yeldɛbɛ go ɛ, bojũu wʋ ɩn Nãaŋmɩn bie.
62003010	Nɩtɔ̃ lɛ sɩ de bɔ̃ɔn a Nãaŋmɩn bibiir nɩ a Tɩɩ bibiir. Nɩrɛ 'lɔ jaa na ba wa turo a Nãaŋmɩn nɛɛ 'lɔ wʋn bin bɩɩ na waa lɛ nʋ̃ a wʋ yɛɛr, waa ɩ Nãaŋmɩn bie ɛ.
62003011	An yi a daar 'lɔ jaa yɩn piel sɔɔ Yesu, yɩ wõ naa a Nãaŋmɩn 'yɛr bie na 'yɛr ɩka sɩ nʋ̃ taa.
62003012	Yɩ ta ɩ a sɩ kaara a Kain kaar ɛ, wʋ tara na a dɛɛr sʋɔ tɩɛr na wʋ kʋ a wʋ yɛbile. Bo lɛ so wʋn kʋ a yɛbile? Bojũu a Kain tʋ̃mɔ̃ ɩn dɛɛr, tɩchɛ ka a wʋ yɛbile tʋ̃mɔ̃ tor.
62003013	N yɛɛr, yɩ ta vɛ̃ ka a fɛr yɩ ala ɩ a nɩbɛ na be a wɛr pɔ wa 'laar yɩ naa ɛ.
62003014	Sɩ bɔ̃ɔn naa ɩka sɩ nʋ̃ naa a sɩ taaba. A wiil ɩka sɩ yin kũu pɔ, tɩ kpɛ nyɛvʋr na ba tara baarfʋ pɔ. Nɩrɛ 'lɔ na ba nʋ̃ a wʋ yɛbɛ ɛ, wʋ chɛnɛ na be kũu pɔ.
62003015	Nɩrɛ 'lɔ jaa na 'laar a wʋ yɛɛr ɩn nɩkʋrɔ a wʋ nyãa pɔ, ka yɩ mɩ bɔ̃ɔn ɩka nɩkʋrɔ ba tara nyɛvʋr na ba tara baarfʋ ɛ.
62003016	Sɩ bɔ̃ɔn lɛ a nʋ̃fʋ na be, bojũu Yesu sɔɔn kpi kʋ sɩ, ka a mɩ sɛɛ ɩka, sɩ mɩ sɔɔ kpi kʋ a sɩ yɛɛr.
62003017	Ala ɩ a yɩ ɩ̃sʋɔ tara naa ka a sɛɛn wʋ, tɩ nyɛ a wʋ taa yɛɛr an wõnõ ka wʋ lɩɛb puor yɔ̃ɔ ba, a Nãaŋmɩn nʋ̃fʋ kʋ̃ tʋ̃ɔ be a wʋ sʋɔ 'yɔ̃ɔ ɛ.
62003018	N bibiir, yɩ ta vɛ̃ ka sɩ nʋ̃fʋ ɩ 'yɛrbie nɩ jãlbir 'yɛrbie ɛ, tɩchɛ yɩ ɩ ka sɩ sʋ̃nɔ̃ taa nɩtãa lɛ a Nãaŋmɩn na nʋ̃ sɩ sɩrɛ jaa.
62003019	A sɩ befʋ pɔ lɛ sɩn bɔ̃ɔ ɩka sɩ be naa a yelmɩ̃ɛ pɔ sɔ̃ɔ 'lɔ jaa sɩn wa ara a Nãaŋmɩn niem sʋɔrɔ wʋ, sɩ kʋ̃ lɛ joro dãbɩ̃ɛ ɛ,
62003020	ala gba ɩ a sɩ tɩɛr 'yɛr ɩka sɩ maal dɛɛr. Bojũu Nãaŋmɩn bɔ̃ɔn yele jaa a sɩ nyãn pɔ, na wʋ bɔ̃ɔ yele jaa sɩn ɩrɛ.
62003021	N barmɩne, ala ɩ sɩ bɔ̃ɔn naa a sɩ tɩɛr pɔ, ɩka sɩ maa chɛnɛ maala dɛɛr ɛ, sɩn wa sʋɔrɔ Nãaŋmɩn, sɩ kʋ̃ joro dãbɩ̃ɛ ɛ,
62003022	sɩn nyɛn bon jaa sɩn sʋɔr yi a wʋ sɛ̃, bojũu sɩ turo naa a wʋ nɛɛ na sɩ ɩrɛ a lɛ na pɛlɛ a wʋ pʋɔ.
62003023	Nãaŋmɩn nɛɛ wʋn bin nɩ nyã, ɩka sɩ sɔɔ a wʋ Bie Yesu Kɩrɩsɩto yuor na sɩ nʋ̃ a sɩ taaba, nɩtãa a lɛ wʋn 'yɛr sɩ.
62003024	Bala jaa na turo a Nãaŋmɩn nɛɛ wʋn bin, ba ben a wʋ 'yɔ̃ɔ, ka wʋ mɩ be a ba 'yɔ̃ɔ. Sɩ bɔ̃ɔn naa ɩka wʋ ben a sɩ 'yɔ̃ɔ, a Sɩɛ 'lɔ wʋn de kʋ sɩ jũu.
62004001	N barmɩne, yɩ taa ɩrɛ wa sɔɔ nɩrɛ jaa na 'yɛr ɩka wʋ tara na a Nãaŋmɩn Sɩɛ ɛ, tɩchɛ yɩ bɛɛr a nɩnyɩnɛ 'lɔ kaa, ka ala ɩ a 'yɛr wʋn 'yɛrɛ yin a Nãaŋmɩn sɛ̃. Bojũu jir 'yɛ'yɛrbɛ yi naa jie jaa na ba 'yɛrɛ ɩka a lɛ ban 'yɛrɛ Nãaŋmɩn lɛ kʋ ba.
62004002	Nɩtɔ̃ lɛ yɩn de bɔ̃ɔn a nɩrɛ 'lɔ na yi a Nãaŋmɩn sɛ̃, nɩrɛ 'lɔ nɩ wa 'yɛr ɩka Yesu wa naa a wɛr pɔ nɩtãa nɩsaal, a nɩrɛ 'lɔ lɛ yi a Nãaŋmɩn sɛ̃.
62004003	Nɩrɛ jaa wa tɔr a lɛ ba yi Nãaŋmɩn sɛ̃ ɛ, a nɩrɛ nyã lɛ 'laar a Kɩrɩsɩto, a 'lɔ yɩn wõ ɩka wʋn wa naa, 'lɔ lɛ be be a wɛr pɔ a pʋ̃pãanyã.
62004004	N bibiir, yɩn 'lɔ ɩn Nãaŋmɩn nɩbɛ na yɩ tʋ̃ɔ ba, bojũu a Nãaŋmɩn Sɩɛ 'lɔ na be a yɩ pɔ, bɛrma naa gar a dɛɛr sʋɔ 'lɔ na be a wɛr pɔ.
62004005	A jir dẽme banyãna na 'yɛr ɩka Nãaŋmɩn lɛ kʋ ba a wiilfʋ anyãna ɩ naa a wɛr nyã nɩbɛ. Ka a ba wiilfʋ ɩ a wɛr nyã pɔ wiilfʋ, ka a bala na ba ɩ Nãaŋmɩn nɩbɛ ɛ, ma sɔɔ a ba wiilfʋ.
62004006	Sɩn 'lɔ ɩn naa a Nãaŋmɩn nɩbɛ. Nɩrɛ 'lɔ jaa na bɔ̃ɔ Nãaŋmɩn, ma sɔɔ naa a lɛ sɩn wile, tɩ nɩrɛ 'lɔ na ba bɔ̃ɔ Nãaŋmɩn ɛ, maa sɔɔ a lɛ sɩn wile ɛ. Nɩtɔ̃ lɛ sɩn tʋ̃ɔ bɔ̃ɔn ka a nɩnyɩnɛ na 'yɛrɛ tara naa Nãaŋmɩn Sɩɛ 'lɔ na ɩ a yelmɩ̃ɛ, bɩɩ nɩrɛ 'lɔ na yi a Satan sɛ̃ na ɩ a jir ŋmara.
62004007	N barmɩne, yɩ vɛ̃ a sɩ wile taa nʋ̃fʋ. N 'yɛr naa a nɩtɔ̃ bojũu Nãaŋmɩn lɛ ma vɛ̃ a sɩ ma tʋ̃ɔ nʋ̃ taa. Nɩrɛ 'lɔ jaa na wa nʋ̃ a wʋ tɔ sʋɔ, a wiil ɩka Nãaŋmɩn bie lɛ wʋ ɩ na wʋ bɔ̃ɔ Nãaŋmɩn.
62004008	Nɩrɛ 'lɔ jaa na baa wa nʋ̃ a wʋ taaba ɛ, ba bɔ̃ɔ Nãaŋmɩn ɛ, bojũu Nãaŋmɩn befʋ wʋ jaa ɩn nʋ̃fʋ.
62004009	A sɔr nyã lɛ Nãaŋmɩn tu wiil a wʋ nʋ̃fʋ kʋ sɩ. Wʋ vɛ̃n a wʋ Bibʋ̃'yen tɛɛ ka wʋ wa a wɛr pɔ, a wʋ jũu, sɩ tara na a yelmɩ̃ɛ nyɛvʋr.
62004010	Nɩtɔ̃ lɛ a nʋ̃fʋ be, a ba ɩ sɩn lɛ nʋ̃ Nãaŋmɩn ɛ, tɩchɛ 'lɔ lɛ nʋ̃ sɩ, na wʋ tʋ̃ a wʋ Bie ka wʋ wa lo a sɩ yeldɛbɛ bɔɔr kʋ sɩ.
62004011	N barmɩne, an ɩ Nãaŋmɩn lɛ nʋ̃ sɩ a nɩtɔ̃, a mɩ sɛɛ naa ɩka, sɩ mɩ nʋ̃ taa.
62004012	Nɩrɛ jaa ba nyɛ Nãaŋmɩn lɛ wʋn be ɛ, tɩchɛ sɩn wa nʋ̃ taa, sɩn nɩ Nãaŋmɩn tara na nɛbʋ̃'yen. Ka a Nãaŋmɩn nʋ̃fʋ 'lɔ na be a sɩ 'yɔ̃ɔ chaar kʋ a nɩbɛ.
62004013	Nãaŋmɩn kʋ sɩ naa a wʋ Sɩɛ, a lɛ jũu lɛ sɩ bɔ̃ɔn ɩka, Nãaŋmɩn ben a sɩ 'yɔ̃ɔ, ka sɩ mɩ be a wʋ 'yɔ̃ɔ, ala lɛ so sɩn nɩ Nãaŋmɩn na tara nɛbʋ̃'yen.
62004014	Sɩ nyɛ naa na sɩ mɩ di dãasɩɛ ɩka a Sãa tʋ̃ naa a wʋ Bie ka wʋ wa faa a wɛr nɩbɛ.
62004015	Nãaŋmɩn tara na nɛbʋ̃'yen nɩ nɩrɛ nyã na 'yɛr chãa pɔ, tɩ sɔɔ ɩka Yesu ɩ naa Nãaŋmɩn Bie, ka sɩ bɔ̃ɔn ɩka Nãaŋmɩn nɩ a nɩnyɩnɛ tara na nɛbʋ̃'yen.
62004016	A lɛ sɩn 'lɔ, sɩ bɔ̃ɔn naa na sɩ sɔɔ de ɩka, Nãaŋmɩn nʋ̃ sɩn sɔ̃ɔ jaa. Nãaŋmɩn ɩn nʋ̃fʋ sʋɔ. Nɩrɛ mɩ na nʋ̃ Nãaŋmɩn nɩ a wʋ taaba, wʋ ben Nãaŋmɩn 'yɔ̃ɔ, ka Nãaŋmɩn mɩ be a wʋ 'yɔ̃ɔ.
62004017	Sɩn 'lɔ a Nãaŋmɩn nʋ̃fʋ chaara a sɩ pɔ, ka dãbɩ̃ɛ kʋ̃ kʋrɔ sɩ a sɔ̃ɔ 'lɔ sɩn wa ara a wʋ niem a 'yɛr tɔɔrfʋ daar ɛ. Bojũu a wɛr nyã pɔ sɩ kaar naa nɩtãa Yesu.
62004018	Dãbɩ̃ɛ ba be nʋ̃fʋ pɔ ɛ, tɩchɛ nʋ̃fʋ na chaar ma diin dãbɩ̃ɛ bar, bojũu dãbɩ̃ɛ ma kpɛ̃n nɩrɛ wʋn joro gefʋ. Nʋ̃fʋ mɩ na chaar, ba joro dãbɩ̃ɛ ɛ.
62004019	Bojũu Nãaŋmɩn lɛ de nie nʋ̃ sɩ, ala lɛ so a sɩ mɩ nʋ̃ wʋ.
62004020	Ala ɩ nɩrɛ 'yɛr ɩka wʋ nʋ̃n Nãaŋmɩn, tɩ chɛnɛ 'laar a wʋ yɛɛr, a nɩnyɩnɛ 'lɔ̃nɔ̃ ɩn jir ŋmara. Bojũu nɩrɛ 'lɔ jaa na ba nʋ̃ a wʋ tɔ sʋɔ wʋn nyɛn nɩbir, kʋ̃ tʋ̃ɔ nʋ̃ Nãaŋmɩn wʋn ba nyɛn nɩbir ɛ.
62004021	A nɛɛ lɛ a nyã a Nãaŋmɩn na 'yɛr bin, nɩrɛ 'lɔ jaa na nʋ̃ a 'lɔ Nãaŋmɩn sɛɛ naa ɩka wʋ nʋ̃ a wʋ taaba.
62005001	Nɩrɛ 'lɔ jaa na sɔɔ ɩka Yesu lɛ ɩ a Nɩ-iraa, ɩ naa Nãaŋmɩn bie. Nɩrɛ 'lɔ na nʋ̃ a sãa mɩ nʋ̃ naa a bie.
62005002	Nɩtɔ̃ lɛ sɩn de bɔ̃ɔn ɩka sɩ nʋ̃ naa a Nãaŋmɩn bibiir ala ɩ sɩ nʋ̃n a Nãaŋmɩn na sɩ turo a wʋ nɛɛ wʋn bin.
62005003	Nɩtɔ̃ lɛ sɩn de bɔ̃ɔn ɩka sɩ nʋ̃n Nãaŋmɩn sɩrɛ jaa, ala ɩ sɩ tun a lɛ jaa wʋn 'yɛr ka sɩ tu. A ba ɩ tuo ka sɩ na tu a lɛ jaa wʋn 'yɛr ɩka sɩ tu ɛ.
62005004	Bojũu nɩrɛ jaa na ɩ Nãaŋmɩn bie ma lɩɛb puor 'yɔ̃ɔ a sɔr dɛbɛ ala a nɩbɛ na turo. A lɛ vɛ̃ naa, ka wʋ ma tʋ̃ɔ tɔr a sɔr dɛbɛ ala a nɩbɛ na turo, Yesu wʋn sɔɔ jũu.
62005005	An lɛ na tʋ̃ɔ lɩɛb puor 'yɔ̃ɔ a wɛr? Nɩrɛ 'lɔ tɛɛ na sɔɔ ɩka Yesu lɛ ɩ a Nãaŋmɩn Bie.
62005006	A Yesu Kɩrɩsɩto nyã lɛ wa a ba so wʋ Nãaŋmɩn kʋ̃ɔ nɩ a wʋ jɩ̃ɩ. Waa so a kʋ̃ɔ tɛɛ ɛ, tɩ wʋ kpi naa na wʋ kpaar a wʋ jɩ̃ɩ, ka a Sɩɛ mɩ di a wʋ dãasɩɛ, bojũu Nãaŋmɩn Sɩɛ ma 'yɛrɛ naa yelmɩ̃ɛ.
62005007	Bojũu dãasɩɛsɩ ata lɛ be be,
62005008	a Sɩɛ, nɩ a kʋ̃ɔ, nɩ a jɩ̃ɩ, ka a jaa ata dãasɩɛ ɩ nɛbʋ̃'yen.
62005009	Ala ɩ sɩ ma sɔɔ naa nɩsaal dãasɩɛ, sɩn sɔɔ naa Nãaŋmɩn dãasɩɛ 'lɔ wʋn di a wʋ Bie 'yɔ̃ɔ, bojũu Nãaŋmɩn dãasɩɛ bɛrma naa gar nɩsaal dãasɩɛ.
62005010	Nɩrɛ 'lɔ jaa na sɔɔ a Nãaŋmɩn Bie, a dãasɩɛ nyã be naa a wʋ nyãa pɔ. Nɩrɛ nyã jaa na ba wa sɔɔ Nãaŋmɩn ɛ, wʋ bʋɔl wʋn jir ŋmara bojũu waa sɔɔ a dãasɩɛ wʋn di a wʋ Bie 'yɔ̃ɔ ɛ.
62005011	A dãasɩɛ nɩ nyã, Nãaŋmɩn kʋ sɩ naa nyɛvʋr na ba tara baarfʋ ɛ, ka a nyɛvʋr nyã be a wʋ Bie 'yɔ̃ɔ.
62005012	Nɩrɛ 'lɔ na tara a Bie, tara na nyɛvʋr na ba tara baarfʋ ɛ. Nɩrɛ 'lɔ na ba wa tara a Bie ɛ, ba tara nyɛvʋr ɛ.
62005013	N sɛb kʋ a yɩn bala na sɔɔ a Nãaŋmɩn Bie yuor, ka yɩn bɔ̃ɔ ɩka yɩ tara na nyɛvʋr na ba tara baarfʋ ɛ.
62005014	A 'lafʋ nyã lɛ sɩ tara ɩka, sɩn wa sʋɔr Nãaŋmɩn a lɛ wʋn bʋɔrɔ, wʋn wõ naa naa.
62005015	Ka ala ɩ sɩ bɔ̃ɔn na ɩka Nãaŋmɩn wõ naa a lɛ sɩn ma sʋɔr wʋ, sɩ bɔ̃ɔn naa ɩka sɩ tara na bon jaa sɩn sʋɔr wʋ.
62005016	Ala ɩ yɩ wa nyɛ naa a yɩ tɔ sʋɔ na ɩrɛ yeldɛɛr kɔ̃ɔ na kʋ̃ sʋ̃ʋ wʋ ɛ, yɩ sʋɔr Nãaŋmɩn ka wʋ vɛ̃ kʋ wʋ. Tɩchɛ yeldɛbɛ amɩne ben be fʋn na ɩ ka Nãaŋmɩn kʋ̃ vɛ̃ kʋ fʋ ɛ, n ba 'yɛr ɩka yɩ sʋɔr a ala ɛ.
62005017	Yeldɛbɛ a jaa ɩn yelbier, tɩchɛ yelbier a jaa baa kʋrɔ kũu ɛ.
62005018	Sɩn bɔ̃ɔn naa ɩka nɩrɛ 'lɔ mɩ na wa ɩ Nãaŋmɩn bie, kʋ̃ lɛ chɛnɛ ɩrɛ yeldɛɛr ɛ, Nãaŋmɩn Bie na gu ba naa ka a dɛɛr sʋɔ kʋ̃ sɩɩr ba ɛ.
62005019	Sɩn bɔ̃ɔn naa ɩka sɩ ɩn Nãaŋmɩn bibiir, ka a wɛr wʋ jaa be a dɛɛr sʋɔ tʋ̃ɔfʋ pɔ.
62005020	Sɩ mɩ bɔ̃ɔn naa ɩka Nãaŋmɩn Bie wa naa, 'lɔ lɛ vɛ̃ ka sɩ bɔ̃ɔ a Nãaŋmɩn nyã na ɩ a yelmɩ̃ɛ. Sɩ be naa a Nãaŋmɩn nyã nɩ a wʋ Bie Yesu Kɩrɩsɩto 'yɔ̃ɔ. 'Lɔ lɛ ɩ a yelmɩ̃ɛ Nãaŋmɩn nɩ a nyɛvʋr na ba tara baarfʋ ɛ.
62005021	N bibiir, yɩ tɔɔ yɩ mɩ̃ɛ yin bʋtɩbɛ jaa pɔ.
63001001	Maa nɩkpɛ̃ɛ lɛ sɛɛrɛ kʋrɔ a fʋ̃ʋ pɔɔ nyã Nãaŋmɩn na ir nɩ a fʋ bibiir. N nʋ̃ fʋ naa nɩ a yelmɩ̃ɛ, a ba ɩ maa tɛɛ ɛ, tɩchɛ bala jaa mɩ na bɔ̃ɔ a yelmɩ̃ɛ mɩ nʋ̃ fʋ naa.
63001002	An ɩ a yelmɩ̃ɛ ben a sɩ 'yɔ̃ɔ jũu, na wʋn be a sɩ sɛ̃ sɔ̃ɔ jaa.
63001003	Wɩ̃ɛfʋ, nɩ nɩbaal, nɩ nyã'maar na yi a sɩ Sãa Nãaŋmɩn nɩ a wʋ Bie Yesu Kɩrɩsɩto a be a sɩn bala na be a yelmɩ̃ɛ nɩ a nʋ̃fʋ pɔ.
63001004	Nʋ̃ɔ kpɛ ma naa ɩn nyɛ a fʋ bibiir bamɩne na chiine a yelmɩ̃ɛ pɔ, nɩtãa lɛ a Sãa na bin a nɛɛ kʋ sɩ.
63001005	Pʋ̃pãanyã n yɛpɔɔ, a ba ɩ nɛbin paalaa lɛ n sɛɛrɛ kʋrɔ fʋ ɛ, tɩchɛ a bʋ̃koraa 'lɔ lɛ na 'yɛr ɩka sɩ nʋ̃ taa.
63001006	A nʋ̃fʋ nɩ nyã ɩka sɩ turo a lɛ a Nãaŋmɩn na bin a wʋ nɛɛ kʋ sɩ. Wʋ 'yɛr ɩka sɩ nʋ̃ taa nɩtãa lɛ sɩn wõ yi a pielfʋ, sɩ ɩrɛ a lɛ nɛ.
63001007	Bɛ̃bɛlbɛ sɛɛn a wɛr, bala lɛ ba sɔɔ ɩka Yesu wan a wɛr pɔ nɩtãa nɩsaal ɛ. A nɩbɛ banyãna lɛ ɩ a bɛ̃bɛlbɛ tɩ 'laar a Kɩrɩsɩto.
63001008	Yɩ guro yɩ mɩ̃ɛ ka a yɩ tʋ̃mɔ̃ ta lo ɛ, tɩchɛ ka yɩ nyɛ a yɩ sãyar.
63001009	Nɩrɛ 'lɔ na ba wa turo a lɛ a Yesu na wiil ɛ, waa tara nɛbʋ̃'yen nɩ Nãaŋmɩn ɛ, tɩ fʋ̃ʋ nyã na turo a lɛ wʋn wiil, tara naa Sãa nɩ a Bie.
63001010	Ala ɩ nɩrɛ wa wa naa a yɩ sɛ̃, tɩ ba tara a wiilfʋ nyã ɛ, yɩ ta sɔɔ ka wʋ kpɛ a yɩ yir bɩɩ puor wʋ ɛ.
63001011	Nɩrɛ 'lɔ na puor a nɩnyɩnɛ nyãna mɩ pʋɔ naa a wʋ tʋ̃dɛɛr pɔ.
63001012	N chɛnɛ na tara yelyɔɔ ɩn taa sɛb kʋ fʋ, tɩchɛ ɩn bʋɔrɔ ɩka n wa a yɩ sɛ̃ jũu, maa wa wa sɩn 'mataa jɩ̃nɛ 'yɛrɛ ka nʋ̃ɔ nyɔɔ sɩ.
63001013	A yɛpɔɔ nyã mɩ a Nãaŋmɩn na ir bibiir mɩ puor fʋ naa.
64001001	Maa na ɩ a nɩkpɛ̃ɛ lɛ sɛb a gãn nyã kʋrɔ a fʋ̃ʋ Gayus na ɩ a n baraa, ɩn nʋ̃ a yelmɩ̃ɛ jũu.
64001002	N baraa, n sʋɔrɔ na Nãaŋmɩn ɩka a fʋ ɩ̃gãn wʋ kpɛ̃mɛ ka a yele a jaa ɩ vɩla kʋ fʋ, nɩtãa lɛ a fʋ sɩɛ na kpɛ̃mɛ.
64001003	Nʋ̃ɔ kpɛ ma naa lɛ a yɛɛr bamɩne na wa 'yɛr a lɛ fʋn turo a yelmɩ̃ɛ na fʋ chiine a yelmɩ̃ɛ pɔ.
64001004	Bon jaa maa ɩ ma nʋ̃ɔ jɩ̃ ɩn maa wõ ɩka a n bibiir chiine naa a yelmɩ̃ɛ pɔ.
64001005	N baraa, fʋ tara na yelmɩ̃ɛ a lɛ fʋn maala kʋrɔ a yɛɛr, ba gba na ɩ sãanba a fʋ sɛ̃.
64001006	Ban wa, ba wa 'yɛr naa a fʋ nʋ̃fʋ kʋ a pupuorbiir a ka. Mɔ̃ na fʋ ma bar ba a sɔr a lɛ nɛ, lɛ lɛ pɛlɛ a Nãaŋmɩn pʋɔ.
64001007	Yesu yuor jũu lɛ ba chiine, na ba maa sɔɔ de bon jaa a bala na ba ɩ a Yesu turbo sɛ̃ ɛ.
64001008	Sɩn lɛ a sɛɛ ɩka sɩ sʋ̃ʋ ba na sɩ pʋɔ ba 'mataa tʋ̃ kʋ a yelmɩ̃ɛ.
64001009	N sɛb sɛbile kʋ a pupuorbiir na be a fʋ sɛ̃, tɩchɛ a Diotɩrefes na bʋɔrɔ ɩka wʋ ɩ a nɩdiere, sɩn nɩ 'lɔ ba tara nɛbʋ̃'yen ɛ.
64001010	Ala lɛ so, maa wa tɩ ɩn 'yɛr yɩ naa a lɛ wʋn yʋɔrɔ hũhũnõ ŋmara a jirsɩ 'yɔ̃ɔnɔ̃ sɩ. A lɛ tɛɛ ba lɛ ɛ, tɩ wʋ maa sɔɔ de a sɩ yɛɛr ɛ. Wʋ ma ŋmaan a bala na bʋɔrɔ ɩka ba de ba sɔr tɩ ma dii ba bar a puorfʋ jie.
64001011	N baraa, ta tɔɔr yeldɛɛr ɛ, tɩchɛ tɔɔrɔ yelvɩla, nɩrɛ 'lɔ na maala vɩla bɔ̃ɔn Nãaŋmɩn. Tɩchɛ nɩrɛ 'lɔ mɩ na maala dɛɛr ba bɔ̃ɔ Nãaŋmɩn ɛ.
64001012	Demetirus, nɩrɛ jaa 'yɛr a wʋ vɩla maalfʋ 'yɛr, a yelmɩ̃ɛ mɩ din a wʋ dãasɩɛ. Sɩn mɩ din a wʋ vɩla dãasɩɛ, ka yɩn mɩ bɔ̃ɔn ɩka a sɩ dãasɩɛ ɩn sɩrɛ.
64001013	N chɛnɛ na tara yelyɔɔ ɩn taa sɛb kʋ fʋ, tɩchɛ n ba bʋɔrɔ ɩka n sɛb ɛ.
64001014	A kʋ̃ lɛ kor ɛ, n bʋɔrɔ naa ɩka n nyɛ fʋ a sɩ jɩ̃nɛ 'yɛr.
64001015	Nyã'maar wʋ be a fʋ sɛ̃. A sɩ barmɩne na be ka puor fʋ naa, mɩ puor a sɩ barmɩne na be a be bʋ̃'yen 'yen.
65001001	Maa Judɩ na ɩ a Yesu Kɩrɩsɩto gbãgbaa, naa mɩ ɩ a Jemesɩ yɛbɛ, lɛ sɛɛrɛ a gãn nyã kʋrɔ a yɩn bala a Sãa Nãaŋmɩn na bʋɔl a yɩ be a wʋ nʋ̃fʋ pɔ ka wʋ gu yɩ taa lɛɛ a Yesu Kɩrɩsɩto 'yɔ̃ɔ.
65001002	Nɩbaal nɩ nyã'maar nɩ nʋ̃fʋ a dɔɔlɔ yɩ taa.
65001003	N barmɩne, n dɔ̃ɔ mʋ̃ɔ nɩbir ɩka n sɛb a faafʋ nyã sɩ jaa na põ, naa nyɛ ɩka a sɛɛ naa ka n sɛb kpãkpãan yɩ a yɩ mʋɔrɔ nɩ a sɔɔfʋ 'yɛr 'lɔ a Nãaŋmɩn na de kʋ a wʋ nɩbɛ.
65001004	Nɩbɛ bamɩne sɔ̃ɔfʋ yele na dɔ̃ɔ sɛb bin kõr jaa sɔɔl naa na ba fʋɔl kpɛ a yɩ pɔ. Baa puoro ɛ, ba nyɔɔn a sɩ Nãaŋmɩn wɩ̃ɛfʋ yele lɩɛb na ba nyɛ sɔr sɛ̃nɛ tɩ na ba tɔr a Yesu Kɩrɩsɩto tɛɛ na ɩ a sɩ Tʋ̃ɔnɔ̃ nɩ a sɩ Soro.
65001005	Yɩ gba den nie bɔ̃ɔn a anyãna, tɩ n bʋɔrɔ naa ɩka n lɛ jɛɔ yɩ ɩka, a sɩ Soro faan a wʋ nɩbɛ yin a Ijipitɩ tẽe pɔ, tɩchɛ wʋ lɛ wa nyʋɔl a bala jaa na ba sɔɔ ɛ.
65001006	A malakasɩ bala na ba ara a ba tʋ̃ɔfʋ araa jie ɛ, tɩchɛ na ba tɔr a ba mɩ̃ɛ yir bar, bala lɛ a Nãaŋmɩn lũn a bɔ̃jɔr kpɩ̃ɛn 'yɔ̃ɔ be a libe pɔ chɛlɛ nɩ a 'yɛr tɔɔrfʋ bɩbir kpɛ̃ɛ daar.
65001007	A lɛ nɛ nɩ wʋ ju mɩ lɛ, a Sodom nɩ a Gomora, nɩ a tẽchɛɛlsɩ ala na jilʋ̃ de a ba mɩ̃ɛ kʋ a sɛ̃sɛ̃yele, ka dɔɔr gãna nɩ taa, ka a bũu na ba kpĩine ɛ, di ba, naa ɩ yelmanaa gã.
65001008	A lɛ nɩ wʋ ju mɩ lɛ, a jãna dẽme banyãna sɔ̃ɔn a ba ɩ̃gãma, baa turo a sɩ Soro binfʋ ɛ. Ba ma kpɛrɛ naa a saaju bʋ̃maalsɩ.
65001009	Tɩchɛ a Maɩkɩl gba na ɩ a malakasɩ nɩkpɛ̃ɛ a 'lɔ naa Tɩɩ na dɔ̃ɔ chɩrɛ taa nɩ Mosesɩ ɩ̃gãn yele, waa 'la tu a Tɩɩ bɩɩ kpɛ wʋ ɛ, tɩ na wʋ 'yɛr, "A sɩ Soro lɛ na kpãa fʋ."
65001010	Tɩchɛ a nɩbɛ banyãna ma kpɛrɛ naa a bonsɩ ala ban ba bɔ̃ɔ a par ɛ, ka a yelsɩ ala ban ba bɔ̃ɔ yi a ba dɔɔfʋ daar, kaara fɩka dʋ̃n na ba tara tɩɛr ɛ, a yelsɩ anyãna lɛ na sɔ̃ɔ ba.
65001011	Nɛbier nyɔɔ ba naa, bojũu ba den a Kain sɔr. Tɔ̃nɔ̃ jũu a ba far kpɛ a Balaam bɔrfʋ pɔ. A nɛchɩrɛ jũu, ba mɩ nyʋɔl naa a Kora kaar.
65001012	A nɩbɛ banyãna kaara fɩka bʋ̃sɔ̃ɔnsɩ na jɛr yɩ a yɩ nɛbʋ̃'yen lɔ̃ɔ di daar. Ba maa bɛɛ nɩrɛ ɛ, ba mɩ̃ɛ lɛ ba kaara. Ba ɩn julõjuur na ba tara kʋ̃ɔ ɛ, ka a sɛsɛbɛ furo yʋɔrɔ nɩ. Ba kaara fɩka kpãchãan tɩɩr na ba tara wɔ̃mɔ̃ ɛ, ka ba vɔ̃ dɩɛl bar ka a kpi.
65001013	Ba kaara na fɩka a man kpɛ̃ɛ a sɛsɛkpɛ̃ɛ na furo ka a ba vɩ̃ furo a kʋ̃ɔ fuul kaar, na ba kaara fɩka ŋmarbie bɔrɔ yʋɔrɔ ka a Nãaŋmɩn chɔɔr jilibe jaa gbɛb guro nɩ ba.
65001014	Enok na ɩ a Adama yɔ̃ɔ suulaa ayopõi sʋɔ mɩ dɔ̃ɔ 'yɛr a nɩbɛ banyãna 'yɛr, "Nyɛ, a sɩ Soro waara naa nɩ a wʋ nɩchɛchɛsɩ turo turo.
65001015	Wʋn wa tɔɔr nɩrɛ jaa 'yɛr, na wʋ 'yɛr a lɛ a bala na ba puoro ɛ, a lɛ jaa ban tʋ̃ nɩ a lɛ ban maal tɔr a Nãaŋmɩn nɩ a 'yɛr bikpɩ̃ɛn ala ban 'yɛr dɔɔl wʋ."
65001016	A nɩbɛ banyãna lɛ ma ɩrɛ gbʋrɔ̃ gbʋrɔ̃, na ba nyɛrɛ a ba taaba bɔrfʋ. Ba ma turo naa a ba mɩ̃ɛ vɔldɛɛr, a ba mɩ̃ɛ yobɔ 'yɛr lɛ ba ma 'yɛrɛ bɛlɛ nɩ a ba taaba tɔ̃nɔ̃ jũu.
65001017	Tɩchɛ n barmɩne, yɩ tɩɛr a lɛ a sɩ Soro Yesu Kɩrɩsɩto nɩtʋ̃nsɩ na dɔ̃ɔ 'yɛr.
65001018	Ba 'yɛr kʋ yɩ ɩka, "A ber baaraa sɔ̃ɔ, nɩlaarba na turo a ba ɩ̃gãn vɔlaa na wa naa."
65001019	A nɩbɛ banyãna lɛ ma waan ootaa, na ba turo a ɩ̃gãn bɔfʋ na baa tara a Nãaŋmɩn Sɩɛ ɛ.
65001020	Tɩchɛ a yɩn n barmɩne, yɩ mɛ a yɩ mɩ̃ɛ dɔɔl a yɩ sɔɔfʋ chɛchɛ ju, na yɩ sʋɔrɔ a Nãaŋmɩn nɩ a wʋ Sɩɛ kpɛ̃ɔ.
65001021	Yɩ sɔɔl yɩ mɩ̃ɛ a Nãaŋmɩn nʋ̃fʋ pɔ na yɩ chɛlɛ a sɩ Soro Yesu Kɩrɩsɩto nɩbaal, a wʋ waan a nyɛvʋr na ba tara baarfʋ ɛ, wa kʋ yɩ.
65001022	Yɩ tara a bala na baala nɩ nɩbaal.
65001023	Yɩ vʋ̃ɔ a bamɩne yin a bũu pɔ na yɩ faa ba. Na yɩ mɩ kaa a bamɩne nɩbaal tɩ 'yɔ̃ɔnɔ̃ jʋ̃mɔ̃, na yɩ taa maal a ba dɛɛr ala ban maala ɛ.
65001024	A 'lɔ na gu yɩ ka yɩ kʋ̃ tʋ̃ɔ lo ɛ, na wʋn wa waan yɩ a wʋ tɩɩr niem a yɩ kʋ̃ tara chɛfʋ ɛ, ka a nʋ̃ɔ kpɛ̃ɛ kpɛ yɩ.
65001025	A Nãaŋmɩn bʋ̃'yen nyã tɛɛ lɛ ɩ a sɩ Fafaara, wʋ nyɛ tɩɩr, nɩ 'yɔ̃ɔfʋ, nɩ kpɛ̃ɔ, nɩ tʋ̃ɔfʋ tu a sɩ Soro Yesu Kɩrɩsɩto 'yɔ̃ɔ sɛrɛ tɩ wʋ wa maal a wɛr nɩ pʋ̃pãanyã bɩbir nɩ bɩbir jaa! A ɩ a lɛ.
66001001	A yelwiilsɩ ala a Nãaŋmɩn na kʋ a Yesu Kɩrɩsɩto ɩka wʋ wiil kʋ a wʋ gbãgbaa ala kʋ̃ yaar tɩ ɩ ɛ. Yesu tʋ̃ naa a wʋ malaka ɩka wʋ tɩ 'yɛr kʋ a wʋ gbãgbaa Jɔɔn.
66001002	Jɔɔn mɩ man naa a ala a jaa wʋn nyɛ na ɩ a Nãaŋmɩn 'yɛr nɩ lɛ a Yesu Kɩrɩsɩto na 'yɛr.
66001003	Pʋpɛl sʋɔ lɛ a 'lɔ na kar a gãn nyã. Pʋpɛl dẽme mɩ lɛ a bala na wõ tɩ de 'yɔ̃ɔ a ba nyãn pɔ, lɛ an sɛb a gãn nyã pɔ, bojũu a bɩbir gbʋr naa.
66001004	Maa Jɔɔn lɛ sɛb a gãn nyã kʋrɔ a yɩn pupuorbiir gbulsɩ ayopõi na be Asɩya paal pɔ. Wɩ̃ɛfʋ nɩ nyã'maar yi a Nãaŋmɩn sɛ̃, 'lɔ lɛ ɩ, 'lɔ lɛ be be, nɩ 'lɔ lɛ na wa, naa yi a Sɩɩr ayopõi na ara a Nãaŋmɩn dakɔɔ niem,
66001005	naa yi a Yesu Kɩrɩsɩto sɛ̃, 'lɔ lɛ ɩ a yelmɩ̃ɛ dãasɩɛ sʋɔ, na wʋ ɩ a bidɔ̃ɔ 'lɔ na ir a kũu pɔ ɩ vʋr, 'lɔ lɛ ɩ a nãmɩne ba jaa nãkpɛ̃ɛ na be ka a wɛr pɔ. 'Lɔ lɛ nʋ̃ sɩ na wʋ de a wʋ jɩ̃ɩ pɛɛ sɩ yin a sɩ yeldɛɛr pɔ na wʋ faa sɩ,
66001006	na wʋ maal sɩ a wʋ nãalʋ̃ʋ nɩbɛ nɩ Nãaŋmɩn bɔɔr lorbo ka sɩn tʋ̃nɔ̃ kʋrɔ a wʋ Nãaŋmɩn na ɩ a Sãa, 'lɔ lɛ so a tɩɩr nɩ a kpɛ̃ɔ a bɩbir nɩ bɩbir jaa! A ɩ a lɛ.
66001007	Yɩ nyɛ, wʋn yi naa a sajulõjuur pɔ waara, ka a nɩbɛ ba jaa nyɛ wʋ lɔ̃ɔn a bala na chɔr wʋ, a nɩbʋrsɩ na be ka a tẽe na kõnõ naa a wʋ waa jũu. Lɛ lɛ an ɩ! A ɩ a lɛ.
66001008	A sɩ Soro Nãaŋmɩn na ɩ a kpɛ̃ɔ jaa sʋɔ 'yɛr naa, "Maa lɛ a Pielfʋ nɩ a Baaraa. Maa lɛ dɔ̃ɔ be be. Maa lɛ chɛnɛ be be. Maa lɛ na wa."
66001009	Maa Jɔɔn na ɩ a yɩ yɛbɛ, n pʋɔ yɩ naa a dɔɔyɛ pɔ a Yesu tufʋ jũu. Maa nɩ yɩn jaa ben a Nãaŋmɩn nãalʋ̃ʋ pɔ tɩ chɛnɛ tara kãnyir. N ben a man dõdol pɔ ban bʋɔlɔ Patimosɩ bojũu n 'yɛr naa a Nãaŋmɩn 'yɛr naa di a Yesu dãasɩɛ.
66001010	A sɩ Soro Bɩbir Daar, Nãaŋmɩn Sɩɛ ir ma naa ka n wõ nɛkpɛ̃ɛ na tãn a n puor fɩka ɩɩl ban pɛɛl,
66001011	ka a kɔkɔr 'yɛr, "Sɛb a ala a jaa fʋn nyɛ 'yɔ̃ɔ a gãn pɔ, na fʋ tɩr kʋ a pupuorbiir gbulsɩ ayopõi. Efesus, Semena, Pergamum, Tayatira, Saadisɩ, Feladelfiya nɩ Laodisea."
66001012	N lɩɛb ɩka n kaa an lɛ 'yɛrɛ a lɛ kʋrɔ ma. Ɩn wa lɩɛb, n nyɛn sɛlma fɩ̃tɩnɛ dɔɔlfʋ jie jiir ayopõi.
66001013	A fɩ̃tɩnɛ dɔɔlfʋ jiir anyãna sãlsɔɔ, n nyɛn nɩrɛ na kaara fɩka Nɩsaal Bie na wʋ su fuu wõo ka wʋ ta a gbɛɛ pɔ, tɩ a sɛlma gãn bãbɩ̃ a wʋ nyãa ju.
66001014	A wʋ jukɔɔl pɛl fɩka gõn, ka a nɩbie kaara fɩka bũu na 'lɩrɛ.
66001015	Ka a gbɛɛ nyɩlɛ fɩka kur jɩɛ ban juu ir sãa pɔ, ka a kɔkɔr wʋn 'yɛrɛ nyɛtãan kɔ̃kpɛ̃ɛ na joro.
66001016	Ŋmɛrbie ayopõi be naa a wʋ nũsʋ̃ɔ pɔ, ka a sɔbʋraa na dire a jiir a jaa ayi, yi a wʋ nɛɛ pɔ. Ka a wʋ nie nyɩlɛ fɩka mɔ̃tɔ̃ɔ na ara gar ju sãlsɔɔ.
66001017	Ɩ̃n wa nyɛ a lɛ, ka n lo kpa a wʋ niem gã fɩka kũu. Ka wʋ pãa dɔɔl ma a wʋ nũsʋ̃ɔ tɩ 'yɛr kʋ ma, "Ta joro dãbɩ̃ɛ ɛ. Maa lɛ a Pielfʋ nɩ a Baaraa.
66001018	Maa lɛ ɩ a Nyɛvʋr Sʋɔ. Nyɛ, n dɔ̃ɔ kpi, tɩchɛ n ir naa ɩ vʋr, n kʋ̃ lɛ kpi go ɛ. Maa lɛ tara a kũu nɩ a kpĩisɩ tẽe pãn bir.
66001019	"A lɛ juu sɛb a ala fʋn nyɛ na dɔ̃ɔ ɩ nɩ a pʋ̃pãanyã, nɩ a ala na wa ɩ daar kɔ̃ɔ.
66001020	A yelsɔɔlaa 'lɔ na be a ŋmɛrbie ayopõi ala fʋn nyɛ a n nũsʋ̃ɔ pɔ nɩ a sɛlma fɩ̃tɩnɛ dɔɔlfʋ jie jiir ayopõi par nɩ nyã. A ŋmɛrbie ayopõi ala ɩ naa a pupuorbiir gbulsɩ ayopõi malakasɩ, fɩ̃tɩnɛ dɔɔlfʋ jie jiir ayopõi mɩ ɩ a pupuorbiir gbulsɩ ayopõi.
66002001	"Sɛb kʋ a malaka 'lɔ na ara kʋ a Efesus pupuorbiir ɩka, a 'lɔ na tara a ŋmɛrbie ayopõi a wʋ nũsʋ̃ɔ pɔ na wʋ chiine a sɛlma fɩ̃tɩnɛ dɔɔlfʋ jie jiir ayopõi sãlsɔɔ 'yɛr lɛ a anyãna.
66002002	N bɔ̃ɔ naa a lɛ fʋn be, naa bɔ̃ɔ a fʋ tʋ̃mɔ̃ nɩ a fʋ kãnyir. N bɔ̃ɔn naa a lɛ fʋn ba 'maa nɩbir kʋ a putudẽme ɛ, ala lɛ so ka fʋ bɛɛr a bala na 'yɛr ɩka Yesu nɩtʋ̃nsɩ lɛ ba ɩ na fʋ nyɛ ka ba ɩ jir ŋmarba.
66002003	Fʋ tara na kãnyir na fʋ di dɔɔyɛ a n yuor jũu, tɩ faa bal ɛ.
66002004	Tɩchɛ n chɛnɛ na tara fʋ nɩ 'yɛr. Fʋ bar naa a fʋ dɔ̃ɔ nʋ̃fʋ 'lɔ.
66002005	Tɩɛr kaa a lɛ fʋn dɔ̃ɔ be tɩ wa lo! Lɩɛb a fʋ tɩɛr na fʋ be a lɛ fʋn dɔ̃ɔ be. Ala ɩ fʋ̃ʋ ba wa lɩɛb a fʋ tɩɛr ɛ, ɩn wa naa wa 'lɔɔ a fʋ fɩ̃tɩn dɔɔlfʋ jie bar.
66002006	Tɩchɛ a lɛ fʋn ba nʋ̃ nɩ nyã, fʋ 'laar naa a Nikolayitɩ nɩbɛ maalfʋ, n mɩ 'laar naa a ba maalfʋ.
66002007	Nɩrɛ 'lɔ na tara toor wʋ chɛlɛ a ala a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ. A 'lɔ na jɛb tʋ̃ɔ, ɩn kʋ wʋn sɔr ka wʋ kpɛ a Nãaŋmɩn jɔɔ pɔ pɔr a nyɛvʋr tɩɛ wɔ̃mɔ̃ na wʋ di.
66002008	"Sɛb kʋ a malaka 'lɔ na ara kʋ a Semena pupuorbiir ɩka, a 'lɔ na ɩ a Pielfʋ nɩ a Baaraa, a 'lɔ na kpi tɩ ir ɩ vʋr 'yɛr lɛ a anyãna.
66002009	N bɔ̃ɔ naa a fʋ wõm nɩ a fʋ nɔ̃ɔ tɩchɛ fʋ ɩn taraa sʋɔ! N bɔ̃ɔ naa a gagarsɩ bala na 'yɛr ɩka Juu nɩbɛ lɛ ba ɩ tɩ na baa ɩ ɛ, ba ɩ naa Satan lɔ̃ɔfʋ dẽme.
66002010	Taa joro dãbɩ̃ɛ a dɔɔyɛ na wa a fʋ sɛ̃ ɛ. Nyɛ, a tɩɩ na vɛ̃ naa ka ba nyɔɔr a yɩ bamɩne 'yɔ̃ɔ pɔɔfʋ die pɔ, bɛɛr yɩ kaa, ka yɩ di dɔɔyɛ ber pie. Ala ɩ yɩn kpin gba, yɩ taa bara a yɩ sɔɔfʋ ɛ, ka ɩn kʋ yɩ a nyɛvʋr 'lɔ na kaara a nãa jupil kaar.
66002011	Nɩrɛ 'lɔ na tara toor wʋ chɛlɛ a lɛ a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ. Nɩrɛ 'lɔ na jɛb tʋ̃ɔ, a gbɛɛ ayi kũu kʋ̃ lɛ sɩɩr wʋ go ɛ.
66002012	"Sɛb kʋ a malaka 'lɔ na ara kʋ a Pergamum pupuorbiir ɩka, a 'lɔ a sɔbʋraa na dire a jiir a jaa ayi 'yɛr lɛ anyãna.
66002013	N bɔ̃ɔ naa a jie fʋn kpɩɛrɛ, be lɛ ɩ a Satan dʋʋ, tɩ faa vɛ̃ a n yuor bʋɔlfʋ ɛ. Fʋ chɛnɛ na sɔɔ a n yuor. Fʋ gba na wa nyɛ a Antipasɩ na dire a n dãasɩɛ ka ba kʋ wʋ a yɩ tẽe pɔ be a Satan dʋʋ na be.
66002014	Tɩchɛ n chɛnɛ na tara fʋ nɩ 'yɛr. Fʋ chɛnɛ na tara nɩbɛ ka ba turo a Balaam wiilfʋ, 'lɔ lɛ wiil a Balak ɩka wʋ bɛr a Isɩral nɩbɛ nɛɛ ka ba maal dɛɛr na wʋ ɩka ba di a bʋtɩbɛ bʋ̃diir na ba gãna nɩ taa.
66002015	A lɛ nɩ wʋ ju mɩ lɛ fʋ mɩ chɛnɛ tara a nɩbɛ na turo a Nikolayitɩ nɩbɛ wiilfʋ.
66002016	Lɩɛb a fʋ tɩɛr, ka lɛ ba lɛ ɛ, ɩn wan fɔɔ wa jɛb a nɩbɛ bala nɩ a sɔbʋraa 'lɔ na yi a n nɛɛ pɔ.
66002017	Nɩrɛ 'lɔ na tara toor, wʋ chɛlɛ a lɛ a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ. A 'lɔ na jɛb tʋ̃ɔ, ɩn kʋ wʋn a maana ala na sɔɔl. Naa lɛ kʋ wʋ kusɩr pɩla ban sɛb yopaalaa dɔɔl nɩrɛ jaa na ba bɔ̃ɔ ɛ, a 'lɔ na so lɛ bɔ̃ɔ.
66002018	"Sɛb kʋ a malaka 'lɔ na ara kʋ a Tayatira pupuorbiir ɩka, a Nãaŋmɩn Bie 'yɛr lɛ a anyãna. A 'lɔ nɩbie na kaara a bũu 'lɩraa kaar ka a wʋ gbɛɛ nyɛtãan fɩka kur jɩɛ na be bũu pɔ.
66002019	N bɔ̃ɔ naa a fʋ tʋ̃mɔ̃, a fʋ nʋ̃fʋ, a fʋ sɔɔfʋ nɩ a fʋ kãnyir. A lɛ fʋn tʋ̃nɔ̃ a pʋ̃pãanyã gar a lɛ fʋn dɔ̃ɔ tʋ̃.
66002020	Tɩchɛ n chɛnɛ na tara fʋ nɩ 'yɛr. Fʋ bal kʋ a pɔɔ 'lɔ ban bʋɔlɔ a Jejebɛl 'lɔ na bʋɔlɔ a wʋ mɩ̃ɛ a Nãaŋmɩn 'yɛ'yɛrɛ. Wʋ wile naa a n tʋ̃tʋ̃nbɔ ka ba sɛ̃nɛ na ba ɔɔrɔ nɩ a bʋtɩbɛ nʋ̃nɔ̃.
66002021	N kʋ wʋn sɔ̃ɔ ɩka wʋ lɩɛb a wʋ tɩɛr yin a wʋ sɛ̃sɛ̃yele pɔ, tɩchɛ waa sɔɔrɔ ɛ.
66002022	Lɛ ɩn vɛ̃n ka baal nyɔɔ wʋ ka bala naa 'lɔ na sɛ̃nɛ, ka bala baa lɩɛb bar a wʋ sɔr ɛ.
66002023	Ɩn kʋ naa a bala na turo wʋ, ka a pupuorbiir gbulsɩ bɔ̃ɔ ɩka maa lɛ bɔ̃ɔ nɩrɛ tɩɛr nɩ nɩrɛ nyãa naa na yab ɩ̃sʋɔ jaa nɩ wʋ tʋ̃mɔ̃.
66002024	Tɩchɛ a yɩn na chɛ a be a Tayatira na ba de a pɔɔ wiilfʋ bɩɩ jãn a Satan yelsɔɔlsɩ ɛ, n chɛnɛ na tara 'yɛr na 'yɛr kʋ yɩ. N kʋ̃ de yele jaa dɔɔl yɩ ɛ.
66002025	Yɩ chɛnɛ nyɔɔ a lɛ nɛ wa tãn a daar 'lɔ ɩn na wa.
66002026	Nɩrɛ 'lɔ na jɛb tʋ̃ɔ na wʋ ɩrɛ a lɛ ɩn bʋɔrɔ, ɩn kʋ wʋn kpɛ̃ɔ ka wʋ tʋ̃ɔ a paalsɩ ba jaa,
66002027	'Wʋn kaara ba naa nɩ kur dãgbal na wʋ ma ŋmɛr ba lamɩɛr kaar.' Nɩtãa lɛ ɩn nyɛ a kpɛ̃ɔ yin a n Sãa sɛ̃.
66002028	N mɩ na kʋ wʋ naa a bivɩɛ ŋmɛrbir.
66002029	Nɩrɛ 'lɔ na tara toor wʋ chɛlɛ a ala Nãaŋmɩn Sɩɛ na 'yɛrɛ kʋrɔ a pupuorbiir gbulsɩ.
66003001	"Sɛb kʋ a malaka 'lɔ na ara kʋ a Saadisɩ pupuorbiir ɩka, a 'lɔ na tara a Nãaŋmɩn Sɩɩr ayopõi nɩ a ŋmɛrbie ayopõi, n bɔ̃ɔ naa a fʋ tʋ̃mɔ̃. A fʋ yuor yire na ɩka fʋ ɩn bʋ̃vʋr tɩchɛ bʋ̃kũu lɛ fʋ ɩ.
66003002	Jɛɔ ir! Na fʋ 'yɔ̃ɔ a bala na chɛ na kpire ɩ̃kpɩ̃ɛn, bojũu n jʋʋr nyɛ ka a fʋ tʋ̃mɔ̃ ba sɛɛ a n Nãaŋmɩn sɛ̃ ɛ.
66003003	Tɩɛr tɔ a ala fʋn de tɩ wõ, turo a ala tɩ na fʋ lɩɛb a tɩɛr. Tɩchɛ fʋ̃ʋ ba jɛɔ ir ɛ, ɩn wan nãnyie kaar ka fʋ kʋ̃ bɔ̃ɔ a sɔ̃ɔ 'lɔ ɩn na wa a fʋ sɛ̃ ɛ.
66003004	Tɩchɛ fʋ chɛnɛ na tara nɩbɛ bɩ̃lãa a ba be a Saadisɩ ka a ba fɔɔr ba nyɔɔr dɛbɛ ɛ. Bala nɩ maa na 'mantaa chiine, ka ba su bʋ̃pɩɛl, bojũu ba sɛɛn naa.
66003005	Nɩrɛ 'lɔ jaa na jɛb tʋ̃ɔ a ba kaar mɩ na sun a bʋ̃pɩɛl. N kʋ̃ kpĩin a wʋ yuor bar a nyɛvʋr gãn pɔ ɛ, tɩchɛ ɩn pʋr a wʋ yuor a n Sãa nɩ a wʋ malakasɩ niem.
66003006	Nɩrɛ 'lɔ na tara toor, wʋ chɛlɛ a ala a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ.
66003007	"Sɛb kʋ a malaka 'lɔ na ara kʋ a Feladelfiya pupuorbiir ɩka, a 'lɔ na ɩ a chɛchɛ sʋɔ nɩ a yelmɩ̃ɛ sʋɔ 'yɛr lɛ a anyã, 'lɔ lɛ tara a Nãkpɛ̃ɛ David pãn bir. 'Lɔ wa yuo, nɩrɛ kʋ̃ tʋ̃ɔ pɔɔ ɛ, 'lɔ mɩ wa pɔɔ, nɩrɛ kʋ̃ tʋ̃ɔ yuo ɛ.
66003008	N bɔ̃ɔ naa a fʋ tʋ̃mɔ̃ a jaa. Nyɛ, n yuo naa a pãn bar, nɩrɛ jaa na kʋ̃ tʋ̃ɔ pɔɔ ɛ. N bɔ̃ɔ naa a fʋ kpɛ̃ɔ na ba jɩ̃ bon ɛ, tɩchɛ fʋ chɛnɛ na tara a n 'yɛr na faa chiir a n yuor ɛ.
66003009	N bɔ̃ɔ naa a bala na ɩ a Satan lɔ̃ɔfʋ dẽme tɩ na ba 'yɛr ɩka Juu nɩbɛ lɛ ba ɩ, jir ŋmarba lɛ ba ɩ. Ɩn vɛ̃ naa ka ba wa gbur dumo a yɩ niem na ba bɔ̃ɔ ɩka n nʋ̃ yɩ naa.
66003010	A lɛ fʋn tu a n 'yɛr na fʋ di kãnyir, ɩn gu fʋ naa a sɔ̃ɔ 'lɔ a dɔɔyɛ na wa a nɩbɛ ba jaa jie na kpɩɛrɛ ka a wɛr pɔ.
66003011	N kʋ̃ kor tɩ wa ɛ. Nyɔɔ a lɛ nɛ fʋn tara, ka nɩrɛ jaa taa faa a fʋ nãa jupil ɛ.
66003012	A 'lɔ na jɛb tʋ̃ɔ, ɩn maal wʋn a luur a n Nãaŋmɩn puorfʋ yir. Wʋ kʋ̃ lɛ vʋ̃ɔ go ɛ. Ɩn sɛb naa a n Nãaŋmɩn yuor nɩ a n Nãaŋmɩn tẽe yuor na ɩ a Jerusalɛm paalaa wʋn bar ka wʋ yire a saaju suro waara mar wʋ, naa mɩ lɛ sɛb a n yopaalaa mar wʋ.
66003013	Nɩrɛ 'lɔ na tara toor, wʋ chɛlɛ a lɛ a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ.
66003014	"Sɛb kʋ a malaka 'lɔ na ara kʋ a Laodisea pupuorbiir ɩka, a 'lɔ 'yɛrbie na ɩ A Ɩ A Lɛ, a yelmɩ̃ɛ dẽ dẽ sʋɔ nɩ a yelmɩ̃ɛ dãasɩɛ sʋɔ, 'lɔ 'yɔ̃ɔ lɛ a Nãaŋmɩn tu mɛ bomo a jaa.
66003015	N bɔ̃ɔ naa a fʋ tʋ̃mɔ̃, faa 'maa ɛ, faa lɛ tʋlɔ mɩ ɛ. An taa nʋ̃mɔ̃ ma naa ala ɩ fʋ ta 'maa naa bɩɩ tʋlɔ.
66003016	A lɛ fʋn ben ɩ a ʋlɔ ʋlɔ jũu, faa tʋlɔ ɛ, faa mɩ lɛ 'maa ɛ, ɩn chɩr fʋn bar a n nɛɛ pɔ.
66003017	Fʋ 'yɛr ɩka taraa sʋɔ lɛ fʋ ɩ, na fʋ tara nãbonsɩ na faa faa bon jaa ɛ. Tɩchɛ faa bɔ̃ɔ ɩka fʋ ɩn nɩkɔ̃ɔ nɩ nɩbaal nɩrɛ, nɩ nɔ̃ɔ sʋɔ, na fʋ ɩ jɔ̃ɔ nɩ sal'mʋɔr.
66003018	N sʋɔrɔ fʋ naa ɩka fʋ da sɛlma a n sɛ̃ ɩn 'yɔ̃ɔ bũu pɔ maal na fʋ ɩ tara sʋɔ. Na fʋ mɩ da fɔpɩla a n sɛ̃ pɔɔ a fʋ sal'mʋɔr vĩ, na fʋ lɛ da a nɩbie tɩ̃ɩ mɩ 'yɔ̃ɔ a nɩbie pɔ nyɛrɛ.
66003019	N ma gɔ̃ naa a bala ɩn nʋ̃, naa tɔɔ ba toor. A lɛ mɔ̃ nɩbijɩɛ lɩɛb a fʋ tɩɛr.
66003020	Nyɛ, n ara naa dɔ̃dɔr nɛɛ bʋɔlɔ, ala ɩ ɩ̃sʋɔ jaa wa wõ naa a n kɔkɔr na wʋ yuo a pãn, ɩn kpɛ naa ka a maa naa nɩnyɩnɛ a sɩ tɩ 'mataa dire.
66003021	Nɩrɛ 'lɔ na jɛb tʋ̃ɔ, ɩn kʋ wʋn sɔr ka wʋ jɩ̃nɛ a n lõboor nɩtãa lɛ ɩn jɛb tʋ̃ɔ naa jɩ̃nɛ a n Sãa lõboor.
66003022	Nɩrɛ 'lɔ na tara toor, wʋ chɛlɛ a lɛ a Nãaŋmɩn Sɩɛ na 'yɛrɛ kʋrɔ a pupuorbiir gbulsɩ."
66004001	A anyã puor, n lɛ kãan nyɛ a saaju pãn na yuo ara. Ka a kɔkɔr 'lɔ ɩn dɔ̃ɔ wõ a ɩɩl ban pɛɛl kaar 'yɛr kʋ ma, "Do wa, ka n wiil fʋ a ala na ɩ a anyã puor."
66004002	Ajienaa kaa ɩ Nãaŋmɩn Sɩɛ de ma naa ka n nyɛ a nãa dakɔɔ a be a saaju nɩrɛ kɔ̃ɔ na jɩ̃nɛ.
66004003	Ka a nɩrɛ 'lɔ na jɩ̃nɛ a nãa dakɔɔ ju nyɩlɛ jaa pala pala fɩka gar kʋsɩr, nɩ kʋsɩr wolo wolo, ka a sagõgoraa na nyɩlɛ ŋmaa jilʋ̃ a nãa dakɔɔ.
66004004	Dakɔɔr lɩjɛr nɩ anaar mɩ ben be jilʋ̃ a nãa dakɔɔ, ka a nɩbɛrɛ lɩjɛr nɩ anaar mɩ jɩ̃nɛ a ju, na ba su bʋ̃pɩɛl na ba sun sɛlma jupile.
66004005	Saa nyɩɩrfʋ nɩ gɔ̃mɔ̃ na tãna yire naa a nãa dakɔɔ par. Ka a fɩ̃tɩnɛ ayopõi mɩ 'lɩrɛ a nãa dakɔɔ par, anyãna lɛ ɩ a Nãaŋmɩn Sɩɩr ayopõi.
66004006	A nãa dakɔɔ niem bon ben be kaara man kʋ̃ɔ kaar jaa wel wel wel, na wʋ nyɩlɛ chãana kaar. A bʋ̃nɩbie anaar jil naa a nãa dakɔɔ tara nɩbie a jiir a jaa a puor nɩ a niem.
66004007	A bʋ̃nɩbir 'lɔ na de nie nyɛtãan jukpɛ̃ɛ, ka a ayi sʋɔ mɩ nyɛtãan narbile, ka a ata sʋɔ mɩ nyɛtãan nɩsaal, ka a anaar sʋɔ mɩ nyɛtãan tuu.
66004008	A bʋ̃nɩbie anyãna ɩ̃sʋɔ jaa tara naa pɩbɛ ayʋɔb, ka a nɩbie pɔɔ a ɩ̃gãn wʋ jaa naa pɩbɛ pɔ. Ba ma yiele nɩ yiel mɔ̃tɔ̃ɔ nɩ tɩ̃sɔɔ ɩka, "Chɛchɛ, chɛchɛ, chɛchɛ 'lɔ lɛ ɩ a sɩ Soro Nãaŋmɩn nɩ a kpɛ̃ɔ jaa sʋɔ. 'Lɔ lɛ be be, 'lɔ lɛ ɩ, 'lɔ lɛ na wa."
66004009	Sɔ̃ɔ 'lɔ jaa a bʋ̃nɩbie ala na ma wa puoro pɛɛrɛ dãna nɩ a 'lɔ na jɩ̃nɛ a nãa dakɔɔ ju, 'lɔ lɛ be be jaa kpo kpo,
66004010	a nɩbɛrɛ lɩjɛr nɩ anaar bala gãn kpa tẽe tɩ puor a 'lɔ na jɩ̃nɛ a nãa dakɔɔ ju, 'lɔ lɛ na be be jaa kpo kpo. Ba yãan a ba nãjupile bin a nãa dakɔɔ par tɩ 'yɛrɛ,
66004011	"A sɩ Soro nɩ a sɩ Nãaŋmɩn, fʋ̃ʋ lɛ a sɛɛn ɩka fʋ de a tɩɩr, 'yɔ̃ɔfʋ nɩ a kpɛ̃ɔ. Bojũu fʋ̃ʋ lɛ maal a bomo a jaa, a fʋ bɔfʋ pɔ lɛ a jaa maal naa be be."
66005001	N pãa nyɛn a 'lɔ na jɩ̃nɛ a nãa dakɔɔ ju ka wʋ tara a kõr gãn 'lɔ ban pilʋ̃ a wʋ nũsʋ̃ɔ pɔ, ka a sɛbie be a pʋɔ pɔ nɩ a yõo, na ba de jɩ̃nsɩ ayopõi mar pɔɔ.
66005002	N nyɛn a malaka kpɛ̃ɔ sʋɔ 'lɔ na de nɛkpɛ̃ɛ sʋʋr, "An lɛ sɛɛ ɩka wʋ 'lɔɔr a jɩ̃nsɩ tɩ yuo a gãn?"
66005003	Tɩchɛ nɩrɛ jaa ba be a saaju, bɩɩ a wɛr pɔ, bɩɩ a tẽe par na tʋ̃ɔ yuo a gãn kar ɛ.
66005004	Ka n kõ nɩbaal kõn bojũu nɩrɛ jaa na ba be be sɛɛn na yuo a gãn kar kaa ɛ.
66005005	Be lɛ a nɩbɛrɛ bala ɩ̃sʋɔ pãa 'yɛr kʋ ma, "Ta kõnõ ɛ. Nyɛ a Jukpɛ̃ɛ 'lɔ na yi a Juda bʋrɔ pɔ, na ɩ a Nãkpɛ̃ɛ David yɔ̃ɔ na jɛb tʋ̃ɔ. 'Lɔ lɛ sɛɛ na tʋ̃ɔ 'lɔɔr a jɩ̃nsɩ ala bar tɩ yuo a gãn."
66005006	N pãa lɛ nyɛn Pɛraabile ka wʋ nyɛtãan bon ban dɔ̃ɔ kʋ ka wʋ ara a nãa dakɔɔ par, ka a bʋ̃nɩbie anaar nɩ a nɩbɛrɛ ara jilʋ̃ wʋ. Wʋ tara na ɩlɛ ayopõi nɩ nɩbie ayopõi, ala lɛ ɩ a Nãaŋmɩn Sɩɩr ayopõi wʋn ma tʋ̃ a wɛr pɔ jiir a jaa.
66005007	'Lɔ lɛ tɩ de a gãn a nɩrɛ 'lɔ na jɩ̃nɛ a nãa dakɔɔ ju nũsʋ̃ɔ pɔ.
66005008	Wʋn wa de a gãn ka a bʋ̃nɩbie anaar bala nɩ a nɩbɛrɛ lɩjɛr nɩ anaar bala, ba jaa gãn kpa tẽe a Pɛraabile niem, ka ɩ̃sʋɔ jaa tara kõrõjom nɩ sɛlma lapʋɛ na sɛɛn a tɩ̃ɩ nyũu vɩla, ala lɛ ɩ a Nãaŋmɩn nɩbɛ sʋɔrfʋsɩ.
66005009	Bala lɛ yiele a yiel paalaa na ba 'yɛrɛ, "Fʋ̃ʋ lɛ sɛɛn ɩka fʋ de a gãn na fʋ 'lɔɔr a jɩ̃nsɩ, bojũu fʋ̃ʋ lɛ ba kʋ, ka fʋ de a fʋ jɩ̃ɩ yab den nɩbʋrɔ, 'yɛr bʋrɔ, balsɩ ba jaa nɩ a paalsɩ a jaa kʋ Nãaŋmɩn.
66005010	Fʋ̃ʋ lɛ maal ba ka ba ɩ a Nãaŋmɩn nãalʋ̃ʋ nɩbɛ nɩ a bɔɔrlorbo tʋ̃nɔ̃ kʋrɔ a sɩ Nãaŋmɩn, bala lɛ na wa ɩ a wɛr nyã wʋ jaa nãmɩne."
66005011	Be lɛ n pãa kaa nyɛ malakasɩ turo turo fʋn kʋ̃ bɔ̃ɔ a ba nɛɛ ɛ, ka ba ara jilʋ̃ a nãa dakɔɔ nɩ a bʋ̃nɩbie ala nɩ a nɩbɛrɛ bala.
66005012	Ba yiele naa nɩ kɔkɔkpɛ̃ɛ 'yɛrɛ, "A Pɛraabile 'lɔ ban dɔ̃ɔ kʋ lɛ sɛɛn ɩka wʋ tara a kpɛ̃ɔ nɩ a nãbomo, nɩ a yɛ̃, nɩ a fɔ̃ɔ, nɩ a 'yɔ̃ɔfʋ, nɩ a tɩɩr, nɩ a dãnfʋ."
66005013	Be lɛ n wõ a bʋ̃maalsɩ a jaa na be a saaju, nɩ a tẽe, nɩ a tẽe par, nɩ a man pɔ, nɩ bomo a jaa na be a ba pɔ, na ba yiele yiel 'yɛrɛ, "A 'lɔ na jɩ̃nɛ a nãa dakɔɔ ju, nɩ a Pɛraabile lɛ so a dãnfʋ, nɩ a 'yɔ̃ɔfʋ, nɩ a tɩɩr, nɩ a kpɛ̃ɔ, bɩbir jaa."
66005014	Ka a bʋ̃nɩbie anaar bala 'yɛr, "A ɩ a lɛ," ka a nɩbɛrɛ bala gbur dumo puor a 'lɔ na jɩ̃nɛ a nãa dakɔɔ ju nɩ a Pɛraabile.
66006001	Ka n kaa naa nyɛ a Pɛraabile na 'lɔɔ a jɩ̃nsɩ ayopõi ala ban mar a gãn 'lɔ na de nie, be lɛ n wõ a bʋ̃nɩbie anaar bala ɩ̃sʋɔ kɔkɔr fɩka saa na tãn, ka wʋ bʋɔl, "Wa!"
66006002	Be lɛ n kaa nyɛ ka a ɩ wii pɩla lɛ, ka a 'lɔ na do, jã tam a ba de nãa jupil kʋ wʋ ka wʋ yin darfʋ an ɩ tʋ̃ɔfʋ sʋɔ lɛ wʋ ɩ.
66006003	A Pɛraabile na lɛ 'lɔɔ a jɩ̃nsɩ ayi sʋ̃ɔ, n wõn a bʋ̃nɩbie ala ayi sʋɔ na 'yɛr, "Wa!"
66006004	Ka a wii jɩɛ wa yi, a 'lɔ na do ba kʋ wʋn kpɛ̃ɔ ɩka wʋ faa a nyã'maar tɩ vɛ̃ ka jɛɛr ir a wɛr wʋ jaa, ka a nɩbɛ kʋrɔ taa. Ka ba kʋ wʋ a jɛɛr sɔkpɛ̃ɛ.
66006005	A Pɛraabile na lɛ 'lɔɔ a jɩ̃nsɩ ata sʋɔ, n wõn a bʋ̃nɩbie ata sʋɔ na 'yɛr, "Wa!" Ka n kaa ka a ɩ wii sɔɔlaa lɛ, ka a 'lɔ na do tara bʋ̃mansɩ a nũu pɔ.
66006006	Be lɛ n wõ a bʋ̃nɩbie anaar bala chara pɔ fɩka kɔkɔr na 'yɛrɛ, "Kɔ̃ lo naa, chi bʋ̃manãa nɛbʋ̃'yen na da naa nɩbʋ̃'yen bɩbir gbul sãyar. Ka a kamaana mɩ nɛɛr ata mɩ da nɩbʋ̃'yen bɩbir gbul sãyar, tɩ taa ɩrɛ wa sɔ̃ɔnɔ̃ a kãa nɩ a dãa bara ɛ."
66006007	A Pɛraabile na lɛ 'lɔɔ a jɩ̃nsɩ anaar sʋɔ, n wõ naa a bʋ̃nɩbie anaar sʋɔ na 'yɛr, "Wa!"
66006008	Ka n kaa nyɛ wii ul a nɩdaa. Ka a 'lɔ na do yuor di kũu, ka a kpĩisɩ tẽe mɩ turo a wʋ puor. Ba kʋ ban kpɛ̃ɔ ɩka ba de sɔkpɛ̃ɛ, nɩ kɔ̃, nɩ baal, nɩ mɔdʋ̃n kʋn a wɛr nɩbɛ ala ɩ ba põn a tẽe a wʋ jiir anaar.
66006009	Wʋn lɛ 'lɔɔ a jɩ̃nsɩ anũu sʋɔ, n nyɛn a nɩsɩɩr bala ban dɔ̃ɔ kʋ a Nãaŋmɩn 'yɛr nɩ a wʋ dãasɩɛ jũu ka ba be a Nãaŋmɩn bɔɔr lofʋ jie pĩlem.
66006010	Ba tãna naa nɩ nɛkpɛ̃ɛ 'yɛrɛ, "A Tʋ̃ɔfʋ sʋɔ, nɩ chɛchɛ sʋɔ, nɩ yelmɩ̃ɛ sʋɔ, a wa ta dabor ka fʋ tɔɔr a wɛr nɩbɛ 'yɛr na fʋ yab a sɩ jɩ̃ɩ sãma?"
66006011	Be lɛ ba kʋ ba jaa bʋ̃pɩɛl tɩ 'yɛr ɩka ba di kãnyir bɩ̃lãa ka ba baar kʋ a ba tʋ̃tʋ̃taaba nɩ a yɛɛr a ba kaar ka a ta.
66006012	N kaara naa ka wʋ lɛ 'lɔɔ a jɩ̃nsɩ ayʋɔb sʋɔ. Ka a tẽe mĩi wʋ jaa, ka a mɔ̃tɔ̃ɔ sɔb fɔsɔɔlaa kaar, ka a ŋmɛraa mɩ lɩɛb jɩ̃ɩ kaar jaa kpɩ̃n kpɩ̃n,
66006013	ka a ŋmɛrbie mɩ yi a saaju pɔrɔ loro a tẽe pɔ fɩka tɔ̃ɔ kara sɛsɛkpɛ̃ɛ na fu lɔb.
66006014	Be lɛ a saaju pilʋ̃ fɩka sɔ̃gãnãa ban pil, ka a tɔ̃n a jaa nɩ a dõdolsɩ a jaa mɩ ir a ba jiir.
66006015	Ka a tẽe nyã nãmɩne, a tẽe nyã nɩbɛrɛ, a fɔ̃ɔ dẽme, taraa dẽme, a gãdaar, nɩ a gbãgbaar ba jaa, nɩ a sumɩne ba jaa pãa sɔɔlɔ a tɔ̃n bɔɔr pɔ nɩ a tɔ̃n kʋsɩbɛ pɔ.
66006016	Ba pãa bʋɔlɔ na a tɔ̃n naa kʋsɩpãnsɩ, "Yɩ lo pii sɩ ka sɩ taa lɛ nyɛ a 'lɔ na jɩ̃nɛ a nãa dakɔɔ ju ɛ, na sɩ ta mɩ lɛ nyɛ a Pɛraabile suur ɛ!
66006017	A ba sukpɛ̃ɛ bɩbir vɩɛ naa, an lɛ na tʋ̃ɔ ara a ba niem?"
66007001	A anyã puor, n nyɛn a malakasɩ anaar ka ba ara a tẽe lõbobo anaar, na ba nyɔɔ a sɛsɛbɛ taa lɛ ɩka wʋ taa furo a wɛr pɔ, naa man pɔ, bɩɩ tɩɛ ju ɛ.
66007002	Be lɛ n nyɛ a malaka ɩ̃sʋɔ ka wʋ yi a mɔ̃tɔ̃ɔ purfʋ jie waara na wʋ tara a Nãaŋmɩn vʋr sʋɔ jɩ̃nɛ. Wʋ bʋɔl naa a malakasɩ anaar bala nɩ nɛkpɛ̃ɛ ban kʋ sɔr ɩka ba sɔ̃ɔ a tẽe wʋ jaa naa man 'yɛrɛ kʋrɔ ba,
66007003	"Yɩ taa ɩrɛ wa sɔ̃ɔnɔ̃ a tẽe, naa man, naa tɩɩr ɛ, a sɩ 'yɔ̃ɔ a sɩ Nãaŋmɩn tʋ̃tʋ̃nbɔ a jɩ̃nsɩ a ba gbersɩ pɔ baar."
66007004	N pãa wõ naa a nɩbɛ bala ban 'yɔ̃ɔ a jɩ̃nsɩ nɛɛ ka ba ɩ, nɩbɛ turo kɔbaa lɩjaayi nɩ anaar (144,000) na yi a Isɩral balbʋrsɩ pɔ.
66007005	A bala na yi a Juda bʋrɔ pɔ ban 'yɔ̃ɔ a jɩ̃nsɩ ɩn nɩbɛ turo pie naa yi (12,000), ka a Wuruben bʋrɔ mɩ a nɩbɛ turo pie nɩ ayi (12,000), ka a Gad bʋrɔ mɩ ɩ a nɩbɛ turo pie nɩ ayi (12,000),
66007006	ka a Aserɩ bʋrɔ mɩ ɩ a nɩbɛ turo pie nɩ ayi (12,000), ka a Naftalɩ bʋrɔ mɩ ɩ a nɩbɛ turo pie nɩ ayi (12,000), ka a Manasɛ bʋrɔ mɩ ɩ a nɩbɛ turo pie nɩ ayi (12,000),
66007007	ka a Simeon bʋrɔ mɩ ɩ a nɩbɛ turo pie nɩ ayi (12,000), ka a Levi bʋrɔ mɩ ɩ a nɩbɛ turo pie nɩ ayi (12,000), ka a Isakar bʋrɔ mɩ ɩ a nɩbɛ turo pie nɩ ayi (12,000),
66007008	ka a Jebulun bʋrɔ mɩ ɩ a nɩbɛ turo pie nɩ ayi (12,000), ka a Josefʋ bʋrɔ mɩ ɩ a nɩbɛ turo pie nɩ ayi (12,000), ka a Benjamin bʋrɔ mɩ ɩ a nɩbɛ turo pie nɩ ayi (12,000).
66007009	A anyã puor, n lɛ nyɛn nɩyɔɔ nɩrɛ na kʋ̃ tʋ̃ɔ ba sɔr ɛ, ka ba yi a paalsɩ a jaa pɔ, balbʋrsɩ, nɩbʋrsɩ, 'yɛrbʋrsɩ a jaa pɔ, na ba ara a nãa dakɔɔ nɩ a Pɛraabile niem. Ba sun fɔpɩɛl tɩ tara bɛ wilsɩ a ba nuur pɔ.
66007010	Bala lɛ chɩlɛ 'yɛrɛ, "A faafʋ yi naa a sɩ Nãaŋmɩn na jɩ̃nɛ a nãa dakɔɔ ju nɩ a Pɛraabile sɛ̃."
66007011	Ka a malakasɩ bala na ara jilʋ̃ a nãa dakɔɔ, nɩ a nɩbɛrɛ, nɩ a bʋ̃nɩbie anaar bala gãn kpa a nãa dakɔɔ niem puoro a Nãaŋmɩn 'yɛrɛ,
66007012	"A ɩ a lɛ! Nãaŋmɩn son pɛɛfʋ nɩ tɩɩr, nɩ yɛ̃, nɩ dãnfʋ, nɩ 'yɔ̃ɔfʋ, nɩ kpɛ̃ɔ nɩ fɔ̃ɔ. A ɩ a lɛ!"
66007013	Be lɛ a nɩkpɛ̃ɛ ɩ̃sʋɔ sʋʋr ma, "A bala na su a bʋ̃pɩɛl, ba boo lɛ, nɩ nyɩnɛ lɛ ba yi?"
66007014	Ka n 'yɛr ɩka, "Nɩkpɛ̃ɛ, fʋ̃ʋ ba lɛ bɔ̃ɔ ba." Ka wʋ 'yɛr, "A banyãna, bala lɛ yi a dɔɔyɛ kpɛ̃ɛ 'lɔ pɔ. Ba pɛɛn a ba fɔɔr nɩ a Pɛraabile jɩ̃ɩ.
66007015	Ala lɛ so ka ba ara a Nãaŋmɩn nãa dakɔɔ par tʋ̃nɔ̃ kʋrɔ wʋ mɔ̃tɔ̃ɔ nɩ tɩ̃sɔɔ a wʋ puorfʋ yir. A 'lɔ na jɩ̃nɛ a nãa dakɔɔ ju na 'yɩɛr pɔɔ ba.
66007016	Kɔ̃ kʋ̃ lɛ kpɛ ba go ɛ, kɔ̃nyũur mɩ kʋ̃ lɛ kpɛ ba go ɛ. Mɔ̃tɔ̃ɔ kʋ̃ lɛ ŋme ba go ɛ, tʋl kʋ̃ lɛ kʋrɔ go ɛ.
66007017	A Pɛraabile na ara a nãa dakɔɔ sãlsɔɔ lɛ na chɩ̃nɛ ba. Wʋn ma ŋmaa ban chiin a nyɛvʋr kʋ̃ɔ par, ka Nãaŋmɩn pãa 'yɩɛr a ba nɩbikʋ̃ɔ a jaa bar."
66008001	Be lɛ a Pɛraabile 'lɔɔ a jɩ̃nsɩ ayopõi sʋɔ ka a saaju wʋ jaa ŋmaa vʋʋr jaa chɩr chɩr chɩr kor bɩ̃lãa.
66008002	Ka n nyɛ a malakasɩ ayopõi bala na ara a Nãaŋmɩn niem ka ba kʋ ba ɩɩl pɛɛlsɩ ayopõi.
66008003	A malaka ɩ̃sʋɔ na tara a sɛlma lapʋr, wa ara naa a bɔɔrlo bomo chʋmfʋ jie. Ba den a tɩ̃ɩ nyũu vɩla ala kʋ wʋ ɩka wʋ de pʋɔ a Nãaŋmɩn nɩbɛ ba jaa sʋɔrfʋsɩ a sɛlma bɔɔrlo bomo chʋmfʋ jie kʋ a 'lɔ na jɩ̃nɛ a nãa dakɔɔ ju.
66008004	A tɩ̃ɩ nyũu vɩla jʋʋr yire naa a sɛlma lapʋr 'matãan a Nãaŋmɩn nɩbɛ sʋɔrfʋ yi a malaka nũu pɔ, duoro a Nãaŋmɩn sɛ̃.
66008005	Be lɛ a malaka lɛ mʋ̃ɔ bũu bie a sɛlma bɔɔrlo bomo chʋmfʋ jie sɛɛ a lapʋr na wʋ lɔb bar ka a wɛr pɔ ka tãnfʋ, nɩ gɔ̃mɔ̃, nɩ saa nyɩɩrfʋ ka a tẽe wʋ jaa dam.
66008006	Ka a malakasɩ ayopõi bala na tara a ɩlɛ, go a pɛɛlfʋ.
66008007	A malaka 'lɔ na de nie pɛɛl naa a wʋ ɩɩl, ka a sakpʋlõbie nɩ bũu na 'matãan jɩ̃ɩ loro a wɛr pɔ. Ka a tẽe jiir ata jibʋ̃'yen di wʋ jaa, ka a tɩɩr mɩ jiir ata jibʋ̃'yen mɩ di lɔ̃ɔn a mɔ'yɔlɔ a jaa.
66008008	Ka a malakasɩ ayi sʋɔ mɩ pɛɛl a wʋ ɩɩl, ka ba 'lɔb bon na nyɛtãan tɔ̃kpɛ̃ɛ na nyɔɔ bũu 'yɔ̃ɔ a man pɔ. A man jiir ata jibʋ̃'yen lɩɛb jɩ̃ɩ,
66008009	ka a bʋ̃nɩbie mɩ jiir ata jibʋ̃'yen kpi, ka a gborbɛrɛ ala mɩ jiir ata jibʋ̃'yen mɩ wɛ.
66008010	Ka a malakasɩ ata sʋɔ mɩ pɛɛl a wʋ ɩɩl, ka a ŋmɛrbir kpɛ̃ɛ na 'lɩrɛ fɩka bũu yi a saaju lo a põnsɩ nɩ a bulsɩ jiir ata a jibʋ̃'yen pɔ.
66008011	A ŋmɛrbir yuor din, Bʋ̃tuo. Ka a kɔ̃n jiir ata jibʋ̃'yen be tuo, ka a nɩbɛ bala na nyũ a kɔ̃tuo ala, ka yɔɔ jie kpi.
66008012	A malakasɩ anaar sʋɔ pɛɛl naa a wʋ ɩɩl, ka ba ŋme a mɔ̃tɔ̃ɔ jiir ata jibʋ̃'yen nɩ a ŋmɛraa jiir ata jibʋ̃'yen naa ŋmɛrbie ka ba jiir ata jibʋ̃'yen ɩ libe. A bɩbir jiir ata jibʋ̃'yen ba tara chãa ɛ, ka a ŋmɛraa naa ŋmɛrbie mɩ ba chaar a tɩ̃sɔɔ jiir ata jibʋ̃'yen ɛ.
66008013	Be lɛ n kaa naa wõ tuu na ɔɔrɔ be a saaju 'yɛrɛ nɩ nɛkpɛ̃ɛ, "Nɛbier! Nɛbier! Nɛbier! Yele na wa naa nɩsaal jaa na be a wɛr pɔ, ala ɩ a malakasɩ ata bala na chɛ wa pɛɛl naa a ba ɩlɛ."
66009001	A malakasɩ anũu sʋɔ na wa pɛɛl a wʋ ɩɩl, ka n nyɛ a ŋmɛrbir 'lɔ na dɔ̃ɔ yi a saaju lo a tẽe. A ŋmɛrbir nyã lɛ ba de a bɔɔ fulom pãn bir kʋ.
66009002	Wʋn wa yuo a bɔɔ fulom nyã nɛɛ, ka jʋʋr yire fɩka bũu kpɛ̃ɛ jʋʋr. A jʋʋr anyãna na yire a bɔɔ fulom nyãna pɔ liin pɔɔ a mɔ̃tɔ̃ɔ naa tẽe wʋ jaa.
66009003	A jʋʋr anyãna pɔ lɛ soor yi yaar a tẽe wʋ jaa ka ba kʋ ba lɔɔ fɩka lɔ̃n lɔɔ.
66009004	Ba 'yɛr kʋ ba ɩka ba taa ɩrɛ wa ɔɔrɔ mɔɩ bɩɩ bʋ̃bul nɩ a tɩɛ vaar ɛ, tɩchɛ a dʋ̃nɔ̃ a nɩbɛ bala tɛɛ na ba tara a Nãaŋmɩn jɩ̃nɛ a ba gbersɩ pɔ ɛ.
66009005	Baa kʋ ba sɔr ɩka ba kʋrɔ ɛ, tɩchɛ ba ge a nɩbɛ ŋmɛrsɩ anũu. Ka a ba dʋ̃fʋ ɔɔr kaara fɩka lɔ̃ɔ na dʋ̃ nɩrɛ ɔɔrɔ.
66009006	A ber anyãna pɔ nɩbɛ na bʋɔrɔ na kũu tɩchɛ ba kʋ̃ nyɛ wʋ ɛ. Ban bʋɔrɔ naa ɩka ba kpi tɩchɛ a kũu kʋ̃ lɛ kʋ ba gba ɛ.
66009007	A soor nyɛtãan wiisɩ ban pɩ̃ɛ jɛɛr 'yɔ̃ɔ, ka a jur kaara fɩka sɛlma jupile ban su, ka a ba nin nyɛtãan nɩsaal nie.
66009008	A ba kɔɔl kaara fɩka pɔbɔ jukɔɔl, ka a nyɩmɛ mɩ kaara fɩka jukpɛ̃ɛ nyɩmɛ.
66009009	Ba tara na nyãa pɔɔrsɩ ka a kaara fɩka kue, ka a pɩbɛ dɔ̃ɔnɔ̃ fɩka torkosɩ a wiisɩ na tɔɔrɔ joro chiine jɛɛr jie.
66009010	Ba tara na jʋɛ dʋ̃nɔ̃ nɩ lɔ̃n kaar, a jʋɛ ala tara na fɔ̃ɔ na dʋ̃n nɩbɛ ge ba ŋmɛrsɩ anũu.
66009011	Ba tara na nãa na kaara ba, 'lɔ lɛ a malaka 'lɔ na kaara a bɔɔ fulom 'lɔ. Heburu nɩbɛ bʋɔlɔ wʋ naa, Abadɔn, ka a Greek nɩbɛ mɩ bʋɔlɔ, Apolyɔn. A par lɛ, sɔ̃sɔ̃ɔnɔ̃.
66009012	A nɛbier 'lɔ na de nie lɛ a nyã na tal, tɩchɛ ka a ayi sʋɔ chɛnɛ be puor waara.
66009013	Ka a malakasɩ ayʋɔb sʋɔ pɛɛl a wʋ ɩɩl, n wõn kɔkɔr na yire a sɛlma tɩ̃ɩ nyũu vɩla chʋmfʋ jie kpʋ̃kpʋɛ, be lɛ ba ma chʋm a kãnyũu na be a Nãaŋmɩn niem.
66009014	A kɔkɔr 'yɛr kʋ a malaka ayʋɔb sʋɔ 'lɔ na tara a ɩɩl, "For a malakasɩ anaar bala ban lũ a be a Yufɩrɩtɩ põn kpɛ̃ɛ pɔ."
66009015	A wʋ for a malakasɩ anaar ba nyãna ban dɔ̃ɔ lũ gun a sɔ̃ɔ 'lɔ̃nɔ̃, a bɩbir 'lɔ̃nɔ̃ nɩ a chuu 'lɔ̃nɔ̃ naa yuon 'lɔ̃nɔ̃ ɩka ba kʋ a nɩsaal jiir ata jibʋ̃'yen bar.
66009016	Ka a bala na do a wiisɩ ba bʋɔl naa a ba nɛɛ fʋn kʋ̃ tʋ̃ɔ ba sɔr ɛ.
66009017	A wiisɩ nɩ a bala na do ɩn nyɛ a jãna pɔ, a nyãa pɔɔrsɩ mʋ̃ɔ naa fɩka bũu, ka amɩne mɩ ɩ bufulo, ka amɩne mɩ ɩ bʋ̃dʋɔr. Ka a wiisɩ jur nyɛtãan jubɛrɛ jur, ka a bũu jʋʋr nɩ jerbɩ mɩ yire a ba nɛɛ pɔ.
66009018	A gefʋ ata ala na yi a wiisɩ nɛɛ pɔ lɛ, bũu, nɩ jʋʋr, nɩ jerbɩ, ala lɛ ba kʋn nɩbɛ jiir ata jibʋ̃'yen.
66009019	A wiisɩ anyã fɔ̃ɔ be naa a ba nɛɛ pɔ naa jʋɛ pɔ, a ba jʋɛ kaara fɩka waba naa tara jur, ala lɛ ba de gere nɩ a nɩsaal.
66009020	A nɩsaalba bala na chɛ, na baa kpin a gefʋ nyã ɛ, ba sɔɔ bar a tɩbɛ ala ban maal nɩ a ba nuur ɛ. Ba chɛnɛ na puoro a sɩdɛbɛ, nɩ a bʋtɩbɛ ban maal a sɛlma, nɩ a kur pɩɛl, nɩ a kur jɩɛ, nɩ a kusɩbɛ, nɩ a daar na ba wõnõ 'yɛr ɛ, ba kʋ̃ tʋ̃ɔ chen ɛ.
66009021	Baa mɩ lɩɛb a ba tɩɛr bar a nɩkʋyelsɩ, nɩ sɔyelsɩ, nɩ sɛ̃sɛ̃yelsɩ, nɩ nãnyiyelsɩ ɛ.
66010001	N lɛ nyɛn a malaka kpɛ̃ɔ ɩ̃sʋɔ na yi a saaju suro waara. Wʋ vaar naa julõjuur ka a sagõgoraa dɔɔl a jum. A nie kaara fɩka mɔ̃tɔ̃ɔ, ka a gbɛɛ mɩ kaara fɩka bũu lɩraa.
66010002	Wʋ tara na gãn bile na yuo a wʋ nũu pɔ, na wʋ de a nũsʋ̃ɔ gbɛr 'lɔr a man pɔ tɩ a gʋbaa gbɛr dɔɔl a gogoro ju,
66010003	tɩ na wʋ pãa tãn kpɛ̃ɔ jaa fɩka jukpɛ̃ɛ na uor. Wʋn wa tãn a lɛ ka a kɔkɔɛ ɩ ayopõi mɩ tãn satanaa kaar.
66010004	An wa tãn a gbɛɛ ayopõi a lɛ, ka n ta bʋɔrɔ ɩka n sɛb tɩchɛ n wõn kɔkɔr na yi a saaju 'yɛr, "A tãnfʋ ayopõi ala na 'yɛr sɔɔl bar, ta sɛb bin ɛ."
66010005	Be lɛ a malaka 'lɔ ɩn nyɛ na 'lɔr a nũsʋ̃ɔ gbɛr a man pɔ tɩ dɔɔl a a gʋba gbɛr a gogoro ju, jɛɛn a nũsʋ̃ɔ a saaju.
66010006	Wʋ pɔn naa a Nãaŋmɩn nyã na be be jaa kpo kpo, 'lɔ lɛ mɛ a saaju, nɩ a tẽe, nɩ a man, nɩ bomo a jaa na be a ba pɔ, "A kʋ̃ lɛ kor go ɛ!
66010007	Tɩchɛ a bɩbir 'lɔ a malakasɩ ayopõi sʋɔ na wa pɛɛl a wʋ ɩɩl, a Nãaŋmɩn yelsɔɔlaa na pãa maal baar nɩtãa a lɛ wʋn man kʋ a wʋ gbãgbaar 'yɛ'yɛrbɛ."
66010008	Be lɛ a kɔkɔr 'lɔ ɩn dɔ̃ɔ wõ a saaju lɛ 'yɛr kʋ ma go, "Chen tɩ de a gãn bile 'lɔ na yuo a malaka 'lɔ na ara a man pɔ naa gogoro ju nũu pɔ."
66010009	Ka n chen a malaka sɛ̃ tɩ sʋɔr wʋ ɩka wʋ kʋ ma a gãn bile. Ka wʋ 'yɛr, "De 'wɔb, wʋn mire naa a fʋ pʋɔ pɔ tɩ nʋ̃mɔ̃ a fʋ nɛɛ pɔ sɩkãa kaar."
66010010	N den a gãn bile a malaka nũu pɔ 'wɔb. Ka wʋ nʋ̃mɔ̃ a n nɛɛ pɔ a sɩkãa kaar, tɩchɛ ɩn wa vɔl baar, ka wʋ mire a pʋɔ pɔ.
66010011	A ba lɛ 'yɛr kʋ ma go, "'Yɛr 'yɛr kʋ a nɩbʋrɔ, nɩ paalsɩ, nɩ 'yɛrbʋrsɩ nɩ a nãmɩne."
66011001	Be lɛ a nɩrɛ kɔ̃ɔ de dãgbal na kaara a damanaa kaar kʋ ma tɩ 'yɛr, "Chen tɩ man a Nãaŋmɩn puorfʋ yir nɩ a bɔɔr lofʋ jie na fʋ sɔr a nɩbɛ bala na puoro a be.
66011002	Tɩchɛ taa ɩrɛ wa mana a yõo ɛ, bojũu be lɛ a bala na ba ɩ a Nãaŋmɩn nɩbɛ ɛ, na be 'mu 'mulo a tẽchɛchɛ nyãna ŋmɛrsɩ lɩjaayi nɩ ayi.
66011003	Ɩ̃n kʋ naa a n yelmɩ̃ɛ dãasɩɛ nɩbɛ ayi ka ba su fɔjãrsɩ tɩ mʋɔlɔ na ba 'yɛrɛ ber tur dɔɔl kɔɔr ayi nɩ lɩjaata (1,260)."
66011004	A dãasɩɛ dẽme ayi bala ɩ naa a kãa tɩɩr ayi nɩ a fɩ̃tɩnɛ dɔɔlfʋ jie jiir ayi, ba ara naa a Soro nyã na ɩ a wɛr wʋ jaa niem.
66011005	Ala ɩ nɩrɛ bʋɔrɔ naa ɩka wʋ maal ba bier, bũu ma yi naa a ba nɛɛ pɔ di a bala na ɩ a ba dɔ̃dɔ̃mɔ̃sɩ. Nɩtɔ̃ lɛ a nɩrɛ 'lɔ na tɩɛr a ba sɔ̃ɔfʋ ma kpi.
66011006	A nɩbɛ bala tara na kpɛ̃ɔ na nyɔɔ saa a saaju ka a saa kʋ̃ wa a sɔ̃ɔ 'lɔ ban mʋɔlɔ ɛ. Ba mɩ tara na kpɛ̃ɔ na lɩɛb a kɔ̃n a jaa ka a ɩ jɩ̃ɩ, na ba mɩ na tʋ̃ɔ vɛ̃ ka yelbier wa a tẽe pɔ sɔ̃ɔ jaa ban bʋɔrɔ.
66011007	Ala ɩ ba wa baar naa a dãasɩɛ difʋ, a mɔdʋ̃ɔ 'lɔ na yi a bɔɔ fulom 'lɔ pɔ na ŋmaan ban jɛɛr na wʋ tʋ̃ɔ ba na wʋ kʋ.
66011008	Ka a ba ɩ̃gãma gã be a tẽkpɛ̃ɛ 'lɔ sɔkpɛ̃ɛ ju. A tẽkpɛ̃ɛ nyã lɛ ba lɔɔrɔ sʋkpa bʋɔlɔ nɩ Sodom bɩɩ Ijipitɩ, be lɛ ba kpa a ba Soro a daa ju.
66011009	Nɩbʋrɔ, nɩ 'yɛrbʋrɔ, nɩ balsɩ ba jaa, nɩ paalsɩ a jaa na kaara naa a ba ɩ̃gãma ban tɔr a ũufʋ bɩbie ata nɩ bʋ̃ŋmaa.
66011010	Nʋ̃ɔ na kpɛ̃n a nɩbɛ na kpɩɛrɛ a wɛr pɔ ka ba chɩlɛ kʋrɔ taa bonsɩ, bojũu ba kʋ naa a 'yɛ'yɛrbɛ ayi banyãna na dɔ̃ɔ ge a wɛr nɩbɛ.
66011011	Tɩchɛ a bɩbie ata nɩ a bʋ̃ŋmaa ala na wa po, Nãaŋmɩn 'yɔ̃ɔ ban nyɛvʋr ka ba lɛ ir ɩ vʋɛ, ka a dãbɩ̃ɛ kpɛ a bala na nyɛ ba.
66011012	A 'yɛ'yɛrbɛ ayi banyãna pãa wõn nɛkpɛ̃ɛ na yi saaju 'yɛr, "Yɩ do wa ka." Ka ba tu a julõjuur pɔ duoro a saaju ka a ba dɔ̃dɔ̃mɔ̃sɩ kaara ba.
66011013	Be lɛ ajienaa ka a tẽe mii ka a tẽkpɛ̃ɛ 'lɔ̃nɔ̃ yie jiir pie jibʋ̃'yen lo naa kʋ nɩbɛ tur ayopõi (7,000) ka a dãbɩ̃ɛ kpɛ a bala na chɛ a ba pɛɛrɛ a Nãaŋmɩn nyã na be a saaju.
66011014	A nɛbier ayi sʋɔ lɛ a nyã na po, tɩchɛ a ata sʋɔ mɩ turo naa.
66011015	A malakasɩ ayopõi sʋɔ pɛɛl naa a wʋ ɩɩl, ka a kɔkɔyɔɔ 'yɛrɛ be a saaju, "A wɛr nyã nãalʋ̃ʋ ɩ naa a sɩ Soro nɩ a wʋ Nɩ-iraa nãalʋ̃ʋ, 'lɔ lɛ na di a nãa jaa kpo kpo."
66011016	A nɩbɛrɛ lɩjɛr nɩ anaar bala na jɩ̃nɛ a ba nãa dakɔɔr ju a Nãaŋmɩn niem gãn kpa tẽe puor a Nãaŋmɩn
66011017	tɩ 'yɛrɛ, "Sɩ puor naa a Soro Nãaŋmɩn na ɩ a Tʋ̃ɔfʋ Sʋɔ, 'Lɔ lɛ ɩ, nɩ 'Lɔ lɛ dɔ̃ɔ be be, bojũu wʋ den a wʋ kpɛ̃ɔ piel kaara nɩ a wɛr wʋ jaa.
66011018	A paalsɩ vʋ̃n fʋn nɛɛ ka fʋ suur mɩ dire. A sɔ̃ɔ ta naa ka fʋn tɔɔr a kũn 'yɛr, na fʋn yab a fʋ gbãgbaar na ɩ a 'yɛ'yɛrbɛ lɔ̃ɔn a fʋ nɩbɛ naa bala na 'yɔ̃ɔnɔ̃ a fʋ yuor, a bil naa bɛrɛ ba jaa, na fʋn sɔ̃ɔ a bala na sɔ̃ɔ a wɛr."
66011019	Ka a Nãaŋmɩn yir na be a saaju pãn pãa yuo ka ba nyɛ a nɛtɩraa daka be a yir pɔ. Ka saa nyɩɩrfʋ, gɔ̃mɔ̃, nɩ tãnfʋ, ka a tẽe wʋ jaa mii, ka a sakpʋlõbibɛrɛ loro.
66012001	A nɛ'maa yelbɛrɛ na yi a saaju ka a pɔɔ vaar mɔ̃tɔ̃ɔ fɩka fɔbaa tɩ dɔɔl a gbɛɛ a ŋmɛraa ju, ka a ŋmɛrbie pie nɩ ayi ɩ nãa jupil ka wʋ su.
66012002	Pʋɔ lɛ wʋ tara ka wʋ dɔɔfʋ ta ka wʋ kõnõ nɩ.
66012003	Be lɛ ka a nɛ'maa yele ɩ̃sʋɔ lɛ yi a saaju kaara fɩka dajɩl na ɩ jɩɛ na wʋ tara jur ayopõi nɩ ɩlɛ pie ka a nãa jupile be a jur pɔ.
66012004	A wʋ jʋʋr pɩɩr naa a ŋmɛrbie jiir ata jibʋ̃'yen a saaju 'lɔb a tẽe. Tɩ ara gu a pɔɔ 'lɔ na bʋɔrɔ a dɔɔfʋ ɩka 'lɔ wa dɔɔ wʋ vɔl a bie.
66012005	A pɔɔ dɔɔn a bie ka wʋ ɩ dabile, 'lɔ lɛ na kaara a paalsɩ a jaa nɩ la kpɛ̃ɔ 'lɔ na kaara a kur dãgbal kaar. Ba jãan a pɔɔ bie nyã don a Nãaŋmɩn sɛ̃ ka wʋ tɩ be a wʋ nãalʋ̃ʋ pɔ.
66012006	Tɩ ka a pɔɔ mɩ jo kpɛ a mɔgɔ̃ɔ pɔ na wʋ tɩ be a jie Nãaŋmɩn na chɔɔr bar ka ban kaara wʋ maal ber tur kɔɔr ayi dɔɔl lɩjaata (1,260).
66012007	Ka a jɛɛr lo be a saaju. Maɩkɩl nɩ a malakasɩ jɛɛr nɩ naa a dajɩl, ka a dajɩl nɩ a wʋ malakasɩ mɩ lɩɛb jɛɛrɛ nɩ a Maɩkɩl nɩ a wʋ malakasɩ.
66012008	Tɩchɛ ba tʋ̃ɔ naa a dajɩl nɩ a wʋ malakasɩ, dii ba bar a be a saaju.
66012009	Ba lɔb a dajɩl kpɛ̃ɛ nyã bar a yõo, a kõr waa 'lɔ̃nɔ̃ na ɩ a dɛɛr sʋɔ, nɩ a Satan, 'lɔ lɛ bɛlʋ̃ a wɛr nɩbɛ ba jaa. Ba lɔb wʋn bar ka a wɛr pɔ, nɩ a wʋ malakasɩ.
66012010	Be lɛ n wõ nɛkpɛ̃ɛ na 'yɛr be a saaju, "Pʋ̃pãanyã, a faafʋ bɩbir vɩɛ naa, a sɩ Nãaŋmɩn wiil naa a wʋ kpɛ̃ɔ, nɩ a wʋ nãalʋ̃ʋ, nɩ a wʋ Nɩ-iraa kpɛ̃ɔ. Bojũu a 'lɔ na bɛrɛ a sɩ yɛɛr nɛɛ, 'lɔ lɛ bɛrɛ ba a nɛɛ a Nãaŋmɩn niem mɔ̃tɔ̃ɔ nɩ tɩ̃sɔɔ, ba daa wʋn lɔb.
66012011	Ba tʋ̃ɔ wʋ naa nɩ a Pɛraabile jɩ̃ɩ nɩ a ba dãasɩɛ 'yɛrbie. Ba sɔɔn kũu na baa de a ba nyɛvʋr ka wʋ ɩ bon ɛ.
66012012	A lɛ jũu, saaju naa bala na kpɩɛrɛ a be, yɩ chɩlɛ! Tɩchɛ nɛbier ben a yɩn na be a wɛr nɩ a man pɔ, yɩn din dɔɔyɛ, bojũu a dɛɛr sʋɔ suun a yɩ sɛ̃! Ka a wʋ suur dire, bojũu a wʋ ber ba waa ɛ."
66012013	Lɛ a dajɩl na wa nyɛ ka a ɩ tẽe lɛ wʋ lo, wʋ dire naa a pɔɔ 'lɔ na dɔɔ a dabile.
66012014	Ka ba kʋ a pɔɔ tuu kpɛ̃ɛ pibɛ ayi, ɩka wʋ ɔɔ chen a jie ban chɔɔr bar be a mɔgɔ̃ɔ pɔ, be lɛ ban tɩ kaara wʋ yuom ata nɩ bʋ̃ŋmaa ka a waa taa pɔɔ wʋ ɛ.
66012015	Be lɛ ka a waa chɩr kʋ̃ɔ a nɛɛ pɔ põn kʋ̃ɔ kaar, ɩka a di a pɔɔ,
66012016	tɩchɛ ka a tẽe sʋ̃ʋ a pɔɔ haa a nɛɛ nyũ a kʋ̃ɔ ala a dajɩl na chɩr a nɛɛ pɔ.
66012017	Ka a dajɩl pãa nyɛ suur 'yɔ̃ɔ a pɔɔ na wʋ chen tɩ ŋmaan a pɔɔ bibiir bala na chɛ jɛɛr. A bala na turo a Nãaŋmɩn nɛɛ na ba mɩ tara a Yesu 'yɛr yelmɩ̃ɛ.
66013001	Ka a dajɩl ara a man gogoro nɛɛ. N nyɛn mɔdʋ̃ɔ na yire a man pɔ na wʋ tara jur ayopõi tɩ bul ɩlɛ pie ka a nãa jupile su a ɩlɛ ala pɔ. A jur ala pɔ yoe ben be na fere sɔ̃ɔnɔ̃ Nãaŋmɩn yuor.
66013002	A mɔdʋ̃ɔ 'lɔ ɩn nyɛ nyɛntãan gbɔ̃gbɔ̃ɔ tɩchɛ ka a gbɛɛ kaara fɩka pɛɛlaa gbɛɛ ka a nɛɛ mɩ kaara fɩka jukpɛ̃ɛ nɛɛ. Ka a dajɩl de a wʋ kpɛ̃ɔ nɩ a wʋ nãa dakɔɔ nɩ a wʋ tʋ̃ɔfʋ kʋ a mɔdʋ̃ɔ 'lɔ̃nɔ̃.
66013003	A mɔdʋ̃ɔ ju ɩ̃sʋɔ kaara fɩka bon ban chɛ ɩrɛ na kʋ tɩchɛ ka a chɛfʋ jie 'lɔ 'mɔ̃ pɔɔ. Nɛɛ 'maan a nɩrɛ jaa na be a wɛr pɔ tɩ na ba turo a mɔdʋ̃ɔ 'lɔ.
66013004	Ka nɩrɛ jaa pãa pɛɛrɛ a dajɩl bojũu 'lɔ lɛ de a wʋ kpɛ̃ɔ kʋ a mɔdʋ̃ɔ 'lɔ na ba mɩ pɛɛrɛ a mɔdʋ̃ɔ 'lɔ 'yɛrɛ nɩ tɩ sʋrɔ, "An lɛ kaara a mɔdʋ̃ɔ nyã kaar? Nɩ an lɛ na tʋ̃ɔ ŋmaan wʋ jɛɛr?"
66013005	A mɔdʋ̃ɔ nyã tara na nɛɛ na 'yɛrɛ ɛ jɩ̃jɩɩr 'yɛr na wʋ fere, wʋ tara na sɔr ɩka wʋ 'yɛr a wʋ yobɔ 'yɛr maal ŋmɛrsɩ lɩjaayi nɩ ayi (42).
66013006	A wʋ 'yɛrbie chɩrɛ nɩ naa Nãaŋmɩn na wʋ fere sɔ̃ɔnɔ̃ a Nãaŋmɩn yuor nɩ a jie 'lɔ wʋn be nɩ a bala na kpɩɛrɛ a saaju.
66013007	Ba kʋ wʋn sɔr ɩka wʋ jɛb a Nãaŋmɩn nɩbɛ na wʋ tʋ̃ɔ ba na wʋ mɩ tʋ̃ɔ a nɩbʋrɔ, nɩ 'yɛrbʋrɔ, nɩ balbʋrɔ, nɩ paalsɩ.
66013008	A bala ba jaa yuor na ba dɔ̃ɔ sɛb a Pɛraabile ban dɔ̃ɔ kʋ a nyɛvʋr gãn pɔ ɛ, tɩ a wɛr wa mɛ, na gbur dumo puor a mɔdʋ̃ɔ nyãna.
66013009	Nɩrɛ 'lɔ na tara toor, wʋ chɛlɛ.
66013010	Ala ɩ ɩ̃sʋɔ jaa nyɔɔfʋ lɛ ban nyɔɔ wʋ, ban nyɔɔ wʋn chiin. Ala ɩ sɔkpɛ̃ɛ mɩ lɛ ban kʋn ɩ̃sʋɔ, a sɔkpɛ̃ɛ lɛ ban kʋn wʋ. A lɛ jũu a bala na ɩ Nãaŋmɩn nɩbɛ, ba tara kãnyir nɩ yelmɩ̃ɛ.
66013011	N pãa lɛ nyɛn a mɔdʋ̃ɔ ɩ̃sʋɔ na yire a tẽe tara ɩlɛ ayi fɩka pɛraabile tɩ 'yɛrɛ fɩka a dajɩl.
66013012	Wʋ yin de a mɔdʋ̃dɔ̃ɔ 'lɔ kpɛ̃ɔ na wʋ wiil wʋ mɩ̃ɛ a mɔdʋ̃dɔ̃ɔ 'lɔ niem tɩ fɩr a nɩbɛ ba jaa na be ka a wɛr pɔ ka ba gbur dumo puor a mɔdʋ̃dɔ̃ɔ 'lɔ chɛfʋ jie na 'mɔ pɔɔ.
66013013	Wʋ tʋ̃n nɛ'maa tʋ̃mɔ̃sɩ na wʋ gba ma vɛ̃ ka bũu yi saaju suu wa a tẽe ka nɩbɛ ba jaa nyɛ.
66013014	A wʋ nɛ'maa tʋ̃mɔ̃ anyãna jũu, ba kʋ wʋn kpɛ̃ɔ ka wʋ de a mɔdʋ̃dɔ̃ɔ 'lɔ jie, na wʋ bɛl a wɛr nɩbɛ. Ka wʋ 'yɛr ba ka ba mɛ bʋtɩbɛ 'yɔ̃ɔnɔ̃ nɩ a mɔdʋ̃ɔ 'lɔ ban dɔ̃ɔ chen a sʋɔ tɩ wʋ 'mɔ pɔɔ.
66013015	Ba kʋ wʋn sɔr ɩka wʋ kʋ a bʋtɩɩ 'lɔ nyɛvʋr wʋn mɛ ka wʋ nyɛtãan a mɔdʋ̃dɔ̃ɔ 'lɔ, ka wʋ na tʋ̃ɔ 'yɛr ka ba kʋ a bala na tɔr a bʋtɩɩ puorfʋ.
66013016	Wʋ mɩ fɩr nɩrɛ jaa, ka bile lɛ wʋ ɩ bɩɩ kpɛ̃ɛ lɛ, taraa sʋɔ bɩɩ nɔ̃ɔ sʋɔ, sumɩne bɩɩ gbãgbaa, ka ba 'yɔ̃ɔ ba jaa jɩ̃nsɩ a nũsʋ̃ɔ nũu pɔ bɩɩ a gberaa pɔ.
66013017	Nɩrɛ jaa kʋ̃ tʋ̃ɔ daara bɩɩ da bon ka baa 'yɔ̃ɔ wʋ a jɩ̃nɛ na ɩ a mɔdʋ̃ɔ yuor bɩɩ a wʋ jɩ̃nɛ 'lɔ na ɩ a wʋ yuor ɛ.
66013018	Ka 'lɔ yɛ̃ 'yɛr lɛ, ala ɩ nɩrɛ tara na bɔ̃ɔfʋ, wʋn tʋ̃ɔ sɔr a mɔdʋ̃ɔ sɛbie an ɩ nɩsaal sɛbie lɛ. A sɛbie ɩ naa kɔɔr ayʋɔb dɔɔl lɩjaata nɩ ayʋɔb (666).
66014001	Be lɛ n kaa nyɛ a Pɛraabile ka wʋ 'mataa ara nɩ nɩbɛ turo kɔbaa lɩjaayi nɩ anaar (144,000) a Jiyon tɔ̃ɔ ju ka wʋ yuor nɩ a Sãa yuor sɛb 'mar a ba gbersɩ pɔ.
66014002	N wõn kɔkɔɛ a saaju na gɔ̃nɔ̃ fɩka kɔ̃kpɛ̃ɛ na joro bɩɩ saa na tãn. A gɔ̃mɔ̃ mɩ kaara fɩka kõrõjomsɩ ban ŋmiere.
66014003	Ba yiele naa yiel paalaa a nãa dakɔɔ niem nɩ a bʋ̃nɩbie anaar bala nɩ a nɩbɛrɛ bala niem. Nɩrɛ jaa ba be be na tʋ̃ɔ a yiel jãn ɛ, ka a nɩbɛ turo kɔbaa lɩjaayi nɩ anaar (144,000) bala tɛɛ a Nãaŋmɩn na faa ka a wɛr pɔ ba lɛ ɛ.
66014004	A banyãna lɛ ba sɔ̃ɔ ba mɩ̃ɛ nɩ pɔbɔ ɛ, bojũu ba gun ba mɩ̃ɛ ɩ chɛchɛ, na ba ma turo a Pɛraabile jie jaa wʋn chiine, bala lɛ ba da de kʋ Nãaŋmɩn fɩka bʋ̃dɔ̃ɔ ban de kʋ Nãaŋmɩn nɩ a Pɛraabile.
66014005	Baa haa nɛɛ ŋmaa jir ɛ. Baa tara chɛfʋ bɩ̃lãa jaa ɛ.
66014006	N pãa lɛ nyɛn a malakasɩ ɩ̃sʋɔ na ɔɔrɔ be a saaju tɩ tara a 'yɛr kpo kpo bʋɔrɔ ɩka wʋ 'yɛr kʋ a bala na be ka a wɛr pɔ, nɩ paalsɩ a jaa, nɩ balbʋrsɩ a jaa, nɩ 'yɛrbʋrsɩ a jaa, nɩ nɩbʋrsɩ a jaa.
66014007	Wʋ tãn na nɩ nɛkpɛ̃ɛ, "Yɩ joro a Nãaŋmɩn dãbɩ̃ɛ na yɩ kʋrɔ wʋ tɩɩr, bojũu a wʋ bɩbir vɩɛ naa ka wʋn tɔɔr a nɩbɛ 'yɛr. Yɩ puor wʋ, 'lɔ lɛ maal a saaju, nɩ a wɛr, nɩ a man nɩ a kʋ̃ɔ yifʋ jiir."
66014008	A malakasɩ ayi sʋɔ mɩ tun wa 'yɛrɛ, "Wʋ wɛl naa, wʋ wɛl naa, a Babilon tẽkpɛ̃ɛ nyã 'lɔ lɛ maal a paalsɩ a jaa a ba nyũ a wʋ sɛ̃sɛ̃yele dãa ala na tɔɔ Nãaŋmɩn suur waan."
66014009	Ka a malakasɩ ata sʋɔ mɩ tu wa 'yɛrɛ nɩ kɔkɔkpɛ̃ɛ, "Ala wa ɩ ɩ̃sʋɔ jaa puor naa a mɔdʋ̃ɔ nyãna naa bʋtɩɩ nyãna ban mɛ a wʋ kaar, na wʋ sɔɔ ka ba 'yɔ̃ɔ wʋ a jɩ̃nɛ a gberaa pɔ bɩɩ a nũu pɔ,
66014010	wʋ mɩ na nyũn a dãa ala na ɩ a Nãaŋmɩn suur, ala lɛ ba pʋr 'yɔ̃ɔ a ŋmele pɔ na ɩ a suur. Ban ge wʋ naa nɩ a jerbɩ bũu na dire a malaka chɛchɛsɩ bala naa Pɛraabile niem.
66014011	A ba gefʋ jʋʋr na uro ba tara ŋmaafʋ ɛ. Pɛ̃nfʋ ba be be kʋ a bala na gbur dumo puor a mɔdʋ̃ɔ nɩ a bʋtɩɩ 'lɔ ban mɛ a wʋ kaar mɔ̃tɔ̃ɔ bɩɩ tɩ̃sɔɔ ɛ, bɩɩ ɩ̃sʋɔ jaa na sɔɔ de a jɩ̃nɛ na ɩ a mɔdʋ̃ɔ yuor ɛ."
66014012	A lɛ jũu, a bala na ɩ Nãaŋmɩn nɩbɛ na ba turo a wʋ nɛɛ na ba mɩ ara nɩ yelmɩ̃ɛ kʋ a Yesu ba tara kãnyir.
66014013	N pãa lɛ wõn kɔkɔr na yi a saaju 'yɛrɛ, "Sɛb a anyãna an yi a dɩna chiine, pʋpɛl sʋɔ lɛ a 'lɔ na kpi a Soro sɔr pɔ." "Ɔ̃ɔ," lɛ a Nãaŋmɩn Sɩɛ 'yɛr, "Ban pɛ̃n naa a ba dɔɔyɛ pɔ. Bojũu a lɛ ban dɔ̃ɔ tʋ̃, na turo ba naa."
66014014	N lɛ kãan nyɛ julõjupɩla, ka a nɩrɛ 'lɔ na jɩ̃nɛ a julõjuur ju kaara fɩka nɩsaal bie na wʋ su sɛlma jupil a ju pɔ, tɩ na wʋ tara bʋ̃ŋma sɔkpɛ̃ɛ na dire a nũu pɔ.
66014015	Be lɛ a malaka ɩ̃sʋɔ mɩ yi be a Nãaŋmɩn yir wa bʋɔlɔ 'yɛrɛ kpɛ̃ɔ jaa kʋrɔ a 'lɔ na jɩ̃nɛ a julõjuur ju, "De a sɔkpɛ̃ɛ na fʋ piel tʋ̃mɔ̃ bojũu a tʋ̃mɔ̃ sɔ̃ɔ ta naa, bojũu a wɛr nyã ban na ŋma mʋ̃ɔ naa."
66014016	Lɛ lɛ a 'lɔ na jɩ̃nɛ a julõjuur ju jaal a sɔkpɛ̃ɛ bar a wɛr pɔ na wʋ ŋma a wɛr wʋ jaa.
66014017	A malaka ɩ̃sʋɔ mɩ na yi a be a Nãaŋmɩn puorfʋ yir a saaju na wʋ mɩ tara a bʋ̃ŋma sɔkpɛ̃ɛ diir ɩ̃sʋɔ.
66014018	Ka a malaka ɩ̃sʋɔ mɩ 'lɔ lɛ kaara a bũu ka wʋ wa yi a be a tɩ̃ɩ nyũu vɩla chʋmfʋ jie bʋɔl a 'lɔ na tara a bʋ̃ŋma sɔkpɛ̃ɛ diir kpɛ̃ɔ jaa tɩ 'yɛr, "De a fʋ bʋ̃ŋma sɔkpɛ̃ɛ diir 'lɔ na fʋ ŋman a tɩɛ wɔ̃mɔ̃, a wɛr lɛ ɩ a tɩɛ ka wʋ wɔ̃mɔ̃ mʋ̃ɔ."
66014019	A malaka jaal a wʋ sɔkpɛ̃ɛ bar ka a wɛr pɔ ka wʋ ŋmara a wɔ̃mɔ̃ kpaara 'yɔ̃ɔnɔ̃ a be ban ma nɛɛrɛ ŋmɛrɛ, na ɩ a Nãaŋmɩn suur.
66014020	Ba nɛɛrɛ ban a be a nɛŋmɛrfʋ jie a tẽkpɛ̃ɛ 'lɔ yõo, ka a jɩ̃ɩ joro a ŋmɛrfʋ jie ɩrɛ na ta mɛl kɔɔr ayi ka a wii mɩ ma kpɛ ka a nɛɛ 'lɔr.
66015001	N nyɛ naa a nɛ'maa yelwiilaa jɩ̃nɛ ɩ̃sʋɔ a saaju, malakasɩ ayopõi na tara wõmsɩ ayopõi, ala lɛ ɩ a baaraa na vɛ̃ ka Nãaŋmɩn suur lo.
66015002	N lɛ nyɛn bon na kaara fɩka man kʋ̃ɔ jaa wel wel nyɩlɛ chãana kaar lɔ̃ɔtãan bũu ka nɩbɛ ara a wʋ gogoro par. Bala lɛ jɛb tʋ̃ɔ a mɔdʋ̃ɔ nɩ a wʋ bʋtɩɩ nɩ a yuor jɩ̃nɛ. Nãaŋmɩn kʋ ban kõrõjomsɩ
66015003	ka ba yiele nɩ a wʋ gbãgbaa Mosesɩ nɩ a Pɛraabile yiele 'yɛrɛ, "A Soro Nãaŋmɩn na ɩ a Tʋ̃ɔfʋ Sʋɔ, a fʋ tʋ̃mɔ̃ 'maan nɛɛ tɩ põn bar, fʋ ɩn nɩtor nɩ yelmɩ̃ɛ sʋɔ, fʋ̃ʋ lɛ ɩ a nãmɩne ba jaa Nãa.
66015004	An lɛ kʋ̃ joro a fʋ̃ʋ Soro dãbɩ̃ɛ na wʋ kʋ a fʋ yuor tɩɩr ɛ? Bojũu fʋ̃ʋ tɛɛ lɛ ɩ chɛchɛ. A paalsɩ a jaa na wa gãn kpa tẽe a fʋ niem, bojũu nɩrɛ jaa nyɛ naa a fʋ tʋ̃torsɩ."
66015005	Bojũu a anyã puor, n kãan nyɛ a saaju ka a Nãaŋmɩn puorfʋ yir a jichɛchɛ 'lɔ na ɩ a dãasɩɛ jie ka wʋ yuo.
66015006	Ka a malakasɩ ayopõi yi a jichɛchɛ nyãna na ba tara a Nãaŋmɩn suur wõmsɩ ayopõi sun bʋ̃pɩɛl na nyɩlɛ ka a sɛlma bʋ̃lunsɩ bãbɩ̃ a ba nyãn pɔ.
66015007	Be lɛ ka a bʋ̃nɩbie anaar bala ɩ̃sʋɔ kʋ a malakasɩ ayopõi bala sɛlma laar ayopõi na sɛɛr nɩ a Nãaŋmɩn nyã na be be jaa kpo kpo suur.
66015008	Ka a jʋʋr sɛɛ a Nãaŋmɩn puorfʋ yir yi a Nãaŋmɩn tɩɩr nɩ a wʋ kpɛ̃ɔ pɔ, ka nɩrɛ jaa kʋ̃ tʋ̃ɔ kpɛ a puorfʋ yir ka a malakasɩ ba wa baar a Nãaŋmɩn suur wõmsɩ ala baar ɛ.
66016001	N wõn nɛkpɛ̃ɛ na yi a be a puorfʋ yir 'yɛrɛ kʋrɔ a malakasɩ ayopõi bala, "Yɩ chen tɩ kpaar a Nãaŋmɩn suur a laar pɔ bar a wɛr."
66016002	Ka a malaka dɔ̃ɔ 'lɔ chen tɩ kpaar a wʋ laa bar ka a tẽe ka a natɩdɛbɛ na bɩɛrɛ tɛ a nɩbɛ bala na tara a mɔdʋ̃ɔ 'lɔ jɩ̃nɛ tɩ mɩ gbur dumo puor a bʋtɩɩ.
66016003	A malaka ayi sʋɔ mɩ kpaar a wʋ laa bar a man pɔ, ka a kʋ̃ɔ lɩɛb fɩka kũu jɩ̃ɩ, ka a bʋ̃vʋʋrsɩ a jaa na be a man pɔ kpi.
66016004	A malaka ata sʋɔ mɩ kpaar a wʋ laa 'yɔ̃ɔ a põnsɩ nɩ kʋlsɩ pɔ, ka a kɔ̃n mɩ lɩɛb jɩ̃ɩ.
66016005	Be lɛ n wõ a malaka 'lɔ na kaara a kɔ̃n 'yɛr, "Fʋ̃ʋ lɛ ɩ a Torfʋ Sʋɔ, a fʋ 'yɛr tɔɔrfʋ nyã tor naa, fʋ̃ʋ lɛ ɩ, fʋ̃ʋ mɩ lɛ dɔ̃ɔ be be Chɛchɛ Sʋɔ a yelsɩ anyãna fʋn tɔɔr a 'yɛr jũu.
66016006	Bojũu a putudẽme bala lɛ kʋ a fʋ nɩbɛ nɩ a fʋ 'yɛ'yɛrbɛ a fʋ kʋ ba a jɩ̃ɩ ɩka ba nyũ, a lɛ sɛɛn ba naa."
66016007	Be lɛ n wõ kɔkɔr na 'yɛr be a bɔɔr lofʋ jie, "Ɔ̃ɔ, n Soro Nãaŋmɩn na ɩ a Tʋ̃ɔfʋ Sʋɔ, a fʋ 'yɛr tɔɔrfʋ ɩn yelmɩ̃ɛ tɩ mɩ tor."
66016008	A malakasɩ anaar sʋɔ kpaar a wʋ laa 'yɔ̃ɔ mɔ̃tɔ̃ɔ ka wʋ tara kpɛ̃ɔ vuul a nɩbɛ nɩ bũu.
66016009	A mɔ̃tɔ̃ɔ tʋl vuul ba naa tɩ ba chɛnɛ tʋrɔ a Nãaŋmɩn yuor an ɩ 'lɔ lɛ tara a gefʋ anyãna a jaa kpɛ̃ɔ na baa lɩɛb ba tɩɛr kʋ wʋ tɩɩr ɛ.
66016010	A malakasɩ anũu sʋɔ kpaar a wʋ laa 'yɔ̃ɔ a mɔdʋ̃ɔ nãa dakɔɔ ju, ka a wʋ nãalʋ̃ʋ wʋ jaa lɩɛb libe, ka a wõnõ a nɩbɛ ka ba ɔɔrɔ jãlbie
66016011	tɩ chɛnɛ tʋrɔ a Nãaŋmɩn nyã na be a saaju a ba natɩɛ nɩ an bɩɛrɛ ba jũu. Tɩchɛ baa lɩɛb a ba tɩɛr bar a ba tʋ̃dɛbɛ ɛ.
66016012	A malakasɩ ayʋɔb sʋɔ mɩ kpaar naa a wʋ laa 'yɔ̃ɔ a Yufɩrɩtɩ põn kpɛ̃ɛ pɔ, ka a kʋ̃ɔ sɩr chɔɔr a sɔr bar kʋ a mɔ̃tɔ̃ɔ purfʋ jie nãmɩne.
66016013	N lɛ nyɛn a sɩdɛbɛ na kaara pãtɩɛ kaar ka a yire a bon 'lɔ na kaara a dajɩl kaar nɛɛ pɔ, naa lɛ yire a mɔdʋ̃ɔ 'lɔ mɩ nɛɛ pɔ, naa mɩ lɛ yire a jir ŋmarba 'yɛ'yɛrbɛ nɛɛr pɔ.
66016014	A sɩɩr anyã ɩ naa a tɩɩ sɩɩr na tʋ̃nɔ̃ nɛ'maa tʋ̃mɔ̃sɩ. Ba chen naa a wɛr wʋ jaa nãmɩne sɛ̃ tɩ lɔ̃ɔ taa na ŋmaan a Nãaŋmɩn Tʋ̃ɔfʋ Sʋɔ jɛɛr a wʋ bɩbir kpɛ̃ɛ 'lɔ daar.
66016015	"Nyɛ ɩn wan nãnyie kaar. Bɔɔsʋ̃n sʋɔ lɛ a 'lɔ na ba gur ɛ, tɩ mɩ tara a wʋ bʋ̃sursɩ jɛn na wʋ kʋ̃ wa chiine nɩ sal'mʋɔr ka a ɩrɛ wʋ vĩ ɛ."
66016016	Be lɛ a sɩɩr lɔ̃ɔtaa a nãmɩne a jie 'lɔ a Heburu nɩbɛ na bʋɔlɔ Amagedɔn.
66016017	A malakasɩ ayopõi sʋɔ kpaar naa a wʋ laa 'yɔ̃ɔ sɛsɛbɛ pɔ, ka kɔkɔr yi be a Nãaŋmɩn puorfʋ yir a nãa dakɔɔ par 'yɛrɛ kpɛ̃ɔ jaa, "A maal naa!"
66016018	Be lɛ ka saa nyɩɩrfʋ, nɩ gɔ̃mɔ̃, nɩ saa tãnfʋ wa, ka a tẽe dam wʋ jaa miin kpɛ̃ɔ. An yi a lɛ daar jaa, nɩsaal na be ka a wɛr pɔ a tẽe ba mii a kpɛ̃ɔ a lɛ ɛ.
66016019	Ka a tẽkpɛ̃ɛ 'mar jiir ata, ka a paalsɩ tẽbɛrɛ mɩ lo lo. Nãaŋmɩn chɛnɛ na tɩɛr tɔ a tẽkpɛ̃ɛ Babilon na wʋ gbʋ̃m wʋ a dãa na sɛɛ ŋmele na ɩ a wʋ suur.
66016020	Dõdolsɩ a jaa bɔr naa ka fʋ kʋ̃ lɛ nyɛ tɔ̃ɔ go ɛ,
66016021	ka a sakpʋlõbibɛrɛ na tɩrɛ yire a saaju loro ŋmiere a nɩbɛ ka ba tʋrɔ a Nãaŋmɩn a sakpʋlõbie gefʋ nyã jũu.
66017001	A malakasɩ ayopõi na tara a laar ayopõi, ɩ̃sʋɔ wan wa 'yɛr kʋ ma, "Wa, ɩn wiil fʋn a lɛ a pɔɔ baa nyã yuor na yi na jɩ̃nɛ a mansɩ nɛɛ 'yɛr tɔɔrfʋ.
66017002	'Lɔ lɛ a wɛr nãmɩne gãn ka a wɛr nɩbɛ mɩ buu nɩ a wʋ sɛ̃sɛ̃yele."
66017003	Be lɛ, a malaka 'mɔɔ man a Sɩɛ pɔ chiin a mɔgɔ̃ɔ pɔ. Be lɛ n tɩ nyɛ a pɔɔ na jɩ̃nɛ a mɔdʋ̃jɩɛ ju. Ka a mɔdʋ̃ɔ nyã ɩ̃gãn wʋ jaa pɔɔn yoe na fere nɩ Nãaŋmɩn na wʋ tara jur ayopõi nɩ ɩlɛ pie.
66017004	A pɔɔ vaar naa fɔjɩ ile ile na wʋ pɩ̃ɛn sɛlma nɩ kʋsɩsʋ̃n nɩ lɛrbikpɩ̃ɛn. Wʋ tara naa a sɛlma ŋmele a wʋ nũsʋ̃ɔ pɔ a wʋ tʋ̃ kakaba nɩ a wʋ sɛ̃sɛ̃yele na sɛɛ.
66017005	Yuor sɛb mar a wʋ gberaa pɔ, "Fʋn kʋ̃ tʋ̃ɔ bɔ̃ɔ a par ɛ, a Babilon na yi yuor, pɔɔ baar ma, nɩ a wɛr tʋ̃ kakabsɩ ma."
66017006	N nyɛn a pɔɔ na nyũ a Nãaŋmɩn nɩbɛ jɩ̃ɩ buu, a bala na di a Yesu dãasɩɛ. Ɩn wa nyɛ wʋ a lɛ, nɛɛ 'maa ma naa.
66017007	Ka a malaka sʋʋr ma, "Ŋmɩnɛ a nɛɛ 'maa fʋ? Ɩn wiil fʋ naa a pɔɔ nɩ a mɔdʋ̃ɔ wʋn do na tara jur ayopõi nɩ ɩlɛ pie yelsɔɔlaa par.
66017008	A mɔdʋ̃ɔ 'lɔ fʋn nyɛ, wʋ dɔ̃ɔ be be, pʋ̃pãanyã waa lɛ be be go ɛ. Wʋn yi naa a bɔɔ fulom pɔ na wʋ chen a sɔ̃ɔfʋ jie. A wɛr nɩbɛ bala yoe na ba sɛb a nyɛvʋr gãn pɔ ɛ, yi a wɛr maalfʋ daar ɛ, bala wa nyɛ a mɔdʋ̃ɔ nyã, nɛɛ na 'maa ba naa bojũu wʋ dɔ̃ɔ be be na waa lɛ be be ɛ, tɩ na wʋn lɩɛb wa.
66017009	"A ka ɩ naa tɩɛr na tara yɛ̃ 'yɛr. A jur ayopõi ɩ naa a tɔ̃n ayopõi a pɔɔ na jɩ̃nɛ, nɩ a nãmɩne ayopõi.
66017010	A ba anũu kpi naa tɩ ka bʋ̃'yen chɛnɛ, bʋ̃'yen mɩ ba wa sɛrɛ ɛ. Tɩchɛ 'lɔ wa wa, wʋn kor bɩ̃lãa.
66017011	A mɔdʋ̃ɔ 'lɔ na dɔ̃ɔ be be na waa lɛ be be go ɛ, wʋ ɩ naa a nãmɩne aniin sʋɔ na pʋɔ ayopõi bala pɔ na chiine a sɔ̃ɔfʋ jie.
66017012	"A ɩlɛ pie ala fʋn nyɛ ɩ naa nãmɩne pie na ba di a nãa sɛrɛ ɛ, tɩchɛ ban kʋ ban kpɛ̃ɔ ka ba ɩ nãmɩne lɔ̃ɔn a mɔdʋ̃ɔ sɔ̃ɔ bɩ̃lãa.
66017013	Ba jaa tɩɛr ɩn bʋ̃'yen, ka ba de a ba kpɛ̃ɔ nɩ fɔ̃ɔ kʋ a mɔdʋ̃ɔ.
66017014	Ban ŋmaan naa a Pɛraabile jɛɛr, tɩchɛ ka a Pɛraabile na tʋ̃ɔ ba, bojũu 'lɔ lɛ ɩ a sorbo ba jaa Soro nɩ a nãmɩne ba jaa Nãa. A bala wʋn bʋɔl na wʋ chɛl ir ka ba turo nɩ yelmɩ̃ɛ, na pʋɔ wʋ naa."
66017015	Ka a malaka 'yɛr kʋ ma, "A kɔ̃n ala fʋn nyɛ be a pɔɔ baa 'lɔ na jɩ̃nɛ, ɩ naa a nɩbʋrsɩ, nɩyɔɔ, paalsɩ nɩ 'yɛrbʋrsɩ.
66017016	A mɔdʋ̃ɔ nɩ a ɩlɛ pie ala fʋn nyɛ ban 'laar naa a pɔɔ baa nyãna na ba tɔɔ wʋ chɩɛr tɩ chɛ wʋ sal'mʋɔr. Ban 'wɔb wʋ naa tɩ chɛ 'yɔ̃ɔ bũu pɔ ka wʋ di.
66017017	Bojũu an ɩ Nãaŋmɩn lɛ de 'yɔ̃ɔ a ba tɩɛr pɔ ka ba na ɩ a wʋ bɔfʋ, ka ba jaa tɩɛr ɩ bʋ̃'yen ka ba sɔɔ de a ba kpɛ̃ɔ kʋ a mɔdʋ̃ɔ ka wʋ di nãa ka Nãaŋmɩn 'yɛr wa maal baar.
66017018	A pɔɔ fʋn nyɛ ɩ naa a tẽkpɛ̃ɛ 'lɔ nãa na tʋ̃ɔ a wɛr nãmɩne ba jaa."
66018001	A anyã puor, n nyɛn a malaka ɩ̃sʋɔ na yi a saaju suro waara. Wʋ tara na kpɛ̃ɔ. A chãa na be a wʋ 'yɔ̃ɔ chaar naa a wɛr wʋ jaa.
66018002	Na wʋ tãn kpɛ̃ɔ nɩ nɛkpɛ̃ɛ 'yɛrɛ, "Wʋ wɛl naa! A Babilon tẽkpɛ̃ɛ 'lɔ wʋ wɛl naa! Wʋ lɩɛb dɛɛr dẽme gaa jie, nɩ sɩdɛbɛ, nɩ lubil dɛbɛ nɩbɛ na ba ɔɔrɔ ɛ kpɛfʋ jie.
66018003	Bojũu an ɩ a paalsɩ ba jaa buu naa nɩ a wʋ sɛ̃sɛ̃yele, ka a nãmɩne na be ka a wɛr pɔ gãn wʋ. A yayarba na be a wɛr pɔ len tu a wʋ bʋ̃yɔɔ pɔ."
66018004	Be lɛ n lɛ wõ kɔkɔr ɩ̃sʋɔ na yi a saaju 'yɛr, "Maa nɩbɛ, yɩ wa yi a wʋ pɔ na yɩ taa ɩrɛ wa pʋɔ a wʋ dɛɛr pɔ ɛ, bɩɩ na yɩ pʋɔ a wʋ wõm pɔ ɛ.
66018005	Bojũu a wʋ maal dɛbɛ dɔɔl taa tɩ ta a saaju, ka Nãaŋmɩn tɩɛr tɔ a wʋ dɛɛr wʋn maal.
66018006	Yɩ kʋ wʋ nɩtãa lɛ wʋn kʋ yɩ. Yɩ yab wʋ tɩ lɛ dɔɔl wʋ. Yɩ kʋ wʋ a dãa nɩ a wʋ ŋmele nɛɛr ayi ka wʋ nyũ.
66018007	Ge wʋ ka wʋ waal, a yuor nɩ a nʋ̃ɔ wʋn bʋɔrɔ kʋrɔ a wʋ mɩ̃ɛ. Wʋ ma chɛn nyãa 'yɛr, 'N ɩn pɔɔ nãa jɩ̃nɛ, n ba ɩ pɔɔ kʋɔr ɛ. Nɩbaal kʋ̃ wa kpɛ ma jaa ɛ.'
66018008	A lɛ jũu, bɩbir bʋ̃'yen lɛ a wõm na wa a wʋ ju, kũu, nɩ kõn, nɩ kɔ̃. Bũu lɛ ɩ a di wʋ an ɩ a Soro Nãaŋmɩn nyã na tɔɔr a wʋ 'yɛr ɩn tʋ̃ɔfʋ sʋɔ.
66018009	"Ka a wɛr nãmɩne na dɔ̃ɔ gãn wʋ na ba 'mataa din wʋ a nʋ̃ɔ, bala wa nyɛ a lɛ wʋn dire ka a jʋʋr uro, an ɩrɛ ban nɩbaal ka ba kõnõ kʋrɔ wʋ.
66018010	Dãbɩ̃ɛ kpɛ ba naa a ger nyã jũu, ban ara na tɛɛr jaa tɩ kõnõ 'yɛrɛ, 'Nɛbier, nɛbier, a fʋ̃ʋ tẽkpɛ̃ɛ nyã, pa Babilon, a fʋ̃ʋ nyã na tara a kpɛ̃ɔ, bɩbir bʋ̃'yen lɛ a sɔ̃ɔfʋ be wa a fʋ ju.'
66018011	"A yayarba na be a wɛr pɔ na kõnõ na tɩ waala bojũu nɩrɛ ba be be na da a bonsɩ go ɛ.
66018012	A sɛlma, kpãna, kʋsɩsʋ̃n nɩ a lɛrbikpɩ̃ɛn, nɩ fuu pɩɛl, nɩ fuujɩ ile ile, nɩ fuu saalsɩ, nɩ a fuujɩ kpɩ̃n kpɩ̃n, nɩ a daar ala nyũu na nʋ̃mɔ̃, nɩ bomo ala jaa ban de wab chɛlɛ maal. A daar ala daa na be tuo, a kurjɩɛ, nɩ kursɔɔlɔ, nɩ a kʋsɩkpũlo bie.
66018013	A kãnyũu vɩɛl ala, nɩ a dãn, nɩ a kãn, nɩ a jɔ̃n, nɩ chir, nɩ a niin, nɩ a piir, nɩ a wiisɩ, nɩ a wiisɩ torkosɩ, nɩ a gbãgbaar.
66018014	"A bʋ̃vɩɛlsɩ ala na ɩrɛ fʋ a vɔlaa, a jaa chen naa. A fʋ nãbomo naa fʋ yobɔyele a jaa bɔr naa. Fʋ kʋ̃ lɛ nyãa go ɛ.
66018015	A yayarba na da a bomo kʋ wʋ na ba le, nɛɛ na 'maa ba naa a wʋ ge fʋ nyã pɔ, ka ba sɛr yi tɛɛr jaa tɩ kõnõ waala
66018016	'yɛrɛ nɩ, 'Nɛbier, nɛbier, a fʋ̃ʋ tẽkpɛ̃ɛ nyã, a fʋ̃ʋ na ma su a fɔpɩɛl, nɩ a fɔjɩ ile ile, nɩ a fɔkpɩ̃n kpɩ̃nsɩ. Na fʋ ma pɩ̃ɛn a sɛlma, nɩ a kʋsɩsʋ̃n, nɩ a lɛrbikpɩ̃ɛn.
66018017	Mɔ̃tɔ̃ bʋ̃'yen lɛ a fʋ nãbomo anyãna be wɛ a jaa.' A bala na kaara a gborbɛrɛ ala a man kpɛ̃ɛ pɔ, nɩ a nɩbɛ bala na be be, nɩ a bala jaa na tʋ̃nɔ̃ dire be a man pɔ, na ara na tɛɛr.
66018018	Bala wa nyɛ a jʋʋr ban kõnõ na 'yɛrɛ nɩ, 'Tẽbuor lɛ be ka na wʋ ta a tẽkpɛ̃ɛ nyã?'
66018019	Ban ɔɔn tãna 'yɔ̃ɔnɔ̃ a jur pɔ tɩ kõnõ tɩ waala 'yɛrɛ nɩ, 'Nɛbier, nɛbier, a fʋ̃ʋ tẽkpɛ̃ɛ nyã. A jie nyã a bala jaa na tara a gborbɛrɛ yʋɔrɔ nɩ a man pɔ, ba jaa len tu a fʋ jie, tɩ mɔ̃tɔ̃ bʋ̃'yen a fʋ be wɛ a nɩtɔ̃?'
66018020	Saaju, chɩlɛ a wʋ jũu, yɩn Nãaŋmɩn nɩbɛ nɩ a nɩtʋ̃nsɩ nɩ a 'yɛ'yɛrbɛ yɩ chɩlɛ. Nãaŋmɩn tɔɔr a wʋ 'yɛr nɩtãa a lɛ wʋn maal yɩ."
66018021	Be lɛ ka a malaka kpɛ̃ɔ pãa 'mɔɔ kʋsɩr kpɛ̃ɛ na jɩ̃tãan nɩɛr lɔb 'yɔ̃ɔ a man pɔ tɩ 'yɛr, "Nɩtɔ̃ lɛ ɩn lɔb fʋ bar, a fʋ̃ʋ Babilon tẽkpɛ̃ɛ nyã ka nɩrɛ kʋ̃ lɛ nyɛ fʋ jaa go ɛ.
66018022	Ba kʋ̃ lɛ wõ kõrõjom ŋmefʋ, nɩ yiel yielbe, nɩ daa pɛɛlbɛ, nɩ ɩlɛ pɛɛlbɛ jaa go ɛ. Tʋ̃tʋ̃nbɔ jaa bʋrɔ kʋ̃ lɛ be be go ɛ, ba kʋ̃ lɛ wõ jɔ̃ nɩ̃ɛnbɛ dɔ̃ɔn go ɛ.
66018023	Fɩ̃tɩn bũu kʋ̃ lɛ chaar be go ɛ. Ba kʋ̃ lɛ wõ pɔɔ paalaa nɩ wʋ sɩrɛ kɔkɔr go ɛ. A fʋ yayarba lɛ dɔ̃ɔ yi yuor a wɛr pɔ. A fʋ tɩ̃sɔɔ yele lɛ fʋ de bɛl a paalsɩ jaa ka ba bɔr.
66018024	A wʋ pɔ lɛ ba nyɛ a 'yɛ'yɛrbɛ nɩ a Nãaŋmɩn nɩbɛ jɩ̃ɩ nɩ bala ba jaa ban dɔ̃ɔ kʋ a wɛr pɔ."
66019001	A anyã puor, n wõn gɔ̃mɔ̃ fɩka nɩyɔɔ na tãna be a saaju 'yɛrɛ nɩ, "Dãnfʋ wʋ ta Nãaŋmɩn! Faafʋ nɩ tɩɩr nɩ kpɛ̃ɔ ɩ naa a wʋ tʋɔr,
66019002	bojũu a wʋ 'yɛr tɔɔrfʋ ɩn yelmɩ̃ɛ tɩ mɩ tor. Wʋ 'yɔ̃ɔn a pɔɔ baa na 'yɛr, 'lɔ lɛ sɔ̃ɔ a wɛr nɩbɛ nɩ a wʋ sɛ̃sɛ̃yele. A wʋ gbãgbaar wʋn kʋ, wʋ yab wʋn a sãn."
66019003	Ba lɛ tãna na go, "Dãnfʋ wʋ ta Nãaŋmɩn. A wʋ jʋʋr na uro duoro ba tara ŋmaafʋ ɛ."
66019004	Ka a nɩbɛrɛ lɩjɛr nɩ anaar nɩ a bʋ̃nɩbie anaar bala gãn kpa tẽe puor a Nãaŋmɩn na jɩ̃nɛ a nãa dakɔɔ ju pɛɛrɛ wʋ 'yɛrɛ nɩ, "A ɩ a lɛ. Dãnfʋ wʋ ta a Nãaŋmɩn."
66019005	Be lɛ ka a kɔkɔr yi be a nãa dakɔɔ par 'yɛrɛ, "A yɩn na ɩ a Nãaŋmɩn gbãgbaar na yɩ joro wʋ dãbɩ̃ɛ. Ka bil bɩɩ bɛrɛ lɛ, yɩ pɛɛrɛ a sɩ Nãaŋmɩn!"
66019006	N pãa lɛ wõn dɔ̃ɔn fɩka nɩyɔɔ na gɔ̃nɔ̃, bɩɩ fɩka kɔ̃kpɛ̃ɛ na joro, bɩɩ saa na tãna kpɛ̃ɔ jaa, "Dãnfʋ wʋ ta Nãaŋmɩn! Bojũu a sɩ Soro Nãaŋmɩn na ɩ a Tʋ̃ɔfʋ Sʋɔ, lɛ di a nãa.
66019007	Yɩ ɩ a sɩ chɩlɛ ka sɩ ɩ̃gãn 'maa a sɩ kʋ a Nãaŋmɩn tɩɩr an ɩ a wʋ Pɛraabile pɔɔ kulfʋ bɩbir vɩɛ naa, ka a pɔɔ mɩ chɔɔr a wʋ mɩ̃ɛ baar.
66019008	Wʋ sun bʋ̃pɩɛl na vɩɛlɛ tɩ nyɩlɛ." A bʋ̃pɩɛl anyãna lɛ a Nãaŋmɩn nɩbɛ yeltorsɩ.
66019009	Ka a malaka 'yɛr kʋ ma, "Sɛb a anyãna, 'An ɩn pʋpɛl kʋ a bala ban bʋɔl a Pɛraabile pɔɔ kulfʋ lɔ̃ɔ di jie.' " Ka a malaka mɩ 'yɛr pʋɔ, "A Nãaŋmɩn 'yɛr anyãna ɩn yelmɩ̃ɛ."
66019010	Ka n gã kpa tẽe ɩka n puor wʋ, tɩchɛ ka wʋ 'yɛr kʋ ma, "Ta maal a lɛ ɛ. N mɩ ɩ naa a gbãgbaa nɩtãa a fʋ̃ʋ nɩ a fʋ yɛɛr kaar, bala lɛ tara Yesu dãasɩɛ. Puor Nãaŋmɩn! Bojũu, a Yesu dãasɩɛ lɛ ɩ a Sɩɛ 'yɛr."
66019011	N nyɛn a saaju na yuo, ka a ɩ wii pɩla lɛ, ka a nɩrɛ 'lɔ na do yuor di, yelmɩ̃ɛ sʋɔ nɩ nɩtor. Yeltorsɩ lɛ wʋ ma tɔɔr a wʋ 'yɛr tɩ ŋmaan wʋ jɛɛr.
66019012	A wʋ nɩbie 'lɩrɛ naa fɩka bũu, ka a nãjupil yɔɔ su a wʋ ju pɔ. Yuor sɛb mar wʋ nɩrɛ jaa na ba bɔ̃ɔ ɛ, ka 'lɔ tɛɛ ba lɛ ɛ.
66019013	A fuu wõo wʋn su ɩn jɩ̃ɩ wʋ jaa ka a yuor di, "Nãaŋmɩn 'Yɛr."
66019014	A saaju sojasɩ sun bʋ̃pɩɛl don wii pɩɛl turo nɩ wʋ.
66019015	Ka a sɔkpɛ̃ɛ diir yi a wʋ nɛɛ pɔ, 'lɔ lɛ wʋ de chɩɛrɛ nɩ a paalsɩ ba jaa, "Wʋn kaara ba jaa nɩ a kpɛ̃ɔ 'lɔ na kaara a kur dãgbal kaar." Wʋn nɛɛrɛ ban ŋmɛrɛ be a tɩɛ wɔ̃mɔ̃ nɛŋmɛrfʋ jie nɩ a Nãaŋmɩn na ɩ a Tʋ̃ɔfʋ Sʋɔ suur.
66019016	Yuor nyãna lɛ be a wʋ fuu wõo na suu a gbɛkpɛ̃ɛ pɔ ɩka, A NÃMƖNE BA JAA NÃA, NƖ A SORBO BA JAA SORO.
66019017	N nyɛn malaka na ara a mɔ̃tɔ̃ɔ ju tɩ bʋɔl a lubil a jaa na ɔɔrɔ be a saaju nɩ kɔkɔkpɛ̃ɛ, "Yɩ lɔ̃ɔ taa wa a Nãaŋmɩn lɔ̃ɔ di jie.
66019018	Lɛ lɛ, yɩ wa dire a nãmɩne ɩ̃gãma nɩ a fɔ̃n dẽme nɩ a kpɩ̃ɛn dẽme, a wiisɩ nɩ a ba duorbo, gbãgbaar nɩ sumɩne, a bil nɩ a bɛrɛ, a nɩbɛ banyãna ba jaa ɩ̃gãma."
66019019	Ka n nyɛ a mɔdʋ̃ɔ nɩ a wɛr nãmɩne nɩ a ba sojasɩ lɔ̃ɔn taa ŋmaan a 'lɔ na do a wii nɩ a wʋ sojasɩ jɛɛr.
66019020	Tɩchɛ ba nyɔɔn a mɔdʋ̃ɔ lɔ̃ɔn a jir ŋmara 'yɛ'yɛrɛ na tʋ̃ a nɛ'maa tʋ̃mɔ̃ a mɔdʋ̃ɔ niem. A nɛ'maa tʋ̃mɔ̃ anyãna lɛ wʋ de bɛlʋ̃ a bala na tara a mɔdʋ̃ɔ jɩ̃nɛ tɩ puor a bʋtɩɩ. Ba lɔb ba jaa ayi bʋ̃nɩbie 'yɔ̃ɔ a jerbɩ bũu na dire pɔ.
66019021	A bala na chɛ, a 'lɔ na jɩ̃nɛ a wii ju kʋ ba naa nɩ a sɔkpɛ̃ɛ diir 'lɔ na yi a wʋ nɛɛ pɔ, ka a lubil pãa di a ba ɩ̃gãma tɩɩ.
66020001	N nyɛn a malaka na yi a saaju suro waara tara a bɔɔ fulom 'lɔ pãn bir nɩ bɔ̃jɔr gbor.
66020002	Wʋ tʋ̃ɔ naa a dajɩl 'lɔ na ɩ a kõr waa, 'lɔ lɛ ɩ a dɛɛr sʋɔ na ɩ a Satan na wʋ lũ wʋ nɩ a bɔ̃jɔr gbor ka wʋ̃n maal yuomo tur (1,000).
66020003	Wʋ lɔb wʋn 'yɔ̃ɔ a bɔɔ fulom nyã pɔ, tɩ kpal na wʋ 'yɔ̃ɔ jɩ̃nɛ a wʋ kʋ̃ lɛ tʋ̃ɔ a paalsɩ bɛl go ɛ, ka a yuomo tur (1,000) wa baar. A ala puor, ban yuo wʋ naa ka wʋ maal ber bɩ̃lãa.
66020004	N nyɛn nãa dakɔɔr, ka a bala na jɩ̃nɛ, ba kʋ ban sɔr ɩka ba tɔɔr 'yɛr. N lɛ nyɛ naa a bala na dɔ̃ɔ dire a Yesu dãasɩɛ nɩ a Nãaŋmɩn 'yɛr jũu ban kʋ, n nyɛn a ba sɩɩr. Bala lɛ ba sɔɔ puor a mɔdʋ̃ɔ nɩ a bʋtɩɩ ɛ, bɩɩ sɔɔ de a wʋ jɩ̃nɛ a ba gber pɔ bɩɩ a nuur pɔ ɛ. Ba ir naa a kũu pɔ ɩ vʋɛ ka bala naa Yesu lɔ̃ɔ di nãa a yuomo tur (1,000).
66020005	A kũn bala na chɛ baa ir ɛ, ka a yuomo tur (1,000) ala ba wa baar ɛ. A dɔ̃ɔ dɔ̃ɔ kũu pɔ irfʋ lɛ a anyã.
66020006	Pʋpɛl lɛ kʋ a nɩ chɛchɛsɩ banyãna na de nie ir a kũu pɔ ɩ vʋɛ. A gbɛɛ ayi kũu kʋ̃ lɛ pɔɔ ba go ɛ, tɩchɛ ban ɩn a Nãaŋmɩn bɔɔr lorbo, ka bala nɩ a Nɩ-iraa lɔ̃ɔ di nãa a yuomo tur (1,000) ala pɔ.
66020007	A yuomo tur wa ta, a malaka na yuo naa a Satan a bɔɔ fulom 'lɔ pɔ na wʋ for wʋ bar,
66020008	ka wʋ yi bɛlʋ̃ a wɛr kõkobo anaar wʋ jaa nɩbɛ, Gɔɔg nɩ Magɔgɩ na wʋ lɔ̃ɔ ba jaa ka ba ŋmaa jɛɛr. A nɩbɛ waa naa fʋn kʋ̃ tʋ̃ɔ ba sɔr ɛ.
66020009	Ba yɛr a wɛr wʋ jaa na ba wa jilʋ̃ a Nãaŋmɩn nɩbɛ jaa jie a tẽe 'lɔ a Nãaŋmɩn na nʋ̃. Tɩchɛ ka a bũu yi saaju lo di ba jaa.
66020010	Ka a dɛɛr sʋɔ 'lɔ na bɛlʋ̃ ba, ba lɔb wʋn 'yɔ̃ɔ a jerbɩ bũu na dire pɔ, be lɛ a mɔdʋ̃ɔ nɩ a jir ŋmara 'yɛ'yɛrɛ be. Ban ge ba naa mɔ̃tɔ̃ɔ nɩ tɩ̃sɔɔ wʋ jaa, ka ba be be jaa kpo kpo.
66020011	N pãa lɛ nyɛn a nãa dakɔɔ pɩla, ka a 'lɔ na jɩ̃nɛ. A tẽe nɩ a saaju bɔr a wʋ niem, baa lɛ tara jie go ɛ.
66020012	N nyɛn a kũn, bil naa bɛrɛ ka ba ara a nãa dakɔɔ niem, a ba yuor gãma bin. Ba lɛ yuon a gãn ɩ̃sʋɔ na ɩ a nyɛvʋr gãn. Ba tɔɔr naa a kũn bala 'yɛr nɩtãa a lɛ ban dɔ̃ɔ maal a ba sɛb 'yɔ̃ɔ a gãn pɔ bin.
66020013	A man tɩr naa a kũn ala wʋn tara, ka a kũu nɩ a kpĩisɩ tẽe mɩ tɩr a kũn bala ban tara, ka ba tɔɔr nɩrɛ ɩ̃sʋɔ jaa 'yɛr a lɛ wʋn dɔ̃ɔ maal.
66020014	Ba lɔb a kũu nɩ a kpĩisɩ tẽe 'yɔ̃ɔ a bũu dagel pɔ. A bũu nyã na dire lɛ a kũu gbɛɛ ayi.
66020015	Ala ɩ nɩrɛ jaa yuor ba wa sɛb a be a nyɛvʋr gãn pɔ ɛ, ban lɔb wʋn 'yɔ̃ɔ a bũu dagel nyã pɔ.
66021001	A anyã puor, n pãa nyɛn saaju paalaa nɩ tẽpaalaa, bojũu a saaju koraa nyã nɩ a tẽkoraa nyã bɔr naa, ka a man ba lɛ be be go ɛ.
66021002	N nyɛn a Tẽchɛchɛ na ɩ a Jerusalɛm paalaa ka wʋ yi a saaju a Nãaŋmɩn sɛ̃ suro waara fɩka, pɔɔsaraa na pɩ̃ɛn bʋ̃kãkaɛ gun a sɩrɛ kulfʋ.
66021003	Ka n wõ kɔkɔr na yi a be a nãa dakɔɔ par 'yɛrɛ, "Pʋ̃pãanyã, Nãaŋmɩn na kpɩɛraa a nɩsaalba pɔ, na wʋ be a ba sɛ̃. Ban ɩn a wʋ nɩbɛ, ka wʋ mɩ be a ba sɛ̃ ɩ a ba Nãaŋmɩn.
66021004	Wʋn 'yɩɛr naa a ba nɩbikʋ̃ɔ a nie pɔ bar. Kũu kʋ̃ lɛ be be go ɛ. Waal ba lɛ be be go ɛ. Kõn mɩ ba lɛ be be go ɛ. Nɩrɛ ba lɛ bɩɛrɛ be go ɛ. Bojũu a yelkoro a jaa põn chen."
66021005	Ka a 'lɔ na jɩ̃nɛ a nãa dakɔɔ ju 'yɛr, "N maala naa a bomo a jaa bʋ̃paalaa!" Na wʋ pãa lɛ 'yɛr kʋ ma, "Sɛb a anyãna bin, baal ba be be ɛ, a ɩn yelmɩ̃ɛ."
66021006	Wʋ 'yɛr kʋ ma, "A maal naa. Maa lɛ a Pielfʋ nɩ a Baaraa. 'Lɔ jaa a kɔ̃nyũur na kpɛ, ɩn kʋ wʋn a nyɛvʋr kʋ̃ɔ na yi a bulo pɔ ka wʋ nyũ pɔrɔ.
66021007	Nɩrɛ 'lɔ jaa na jɛb tʋ̃ɔ, ɩn kʋ wʋn a anyãna a jaa. Ka n ɩ a wʋ Nãaŋmɩn ka wʋ mɩ ɩ a n bie.
66021008	Tɩchɛ a bala na ɩ a dãbɩ̃n dẽme, nɩ bala na ba sɔɔ de ɛ, nɩ tɩɛr dɛbɛ dẽme, nɩ nɩkʋrbɔ, nɩ sɛ̃sɛ̃nbɛ, nɩ sʋɔbɔsɩ, nɩ tɩpuorbo, nɩ jir ŋmarba ba jaa, a ba jie ɩ naa be a jerbɩ bũu dagel pɔ. A nyã lɛ ɩ a kũu gbɛɛ ayi."
66021009	Ka a malakasɩ ayopõi na tara a wõm ayopõi 'lɔ na tara a baaraa wa 'yɛr kʋ ma, "Wa, ka n wiil fʋ a pɔɔsaraa na ɩ a Pɛraabile pɔɔ."
66021010	A malaka 'mɔɔ man a Sɩɛ pɔ don a tɔ̃ wõo kpɛ̃ɛ ju na wʋ tɩ wiil ma a Tẽchɛchɛ na ɩ a Jerusalɛm na yi a Nãaŋmɩn sɛ̃ suro waara.
66021011	Wʋ chaar wʋ jaa nɩ a Nãaŋmɩn tɩɩr, a chaarfʋ kaara fɩka a kʋsɩsʋ̃n na wʋ nyɩlɛ chaar jaa wel wel a kʋsɩbɛ ala ban bʋɔlɔ a jasɩpa kaar.
66021012	Dachin wõo na kpɛ̃mɛ jilʋ̃ wʋ jaa na wʋ tara dɔ̃dɔɩ pie nɩ ayi, ka a dɔ̃dɔr ɩ̃sʋɔ jaa tara malaka na kaara. Ba sɛb a Isɩral bal pie nɩ ayi yoe mar a dɔ̃dɔɩ pɔ.
66021013	Dɔ̃dɔɩ ata ben a mɔ̃tɔ̃ɔ purfʋ jie, ka ata mɩ be a kõkoor, ka ata mɩ be a kõkoor nyã, ka a ata mɩ be a mɔ̃tɔ̃ɔ mʋrfʋ jie.
66021014	Dachin par kparsɩ pie nɩ ayi ju lɛ a dachin dɔɔl. Ala pɔ lɛ ba sɛb a Pɛraabile nɩtʋ̃nsɩ pie nɩ ayi yoe dɔɔl.
66021015	A malaka 'lɔ na 'yɛrɛ nɩ ma tara na sɛlma damanaa ɩka wʋ man a tẽe dɔ̃dɔɩ nɩ a dachin.
66021016	A tẽe par kparaa jɩ̃taa, a wõofʋ nɩ a yalfʋ wʋ jaa. Wʋ man a tẽe nyɛ ka wʋ ɩ mɛl tur dɔɔl kɔɔr anaar (1,400). A wõofʋ nɩ a yalfʋ, a dofʋ, nɩ a jãafʋ.
66021017	Wʋ man a dachin ka a yal ɩ gbɛɛ kɔɔr ayi dɔɔl pie nɩ ayʋɔb (216). A malaka man a lɛ a nɩsaal na ma man.
66021018	A kʋsɩbɛ ala ban bʋɔlɔ a jasɩpa lɛ ba mɛn a dachin, ka a tẽe wʋ jaa ɩ sɛlma na wʋ chaar chãana kaar.
66021019	Kʋsɩsʋ̃n a jaa bʋrɔ lɛ ba de kpar a tẽe par kparaa. A par kpardɔ̃ɔ 'lɔ ɩn a kʋsɩsʋ̃n ala ban bʋɔlɔ a jasɩpa, ka a ayi sʋɔ mɩ di safer, ka a ata sʋɔ di agete, ka a anaar sʋɔ mɩ di ɛmerald,
66021020	ka a anũu sʋɔ di ɔnɩksɩ, ka a ayʋɔb sʋɔ mɩ di kanɩlian, ka a ayopõi sʋɔ di keresolɩtɩ, ka a aniin sʋɔ mɩ di berl, ka a pie forbir sʋɔ di topajɩ, ka a pie sʋɔ di kɩrɩsopɩrase, ka a pie nɩ bʋ̃'yen di jasɩntɩ, ka a pie nɩ ayi sʋɔ mɩ di amɛtesete.
66021021	A dɔ̃dɔr nɛɛ pie nɩ ayi ala ɩ naa a kʋsɩsʋ̃n pie nɩ ayi. Kʋsɩbʋ̃'yen lɛ ba maal a jaa. A sɔkpɛ̃ɛ na be a tẽkpɛ̃ɛ nyã pɔ sɛlma lɛ wʋ jaa ka wʋ chaar chãana kaar.
66021022	N ba nyɛ puorfʋ yir be a tẽe pɔ ɛ, bojũu a sɩ Soro Nãaŋmɩn na ɩ Tʋ̃ɔfʋ Sʋɔ nɩ a Pɛraabile lɛ ɩ a puorfʋ yir.
66021023	A tẽe nyã ba bʋɔrɔ mɔ̃tɔ̃ɔ, bɩɩ ŋmɛraa chãa ɛ, bojũu a Nãaŋmɩn tɩɩr lɛ ɩ a chãa, ka a Pɛraabile ɩ a wʋ fɩ̃tɩn.
66021024	A chãa nyã pɔ lɛ a paal bʋrsɩ nɩbɛ na yʋɔrɔ, ka a wɛr nãmɩne mɩ waan a ba nãbomo a be.
66021025	A wʋ dɔ̃dɔr nɛɛ ba be na wa pɔɔ a mɔ̃tɔ̃ɔ ɛ, an ɩ tɩ̃sɔɔ ba lɛ be be go ɛ.
66021026	A paal bʋrsɩ nɩbɛ nãbomo nɩ a ba tɩɩr, ban waan naa be.
66021027	Bʋ̃dɛɛr kʋ̃ kpɛ be ɛ, bɩɩ bala na tʋ̃nɔ̃ vĩ tʋ̃mɔ̃, bɩɩ nɩbɛlbɛ, tɩchɛ a bala tɛɛ yuor na sɛb a Pɛraabile nyɛvʋr gãn pɔ.
66022001	Ka a malaka pãa wiil ma a nyɛvʋr põn kʋ̃ɔ ka wʋ ɩ jaa wel wel ka a joro yire a Nãaŋmɩn nɩ a Pɛraabile nãa dakɔɔ par,
66022002	naa joro a tẽe sɔr kpɛ̃ɛ sãlsɔɔ. Nyɛvʋr tɩɛ ara naa a põn lõbobo, ka a jaa ma wɔ̃nɔ̃ wɔ̃bʋrsɩ pie nɩ ayi yuon jaa, ka a wiil ɩka a ma wɔ̃ naa ŋmɛraa jaa gbɛbʋ̃'yen. A vaɩ lɛ ban sãan a paalsɩ a jaa nɩbɛ baal.
66022003	Nãaŋmɩn pɔ'yɔ̃ɔfʋ ba lɛ be bon jaa pɔ go ɛ. Nãaŋmɩn nɩ a Pɛraabile nãa dakɔɔ na ben a tẽe pɔ, ka a wʋ gbãgbaar tʋ̃nɔ̃ kʋrɔ wʋ.
66022004	Ban nyɛn a wʋ nie, ka a wʋ yuor be a ba gber pɔ.
66022005	Tɩ̃sɔɔ kʋ̃ lɛ be be go ɛ. Baa lɛ bʋɔrɔ fɩ̃tɩn chãa ɛ, bɩɩ mɔ̃tɔ̃ɔ chãa ɛ. Bojũu a sɩ Soro Nãaŋmɩn mɩ̃ɛ na chaar ba naa a wʋ chãa, na ba di nãa bɩbir jaa.
66022006	Ka a malaka 'yɛr kʋ ma, "Baal ba be a 'yɛrbie anyãna pɔ ɛ, a ɩn yelmɩ̃ɛ. A Soro Nãaŋmɩn na ma kʋ a wʋ Sɩɛ a wʋ 'yɛ'yɛrbɛ tʋ̃ naa a wʋ malaka ɩka wʋ wa wiil a wʋ gbãgbaa yele ala na kʋ̃ yaar tɩ ɩ ɛ."
66022007	"Nyɛ, n kʋ̃ yaar tɩ wa ɛ! Pʋpɛl sʋɔ lɛ a 'lɔ na sɔɔ a 'yɛrbie anyãna a jaa na sɛb a gãn nyã pɔ."
66022008	Maa Jɔɔn lɛ wõ tɩ nyɛ a anyãna. Ɩn wa wõ tɩ nyɛ a lɛ baar, n gãn kpa tẽe ɩka n puor a malaka, 'lɔ lɛ wile ma a anyãna.
66022009	Tɩchɛ ka wʋ 'yɛr kʋ ma, "Ta maal a lɛ ɛ! N mɩ ɩ naa a gbãgbaa nɩtãa a fʋ̃ʋ nɩ a fʋ yɛɛr 'yɛ'yɛrbɛ nɩ bala jaa na turo a gãn nyã 'yɛr. Puor Nãaŋmɩn!"
66022010	Ka a malaka pãa 'yɛr kʋ ma, "Ta sɔɔl a 'yɛ'yɛrɛ 'yɛr nyãna a gãn nyãna pɔ bar ɛ, bojũu a sɔ̃ɔ gbʋr naa.
66022011	Vɛ̃ ka a 'lɔ na ɩ nɩdɛɛr, wʋ chɛnɛ ɩrɛ a dɛɛr. Vɛ̃ ka a 'lɔ mɩ na maala yeldɛbɛ, ka wʋ chɛnɛ maala a yeldɛbɛ. Vɛ̃ ka a 'lɔ na tor, wʋ chɛnɛ ɩ a nɩtor. 'Lɔ mɩ na ɩ chɛchɛ, wʋ chɛnɛ ɩ a chɛchɛ."
66022012	"Nyɛ, n kʋ̃ yaar tɩ wa ɛ! N tara na a n yar na kʋ nɩrɛ jaa lɛ wʋn tʋ̃.
66022013	Maa lɛ a Pielfʋ nɩ a Baaraa, a nidɔ̃ɔn nɩ a puor sʋɔ.
66022014	"Pʋpɛl dẽme lɛ a bala na pɛɛ a ba fuusɩ. Ban tara na sɔr di a nyɛvʋr tɩɛ wɔ̃mɔ̃, na ba tu a dɔ̃dɔr nɛɛ kpɛ a tẽe pɔ.
66022015	Tɩchɛ baar, nɩ a sʋɔbɔsɩ, nɩ a sɛ̃sɛ̃nbɛ, nɩ a nɩkʋrbɔ, nɩ a tɩpuorbo, nɩ a bala jaa na nʋ̃ jir ŋmaafʋ, ban ara na a yõo.
66022016	"Maa Yesu lɛ tʋ̃ a n malaka nɩ a dãasɩɛ nyãna a yɩ sɛ̃ kʋ a pupuorbiir gbulsɩ. Maa lɛ ɩ a David nyɩɩr nɩ a wʋ yɔ̃ɔ, nɩ a bivɩɛ ŋmɛrbir na chaar."
66022017	Ka a Sɩɛ nɩ a pɔɔ paalaa 'yɛr, "Wa!" Ka a 'lɔ mɩ na wõ naa 'yɛr, "Wa!" Nɩrɛ jaa kɔ̃nyũur na kpɛ, vɛ̃ ka wʋ wa, nɩrɛ jaa na bʋɔrɔ, vɛ̃ ka wʋ wa de a nyɛvʋr kʋ̃ɔ kʋfʋ nyũ pɔrɔ.
66022018	N kpãan ɩ̃sʋɔ jaa na wõnõ a 'yɛ'yɛrɛ 'yɛr a gãn nyãna pɔ. Ala ɩ ɩ̃sʋɔ jaa wa den bon dɔɔl a 'yɛr nyã pɔ, Nãaŋmɩn mɩ na dɔɔl wʋ naa a wõm ala a gãn nyã na 'yɛr a ba 'yɛr.
66022019	Ka ala ɩ nɩrɛ ɩ̃sʋɔ jaa mɩ wa ir bon bar a 'yɛ'yɛrɛ 'yɛr a gãn nyã pɔ bar, Nãaŋmɩn mɩ na mɔ̃ɔ wʋ naa a nyɛvʋr tɩɛ wɔ̃mɔ̃ nɩ a tẽchɛchɛ pɔ kpɛfʋ a gãn nyã na 'yɛr a wʋ 'yɛr.
66022020	A 'lɔ na di a anyãna dãasɩɛ 'yɛr naa, "Ɔ̃ɔ, n kʋ̃ yaar tɩ wa ɛ." A ɩ a lɛ. Wa sɩ Soro Yesu.
66022021	A sɩ Soro Yesu wɩ̃ɛfʋ wʋ be a Nãaŋmɩn nɩbɛ sɛ̃. A ɩ a lɛ.
