40001001	Nu nii tub lisht ni de gyitoo bel ni Jesucrisht, biñ nu bruu lat nez gyitoo Dabi nu nez gyitoo Abraham.
40001002	Abraham guc yu uz Isaac. Ze' Isaac guc yu uz Jacob. Ze' Jacob guc yu uz Judá nu de' zir de bicy yu.
40001003	Ze' Judá guc yu uz Fares nu Zara. Ze' ñaa dey, mi ze' lam Tamar. Ze' Fares guc yu uz Esrom. Ze' Esrom guc yu uz Aram.
40001004	Aram guc yu uz Aminadab. Aminadab guc yu uz Naasón. Naasón guc yu uz Salmón.
40001005	Salmón guc yu uz Booz. Ze' ñaay lam Rahab. Ze' Booz guc yu uz Obed. Ze' ñaay lam Rut. Obed guc yu uz Isaí.
40001006	Isaí guc yu uz rey Dabi. Ze' Dabi guc yu uz Salomoong. Ze' ñaay, nde' biñ nu guc mñaa Urías.
40001007	Salomoong guc yu uz Roboam. Ze' Roboam guc yu uz Abías. Ze' Abías guc yu uz Asa.
40001008	Asa guc yu uz Josafat. Josafat guc yu uz Joram. Joram guc yu uz Uzías.
40001009	Uzías guc yu uz Jotam. Jotam guc yu uz Acaz. Acaz guc yu uz Ezequías.
40001010	Ezequías guc yu uz Manasés. Manasés guc yu uz Amón. Amón guc yu uz Josías.
40001011	Josías guc yu uz Jeconías nu de bicy yu. Tiem ze' gua de mbecy Israeel pres gashtal lo yu ni Babilonia.
40001012	Despuees ornu bri dey Babilonia, Jeconías guc yu uz Salatiel. Salatiel guc yu uz Zorobabel.
40001013	Zorobabel guc yu uz Abiud. Abiud guc yu uz Eliaquim. Ze' Eliaquim guc yu uz Azor.
40001014	Azor guc yu uz Sadoc. Sadoc guc yu uz Aquim. Aquim guc yu uz Eliud.
40001015	Ze' Eliud guc yu uz Eleazar. Eleazar guc yu uz Matán. Matán guc yu uz Jacob.
40001016	Jacob guc yu uz See ñgyee Li. Fiñ ze' guc ñi ñaa Jesuuz, biñ nu rnii den nu nac Mesías, biñ nu ca lo cuen nu cyid nu co mbañ de mbecy.
40001017	Orze' gush ñi nese tiem nu bzu Abraham gashtal tiem nu bzu Dabi guc trotap nac nez dey. Nunu guca' trotap nac nez dey, gush ñi nese tiem nu bzu Dabi gashtal tiem nu gua dey pres gal Babilonia. Nunu guca' tub trotapa' nac nez dey nese tiem nu gua dey pres ze' gashtal tiem nu gul Mesías, biñ nu ca lo cuen nu cyid nu co mbañ de mbecy.
40001018	Mod nu guc ornu gul Jesucrisht. Li, fiñ nu guc ñaam, bi bya' lo riidz nu chelaañ See, tees anzir nu gyatublaazh dey, orze' bi rabee nu secyi zuñ nu nac coz ily nu bicy Espiriit Yon ni Ñgyoozh.
40001019	See, yu nu gac ñgyeeñ nac yu tub mbecy nu ricy coz nu se'ñ. Orze' wangalagy yu coy gyel mbecy niñ lo dela mbecy. Orze' mnii tooy nu tily yu trat ze' dze ga nu wachelaay ñi.
40001020	Lat nu rash yu shcab nu nac nde', orze' bruu zac tub anc ni Ñgyoozh loy lat pcaal yu. Orze' anc ze' nay: ―See nez Dabi, cue' dzib ru nu gash ru Li nu gac mñaar, gun secyi zuñ nu nac Espiriit Yon ni Ñgyoozh.
40001021	Na gaal ñi tub mdoo gyeey. Orze' co lar mi Jesuuz. Ni gruu lam gun mi ze' co mbañ mi de mbecy ledz mi nu nac cyi dey ―na anc ze'.
40001022	Dela de coz ii ni guuc ñi par nu byu' niñ gal nu mnii Shuaan den lat de riidz nu bzeeñ tub yu nu mnii por cuen nim ornu nam:
40001023	Tub fiñ feñ yon chu' i'ñ ñi. Orze' gaal ñi tub mdoo gyeey. Mi ze' co la dey mi Emanuel, mniim. (Riidz Emanuel ze' yaruuñ: Ñgyoozh nac num de ub naa.)
40001024	Na ornu See briish yu yaa ni pcaal ze', orze' bicy yu gal nu mnii anc ni Shuaan den. Orze' pchelaay Li. Byac ñi mñaay.
40001025	Tees wangal dey losa'y gashtal bi bded nu gul i'ñ ñi. Nunu See bloo lay mi Jesuuz.
40002001	Jesuuz gul mi tub gyedz nu ri lo yu ni Judea nu la Beleeng. Gul mi tiem nu Herodes nac yu rey. Orze' bri la be mbecy nu bruu gashtal ze' nu driib doo, briy Jerusaleeng. De yu ze' nac dey mbecy nu rsya' de mod nu ricy bel baa.
40002002	Orze' bdugyi' dey: ―¿Ca lugaar gul rey ni de mbecy Israeel? Gun gashtal ze' nu driib doo bzaac de̱ bel baa nu briic muesht nu bi gul yu. Nde' nu yap de̱ nu griib zily de̱ yu ―na dey.
40002003	Na ornu güeñ rey Herodes nde', orze' tona' la guc deet nañ lardooy. Nunu ni zi'l guc deet nañ lardoo de' zir de mbecy gyedz Jerusaleeng ornu güeñ yu de coz ze'.
40002004	Orze' Herodes bredz yu de uz zub lo, nunu bredz yu de yu nu rlyuu leey nu bzeeñ Moisees nu gyatublaazh dey. Orze' bdugyi'y lo dey ben ca lugaar gal Mesías, biñ nu ca lo cuen nu cyid nu co mbañ de mbecy.
40002005	Orze' de yu ze' nay: ―Gal mi tub gyedz nu ri lo yu ni Judea nu la Beleeng, gun ni pcaa tub yu nu mnii por cuen ni Ñgyoozh ornu pcaay:
40002006	Ru Beleeng, tub gyedz nu ri lo yu ni Judea, ru walab tub gyedz nu ich zir zu par de' zir de gyedz ily nu yu' lo de yu ni Judea, gun ze' nu ri ru gruu zac tub biñ nu gyub ic. Mi ze' gyub ic mi de mbecy ne̱, de mbecy Israeel. Ni pcaa de yu nu mnii por cuen ni Ñgyoozh ―na dey.
40002007	Orze' Herodes dze ga bredz yu de yu nu rsya' mod nu ricy bel baa. Gaze' nu bdugyi'y lo dey la gaal tiem nu bruu zac bel baa ze'.
40002008	Orze' bzuu nez yu dey zay Beleeng. Orze' nay: ―Gua der gal ze'. Nap yub der mdoo ze'. Ornu gyap ru yu ze', orze' yeeda' der laaba' par ii gun orze' gyoor rishlo̱. Gun ni' ya̱ cha̱ griib zilya̱ yu ―na Herodes.
40002009	Na ornu bya' lo nu bee dey riidz nu rey Herodes, orze' de yu nu rsya' mod nu ricy bel baa ze' bruu dey loy zay. Na ornu bi zaab za dey zay, orze' bruu zaca' bel baa nu bi bzaac dey anzir par ze' nu driib doo ze'. Za ma gashtal ze' nu mbish mdoo ze'. Ze' guca ma.
40002010	Ornu bzaac dey bel baa ze', orze' tona' la bet lagy yu.
40002011	Orze' ornu gu' dey nañ yu', orze' bzaac dey mdoo ze' nu ñaam Li. Orze' gusu tib dey nunu briib zily dey mdoo ze'. Gaze' nu tub ga la dey pshaal yu ru' cajo̱o̱ niy. Orze' briic dey or ganim. Briic dey tub lo yaal nap nu dzi ñgyup sac ganim. Nunu briic dey tub lo ga' bid nu zguul ti' nu la mirra ganim.
40002012	Orze' despuees mnii Ñgyoozh lat pcaal dey nu cue' cush cyay ded yu lo Herodes. Orze' reña' nez bish cya dey yay par ledz yu.
40002013	Despuees ornu bi ya de yu nu rsya' mod nu ricy bel baa ze', orze' bruu zac tub anc ni Ñgyoozh Shuaan den lat pcaal See. Orze' nay rab yuy: ―Wesh te. Gush mdoo ii nu ñaam. Orze' na gua dze der gashtal lo de yu ni Egipto. Ze' cyiiñ ru gashtal ornu ya̱ ne̱e̱ lor, gun Herodes yub yu mdoo ii par nu cut yuy ―nay.
40002014	Orze' See lueg la wesh tey, nunu gush yu mdoo ze', nunu pteey ñaa mdoo ze'. Orze' gush nez yu zay laab nañ rel ze', za nuy mdoo ze' nu ñaam par Egipto.
40002015	Ze' pcyiiñ dey gashtal gut la Herodes. Ni guuc ñi par nu byu' niñ gal nu mnii Ñgyoozh Shuaan den lat de riidz nu pcaa tub yu nu mnii por cuen nim ornu nam: “Ya̱ bredza̱ i'ña̱ par nu gruum Egipto”, nam. Ni pcaa yu nu mnii por cuen ni Ñgyoozh.
40002016	Na ornu gud lagy Herodes nu de yu nu rsya' mod nu ricy bel baa ze' nu bguu dey yu, orze' tona' la guzi lagy yu. Orze' bicy yu mandaar nu cut mbecy de yu nguzh mi' nu yu' ña'n cyup par gash. Cut dey de yu nguzh nu yu' Beleeng gal nu de yu nguzh nu yu' dub yub la gaab ga ru'ñ. Ni mod bicy yu gun gush yu tiem nu bruu zac bel baa gal nu mnii de yu nu rsya' mod nu ricy ma ze'.
40002017	Ni mod guc ñi par nu byu' niñ gal nu pcaa Jeremías, tub yu nu mnii por cuen ni Ñgyoozh ornu pcaay:
40002018	Lat gyedz nu la Ramá zaab ti' mbecy. Tona' la ruun dey. Tona' la ricy dey sentiir. De yu nu ruun ze', nde' nez Raquel. Ruun dey nu nac i'ñ yu. Tees walagy dey nu cuic mbecy consuel niy gun dela de i'ñ dey bi gut yu. Ni pcaa Jeremías.
40002019	Despuees ornu gut Herodes, orze' tub anc ni Ñgyoozh Shuaan den bruu zaca'y lat pcaal See lat nu rcyiiñ yu Egipto.
40002020	Orze' nay rab yuy: ―Wesh te. Gun gyar nu yu nguzh ze' nu ñaam. Yaa par lo de yu ni Israeel, gun na bi gut yu nu rlagy cut yu nguzh ze' ―nay.
40002021	Orze' See wesh tey ya nuy yu nguzh ze' nu ñaam Li. Yay par lo de yu ni Israeel.
40002022	Tees ornu güeñ yu nu Arquelao byeeñ yu lo uz yu Herodes nu riib ic yu Judea, orze' gudzib yu ñgyay lugaar ze'. Orze' laaba' lat pcaal yu mnii Ñgyoozh loy lac mod gyicy yu. Orze' guay tub lugaar ni Galilea.
40002023	Na ornu briy ze', guay pcyiiñ yu tub gyedz nu la Nazaret. Ni guc de nde' par nu byu' niñ gal nu mnii tub yu nu mnii por cuen ni Ñgyoozh ornu mniiy nu mbecy niiy nu Jesuuz nac mi tub mbecy Nazaret.
40003001	Tiem ze' bri Waa nu briib nis mbecy tub lugaar ub zi lo yu ni Judea. Orze' brugyi' rshaal yu riidz nu bruu lo Ñgyoozh.
40003002	Orze' nay: ―Mne' der dela cyi nu ricy ru gun sñuu ga cyid gyel gubier ni Ñgyoozh ―nay.
40003003	Gun Isaías, yu nu mnii por cuen ni Ñgyoozh, laab Waa bzat yu ornu nay: Zaab ti' tub mbecy. Rbish tiy tub lugaar ub zi. Orze' nay: “Nañ lardoo den nañ gal nu na tub nez. Orze' bicy nap der nez ze' par ornu cyid Shuaan den. Pshaal der tub nez nu li par nu ded mi”, na Isaías, nay.
40003004	Shab Waa, nde' byaañ nu gyich camey. Ze' nañ yu ri tub sinch gyid. Coz nu bdow yu, nde' gushagy nu dziñ doo ni bez gyish.
40003005	De mbecy nu yu' Jerusaleeng, nu de mbecy nu yu' lo de yu nu la Judea, nu de mbecy nu yu' gaab ga ru' gyoow Jordaang, za dey nu zuub gyidag yu coz nu rnii Waa.
40003006	Na ornu blazh pshuub ru' dey dela cyiy, orze' Waa briic yu nu wi nis dey gyoow Jordaang.
40003007	Tees ornu bzaac Waa nu dzi zigy de mbecy fariseo gal nu mbecy saduceo bru'ña dey par nu cuic yu nu zu nis dey, orze' nay: ―De ru mbecy shiñ ricy, ¿cyu mnii lo der nu gac gla der lo cashtig ily ni Ñgyoozh nu bi yad gaab ñi?
40003008	Bicy der tub mod nu nap gabe nu bi mne' der cyir.
40003009	Cue' gnii too der nu glar ni de cashtig ze' nu nac nu rnii der: “Nac naa nez gyitoo bel nin Abraham”, rniir, gun rishli Ñgyoozh gac gyash mi gashtal de gyita' ii nu gyicy mi nu gyac ñi nez Abraham.
40003010	Gun cashtig ni Ñgyoozh nañ gal na tub gyibag. Bi zu lily laañ par nu shi'ñ ñi dela yag gashtal lyu lañ. Dela yag nu wacuic uugy nap, gyi'ñ ñi nunu chañ lo gyi.
40003011	’Ya̱ nu rishli drica̱ nu zu nis der nu nis par nu gabe nu bi mne' der cyir, tees biñ nu cyid par lo̱, mi ze' cuic mi Espiriit Yon ni Ñgyoozh ni mbecy, nunu cuic mi tub cashtig nu nañ gal nu na gyi. Mi ze' gya zir zum par ya̱. Ya̱ rila wangyapa̱ du̱ ni gyid lab mi.
40003012	Mi ze' nam gal nu na tub mbecy nu bi zu lily nu tub ya ru' biiz par nu com dela mbigy trig, nunu gyicy tublaazh mi ñii par nu cu' choow mi ñii nañ ye. Ze' de gyid ich ñi zeed mi ñii chañ lo tub gyi nu rila wayu ―na Waa.
40003013	Tiem ze' Jesuuz bruum Galilea zam gashtal ru' gyoow Jordaang. Orze' bru'ñam lugaar ze' nu ri Waa gun orze' cuic yu nu zu nis mi.
40003014	Nu loga la “Cue'”, na Waa rab yum. Orze' nay: ―Ya̱ rlagy ñi nu cuic ru nu zu nisa̱. Ze' ii ca ru yad ru lo̱ ―nay.
40003015	Orze' na Jesuuz rab mi yu: ―Bzaan la nu ni gac ñii na, gun rlagy ñi nu gyicy yac den nu de coz nu rlagy Ñgyoozh ―nam. Orze' Waa pshet ic yu.
40003016	Cuanzir nu wi nis Jesuuz, orze' bruum lo nis. Orze' sij la byaal gyibaa. Orze' Jesuuz bzaac mi Espiriit Yon ni Ñgyoozh nu bet mi. Bet mi gal nu yet tub begy gusub mi toom.
40003017	Orze' zaab ti' nu rnii gashtal gyibaa. Orze' nam: ―Mi ii i'ña̱, biñ nu tona' la rca̱ nunu tona' la yet lagya̱ ―nam gal baa.
40004001	Gaze' nu Espiriit Yon ni Ñgyoozh gua num Jesuuz tub lugaar ub zi par nu gyicy nuras preb mi.
40004002	Brim cyuu dzi nu cyuu rel nunu rila wangow mi gyit. Orze' despuees byan mi.
40004003	Orze' becha' nuras lom par nu gyicy yu preb mi. Orze' nay: ―Benu ru rishli gaal nac ru i'ñ Ñgyoozh, orze' mnii lo de gyita' ii nu gyac ñi gyishtily ―nay.
40004004	Orze' Jesuuz nam rab mi nuras: ―Lat de riidz ni Ñgyoozh rniiñ: “Walab gyishtily zi'l gyicy ñi nu cui mbañ mbecy, sinu ni' zi'l dela riidz nu rnii Ñgyoozh gyicy ñi nu cui mbañ dey”, rniiñ ―nam.
40004005	Gaze' nu za nu nuras mi par Jerusaleeng, gyedz ni Ñgyoozh. Orze' pshup yu Jesuuz ze' nu gya zir ni yu' nu driib zily de mbecy Israeel Ñgyoozh.
40004006	Orze' nay rab yum: ―Benu ru rishli gaal nac ru i'ñ Ñgyoozh, bzut yeñ gashtal lo yu re, gun ryat ru lat de riidz ni Ñgyoozh ornu rniiñ: Ñgyoozh cu'm riiñ yaa de anc nim nu ña dey ru. Orze' laagy yaa dey ru gun orze' cue' nu gad güii par ni gyi'r lo de gyita', rniiñ ―na nuras.
40004007	Orze' Jesuuz nam rab mi nuras: ―Ni' zi'l rniiñ lat de riidz nim: “Cue' gyicy ru preb Ñgyoozh Shuaan ru, biñ nu nac Ñgyoozh nir”, rniiñ ―na Jesuuz.
40004008	Gaze' nu za nu ga' nuras mi gashtal too tub bicy ily. Orze' blyuuy dela lugaar nu yu' gyishlombecy nu dela gyel lily niñ lom.
40004009	Orze' nay rab yum: ―Ya̱ rica̱ dela nde nir benu zu tib ru lo̱ par nu riib zily ru ya̱ ―nay.
40004010	Orze' Jesuuz nam rab mi nuras. ―Bruu chu lo̱ ii nuras, gun lat de riidz ni Ñgyoozh rniiñ: “Briib zily Shuaan ru biñ nu nac Ñgyoozh nir, nunu coz nu rlagy zi'l mi gyicy ru”, rnii riidz nim ―na Jesuuz.
40004011	Orze' nuras bruu chuy lo Jesuuz. Orze' bru'ña de anc par nu locyuub dey mi.
40004012	Ornu Jesuuz güeñ mi nu pshet lag mbecy Waa pres, orze' zam par Galilea.
40004013	Tees wancyiiñ mi Nazaret sinu guam pcyiiñ mi tub gyedz nu la Capernaum. Capernaum nde' garee riñ ru' nisyudoo lo yu ni de nez mbecy Zabulón nu ni nez Neftalí.
40004014	Ni mod guc ñi par nu gyu' niñ gal nu pcaa Isaías, yu nu mnii por cuen ni Ñgyoozh:
40004015	De yu ni nez Zabulón nu de yu ni nez Neftalí nu ri tub la ga' ru' gyoow Jordaang garee ru' nisyudoo, gal nu de lo yu ni Galilea, ze' nu yu' mbecy nu walab mbecy Israeel,
40004016	de mbecy nu yu' lugaar ze' rded dey ze' nu cow. Gzac dey tub gyi ily nu cuic ñi yaa. Gyi ze' nde' cuic ñi yaa lat de mbecy nu yu' ze' nu cow, ze' nu yu' mbecy nu na gal nu na mbecy gut, rniiñ.
40004017	Nese tiem ze' brugyi' Jesuuz nu rshaal mi de coz ni Ñgyoozh. Orze' nam: ―Mne' der dela cyi nu ricy ru gun sñuu ga cyid gyel gubier ni Ñgyoozh ―nam.
40004018	Lat nu gusa Jesuuz de ru' nisyudoo ni Galilea, orze' bzaac mi cyup mbecy nuy bicy yu. Tub yu lay Simo̱o̱, nunu laab yu ze' rnii dey Bed. Ze' tuuba'y lay Ndrees. Rup laa dey nac yu mbecy rub bel. Yu' dey nu rne'y gyish niy lo nis.
40004019	Orze' na Jesuuz rab mi dey: ―Da ca der icha̱. Orze' ya̱ gyicya̱ nu gal nu rub der bel, ni' zi'l te' der mbecy gun orze' cyid ca dey icha̱ ―nam.
40004020	Orze' laab or la ze' bzeeñ dey gyish niy za ca dey ich mi.
40004021	Orze' bzam sñuu miiñ par lo. Ze' bzaaca'm tub cyupa' dey nuy bicy yu: Santiag nuy Waa. De yu ze' nac yu i'ñ Zebedeo. Yu' dey nañ tub barc nuy uz yu. Laaba' gyish nu rub bel ricy nap dey. Orze' Jesuuz bredz mi dey.
40004022	Orze' lueg la bzeeñ ga dey barc niy. Bzeeñ ga la dey uz yu. Orze' za nu dey mi.
40004023	Jesuuz gusam dutuub la lo yu ni Galilea. Tub ga la lugaar nu rded mi, rlyuum ni de mbecy nañ de yu' nu rsya' dey riidz ni Ñgyoozh, nunu pshaal mi de riidz nu sac ni gyel gubier nim, nunu bicy yac mi de lo la güii nu rac ni de mbecy.
40004024	Orze' bzu laa riidz dutuub la lo yu ni Siria de coz nu ricy mi. Orze' brugyi' rza nu dey dela mbecy nu rat de lo la güii lom, nu dela mbecy nu rzac de lo la coz deet. Rza nu dey de yu nu bicy ni nuras. Rza nu ga' dey de yu nu nash bi. Nunu rza nu ga' dey de yu nu nac mbecy chi̱. Orze' Jesuuz bicy yac mi dela dey.
40004025	Nunu tona' la mbecy zigy bruuy lo yu ni Galilea, bruu dey lat de tii gyedz nu rnii dey Decápolis, nunu bruu ga' dey Jerusaleeng, nunu bruu ga' dey de la lo yu ni Judea, nunu bruu ga' dey tub la' ga' lo yu ni ru' gyoow Jordaang. Orze' dela de yu ze' guay lo Jesuuz.
40005001	Na ornu Jesuuz bzaac mi de mbecy zigy ze', orze' gup mi too tub bicy. Orze' gusub mi. Orze' de yu nu rsya' lom byatublaazh dey lom.
40005002	Orze' brugyi' rlyuum ni dey. Gaze' nu nam:
40005003	―Dzi ni de mbecy nu rad lagy nu ricy falt coz ni Ñgyoozh ni, gun de yu ze' gzac dey lo gyel gubier nim.
40005004	’Dzi ni de mbecy nu ricy shni nu nac cyi gun Ñgyoozh cuic mi consuel niy.
40005005	’Dzi ni de mbecy nu wayicy gyel lily ni, gun dutuub la gyishlombecy nu yad par lo gyiyeeñ ñi yaa dey.
40005006	’Dzi ni de mbecy nu ric la añ ni nu gyanap yu lo Ñgyoozh, gun mi ze' gyicy mi nu gac yu gal nu rlagy yu.
40005007	’Dzi ni de mbecy nu rashni lagy losa', gun Ñgyoozh gashnii ga' lagy mi dey.
40005008	’Dzi ni de mbecy nu caacy lardoo, gun de yu ze' gzac dey lo Ñgyoozh.
40005009	’Dzi ni de mbecy nu gyicy nu gyanap mbecy nu losa'y, gun Ñgyoozh gniim: “De yu ze' i'ña̱”, gniim.
40005010	’Dzi ni de mbecy nu rzac zi nu nac de coz nu se'ñ, gun de yu ze' gzac dey lo gyel gubier ni Ñgyoozh.
40005011	’Dzi ni de ru ornu mbecy nii ziy ni der, ornu mbecy griib dey de lo la gyidza too der nu nac ya̱ ―nam―.
40005012	Ornu gyeñ der de coz ze', orze' bet lagy der, nunu bicy der nu nap zu lagy ru gun gyibaa gyad tub i der nu tona' la coz ily. Gun ni' zi'l mod pshet zi dey de yu nu mnii por cuen ni Ñgyoozh, de yu nu gu' anzir nu chu' de ru ―nam―.
40005013	’De ru ricy der lat de mbecy ni gyishlombecy ii gal nu ricy zed nu tub nac beel. Tees benu zed gruu nu ri' niñ, orze' ¿lac mod gyicy der par nu cush cya' nu ri' niñ tuuba' tir? Benu gruu nu ri' niñ, orze' se la' la cyiiñ ñi, sinu par nu dune'ñ nunu par nu zuub gyi' cyu zi'l mbecy nu ded tooñ.
40005014	’De ru na der gal nu na tub gyi lat de mbecy nu yu' gyishlombecy ii. Tub gyedz nu riib too tub bicy rila wac cach loñ.
40005015	Ni' zi'l mbecy wacaa dey gyi tub candiil par nu griiy ñi nañ tub cajo̱o̱, sinu gzuub dey ñi tub ze' nu gya par nu cuic ñi yaa lo dela mbecy nu yu' nañ yu'.
40005016	Ni' zi'l mod bicy de ru. Gun mod nu gyicy der nde' nañ gal nu na yaa ni candiil. Orze' bicy der mod nu nap, gun ornu de mbecy gzac dey de coz nu ricy der, orze' gyabic dey gyel mbecy ni Ñgyoozh uz den nu zub gyibaa ―nam―.
40005017	’Cue' sa' lagy der nu ya̱ yapa̱ nu tilya̱ leey ni Moisees o nu tilya̱ de riidz nu blyuu de yu nu mnii por cuen ni Ñgyoozh. Gun ya̱ walab nu yapa̱ par nu tilya̱ de leey ze' sinu par nu rica̱ nu gad lagy der lac yaruuñ.
40005018	Gun rishli rne̱e̱ lo der nu lat nu zu gyibaa nu gyishlombecy ii, wac nit lo ni tub riidz ni de leey ze'. Wanit loñ gashtal shuub la tiem nu gac dela coz nu bi cañ nu gac ñii.
40005019	Nde' nu cyu zi'l mbecy nu wayicy paa nu mas tub coz mi' ni leey ze', nunu cyu zi'l mbecy nu lyuu ni losa' nu ni gyicy yu, orze' Ñgyoozh niim nu yu ze' gash zir zuy lat de mbecy nu riib ic mi par de' zir mbecy. Ze' de yu nu ricy yac nu de leey ze', nunu lyuuy ni losa'y nu ni gyicy dey, orze' niim nu yu ze' nac yu mbecy zub lo lat de mbecy nu riib ic mi.
40005020	Gun ya̱ rne̱e̱ lo de ru nu benu wayicy paa zir der nu de leey ze' gaze' de mbecy nu rlyuuñ, gal nu de mbecy fariseo, orze' rila wazac der lo Ñgyoozh ―nam―.
40005021	’De ru bi güeñ der nu mnii de gyitoo bel nir: “Cue' cut ru losa'r, gun cyu zi'l mbecy nu rut losa', yu ze' rlagy ñi nu cuic de yu nu zu riiñ cashtig niy”, mnii dey.
40005022	Tees ya̱ rne̱e̱ lo der nu cyu zi'l mbecy nu rzi lagy lo losa', yu ze' Ñgyoozh gri beem niy. Nunu yu nu gab zi losa', de mbecy ni junt zub lo gri beey niy. Nunu yu nu gnii nu tub losa' nu nac yu tub mbecy ton, yu nu ni nii ze' yad ñi niy nu gyay lo gyi ni gabily.
40005023	’Nde' nu benu cha nur gun nir ze' nu driib zily ru Ñgyoozh, orze' ze' gyeza' lagy ru nu tub losa'r ca ic yu lor,
40005024	orze' bzeeñ gun nir ze' nu driib zily ru Ñgyoozh ze'. Nu loga la gua bicy rishnap nu losa'r. Gaze' nu cush cyar ze' nu driib zily ru Ñgyoozh par nu cuic ru gun nir nim.
40005025	’Benu ca na tub losa'r rlagy yu cu'y cyir lo de fushtiz, orze' bzu altant nu gyicy ru rishnap nur yu lat nu gabee cuic ñi tiem nir, anzir nu gu'y ru yaa de fushtiz. Gun ornu bi bgu'y ru yaa de fushtiz, orze' gyabic dey ru yaa de yu nu riib ic ro' gyiib. Orze' shet lag yu ru nañ.
40005026	Gun rishli ya̱ rne̱e̱ lo der nu waruur nañ gashtal cuaa lar dela tiñ nu nii dey.
40005027	’De ru bi güeñ der nu mnii de gyitoo bel ornu nay: “Cue' gal der losa'r nu wanchelaar”, nay.
40005028	Tees ya̱ rne̱e̱ lo der nu cyu zi'l mbecy nu güii lo tub biñ mñaa nu rnii zi'l tooy nu rlagy yu gal yum, orze' yu ze' bi bicy yu cyi nu bi gul yum nañ lardooy.
40005029	’Orze' benu tub urlo beer gyicy ñi nu gyicy ru cyi, orze' cor ñii nunu ne'r ñii, gun nap zir benu dune' tub zi lugaar ni cuerp nir, gaze' nu dutuub la cuerp nir gyet lag ñi gabily.
40005030	Nunu benu yaa beer gyicy ñi nu gyicy ru cyi, orze' pshi'ñ ñi nunu mne'ñ chañ zet, gun nap zir nu dune' tub zi lugaar ni cuerp nir, gaze' nu dutuub la cuerp nir gyet lag ñi gabily ―nam―.
40005031	’Ni' zi'l mnii dey gulas: “Cyu zi'l mbecy nu rlagy zaan mñaa, orze' rlagy ñi nu coy tub gyicy ni rishbeey nu zaan yu losa'y”, na dey.
40005032	Tees ya̱ rne̱e̱ lo der nu benu tub mbecy zaan yu mñaay, benu walab nu nac nu byu' beem nu reña' yu gyeey, orze' nde' cyi na, gun ricy yu nu gyicy mñaay coz cyi ornu gash mi reña' yu gyeey. Nunu yu gyeey nu gash biñ mñaa ze' ni' ricy yu coz cyi nu nac de coz ze'.
40005033	’Ni' bi güeñ der nu mnii de gyitoo bel: “Cue' gyicy der nu wayicy yac ru nu de coz nu mniir lo Ñgyoozh, Shuaan na, nu segur la gyicy ru, sinu gyicy yac ru nu de riidz nu mniir lom nu segur la gyicy ru”, na dey.
40005034	Tees ya̱ rne̱e̱ lo der nu rila cue' niir lo mbecy nu segur la rishli tub riidz. Ornu nii der tub riidz, orze' cue' zat ru gyibaa par nu gabe nu rishli rniir, gun gashtal ze' zub Ñgyoozh riib ic mi.
40005035	Nunu ornu niir tub riidz cue' zat ru gyishlombecy par nu gabe nu rishli rniir, gun ii tub lugaar nu zu gyi' Ñgyoozh. Ni cue' zat ru Jerusaleeng, gun nde' gyedz nu zu rey zub lo.
40005036	Ni cue' zat ru too ub ru par nu gabe nu riidz nu rniir nde' coz rishli, gun ni tub gyich toor wac gyicy caacy ru ñii o nu gyicy caas ru ñii.
40005037	Orze' tub zi coz nu gac nii der, nde' “Laab ni” o “Walab ni”, gun mas lac ru' co ic ru nu niir par nu gabe nu rishli rniir, orze' nde' gruuñ gashtal lo nuras.
40005038	’De ru bi güeñ der nu mnii dey gulas: “Benu tub mbecy cad güiiy urlo losa'y, orze' losa'y cush cya ga'y cad güiiy urlo yu nu ni bicy ze'. Benu tub mbecy cad güiiy lay losa'y, orze' cush cya ga'y cad güiiy lay yu nu ni bicy ze'”, na dey.
40005039	Tees ya̱ rne̱e̱ lo der: Cue' co yaa der lo mbecy nu shiñ ricy nu de ru. Sinu lugaar nu co yaar, nap zir nu “O la” mnii der. Benu tub mbecy shet yu zig tub la' yalor, orze' zaaba'r tub la' ga' loy nu shet yu.
40005040	Benu tub mbecy shecha'y ru lo de fushtiz par nu coy yaag ru, orze' briic la niy nunu briica' la checyet nir niy.
40005041	Benu mbecy caay ru nu cha nur suuy cyaal or nez, orze' cha nu lar ñii tub or nez.
40005042	Benu ca na mbecy cyiñ yu la coz lor cuic ru ñii niy. Benu ca na mbecy rlagy yu coy la coz lor, orze' cue' zu ir nu wabic ru.
40005043	’Ni' bi güeñ der nu bi mnii dey gulas: “Pca der de amig nir. Ze' de losa' yuur bicy nu gazi lagy ru loy”, mnii dey.
40005044	Tees ya̱ rne̱e̱ lo der: Pca der de losa' yuur, nunu bdiiñ der lo Ñgyoozh ni de yu nu shiñ ricy nu de ru.
40005045	Gun orze' laab ricy der gal nu rlagy ñi nu gyicy de mbecy nu nac i'ñ Ñgyoozh, uz den, biñ nu zub gyibaa. Gun mi ze' ricy mi nu driib doo par nu ca yaa too mbecy nap nu mbecy a̱' nap. Nunu ricy mi nu yet gyey too mbecy nap nu too mbecy a̱' nap.
40005046	Gun benu de ru ca der de mbecy nu rca zi'l ru, orze' ¿la ñuu i der gyad? Gun mas de yu nu rte' tiñ par gubier Rom ni' ricy dey nde'.
40005047	Nunu benu de bicy zi'l ru nap nii nu der yu, ¿a dzi coz ilya' ricy der rziir? Mas gashtal de mbecy nu walab mbecy ni Ñgyoozh ni ricy yu.
40005048	Guc der mbecy nu sac falt ni gal nu na Ñgyoozh, Uz der nu zub gyibaa, nac mi biñ nu sac falt ni.
40006001	’Bzu der altant nu nac de coz nu gyicy der par Ñgyoozh. Cue' glyuu der ñii lo mbecy par nu gzac dey coz nu ricy der, gun benu ni gyicy der, orze' Ñgyoozh, uz den, biñ nu zub gyibaa rila wabic mi i der.
40006002	’Ornu cuic ru gun ni tub mbecy nu ricy falt ñi ni, orze' cue' cuic ru nu gad lagy mbecy. Gun ni ricy de mbecy rzuu lo nañ de yu' nu rsya' der riidz ni Ñgyoozh nu lat de cay. Ni mod ricy dey par nu dela mbecy gyabic dey gyel mbecy niy. Tees ya̱ rishli rne̱e̱ lo der nu gyel mbecy nu byabic zi'l dey niy, nde' zi'l dela i dey.
40006003	Ze' ornu ru cuic ru gun ni mbecy nu ricy falt ñi ni, orze' cue' cuic ru nu gad lagy par ni tub amig nir.
40006004	Sinu dze ga gyicy ru ñii. Orze' Ñgyoozh uz na zac mi de coz nu ricy de ru dze ga. Orze' gyabic mi i der.
40006005	’Na de ru ornu nii nu der Ñgyoozh, orze' cue' gyicy der gal nu ricy de mbecy rzuu lo, gal nu ricy de mbecy nu yet lagy nu gyes su nii nu Ñgyoozh nañ de yu' nu rsya' den riidz nim, nu de ze' nu yacyup la' nez. Ni ricy dey par nu gzac dela mbecy de coz nu ricy dey. Ya̱ rishli rne̱e̱ lo der nu nde' zi'l dela i dey.
40006006	Tees ru ornu nii nur Ñgyoozh, gu' nañ yu' nir nunu soow ru ro' nir. Orze' mnii nu Ñgyoozh, uz ru, biñ nu zu lor. Orze' Ñgyoozh, uz ru, biñ nu rad lagy de coz nu ricy mbecy dze ga, mi ze' gyabic mi i der.
40006007	’Lat nu rnii nu der Ñgyoozh, cue' zañ tir gniir riidz nu wacyiiñ gal nu ricy de yu nu a̱' yu' lo Ñgyoozh. De mbecy ze' rnii tooy nu segur la cuic mi de coz nu rgyiiñ dey nu nac nu dzi zañ riidz rnii dey, rziiy.
40006008	Orze' cue' gyicy der gal nu ricy de yu ze', gun Ñgyoozh, uz den, bi rad lagy mi ca na coz nu cyiiñ ni der anzir nu cyiñ der lom.
40006009	De ru, i mod gnii nu der Ñgyoozh ―nam―. Ñgyoozh, Uz de̱, ru biñ nu zub gyibaa. Rlagy ñi ca lagy de̱ lor.
40006010	De̱ ya̱ rdiñ de̱ nu cyid gyel gubier nir lat de̱. Rdiñ de̱ lor nu gac ñii gyishlombecy ii gal nu rlagy ru, nunu gal nu rac gyibaa.
40006011	Dzi na doo coz nu rlagy ñi nu da̱w de̱.
40006012	Bicy sulagy ne̱ de̱ ni de coz cyi nu ricy de̱ gal nu de̱ ya̱, ricy sulagya' de̱ ni de yu nu shiñ ricy nu de̱ ya̱.
40006013	Cue' zaan ru nu gyet lag de̱ lo preb, sinu bloo chu de̱ ya̱ lat de coz a̱' nap. Gun ru nac ru biñ nu riib ic nunu ru nac ru biñ nu gac gyicy dela coz nunu ru nac ru biñ nu lily na. Ni nac ru par tub la. Ni gac ñii.
40006014	’Se benu de ru gyicy sulagy der ni reña' mbecy nu shiñ ricy nuy ru, orze' ni' zi'l Ñgyoozh, uz den, biñ nu zub gyibaa, gyicy sulagya'm ni der.
40006015	Tees benu wagyicy sulagy der ni reña' mbecy, orze' ni' zi'l Ñgyoozh, uz den, wayicy sulagy mi ni de cyi nu ricy der.
40006016	’Ornu de ru ca der ni ub ru nu cue' gow ru gyit lat nu rzu bich der nu nac Ñgyoozh, cue' gyicy der nu gabe nu ricy shnir gal nu ricy de mbecy rzuu lo. De yu ze' rash dey tub mod par nu gabe nu ni ricy dey lo Ñgyoozh. Ya̱ rishli rne̱e̱ lo der nu nde' zi'l dela i dey.
40006017	De ru, ornu gyicy ru nde' par lo Ñgyoozh, orze' bdaab lo der nunu bzu caacy der,
40006018	gun orze' de' zir mbecy wad lagy dey ti ni ricy der. Tub zi la Ñgyoozh, Uz den, biñ nu zu ngach nu de ru, rad lagy mi. Orze' Ñgyoozh, Uz den, biñ nu rzac de coz nu ricy der dze ga, orze' mi ze' gyabic mi i der.
40006019	’Cue' cyaañ der de gyel nap nir gyishlombecy ii, gun de gyel nap nu yu' gyishlombecy ii gac gnit lo bigyich ñi, gac griib guul ñi, gac chu' gubaan nañ yu' coy ñi nu cha nuy.
40006020	Nap zir pcyaañ der gyel nap nir gyibaa. Gun lugaar ze' wac nit lo bigyich ñi, nunu warib guul ñi. Ni gubaan wac chu'y nu cha nuy ñi.
40006021	Gun ze' nu rcyaañ ru gyel nap nir, ze' lugaar nu ric la añ nir lo.
40006022	’Urlor, nde' nañ gal na tub candiil nu rbic yaa nañ shcab nir. Orze' benu gyicy ru coz nap nu urlor, orze' gzu yaa nañ dutuub la shcab nir.
40006023	Tees benu gyicy ru coz cyi nu urlor, cow la zu nañ shcab nir. Nunu benu sac la yaa nañ shcab nir, orze' cow la zu. Orze' tona' la shiñ zu nañ shcab nir.
40006024	’Rila wac nu tub mbecy gyicy yu riiñ ni cyup patro̱o̱ niy, gun benu ni, orze' gazi lagy yu lo tub yu. Ze' tuuba'y cay yu. O nu gyicy paay nuy tub yu. Ze' tuuba'y güii naañ yu loy. Orze' wac zu bich mbecy nu nac Ñgyoozh, nunu ni' zi'l wac zu bich yu nu nac de gyel nap nu yu' gyishlombecy ii laab tub zi'l tiem.
40006025	’Nde' nu ya̱ rne̱e̱ lo der: Cue' sug ic der nu nac de coz nu gow der o nu go' der par nu cui mbañ ru gyishlombecy ii. Ni cue' sug ic der nu nac shab ru. ¿A walab dzi zir sac nu cui mbañ der lo Ñgyoozh gaze' de coz nu gow der? Nunu ¿a walab nu dzi zir sac cuerp ni der gaze' shab ru?
40006026	Güii der de chigyiñ nu rded lo bi. Ni wagnuuz ma. Ni wagte' ma cosech par nu cu' choow ma ñii nañ ye. Tees Ñgyoozh uz den, biñ nu zub gyibaa, rgoow mi de ma. Ze' yegar de ru. ¿A walab sac zir der gaze' de chigyiñ?
40006027	¿Ca na de ru nu nac nu dzi rsug ic der, orze' gac tuuñ zir der lo yur mas ñuu se tub or?
40006028	’¿Lagu dzi rsug ic der nu nac shab ru? Bdu' cuen der lac mod raly de ya gyee nu nash ngush. Ni wagyicy ñi riiñ. Ni wagri'ñ iily.
40006029	Tees ya̱ rne̱e̱ lo der nu rey Salomoong, mas tona' la guani'ñ yu, tees wansuy tub negy nu nsaap ñi gal nu na de gyee ze'.
40006030	Benu Ñgyoozh rtiish mi de gyish, de nu nash ngush na nunu ina gyañ lo gyi nañ yo, nde' nu segur la tiish mi de ru, mbecy nu a̱' ricy cup consuel lom.
40006031	Nde' nu cue' dzi csug ic der. Orze' niir: “¿Ca gad de coz nu dow na?”, o rnii ga' der: “¿Ca gad de coz nu do'n?” o rnii ga' der: “¿Ca gad negy cuish naa?” rnii der.
40006032	Gun dela de coz ze' ricy ñi nu rsug ic mbecy nu walab mbecy ni Ñgyoozh. Tees de ru, zu Ñgyoozh uz der, biñ nu zub gyibaa nunu mi ze' bi rad lagy mi nu de nde' coz nu galagy ñi ni der.
40006033	Orze' nu loga la bzub lo der nu nac gyel gubier ni Ñgyoozh, nunu ni' bzub lo der ni nu rlagy mi nu gyanap der lom. Orze' ub mi cuic mi dela coz nu galagy ñi ni der.
40006034	Orze' cue' dzi gash der shab par nu nac ina, gun yu' ga' coz par ina nu gash der shcab. Tub dzi ga yu' zir coz nu gash der shcab ―nam―.
40007001	’Cue' nii der nu yu' falt ni losa'r gun orze' Ñgyoozh waniim nu yu' falt ni der.
40007002	Gun mod nu gyicy der nu losa'r, laaba' mod ze' gyicy Ñgyoozh num de ru. Nunu laaba' beey nu tush pee der ni losa'r, laaba' beey ze' tush pee Ñgyoozh ni de ru.
40007003	De ru na der gal nu na mbecy nu rgu' cuen toop mi' nu ri urlo losa'. Ze' yabicy nu ri urlo ub ru, nde' wagyicy cuen der ñii.
40007004	Ze' benu ru ri tub yabicy urlor, orze' ¿lagu rnii ga'r lo losa'r: “Doo urlor gun lo̱o̱ toop mi' ze'”, rnii ga' der?
40007005	¡A mbecy rzuu lo! Bloo yabicy ily nu ri urlor loga la, gun orze' nap zir zac ru toop mi' nu ri urlo losa'r.
40007006	’Yu' mbecy nu na dey gal nu na che̱'. Cue' cuic der coz nap ni Ñgyoozh ni che̱' nis cush cya ma shet ru' ma der. Yu' ga' mbecy na dey gal nu na cuch. Orze' cue' cuic der de coz nu dzi sac nir ni cuch gun nis tab yu ma ñii.
40007007	’Bdiiñ der lo Ñgyoozh, gun Ñgyoozh cuic mi de coz nu cyiñ der. Byub der ñii gun orze' gad ñi ni der. Mnii nu der mi, gun orze' shaal mi ro' ni der.
40007008	Gun cyu zi'l mbecy nu rgyiiñ, gad ñi niy. Cyu zi'l mbecy nu ryub, gyad yuñ. Nunu cyu zi'l mbecy nu rnii num, shaal mi ro' niy.
40007009	’¿Walab gaal grusu tub mbecy lat der nu cuic yu tub gyita' ni i'ñ yu ornu rgyiiñ yu tub gyishtily loy?
40007010	¿O walab gaal cuic yu tub bily ni i'ñ yu ornu rgyiiñ yu tub bel loy?
40007011	Gunca de ru nac der mbecy a̱' nap rad lagy der lac mod rbic ru coz nap ni i'ñ ru, ze' yegar Ñgyoozh, uz den, biñ nu zub gyibaa wabicy mi coz nap ni de yu nu rgyiiñ lom.
40007012	’Nde' nu i mod bicy der: Gal mod nu rlagy ub der nu gyicy nu mbecy ru, orze' ni' zi'l mod bicy nu der dey. Gun nde' mod nu yaruu leey nu bzeeñ Moisees nu de riidz nu bzeeñ de yu nu mnii por cuen ni Ñgyoozh.
40007013	’Gu' der gyero' nu shii. Gun ro' nu gash de mbecy nez nu gyay par gabily, nde' tub ro' she nunu nde' tub nez zu. Nunu zigy dey gash yu nez ze'.
40007014	Tees ro' nu gash mbecy nez nu gyay ze' nu cui mbañ yu, nde' tub ro' shii nunu tub nez las. Nunu ñuu zi dey gyap yuñ ―nam―.
40007015	’Bzu der cuidad nu de mbecy rguu, de yu nu ricy nu rnii por cuen ni Ñgyoozh. De yu ze' ru'ña dey lat der. Rlyu nu na dey gal nu na tub shily mazh. Tees nañ lardoo dey nañ gal nu na tub lob dañ.
40007016	De ru gac gyu' lo der dey nu nac de coz nu ricy yu. Gun tub ya gyech wac cuic ñi urbyay. Ni' tub ya gyech wac cuic ñi urlas mni.
40007017	Tees tub yag benu nap nañ, orze' rbic ñi uugy nap. Ze' tuuba' yag a̱' nap na, nde' rbic ñi uugy wacyiiñ.
40007018	Yag nu nap na ze' rila wac cuic ñi uugy nu wacyiiñ. Ze' yag a̱' nap na ze', rila wac cuic ñi uugy nap.
40007019	Dela yag nu wacuic uugy nap gyi'ñ ñi, nunu chañ lo gyi.
40007020	Nde' nu de ru gyu' lo der de mbecy rguu ze' nu nac mod nu ricy dey.
40007021	’Walab dela mbecy nu nii lo̱: “Shuaana̱, Shuaana̱”, rniiy, walab dela de yu ze' gzac dey lo gyel gubier ni Ñgyoozh, sinu tub zi la de yu nu ricy zi'l coz nu rlagy Ñgyoozh, uz den, biñ nu zub gyibaa.
40007022	Ornu shuub dzi nu ri bee Ñgyoozh ni dela mbecy, orze' zigy mbecy niiy lo̱: “Shuaana̱, Shuaana̱, de̱ ya̱ pshaal de̱ riidz ni Ñgyoozh nu nac rishbeey nir. Nunu nu nac rishbeey nir bloo chu̱ de̱ zañ nuras. Nunu nu nac rishbeey nir bicy de̱ zañ nusuriidz”, gnii dey.
40007023	Tees ya̱ gne̱e̱ lo dey: “Rila a̱' yu' lo̱ de ru. Bruu chu der lo̱ ii, de ru mbecy shiñ ricy”, gne̱e̱ ―nam―.
40007024	’Orze' na, dela de mbecy nu rzuub gyidag de riidz nu rne̱e̱ nunu ricy yu gal nu rne̱e̱, de yu ze' nac yu mbecy nu yu' shcab ni. Nay gal nu na tub mbecy nu bzaa tub yu'. Gush yu semient niñ nu gyita'.
40007025	Orze' bet gyey. Nunu bri nis yu. Nunu bded tub gyey bi ily. Nunu bdugyiñ ich yu' ze' tees wangyet lag ñi, gun lo gyita' zub ñi.
40007026	Tees dela de yu nu rzuub gyidag de riidz nu rne̱e̱, ze' wagyicy yu gal nu rne̱e̱, de yu ze' nay gal nu na tub mbecy nu sac shcab ni nu bzaay yu'y lo yu uzh.
40007027	Orze' bet gyey. Nunu bri nis yu. Nunu bded tub gyey bi ily. Bdugyiñ ich yu' ze'. Orze' bdu' chu'ñ yu' ze'. Nunu coz ily guc ―nam.
40007028	Ornu blazh mnii Jesuuz de coz ze', orze' de mbecy tona' la za nu ic dey nu nac de coz nu blyuum ni dey.
40007029	Gun blyuum ni dey gal nu rlyuu tub mbecy nu ricy cup rishbeey, walab gal nu na coz nu rlyuu de mbecy nu rlyuu leey ni Moisees.
40008001	Ornu Jesuuz bet mi nu bruum logyi', orze' tona' la mbecy zigy gua ca dey ich mi.
40008002	Orze' bru'ña tub mbecy nu ta' gyedz nu la lepra lom. Orze' gusu tib yu lom. Orze' nay rab yum: ―Jesuuz, benu rlagy ru, orze' gac gyicy yac ru ya̱ ni güii ne̱ ―nay.
40008003	Orze' Jesuuz gul yaam yu. Orze' nam rab mi yu: ―Rlagya̱. Na byac ru ―nam rab mi yu. Orze' lueg la byac yu.
40008004	Orze' na ga' Jesuuz rab mi yu: ―Na ne̱e̱ lor nu cue' la niir lo ni tub la mbecy, sinu gua lo uz nu cha lyuur ub ru loy. Orze' cuic ru gun nir nu rniiñ lo leey ni Moisees par nu gad lagy dela mbecy nu bi byac ru ni güii nir ―nam.
40008005	Ornu Jesuuz gu'm ru' gyedz Capernaum, orze' bru'ña tub yu nu riib ic tub gaynal soldad lom. Orze' bdiiñ yu tub faboor lom.
40008006	Orze' nay: ―Jesuuz, ya̱ zu tub moz ne̱ yu̱' mbish rat yu. Na byac yu mbecy chi̱ nunu dzi rzac yu ―nay.
40008007	Orze' Jesuuz nam rab mi yu: ―Ya̱ cha̱ nu gyicy yaca̱ yu ―nam.
40008008	Orze' na ga' yu nu riib ic ze': ―Rila wangyapa̱ nu char yu̱', nomaas benu nii zi'l ru nu gyac moz ne̱, orze' gyac yu.
40008009	Gun ni' ya̱ ricya̱ de coz nu rnii de yu nu gya zir zu par ya̱. Nunu ni' yu' ga' soldad nu gash zir zu par ya̱ nu ricy yu de coz nu rne̱e̱. Ornu rne̱e̱ lo tub yu nu “Char re”, ne̱e̱, orze' rzay. Ze' tuubay, ornu dredza̱ yu nu cyid yu, orze' ryiid yu. Nunu ornu rca̱a̱ moz ne̱ nu gyicy yu la coz, orze' ricy yuñ ―nay.
40008010	Ornu güeñ Jesuuz de riidz ze', orze' tona' la za nu ic mi. Orze' nam rab mi de yu nu za ca ich mi: ―Ya̱ rishli rne̱e̱ lo der nu lat de mbecy Israeel rila nigul gyapa̱ ni tub la mbecy nu ricy cup consuel lo̱ gal nu na consuel nu ricy cup yu ii ―nam―.
40008011	Ya̱ rne̱e̱ lo der nu dub yub la gyishlombecy gruu mbecy nu gzub dey goy gyit tublaazh la nu Abraham, nu Isaac gal nu Jacob lugaar ze' nu riib ic Ñgyoozh.
40008012	Tees de yu nu rlyu nu gya cyiiñ lo Ñgyoozh, de yu ze' dune' dey ze' nu cow, ze' nu chu' mbecy nu gun yu nunu nu siigy lay yu ―nam.
40008013	Orze' Jesuuz nam rab mi yu nu riib ic ze': ―Yaa la yu'r, gun gac ñii gal nu ru mnii toor ―nam. Orze' laab or la ze' byac moz ni yu nu riib ic ze'.
40008014	Orze' Jesuuz guam yu' Bed. Orze' ze' bzaac mi ñaa gud yu riib rat mi. Pcaañ zig nim.
40008015	Orze' Jesuuz bdu' yaam yaa biñ rat ze'. Orze' lueg la bruu zig mi. Orze' wesh tem brugyi' rzu bich mi nu nac dey.
40008016	Na ornu bi yecheñ, orze' de mbecy bru'ña nu dey zigy mbecy nu bicy ni nuras lo Jesuuz. Orze' bloo chum de nuras ze' nu tub zi riidz nim. Nunu bicy yac mi zañ de mbecy rat.
40008017	Ni guuc ñi par nu gyu' ni de riidz nu pcaa Isaías, tub yu nu mnii por cuen ni Ñgyoozh ornu bzat yu Mesías ornu mniiy: “Mi ze' co chum de güii gyidz nu yu' nañ cuerp nin, nunu gyicy yac mi de ub na ni de güii.” Ni pcaa Isaías.
40008018	Ornu bzaac Jesuuz nu dzi bde' mbecy lom, orze' mniim lo de yu rsya' lom nu cha dey tub la' ga' ru' nisyudoo.
40008019	Orze' bru'ña tub yu nu rlyuu leey ni Ñgyoozh. Orze' nay: ―Masht, ya̱ bi zu lilya̱ nu cha du̱ ru ca zi'l ze' nu char ―nay.
40008020	Orze' na Jesuuz rab mi yu: ―De bez ricy cup ma blyuu ni ma. Ze' de chigyiñ ricy cup ma teez ma. Tees ya̱, biñ nu byac mbecy, a̱' ricy cupa̱ ni tub lugaar mi' par nu gabisha̱ zu lagya̱ ―nam.
40008021	Orze' bru'ña tuuba' yu nu rsya' lom. Orze' nay rab yum: ―Jesuuz, ¿a wazaan ru nu leza̱ gashtal gat uza̱? Orze' cacha̱ yu ―nay.
40008022	Orze' na Jesuuz rab mi yu: ―Na la da ca icha̱. Bzaan nde' par de mbecy nu na gal na mbecy gut nu cach dey losa' gut yu ―nam.
40008023	Orze' Jesuuz gu'm nañ barc nu de yu nu rsya' lom.
40008024	Orze' lat nu za dey ze', sij la bru'ña tub gyey bi ily lo nisyudoo, nunu tona' la coz ily bicy gyey bi ze'. Orze' de nguuly lo nisyudoo psoow lañ barc. Ze' Jesuuz mbish mi nas mi nañ barc ze'.
40008025	Orze' de yu nu rsya' lom pcueeñ dey mi. Orze' na dey rab yum: ―¡Shuaan de̱, bloo mbañ den! Gun bi rnit lo den lo nis ―na dey.
40008026	Orze' Jesuuz nam rab mi dey: ―¿Lagu dzi rdzib der? ¡Dzi ga ñuu mi' consuel ricy cup der lo̱! ―nam. Orze' wesh tem mniim lo bi nu lo nisyudoo nu gariñ. Orze' rup laañ gucañ. Se ri zu la byac.
40008027	Orze' za nu la ic dey. Orze' na dey rab yu losa'y: ―¿Ze' cyu' mbecy nac mi ii? Gashtal bi nu nisyudoo rzuub gyidag ñi nim ―na dey.
40008028	Ornu Jesuuz bru'ñam tub la' ga' ru' nisyudoo, orze' bruum nañ barc par lo yu ni Gadara. Orze' bru'ña cyup mbecy nu bruu nañ de blyuu nu rcach dey añ lom. De yu ze' yu nu bicy ni nuras. Nunu raloc dey. Ni tub la mbecy wagac ded dey nez nu rded cyup de yu ze' par nu dzi tañ dey.
40008029	Orze' brugyi' rbish ti dey: ―¿La ryub ru yad ru lo̱ ii Jesuuz i'ñ Ñgyoozh? ¿A yad ru nu ted zir de̱ ya̱ anzir nu shuub tiem? ―na nuras.
40008030	Na sñuu miiñ par lo rded row tub nac cuch zigy.
40008031	Orze' de nuras mnishbaa dey lo Jesuuz. Orze' na dey: ―Ze' benu co chur de̱ ya̱, bzaan nu chu' de̱ nañ de cuch re ―na dey.
40008032	Orze' Jesuuz nam rab mi dey: ―Gua der ―nam. Orze' de nuras ze' gua dey gu'y nañ de cuch zigy ze'. Laab or la ze' dela de cuch zigy ze' rzab la de ma carer bzu tiily ma par gyoow. Orze' bet lag de ma lo nisyudoo. Orze' gut de ma lo nis.
40008033	Orze' de yu nu rña de cuch ze' gush dey carer yay par lat gyedz. Orze' brugyi' ryoo dey riidz de coz nu guc nu de mbecy nu bicy ni nuras ze'.
40008034	Orze' dela de mbecy nu yu' gyedz ze' bruu dey zay lo Jesuuz. Na ornu bzaac dey mi, orze' mnishbaa dey lom nu gruum ledz dey.
40009001	Orze' Jesuuz gu'm nañ tub barc zam tub la' ga' ru' nisyudoo. Orze' brim gyedz nu rcyiiñ mi.
40009002	Orze' bru'ña nu dey tub mbecy chi̱ lom. Riib yu lo nuun. Na ornu Jesuuz gud lagy mi nu dzi ricy cup dey consuel lom, orze' nam rab mi yu rat ze': ―Yu feñ, cue' dzi gyicy shnir. Briic baloor. Ya̱ bi ricy sulagya̱ de cyir ―nam.
40009003	Laab ze' nguaa la be de yu nu rlyuu leey ni Ñgyoozh. Orze' na dey nañ lardooy: “Coz nu yu ii mniiy, nde' zañ contr ni Ñgyoozh”, rnii dey nañ lardooy.
40009004	Tees Jesuuz gud lagy mi de coz nu mnii dey nañ lardooy. Orze' nam rab mi dey. ―¿Lagu dzi shiñ rnii too der?
40009005	Dzi zir a̱' biigy par nu ne̱e̱ nu bi ricy sulagya̱ de cyir gaze' nu ne̱e̱ nu wes su nunu bza.
40009006	Tees na lyu̱u̱ lo der nu ya̱, biñ nu byac mbecy, ricy cupa̱ rishbeey nu gyicy sulagya̱ de cyi de mbecy gyishlombecy ii ―nam. Orze' Jesuuz nam rab mi mbecy chi̱ ze': ―Weshte. Gush nuun nir yaa yu'r ―nam.
40009007	Orze' mbecy chi̱ ze' weshtey nunu yay par yu'y.
40009008	Ornu de mbecy bzaac dey nde', orze' gudzib dey, nunu byabic dey gyel mbecy ni Ñgyoozh. Byabic dey gyel mbecy nim gun briic mi rishbeey ni mbecy nu gyicy yu coz ily.
40009009	Orze' Jesuuz bruum lugaar ze' zam. Na nez nu zam bzaac mi ya̱, tub mbecy nu la Mateo zuba̱ rlo̱o̱ tiñ tub lugaar ze' nu rboo dey tiñ por cuen ni gubier Rom. Gaze' nu nam rab mi ya̱: ―Da ca icha̱ ―nam. Orze' wes su̱ za ca̱ ich mi.
40009010	Na despuees, ornu Jesuuz bru'ñam yu̱', lat nu zub mi row mi gyit, orze' bru'ña zigy de mbecy nu rboo tiñ por cuen ni gubier Rom, nu zigy de mbecy bdune' bru'ña dey. Orze' gusub dey nuy mi tublaazh la lo tub zi'l mez.
40009011	Na ornu bzaac de mbecy fariseo, orze' bdugyi' dey lo de yu nu rsya' lom: ―¿Lagu moscuel ni de ru row yu gyit tublaazh nu de mbecy nu rboo tiñ por cuen ni gubier gal nu de mbecy bdune'? ―na dey.
40009012	Na ornu güeñ Jesuuz nde', orze' nam rab mi dey: ―Par de mbecy ruub walagy ñi doctoor tees par de mbecy rat rlagy ñi.
40009013	Gua der. Gash ñuur shcab ben lac yaruu riidz ni Ñgyoozh ze' nu rniiñ: “Ñgyoozh nam: Ya̱ rlagya̱ nu gashni lagy der losa'r. Walagya̱ nu cuic der gun bañcyug lo̱, nam.” Ni rniiñ gun ni' ya̱ a̱' yapa̱ nu redza̱ de mbecy nu sac cyi, sinu dredza̱ de mbecy cyi par nu ne' dey cyiy ―nam.
40009014	Na de yu nu rsya' lo Waa nu briib nis mbecy bru'ña dey lo Jesuuz. Orze' na dey rab yum: ―De̱ ya̱ gal nu de mbecy fariseo rca̱ de̱ ni uba̱ nu cue' da̱w de̱ gyit lat nu rzu bich de̱ nu nac Ñgyoozh. ¿Lagu de yu nu rsya' lor wagyicy dey nde'? ―na dey.
40009015	Orze' na Jesuuz nam rab mi dey: ―Ya̱ na gal nu na tub nob. ¿Walab gaal gac gyicy shni de mbecy nu yu' lo fandang lat nu gabee rded nob lat dey? Tees shuub dzi nu co mbecy nob ze' lat dey. Orze' gaze' nu gac ca dey ni ub yu nu cue' goy gyit par nu gyicy shni dey.
40009016	’Gun mod nu bicy de gyitoo bel, nde' nañ gal nu na tub negy gush. Ni tub la mbecy wayicy mi rumien negy gush nu tub la' negy cub nu nigul gyo' nis, gun nis gash beñ negy cub ze'. Orze' shaa ye zir negy gush ze'.
40009017	Nunu mod nu bicy de gyitoo bel, nde' nañ gal nu na tub gyid gush nu rgu' choow dey ñup ni urbyay. Ni tub la mbecy wac cu' choow yu ñup urbyay cub nañ gyid gush gun nis cyich ñiñ. Orze' shu dela ñup urbyay ze'. Orze' nit lo gyid ze'. Nde' nu rlagy ñi cu' choow dey ñup urbyay cub nañ gyid cub, gun orze' rup laañ zu nap ñi ―na Jesuuz.
40009018	Lat nu Jesuuz gabee zum rniim de riidz ze', orze' bru'ña tub yu nu riib ic lat de mbecy Israeel. Orze' gusu tib yu lom. Orze' nay rab yum: ―I'ña̱ saa la gut ñi. Tees benu ru char gal yaar ñii, orze' gyabañ ñi ―nay.
40009019	Orze' wes su Jesuuz nu za num yu. Nunu de yu nu rsya' lom za nu dey mi.
40009020	Na zu tub biñ mñaa. Bi bza' trocyup ña'n nu rat mi nu rshu reñ mi. Orze' becha'm par ich Jesuuz. Gaze' nu gul yaam ru' shab mi,
40009021	gun mnii toom nu mas ñuu shab Jesuuz gal yaam, orze' gyac mi.
40009022	Orze' Jesuuz bish cyam bgüiim lo biñ mñaa ze'. Orze' nam rab mim: ―Cue' dzib ru biñ mñaa. Nu nac nu bicy cup ru consuel lo̱, nde' nu byac ru ―nam. Orze' lueg la byac biñ mñaa ze'.
40009023	Na ornu bru'ña Jesuuz yu' mbecy nu riib ic ze', orze' gu'm nañ yu'. Orze' bzaac mi nu bi nguaa de musiic, nunu bzaac mi nu dzi deet nguaa de mbecy nu ricy shni dey.
40009024	Orze' nam: ―Bruu chu der ii, gun fiñ guzh ii nu nas zi'l ñi walab nu guut ñi ―nam. Orze' de mbecy brugyi' rigy nu naañ dey mi.
40009025	Cuanzir nu bruu de mbecy ich yu' ze', orze' Jesuuz gu'm nañ yu'. Gaze' nu bdu' yaam yaa fiñ guzh gut ze'. Orze' wesh teñ.
40009026	Orze' bzu laa riidz ni de coz nu guc ze' dutuub la de lugaar ze'.
40009027	Ornu Jesuuz bruum lugaar ze' zam, orze' cyup mbecy lo ca' za cay ich mi. Orze' brugyi' rbish ti dey: ―Gushni ñuu lagy de̱ ya̱, Jesuuz, nez rey Dabi ―na dey.
40009028	Ornu Jesuuz gu'm nañ yu', orze' de yu lo ca' ze' becha' dey lom. Orze' bdugyi'm lo dey: ―¿A rzeña lagy der nu gac gyicya̱ nu nde'? ―nam. Orze' na dey: ―Rzeña lagy de̱ Jesuuz ―na dey.
40009029	Orze' Jesuuz gul yaam urlo dey. Orze' nam rab mi dey: ―Gac ñii gal nu rzeña lagy der ―nam.
40009030	Orze' byanap urlo dey. Orze' Jesuuz fert bdu'm riiñ yaa dey. Orze' nam rab mi dey: ―Cue' nii der lo ni tub la mbecy ―nam.
40009031	Tees, laab or bruu dey lom, orze' brugyi' rtush las dey riidz dutuub la lugaar ze', de coz nu bicy mi.
40009032	Lat nu bruu de mbecy nu guc lo ca' ze' lom, orze' bru'ña la be mbecy nuy tub mbecy nu byagop lom. Byagop yu nu bicy ni nuras yu.
40009033	Orze' cuanzir nu bloo chum nuras ze', orze' gop ze' brugyi' rniiy. Orze' tona' la za nu ic de mbecy. Orze' na dey: ―Rila a̱' zac den coz nu na gal nu na nii lo de yu ni de mbecy Israeel ―na dey.
40009034	Tees de mbecy fariseo na dey: ―Yu nu riib ic de nuras briic yu rishbeey ni yu ii par nu co chuy de' zir nuras ―na dey.
40009035	Jesuuz gusam dela lat gyedz nu dela ranch. Tub ga la gyedz nu rded mi rlyuum ni de mbecy nañ yu' nu rsya' mbecy riidz ni Ñgyoozh. Pshaal mi de riidz nu sac ni gyel gubier ni Ñgyoozh, nunu bicy yac mi mbecy ni de lo la güii.
40009036	Ornu bzaac mi de mbecy zigy, orze' tona' la gushni lagy mi dey, gun shni yu' dey, nunu rshi'ñ dey baloor. Na dey gal nu na shily nu sac cyu nu rña.
40009037	Orze' nam rab mi de yu nu rsya' lom: ―Rishli gaal cosech tona' la sheñ ñi, tees de yu nu ricy riiñ, ñuu zi dey.
40009038	Nde' nu, bdiiñ der lo Shuaan cosech ze' nu gzeed zir mi mbecy nu te' de cosech ze' ―nam.
40010001	Orze' Jesuuz bredz mi za' trocyup laa yu nu rsya' lom. Orze' briic mi rishbeey ni dey par nu co chu dey de nuras, nunu briic mi rishbeey nu gyicy yac dey mbecy nu rat de lo la güii, nu dela coz shni nu rzac de mbecy.
40010002	Orze' nii nu la de trocyup Aposht. Gush lañ yu loga la, nde' Simo̱o̱, yu nu rnii dey Bed, nu bicy yu Ndrees, nu Santiag nu bicy yu Waa, de yu ze' i'ñ Zebedeo,
40010003	Lip nu Bartol, nu Tomaas nu ya̱, Mateo, tub mbecy nu pte' tiñ por cuen ni gubier Rom, nu Santiag, i'ñ Alfeo, nu Tadeo,
40010004	nu Simo̱o̱, yu nu nac partid nu la Celote, nu Judas Iscariote, yu nu bish cya ich mi.
40010005	Orze' Jesuuz bzuu nez mi de trocyup Aposht. Orze' bdu'm riiñ yaa dey. Orze' nam: ―Cue' cha der lat de mbecy nu walab mbecy Israeel, nunu ni cue' cha der de ze' nu yu' mbecy Samaria.
40010006	Nap zir gua der lat de mbecy Israeel, de yu nu na gal nu na shily bdune'.
40010007	Gua der lo dey, nunu mnii der nu sñuu ga ri gyel gubier ni Ñgyoozh lat dey.
40010008	Bicy yac der de mbecy rat, nunu bicy der nu gyabañ de mbecy gut, nunu bicy der nu gyacaacy de mbecy gubag nu nac gyedz nu la lepra, nunu co chu der de nuras. Ya̱ leew la grica̱ mod ze' ni der nu gac gyicy ru de coz ze'. Nde' nu cue' co der ir ornu gyicy der de nde' ―nam―.
40010009	’Cue' cha nu der tiñ or, ni tiñ plat, ni tiñ corient.
40010010	Ni cue' cha nu der moraal par nu rir coz nu gow der nez. Ni cue' cha nu der cyup shab ru. Nomaas nu zu zi'l der ze' gua nu. Nunu cue' cha nu der cyup nez gyid lab ru. Ni cue' cha nu der cyup yangar. Gun mbecy nu ricy riiñ yad ñi nu cuic dey coz nu gow yu.
40010011	’Ornu gri der tub gyedz o tub ranch, orze' yub der tub mbecy nap, nu cyiiñ der loy gashtal gruu la der lugaar ze'.
40010012	Ornu chu' der nañ yu' ze', ornu nii nu der yu ñgyoozh, orze' nii der nu Ñgyoozh gac num dey.
40010013	Benu mbecy guyu' ze' nac yu mbecy nap, orze' gac ñii gal nu mnii der. Tees benu a̱' nap yu, orze' wac ñi gal nu mnii der.
40010014	Benu mbecy washet ic dey nu chu'r tub yu' o tub gyedz, ni wazuub gyidag dey ni der, orze' gruu der lugaar ze' nunu cyib der yu gyedz ni gyid lab ru par nu gabe nu a̱' nap bicy dey.
40010015	Ya̱ rishli rne̱e̱ lo der nu ornu shuub dzi nu gri bee Ñgyoozh ni de mbecy nu yu' gyedz ze', cashtig ily zir cuic mi ni dey gaze' cashtig nu cuic mi ni de mbecy nu gu' gyedz nu la Sodoma nu Gomorra ―nam―.
40010016	’Güii der na. Ya̱ zu neza̱ der char. Nunu na der gal nu na shily nu cha lat lob. Guc der mbecy nu dzach zu gal nu zu bily, tees guc der mbecy gugy na gal nu na begy.
40010017	Bzu der cuidad gun yu' de mbecy nu gu'y der yaa de fushtiz nunu yu' ga' mbecy nu gaaz dey de ru nañ yu' nu rsya' den riidz ni Ñgyoozh.
40010018	Gashtal lo gubier nu lo de rey cha nu dey de ru nu nac ya̱, gun orze' gac zat der ya̱ lo dey gal nu lo de mbecy nu walab mbecy Israeel.
40010019	Tees ornu gu' dey de ru yaa de fushtiz, cue' sug ic der la na riidz nu niir nunu cue' sug ic der nu lac na riidz nu gniir, gun ornu shuub tiem nu galagy ñi nu gnii der, orze' Ñgyoozh cuic mi riidz nu gniir.
40010020	Gun riidz nu de ru gniir, nde' walab riidz ni ru zi'l, sinu nde' riidz ni Espiriit Yon ni Ñgyoozh uz den. Orze' de ru gniir riidz nu druu lo mi ze'.
40010021	’Tees yu' mbecy nu gu' dey bicy yu yaa de mbecy nu rzi lagy par nu cut dey yu. Nunu yu' ga' mbecy nu ni zi'l gyicy nu dey i'ñ yu. Ze' yu ga' dey cush cyay ich uz yu gun orze' cut mbecy yu.
40010022	Dela de mbecy gazi lagy dey lo der par nu nac ya̱. Tees yu nu gagye gashtal gat la, yu ze' gruu mbañ yu.
40010023	Nunu ornu rted zi dey de ru tub gyedz, orze' cha der tuuba' gyedz. Tees ya̱ rishli rne̱e̱ lo der nu walazh chesa der de gyedz ni de mbecy Israeel anzir nu yapa̱ tuuba' tir, ya̱, biñ nu byac mbecy.
40010024	’Sac ni tub yu nguzh scuel nu zily zir nac yu par moscuel niy. Nunu sac ni tub moz nu zily zir nac yu par patro̱o̱ niy.
40010025	Beñ benu tub yu nguzh scuel gyac yu gal nu na moscuel niy. Nunu ni' zi'l beñ benu tub moz gyac yu gal nu na patro̱o̱ niy. Benu nii mbecy nu ya̱, tub mbecy nu riib ic nañ tub yu', naca̱ tub nuras nu la Beelzebé, orze' dzi zir rnii dey ni de ru, mbecy nu nac famil ne̱.
40010026	’Nde' nu cue' dzib der lo de mbecy. Gun sac ni tub coz ngach nu waruu zac ñi. Nunu dela coz nu wagad lagy mbecy, nde' gad lagy dey.
40010027	De coz nu rne̱e̱ lo der ngach, nde' co zac der ñii lat dela mbecy. Nunu de coz nu rne̱e̱ lo der dze ga, nde' ye la nii der lo de mbecy.
40010028	Cue' dzib der lo de mbecy nu rut cuerp ni losa', tees wac cut dey lardoo losa'y. Nap zir gudzib der lo Ñgyoozh biñ nu gac nit lo cuerp ni mbecy nu lardooy gabily.
40010029	’¿A walab nu rut dey cyup chigyiñ mi' par tub sentab mi'? Tees ni tub ma wayet lag ma lo yu benu Ñgyoozh uz der wazaan mi.
40010030	Ze' yegar de ru, Ñgyoozh rad lagy mi la be gyich too der. Delañ ngab ñi nim.
40010031	Nde' nu cue dzib der, gun de ru dzi zir sac der gaze' de chigyiñ zigy ze'.
40010032	’Cyu zi'l mbecy nu gnii lo losa' nu ya̱ naca̱ Shuaan yu, ni' zi'l ne̱e̱ ya̱ lo Ñgyoozh uza̱ nu zub gyibaa nu nac yu ne̱.
40010033	Tees cyu zi'l mbecy nu nii nu a̱' naca̱ Shuaan yu lo de mbecy, orze' ni' zi'l gyicya̱ du̱ yu lo Ñgyoozh, uza̱, biñ nu zub gyibaa. Ne̱e̱ nu a̱' nac yu ne̱ ―nam―.
40010034	’Cue' nii too der nu ya̱ yapa̱ nu gyicya̱ nu nap chu' mbecy nu losa'y. Walab nu gyicya̱ nu nap chu' dey, sinu nu chucoo dey nu losa'y.
40010035	Ya̱ yapa̱ nu gyicya̱ nu de yu gyeey chay contr ni uz yu. Ze' fiñ mñaa chañ contr ni ñaañ. Tub fiñ mñaa chañ contr ni ñaa gud ñi.
40010036	De yu nu gac losa' yuu dey gruuy laab lat famil ni dey.
40010037	’Mbecy nu rca zir uz, o yu nu rca zir ñaa gaze' ya̱, yu ze' rila wangyap yu nu gac yu ne̱. Yu nu rca zir i'ñ gyeey o i'ñ yu fiñ mñaa gaze' ya̱, yu ze' ni' zi'l wangyap yu nu gac yu ne̱.
40010038	Cyu zi'l mbecy nu washet ic nu gzac zi nu nac ya̱, yu ze' ni' zi'l wangyap yu nu gac yu ne̱.
40010039	Yu nu rlagy co nap ub gyishlombecy ii yu ze' wad nu cui mbañ yu. Ze' yu nu shet ic nu zac zi, nunu mas gat yu nu nac ya̱, yu ze' gruu mbañ yu ―nam―.
40010040	’Cyu zi'l mbecy nu nap nii nu de ru, ni' zi'l nap nii nuy ya̱ nunu ni' nap nii nuy biñ nu bzuu nez ya̱.
40010041	Cyu zi'l mbecy nu nap nii nu de yu nu mnii por cuen ni Ñgyoozh nu nac nu chay loy por cuen nim, orze' laaba' i yu nu rnii por cuen ni Ñgyoozh ze' gyad niy. Cyu zi'l mbecy nu nap nii nu tub mbecy nap, yu ze' laaba i mbecy nap ze' gyad niy.
40010042	Cyu zi'l mbecy nu cuic mas ñuu tub taz nis rag go' yu nu blaazha' zir mbecy shni, yu nu yad ca icha̱, yu ze' segur la gyad iy ―nam.
40011001	Na ornu blazh bdu' Jesuuz riiñ yaa de yu nu rsya' lom, orze' bruum zam. Za lyuum nunu za shaal mi de riidz nu druu lo Ñgyoozh lo de mbecy nu yu' de gyedz gaab ga ni de lugaar ze'.
40011002	Na Waa nu briib nis mbecy bet lag yu pres. Na ornu güeñ yu de coz nu ricy Crisht na, orze' bzuu nez yu la be de yu nu rsya' loy nu cha tugyi' dey lom,
40011003	ben a laab mi biñ nu ca lo cuen nu cyid, o ti cuez dey nu cyid reña'm.
40011004	Na ornu gua dey bdugyi'y lo Jesuuz, orze' nam rab mi dey: ―Yaa nii der lo Waa de coz nu rzac der gal nu de coz nu reñ der.
40011005	Yaa nii der loy nu de lo ca' bi rzac dey; de mbecy coj rac rza nap la dey; de mbecy nu rat nu ta' gyedz nu la lepra byac dey; de go̱' bi reñ dey; de yu nu bi gut byabañ yu tuuba' tir; nunu rdunii de riidz nu sac ni Ñgyoozh lo de mbecy zi.
40011006	Dzi ni de mbecy nu wayeca nu ricy cup consuel lo̱ ―nam.
40011007	Na ornu bi ya de yu ze', orze' Jesuuz bzat mi Waa lo de mbecy zigy. Orze' nam: ―Ornu gua der gua güiir Waa tub lugaar ub zi, ¿la nay guzii der? ¿Uti a guzii der nu nac yu mbecy nu ricy cyup ic gal nu na tub yagyi nu rguul bi par re par ii guzii der?
40011008	Ze' benu walab, orze' ¿la na tub mbecy nu gua güii der? ¿A gua güii der tub mbecy nu zu tub negy cyit na? Walab ni, gun rad lagy der nu yu nu zu negy cyit na, yu ze' rcyiiñ yu yu' rey.
40011009	¿Orze' la gaal na tub mbecy gua güii der? ¿A gua güii der tub yu nu rnii por cuen ni Ñgyoozh? Laab, nunu ya̱ rne̱e̱ lo der nu zily zir nac Waa gaze' de yu nu mnii por cuen nim.
40011010	Gun laab Waa rzat riidz ni Ñgyoozh ze' nu rniiñ: Ñgyoozh nam rab mi biñ nu ca lo cuen nu co mbañ mbecy: “Ya̱ zuu neza̱ yu nu nii por cuen ne̱ nu cha gay lor, gun orze' zu lily yu nez nu char”, nam. Ni rnii riidz ni Ñgyoozh.
40011011	’Gun ya̱ rishli rne̱e̱ lo der nu ni tub la mbecy nu pcyiiñ gyishlombecy ii a̱' zily zir nac yu gaze' Waa nu briib nis mbecy par lo Ñgyoozh. Tees yu nu gash zir zu lat de yu nu gyub ic Ñgyoozh, yu ze' gya zir zuy par Waa nu briib nis mbecy.
40011012	’Gun nese tiem nu Waa brugyi'y nu rshaal yu riidz ni Ñgyoozh, nunu gashtal dzi na, za rii la rde' mbecy lo de yu nu riib ic Ñgyoozh. Nunu fert la pshet yaa dey yu ben a waza' lo dey yu.
40011013	Gun dela riidz nu mnii de yu nu mnii por cuen ni Ñgyoozh nu de leey nu bzeeñ Moisees bzat ñi gyel gubier nim gal pshuub la dzi nu bri Waa.
40011014	Nde' nu ne̱e̱ lo der ben a wayeña lagy der nu Waa nac yu Elías, yu nu ca lo cuen nu cyid.
40011015	Benu ca na der zub gyidag ru, orze' bicy der nu gyet lag ru cuen.
40011016	’Na, ¿la ñuu tub coz nu saapa̱ de mbecy nu yu' tiem na? Na dey gal nu na de yu nguzh nu nguaa rgyit lat yagyi'. Lat nu rtub su losa' dey, orze' ye ga la rbish ti dey nguaay, orze' na dey rab yu losa'y:
40011017	“Bla̱a̱ de̱ di gyel cyit nu bdzi, tees wangul gyi' der. Na ornu bdul ru̱' de̱ tub di nu shni za, ni wanguun der”, rnii dey nguaay. Gun de mbecy nu yu' tiem na wangalagy dey ni tub la mod.
40011018	Gun Waa biid yu. Wangoow nap yu nunu wango'y ñup. Orze' rnii dey nu tub nuras riib ic yuy.
40011019	Ze' ornu ya̱, biñ nu byac mbecy, bri̱, orze' ya̱ rda̱w la zi'l coz nunu rdo̱' la zi'l ñup. Orze' rnii dey nu naca̱ mbecy row shaad nunu mbecy ro' ñup, nunu naca̱ amig ni de mbecy bdune' nunu naca̱ amig ni de yu nu rboo tiñ por cuen ni gubier Rom. Orze' ni tub la mod wangyet lagy dey. Tees rabee nu de mod nu psa' lagy Ñgyoozh nde' mod nap nu nac nu gruu nap ñi ―nam.
40011020	Orze' Jesuuz brugyi' rshuu num de mbecy nu yu' gyedz ze' nu bicy zir mi nusuriidz, gun wanne' dey de cyi nu ricy yu. Orze' nam rab mi dey:
40011021	―¡Cuaa de ru mbecy nu yu' gyedz Corazín! Nunu, ¡cuaa de ru mbecy gyedz Betsaida! Gun benu ñgyicya̱ nusuriidz lat de mbecy nu yu' gyedz Tiro nu gyedz Sidón gal nu bicya̱ lat de ru, orze' bi gulas nne' dey cyiy. Orze' nzu dey shab cuiñ yu nunu ncoo dey di'ñ tooy par nu gabe nu ñgyac dey mbecy shni.
40011022	Tees ya̱ rne̱e̱ lo der nu dzi nu gri bee Ñgyoozh ni de mbecy, cashtig ily zir cuic mi ni de ru gaze' ni de mbecy nu yu' gyedz Tiro nu Sidón.
40011023	Ze' de ru mbecy nu yu' gyedz Capernaum, ¿a rlagy der chup ru gal gyibaa? Tees de ru gyet lag der ze' nu blaazha' zir gyi ni gabily. Gun ze' benu ñgyicya̱ nusuriidz gyedz Sodoma gal nu bicya̱ lat de ru, orze' gabee ri ru' gyedz ze' na.
40011024	Tees ya̱ rne̱e̱ lo der nu dzi zir cashtig ily cuic Ñgyoozh ni de ru ornu shuub dzi nu gri beem ni der, gaze' ni de mbecy nu gu' Sodoma ―nam.
40011025	Orze' tiem ze' Jesuuz nam: ―Ñgyoozh, uz de̱, biñ nu nac Shuaan gyibaa gal nu gyishlombecy ii, ya̱ drica̱ gras nir gun bicy ru nu rad lagy de yu nu na gal nu na mdoo de coz nu pcach ru lo de yu nu rad lagy nu lo de yu nu yet lag cuen.
40011026	Ni bicy ru gun nde' coz nu rlagy ub ru ―nam rab mi Ñgyoozh.
40011027	Orze' nam rab mi de mbecy: ―Ñgyoozh, uza̱, bgu'm dela coz ya̱a̱, gun ni tub la mbecy wagad lagy dey lac na ya̱, i'ñ mi sinu tub zi Ñgyoozh, uza̱ rad lagy mi lac na ya̱ nim. Nunu se cyu la rad lagy lac na Ñgyoozh. Sinu tub zi ya̱, i'ñ mi rad lagya̱ lac nam. Nunu cyu zi'l mbecy nu rlagya̱ gac lyuum loy.
40011028	Da der lo̱, de ru mbecy nu na gal nu na mbecy gutsiñ nunu de ru mbecy nu na gal nu na mbecy nu nuu yuu, gun ya̱ grica̱ nu zu lagy der.
40011029	Gush der yug nu grica̱ nir nunu psya' der lo̱ gun ya̱ pase̱za̱ nunu gugy na̱ nañ lardo̱o̱, gun orze' gad nu zu lagy der nañ lardoor.
40011030	Gun yug nu grica̱ ni der nde' a̱' fers cha nu der ñii nunu yuu nu grica̱ gu der, nde' yuu dzach ―na Jesuuz.
40012001	Na tiem ze', tub sab, dzi nu rzu lagy mbecy Israeel, Jesuuz bded mi lat tub nac trig. Orze' de yu nu rsya' lom briib nu ran dey. Orze' brugyi' rcyug dey za' ni trig. Orze' bdow dey ñi.
40012002	Na ornu bzaac de mbecy fariseo, orze' na dey rab yu Jesuuz: ―Güii de yu nu rsya' lor. Ricy dey tub coz nu a̱' yad ñi nu gyicy den sab ―na dey.
40012003	Orze' nam rab mi dey: ―¿Walab gaal nigul sya' der coz nu bicy Dabi lat nu byan yu nu sac coz nu gow yu?
40012004	Orze' gu'y nañ yu' ni Ñgyoozh nu de yu nu rded nuy. Nunu bdow dey gyishtily nu bzeeñ mbecy ze'. Nde' gyishtily nu zu riiñ lo Ñgyoozh. Bdow dey ñi mas a̱' yad ñi nu ni gyicy dey. Gun gyishtily ze', de uz zi'l gac gow yuñ.
40012005	¿O a ni' nigul sya' der leey ni Moisees ze' nu rniiñ nu de uz ricy dey coz nu zañ contr ni leey ni dzi nu rzu lagy mbecy; tees nde' a walab nu cyi na nu ni ricy dey?
40012006	Ya̱ rne̱e̱ lo der nu lat de ru na zu tub coz nu zily zir nac gaze' yu' nu driib zily den Ñgyoozh.
40012007	De ru wangyet lag der cuen lac yaruu de riidz ni Ñgyoozh, ze' nu rniiñ: “Ya̱ rlagya̱ nu gashni lagy der losa'r. Walagya̱ nu cut ru bañcyug nu cyid gun lo̱, na Ñgyoozh”, rniiñ. Benu ñgyet lag der cuen, orze' wanii der nu yu' cyi mbecy ornu sac cyiy.
40012008	Gun ya̱, biñ nu byac mbecy, riib ica̱ dzi nu rzu lagy mbecy ―nam.
40012009	Orze' bruu Jesuuz lugaar ze' zam. Orze' gu'm nañ tub yu' nu rsya' de mbecy riidz ni Ñgyoozh.
40012010	Ze' nañ yu' ze' ri tub mbecy yaa gush beñ. Nunu yu' ga' la be mbecy nu ryub dey tub mod par nu griib dey cyi too Jesuuz. Orze' na dey rab yum: ―¿A gruu nap ñi par lo leey ni Moisees nu gyicy yac den tub mbecy rat sab, dzi nu rzu lagy mbecy? ―na dey.
40012011	Orze' na ga' Jesuuz rab mi dey: ―¿A grusu tub der lat ii benu yu' shily ni der, ze' gyet lag tub ma gyeryuu, a waya boo der ma dzi nu rzu lagy mbecy?
40012012	Tees dzi zir sac tub mbecy gaze' tub shily. Nde' nu nap gruuñ par lo leey ze' nu nap gyicy den sab, dzi nu rzu lagy mbecy ―nam.
40012013	Orze' nam rab mi mbecy rat ze': ―Bzaab yaar lo̱ ―nam. Orze' mbecy rat ze' bzaab yaay lom. Orze' lueg la byanap ñi gal nu na tuubañ.
40012014	Orze' de mbecy fariseo bruu chu dey lom. Orze' brugyi' ro dey riidz nu lac mod gyicy dey par nu cut yum.
40012015	Na ornu gud lagy Jesuuz nu ni rnii dey, orze' bruum lugaar ze' zam. Nunu zigy mbecy za ca dey ich mi. Orze' bicy yac mi dela mbecy rat nu yu' lat dey.
40012016	Nunu pcach mi ru' dey nu cue' nii dey lo de mbecy cyu nac mi.
40012017	Ni bicy mi gun par nu gyu' ni de riidz nu pcaa Isaías ornu mniiy: Orze' Ñgyoozh nam:
40012018	Ii zu biñ nu pcui̱ nu gyicy riiñ ne̱. Mi ze' biñ nu rca̱ nunu biñ nu gyedzu' lagya̱. Ya̱ zeeda̱ Espiriit Yon ne̱ nu gac num mi ze'. Orze' mi ze' cuic mi nu gad lagy dela mbecy ni gyel fushtiz ne̱, gashtal de mbecy nu walab mbecy Israeel.
40012019	Mi ze' wo zim riidz nu de mbecy, nunu wabish tim. Nunu waya sam niim lat cay par nu gyeñ mbecy.
40012020	Nunu waca chu lom lo ni tub la mbecy shni. Nunu ni' zi'l washi'ñ mi baloor shni nu ricy cup dey. Sinu rzu fert mi gashtal zu nap lam gyel fushtiz nim.
40012021	Nunu de lo la nez mbecy cyish lo dey lom, na Ñgyoozh, na Isaías.
40012022	Orze' bru'ña nu de mbecy tub gop lom, nunu ca' loy. Ni nay par nu bicy ni nuras yu. Orze' Jesuuz bicy yac mi yu. Orze' byanap urloy nunu brugyi' rac rniiy.
40012023	Orze' tona' la za nu ic de mbecy nunu brugyi' rgugyi' dey lo losa'y. Orze' na dey: ―¿A walab gaal yu ii yu nu nac nez Dabi? ―na dey.
40012024	Na ornu güeñ de mbecy fariseo, orze' na dey: ―Beelzebé, yu nu riib ic de nuras, yu ze' bicy yu nu cyiiñ yu ii nu co chuy de' zir de nuras ―na dey.
40012025	Na ornu gud lagy Jesuuz de coz nu rnii too dey, orze' nam rab mi dey: ―Benu tub nac mbecy dulew dey nu chucooy laab nu losa' zi'l yu, orze' nit lo dey. O benu tub famil o de mbecy nu yu' tub gyedz chucooy laab nu losa' zi'l yu, ni' zi'l wazu dey.
40012026	Benu tub nuras co chuy laab nu losa' nuras yu, orze' gyach dey, nunu wazu laa riiñ nu gyicy dey.
40012027	De ru rnii der nu Beelzebé bicy yu nu cyiiñ ya̱ nu loo chu̱ nuras. Ze' benu ni, orze' ¿cyu briic rishbeey ni de losa'r nu ni ricy yu? Nde' nu de losa'r ze' gac lyuu dey lo der nu de ru radza der.
40012028	Tees Espiriit Yon ni Ñgyoozh ricy mi nu ya̱ rac rloo chu̱ nuras, nunu nu nac nu nde' rabee nu bi bri gyel gubier ni Ñgyoozh lat der.
40012029	’Tees rlagy ñi nu gyicy mbecy gan nuras zub lo, gaze' nu gac co chu dey de' zir nuras nu zaab ich. Gal nu ricy nu dey tub mbecy fert. Benu rlagy dey chu'y yu'y, orze' nu loga la rlagy ñi cyiig dey yu. Gaze' nu gac chu' dey yu'y par nu co dey suuy.
40012030	’Gun yu nu waya faboor ne̱, yu ze' zay contr ne̱. Nunu yu nu walocyuub ya̱ nu te̱' de mbecy, yu ze' tush las yu dey.
40012031	’Nde' nu ya̱ rne̱e̱ lo der nu Ñgyoozh gac gyicy sulagy mi ni cyu zi'l mbecy ni de lo la cyi nu ricy yu nunu de lo la riidz a̱' nap nu driib ru'y. Tees cyu zi'l mbecy nu nii zi ni Espiriit Yon nim, yu ze' wayicy sulagy mi niy.
40012032	Cyu zi'l mbecy nu nii zi ne̱ ya̱ biñ nu byac mbecy, Ñgyoozh gac gyicy sulagy mi niy. Tees yu nu nii zi ni Espiriit Yon nim, de yu ze' wayicy sulagy mi ni dey tiem nu yu'n na, gal nu tiem nu yad par lo.
40012033	’Benu tub yag nap nañ, orze' nap na uugy rbic ñi. Ze' benu tub yag a̱' nap nañ, orze' rbic ñi uugy shiñ na. Nde' nu gyu' lo der la na tub yag nu nac uugy nu rbic ñi.
40012034	¡De ru, mbecy a̱' nap! ¿Lac gyicy der gniir coz nap, ze' nac der mbecy a̱' nap? Gun nu ru' mbecy rniiy lac na de coz nu dzi yu' nañ lardooy.
40012035	Benu tub mbecy nap, yu ze' rniiy coz nap gun coz nap yu' nañ lardooy. Benu tub mbecy a̱' nap, rniiy coz a̱' nap. Ni rniiy gun yu' coz a̱' nap nañ lardooy.
40012036	Ya̱ rne̱e̱ lo der nu ornu shuub dzi nu ri bee Ñgyoozh ni dela mbecy, orze' rlagy ñi nii der la gyi' nu mnii der tub ga de riidz ton nu briib ru' der.
40012037	Gun dub gal na riidz nu mnii der, dub ni ri bee Ñgyoozh ni der, ben a nu gruu nap der o nu gruu fals der ―nam.
40012038	Orze' la be de mbecy fariseo gal nu de yu nu rlyuu leey ni Ñgyoozh brugyi' rnii dey. Orze' na dey rab yu Jesuuz: ―Masht, de̱ ya̱ rlagy de̱ nu zaca̱ nu gyicy ru tub nusuriidz par nu gad lagy de̱ nu laab ru ―na dey.
40012039	Orze' na Jesuuz rab mi dey: ―Par de mbecy a̱' nap, de yu nu wagyicy paa nu yu' tiem na, wada' muesht par nu zac dey. Nomaas muesht ni Jonás, yu nu mnii por cuen ni Ñgyoozh, nde' zi'l muesht nu gad ni de yu ze'.
40012040	Gal nu Jonás briy chon dzi nu chon rel nañ tub bel ily, nde' nu ni' zi'l ya̱, biñ nu byac mbecy cui̱ chon dzi nu chon rel ze' nu yu' añ.
40012041	Ornu shuub dzi nu ri bee Ñgyoozh ni dela mbecy nu yu' tiem na, orze' de mbecy gyedz Nínive gyes su dey nu niiy nu yu' cyi der. Gun de mbecy Nínive mne' dey cyiy ornu güeñ dey de riidz ni Ñgyoozh nu pshaal Jonás loy. Nunu na la, zu tub mbecy lat der nu gya zir zuy par Jonás.
40012042	Gun ni' zi'l biñ mñaa nu riib ic tub nasyoong nu ri par yaa been ornu güiin par ze' nu driib doo, gaza'm gyes sum ornu shuub dzi nu gri bee Ñgyoozh ni dela mbecy. Orze' gaza' biñ mñaa ze' gyes suum nu niim nu yu' cyi der, gun mi ze' bruum tub lugaar nu tona' la zet par nu guam bzuub gyidag mi shcab lily ni rey Salomoong, nunu na la zu tub mbecy lat der nu gya zir zuy gaze' rey Salomoong.
40012043	’De ru na der gal nu na tub mbecy ornu druu chu nuras loy. Orze' nuras ze' rzay tub lugaar wach. Ryub yu tub lugaar nu zu lagy yu. Na ornu wagad lugaar ze', orze' rnii tooy:
40012044	“Nap zir cush cyan, laab ze' nu bruun”, rnii tooy. Na ornu griy, orze' gyap yu mbecy ze' nu nay gal nu na tub yu' nu nat laa nañ, nunu se cyudz la zu nañ ñi nu bdulyuub.
40012045	Orze' chay nu cha te'y tub gagya' nuras nu shiñ zir ricy gaze' ub yu. Orze' chu' dey nañ mbecy ze' nu cyiiñ yu. Orze' mbecy ze' yashiñ zir na mod nu nay, gaze' nu loga. Nde' mod nu gzac de mbecy a̱' nap nu yu' na ―nam.
40012046	Gabee rnii ru' Jesuuz nu de mbecy, ornu bru'ña ñaam nu de bicy mi. Yu' dey gashtal ich la yu' nu rlagy yu nii nuy Jesuuz.
40012047	Orze' tub mbecy byooy rishlom: ―Ñaar nu de bicy ru yu' dey gashtal ich yu' re. Rlagy dey nii nuy ru ―na dey.
40012048	Orze' Jesuuz nam rab mi yu nu byoo rishlom ze': ―¿Cyu ña̱a̱, cyu de bicya̱? ―nam.
40012049	Orze' blyuu yaam lo de yu nu rsya' lom. Orze' nam: ―Ii nguaa ña̱a̱ nunu ii nguaa de bicya̱.
40012050	Cyu zi'l mbecy nu ricy coz nu rlagy Ñgyoozh, uza̱ nu zub gyibaa, de yu ze' nac dey bicya̱ nu zana̱ nu ña̱a̱ ―nam.
40013001	Orze' laab dzi ze' bruu Jesuuz nañ yu' nu rcyiiñ mi zam par ru' nisyudoo. Orze' ze' gusub mi.
40013002	Orze' como tona' la mbecy zigy byatublaazh dey lom, orze' gu'm nañ tub barc gusub mi. Ze' de mbecy zigy gucua dey ru' nisyudoo.
40013003	Ze' blyuum zañ coz ni dey nu riidz tiily. Orze' nam rab mi dey: ―Tub mbecy bruuy zay za nuuz yu mbigy.
40013004	Lat nu rtich yu de mbigy ze', yu'ñ bet lag ñi ru' gyernez, orze' bru'ña chigyiñ bdow ma ñii.
40013005	Ze' yu' ga'ñ bet lag ñi lo yu las ru' nu ri gyita' par nañ. Orze' dzach briib ñi gun las ru' yu ze'.
40013006	Na ornu briib doo na, orze' bziiñ. Orze' guwach ñi gun sac sheñ yu nu shet nap ñi lyuñ.
40013007	Ze' yu' ga'ñ bet lag ñi lat gyech. Orze' dzach guuly gyech ze'. Orze' pcyiig ñi de yamni ze'.
40013008	Ze' yu' ga'ñ bet lag ñi lo yu nap. De nde' tona' la nap na cosech briic ñi. Yu'ñ briic ñi tub gaynal mbigy. Yu'ñ briic ñi gayon mbigy. Ze' yu' ga'ñ briic ñi gal rup tii mbigy ―nam.
40013009	Orze' na ga'm: ―Mbecy nu zub gyidag rlagy ñi gyicy yu nu gyet lag yu cuen ―nam.
40013010	Na despuees de yu nu rsya' lom becha' dey lom, orze' na dey rab yum: ―¿La gyi' nu rniir nu riidz tiily lo de mbecy? ―na dey.
40013011	Orze' Jesuuz nam rab mi dey: ―Par de ru Ñgyoozh briic mi nu gad lagy der coz ni gyel gubier nim, de coz nu wagad lagy mbecy gulas. Tees de yu re wac gyet lag dey cuen.
40013012	Gun mbecy nu ricy cup la coz, sheñ zir gad niy. Orze' tona' la coz sheñ gyicy cup yu. Tees yu nu sac ni, gashtal coz miiñ nu ricy cup yu gruuñ niy.
40013013	Nde' nu ya̱ rne̱e̱ mod ni riidz tiily, gun orze' zac dey tees wayu' loy, nunu gyeñ dey tees wayet lag yu cuen.
40013014	Gun orze' gyu' niñ gal nu mnii Isaías, yu nu mnii por cuen ni Ñgyoozh ornu nay: Ñgyoozh nam: “Mas gyeñ der, tees wayet lag der cuen. Nunu mas mbi la güii der, tees wayu' lo der.
40013015	Gun shcab ni de mbecy ii guton ñi, nunu byoow gyidag dey, nunu byoow urlo dey. Gun orze' wazac dey nu urloy, nunu wayeñ dey nu gyidag yu, nunu wayet lag dey cuen nu shcab niy, nunu nis cush cya dey par lo̱, nis gyicy napa̱ dey”, na Ñgyoozh, na Isaías.
40013016	’Tees de ru dzi ni der, gun rzac der nu urlor, nunu reñ der nu gyidag ru.
40013017	Ya̱ rishli rne̱e̱ lo der nu zigy de yu nu mnii por cuen ni Ñgyoozh gal nu zigy de mbecy nap ngulagy dey nzac yu de coz nu de ru rzac ru, tees wansac dey. Nunu ngulagy dey ñgyeñ yu de coz nu reñ de ru, tees wangyeñ dey ―na Jesuuz―.
40013018	’Bzuub gyidag der. Orze' gad lagy der lac yaruu riidz ni mbecy nu mnuuz mbigy ze'.
40013019	De mbecy nu rzuub gyidag riidz ni gyel gubier ni Ñgyoozh par wayet lag dey cuen, de yu ze' na dey gal nu na yu nu ri ru' gyernez. Rnii mbecy riidz ze' lo dey, tees orze' dru'ña nuras rbooy de riidz nap ze' nañ lardoo dey.
40013020	Ze' yu' mbecy nu na gal nu na mbigy nu bet lag lo yu las ru' nu ri gyita' par ñañ. Ornu nu loga la reñ dey riidz ni Ñgyoozh, orze' “O” rnii dey nunu yet lagy yuñ.
40013021	Tees par nu las ru' yu ze', wac shet riidz ze' sheñ lyuñ. Orze' la be zi'l dzi ragyee dey. Tees despuees, ornu dru'ña nu zac ziy o ornu dru'ñañ nu deet rzac yu nu nac riidz ze', orze' druu chu dey lo riidz ze'.
40013022	Ze' yu' mbecy nu na gal nu na mbigy nu bdunuuz lat gyech ze'. De yu ze' rzuub gyidag dey riidz ni Ñgyoozh. Tees de gyel rsug ic nu nac de coz ni gyishlombecy ii nunu de gyel ye rzac lo gyel nap, de nde' ricy ñi gan dey. Gal nu ricy gyech nu wacsaan ñi nu cuic ya mni cosech, ni ricy de coz ze'. Wacsaan ñi gyicy nap riidz ni Ñgyoozh shcab ni de mbecy ze'.
40013023	Ze' yu' mbecy nu na gal nu na mbigy nu bet lag lo yu nap. Orze' ornu reñ dey riidz ze', orze' yet lag dey cuen, nunu rbic ñi cosech nañ lardooy. Yu'ñ briic ñi tub gaynal mbigy. Yu'ñ briic ñi gayon mbigy. Yu' ga'ñ briic ñi gal rup tii mbigy ―nam.
40013024	Orze' Jesuuz mniim tuuba' riidz tiily lo dey. Orze' nam: ―Mod nu ricy riidz ni gyel gubier ni Ñgyoozh, nañ gal nu na mod nu bicy mbecy nu gua nuuz mbigy bducui lo yu ni ze'.
40013025	Tees ornu dela dey nas yu rel, orze' bru'ña losa' yuuy. Orze' mnuuz yu mbigy gyish lat de mbigy nap ze'. Orze' yay.
40013026	Na ornu guuly ñi nunu pshuub tiem nu ca nan za' niñ, orze' ni' zi'l guuly gyish nu bdunuuz lat yamni ze'.
40013027	Orze' bru'ña de yu nu ricy riiñ ni mbecy ze'. Orze' na dey rab yuy: “¿Lac guc briib de gyish ze'? Ze' ru mnuuz ru mbigy bducui”, na dey.
40013028	Orze' na yu nu mnuuz mbigy ze' rab yu dey: “Ca zi'l na tub yu nu rzi lagy gua nuuz yu nde'”, nay. Orze' na ga' de yu nu ricy riiñ ze': “¿A rlagy ru cha̱ de̱ loo lyu̱ de̱ de gyish ze'?” na dey.
40013029	Orze' na yu nu mnuuz mbigy ze' rab yu dey: “Walagya̱, gun ornu co lyu der de gyish ze', orze' gyicy ñi nu gruu lyu ga' ya mni ze'.
40013030	Nap zir zaan der galy ñi tublaazh la gashtal shuub tiem nu te̱' cosech. Orze' gyicya̱ mandaar lo de yu nu ricy riiñ ne̱ nu co lyu dey de gyish ze' loga la. Orze' gag yeñ ñi par nu chañ lo gyi. Orze' gaze' nu te' dey cosech ze' nunu cu' choow dey ñi nañ ye”, nay ―nam.
40013031	Orze' Jesuuz mniim tuuba' riidz tiily lo dey. Orze' nam: ―Gyel gubier ni Ñgyoozh rac ñi gal nu rac nu tub mbigy ya urnishtas nu rnuuz mbecy lo yu niy,
40013032	gun nde' mbigy nu blazha' zir mbigy mi' gaze' de' zir mbigy. Tees ornu raly ñi zily zir ñi yac ñi gaze' de' zir de yag mi'. Yac ñi gal nu na tub yag ily. Gashtal de chigyiñ nu rded lo bi dru'ña ma lat yaañ, nunu rzaa ma teez ma ―nam.
40013033	Orze' mniim tuuba' riidz tiily lo dey. Orze' nam: ―Gyel gubier ni Ñgyoozh nañ gal nu na lebadur nu gush tub biñ mñaa. Bdu'm ñii lat chon nac arin. Orze' ptub yaam ñii, gun orze' lebadur ze' cshup ñi dela cub zañ ze' ―nam.
40013034	De la nde' mnii Jesuuz lo de mbecy nu riidz tiily. Nunu waniim lo dey benu walab nu riidz tiily.
40013035	Ni bicy mi par nu gyu' niñ gal nu mnii tub yu nu mnii por cuen ni Ñgyoozh ornu nay: Biñ nu ca lo cuen nu cyid nam: “Ya̱ gne̱e̱ lo dey nu riidz tiily. Ya̱ gne̱e̱ lo dey de coz nu wangad lagy mbecy nese nu bzub gyi' gyishlombecy”, nam, na yu nu mnii por cuen ni Ñgyoozh.
40013036	Orze' Jesuuz mnii num dey ñgyoozh, orze' bzuu nez mi dey yay yu'y. Orze' gu'm nañ yu'. Orze' bru'ña de yu nu rsya' lom. Orze' byatublaazh dey lom. Orze' na dey rab yum: ―¿Lac yaruu de riidz tiily ni gyish nu briib lat ya mni ze'? ―na dey.
40013037	Orze' Jesuuz nam rab mi dey: ―Mbecy nu mnuuz mbigy bducui ze', nde' ya̱ biñ nu byac mbecy.
40013038	Na yu ze' nde' gyishlombecy ii. Ze' de mbigy bducui ze', nde' de mbecy nu rash gyel gubier ni Ñgyoozh. Ze' de gyish ze', nde' de mbecy nu nac nu nuras.
40013039	Ze' mbecy rzi lagy nu mnuuz mbigy gyish ze', nde' nuras. Ze' cosech ze' nu nde' ornu shuub dzi ni gyishlombecy ii. Ze' de mbecy nu te' cosech ze', nde' de anc ni Ñgyoozh.
40013040	Gal nu rte' dey de gyish nu ne' dey ñi lo gyi, ni' zi'l gac ornu shuub dzi ni gyishlombecy ii.
40013041	Tiem ze' ya̱ biñ nu byac mbecy zuu neza̱ de anc ne̱ nu cha te' dey dela mbecy nu rlyuu coz cyi lo losa', gal nu de mbecy nu a̱' nap ricy. De anc ze' coy de mbecy nu shiñ ricy ze' lat de mbecy nu nac nu gyel gubier ne̱.
40013042	Orze' zeed yu dey chay lo gyi. Ze' nu chu' dey gun yu nunu siigy lay yu ―nam―.
40013043	Gaze' nu de mbecy ni Ñgyoozh ryal gabe dey gal nu rabe doo güidz lugaar ze' nu riib ic Ñgyoozh, uz dey. De yu nu rzuub gyidag rlagy ñi nu gyicy yu nu gyet lag yu cuen ―nam―.
40013044	’Gyel gubier ni Ñgyoozh nañ gal nu na gyel nap nu ri ngach lo yu. Orze' tub mbecy byap yu gyel nap ze'. Orze' pcach yuñ tuuba' tir laab lugaar ze'. Nunu tona' la bet lagy yu. Orze' yay biit yu dela coz nu ricy cup yu, gaze' nu wiiy lugaar ze' nu ri gyel nap ze'.
40013045	’Ni' zi'l mod ricy nu mbecy gyel gubier ni Ñgyoozh gal nu ricy de mbecy nu ricy dalje̱z nu rded ryub dey urndub nu dzi cyit na.
40013046	Na ornu gyap yu tub urndub nu tona' la ñgyup sac, orze' yay nu cut yu dela coz nu ricy cup yu. Orze' cush cyay ziy urndub nu dzi sac ze'.
40013047	’Mod nu rac nu gyel gubier ni Ñgyoozh, nde' mod nu rac nu tub gyish nu rub mbecy bel. Gyish ze' rne' dey ñi lo nisyudoo. Orze' zañ lo bel rzu' ma nañ ñi.
40013048	Na ornu dzaa nañ gyish ze', orze' co dey ñi par lo yu wach. Orze' chesub dey nu cuiy de bel nu gu' nañ gyish ze'. Orze' de bañ nap cu' choow dey ma nañ chicyiw niy. Ze' bañ wacyiiñ ne' dey ma.
40013049	Ni' zi'l mod gac ornu shuub dzi ni gyishlombecy ii. De anc gru'ña dey. Co reñ yu de mbecy a̱' nap lat de mbecy nap.
40013050	Orze' zeed yu dey chay lo gyi, ze' nu chu' dey gun yu nunu siigy lay yu ―nam.
40013051	Orze' nam rab mi dey: ―¿A yet lag der cuen dela de riidz ii? ―nam. ―A̱, yet lag de̱ cuen ―na dey.
40013052	Orze' na ga'm rab mi dey: ―Ornu tub mbecy nu rlyuu leey ni Ñgyoozh rac yu de coz ni gyel gubier nim, orze' yac yu gal nu na shuaan tub yu'. Orze' yu ze' rbooy coz cub nu coz gush ze' nu yu' choow de coz niy ―nam.
40013053	Ornu blazh mnii Jesuuz de riidz tiily ze', orze' bruum zam.
40013054	Orze' brim ledz mi. Gaze' nu brugyi' rlyuum ni de mbecy nañ yu' nu rsya' dey riidz ni Ñgyoozh. Orze' tona' la za nu ic de mbecy. Orze' na dey: ―Ze' ¿ca psya' ga' yu ii de coz ily nu rniiy? Ze' ¿lac mod ricy yu nu rac ricy yu de nusuriidz ze'?
40013055	Ze' ¿a walab yu ii i'ñ biryag? Ze', ñaay nde' Li nu de bicy yu Santiag, nu See, nu Simo̱o̱, nu Judas.
40013056	Nunu ¿a walab laab lat na ii rcyiiñ de zan yu? Ze' ¿ca guud de coz nu ricy yu beni? ―na dey.
40013057	Orze' wancheel reñ dey mi. Orze' nam rab mi dey: ―Ca zi'l lugaar mbecy rca lagy dey lo yu nu rnii por cuen ni Ñgyoozh. Nomaas ledz yu, nu de famil niy waca lagy dey loy ―nam.
40013058	Orze' wangac gyicy mi zañ nusuriidz par nu wangyicy cup de mbecy ze' consuel lom.
40014001	Laab tiem ze' rey Herodes, yu nu riib ic lo de yu ni Galilea, güeñ yu de riidz nu zaab ni Jesuuz.
40014002	Orze' nay rab yu de yu nu zu riiñ loy: ―Yu ze', nde' Waa nu briib nis mbecy. Byabañ yu. Nde' nu rac ricy yu de nusuriidz ily ze' ―nay.
40014003	Ni mniiy gun laab yu bicy yu mandaar nu pcyiig dey Waa nu pshet lag dey yu nañ yu' gyiib. Ni bicy yu par nu nac Herodías, mñaa bicy yu Lip.
40014004	Gun Waa nu briib nis mbecy zaab rnii lay lo rey Herodes. Orze' rniiy: ―Ru rach ñi nir lo Ñgyoozh nu gush ru biñ mñaa ze' ―rniiy.
40014005	Orze' rey Herodes ngulagy yu ñgyut yu Waa, tees gudzib yu lo de mbecy Israeel. Gun bicy dey Waa par tub yu nu mnii por cuen ni Ñgyoozh.
40014006	Tees ornu pshuub dzi nu bicy dey sa' ni dzi nu gul rey Herodes, orze' i'ñ Herodías bilgyi'ñ lo dela mbecy. Orze' rey Herodes tona' la bet lagy yu.
40014007	Orze' mniiy lo fiñ ze' nu waded la cuic yu la zi'l coz nu cyiñ ñi loy.
40014008	Orze' nu loga la bdugyi'ñ lo ñaañ. Gaze' nu nañ rab ñi rey Herodes: ―Rlagya̱ nu cuic ru too Waa ne̱ nañ tub gya'n ―nañ.
40014009	Orze' rey Herodes tona' la bicy shniy ornu güeñ yu riidz ze', tees como lo rgüii la de mbecy nu nguaa ze' mniiy nu waded la cuic yu la zi'l coz nu cyiñ fiñ feñ ze',
40014010	orze' bicy yu mandaar lo tub soldad nu cha shi'ñ yu too Waa nañ yu' gyiib.
40014011	Orze' lueg la za nuy ñi nañ tub gya'n. Orze' briic yu ni fiñ feñ ze'. Orze' fiñ feñ ze' gush ñi nde'. Orze' byabic ñi nde' ni ñaañ.
40014012	Orze' despuees bru'ña de yu nu rsya' lo Waa nu gua te dey cuerp niy. Orze' pcach dey ñi. Orze' gua nii dey lo Jesuuz.
40014013	Ornu güeñ Jesuuz coz nu bzac Waa, orze' bruum lugaar ze'. Zam tub lugaar ub zi nañ tub barc. Na ornu gud lagy de mbecy, orze' bruu dey lat de gyedz za ca̱ dey ich mi par lo yu bigy.
40014014	Orze' Jesuuz bruum nañ barc. Na ornu bzaac mi de mbecy zigy, orze' gushni lagy mi dey. Orze' bicy yac mi de mbecy rat nu gua nu dey.
40014015	Na or becheñ, orze' bru'ña de yu nu rsya' lom. Orze' na dey rab yum: ―Na tona' la bi gudze nunu ii tub lugaar ub zi. Bzuu nez de mbecy gyay, gun orze' cha dey lat de gyedz nu yu' gaab ga, gun orze' zi dey coz nu gow yu ―na dey rab yum.
40014016	Orze' na Jesuuz rab mi dey: ―Walagy ñi nu gya dey. De ru briic coz nu gow dey ―nam.
40014017	Orze' na ga' dey: ―Sac la' zir coz nu ricy cup de̱ nomaas gaay gyishtily nu cyup bel mi' ―na dey.
40014018	Orze' na ga'm rab mi dey: ―Da nu der ñii lo̱ ii ben ―nam.
40014019	Orze' Jesuuz mniim lo de mbecy nu gzub dey lo gyizh. Orze' bdu' yaam gaay gyishtily ze' nu cyup bel ze'. Orze' bgüiim par baa. Orze' briic mi gras ni Ñgyoozh. Orze' blew mi gyishtily ze'. Orze' briic mi ñii ni de yu nu rsya' lom. Orze' bleez dey ñi lat de mbecy zigy.
40014020	Orze' dela mbecy bdow gyel la dey. Ornu blazh nu bdow dey, orze' brusub trocyup ru' chicyiw de coz nguzh ni gyishtily nu pte' dey ze'.
40014021	De yu nu bdow ze' gaay miily dey nac yu: Ze' reñ de biñ mñaa nu de yu nguzh.
40014022	Orze' Jesuuz mniim lo de yu nu rsya' lom nu chu' dey nañ barc par nu cha ga dey lo gashtal tub la' ga' ru' nisyudoo. Orze' Jesuuz byeeñ gam par nu nii num de mbecy ñgyoozh. Orze' bzuu nez mi dey yay yu'y.
40014023	Na ornu blazh nu mnii num dey ñgyoozh na, orze' ub zi lam zam tub logyi' nu nii num Ñgyoozh. Na or becheñ laab lugaar ze' zum ub zi lam.
40014024	Laab tiem ze' zaab barc nu za nu de yu nu rsya' lom gazel nisyudoo. Tees tona' la ricy nu de nguuly lo nisyudoo barc ze', gun par nez nu zañ druu bi.
40014025	Na ornu gabee cas ru' zu, orze' rza la Jesuuz. Lo nis zam lo dey.
40014026	Na ornu bzaac dey nu yad mi lo nis, orze' tona' la gudzib dey. Orze' rbish ti la dey. Orze' na dey: ―¡Nde' tub bis! ―na dey. Nunu rbish ti dey nu tanta' gudzib dey.
40014027	Tees orze' Jesuuz nam rab mi dey: ―¡Briic der baloor! ¡Ya̱ nu nde'! ¡Cue' dzib der! ―nam.
40014028	Orze' Bed nay rab yum: ―Shuaan de̱, ze' benu laab ru, orze' bicy nu ya̱ gza̱ lo nis nu yapa̱ lor ―nay.
40014029	Orze' nam rab mi yu: ―Da ―nam. Orze' Bed bruuy nañ barc, nunu brugyi' nu rzay lo nis zay par lom.
40014030	Tees ornu bdu' cuen yu nu dzi druu bi, orze' gudzib yu. Orze' brugyi' rzez ti̱y lo nis. Orze' brish tiy. Orze' nay: ―¡Shuaan de̱, bloo mbañ ya̱! ―nay.
40014031	Orze' lueg la Jesuuz bdu' yaam yaay. Orze' nam rab mi yu: ―¡Dzi ga ñuu mi' consuel ricy cup ru! ¿Lagu bicy cyup ic ru? ―nam.
40014032	Na ornu gu'y nañ barc nuy mi, orze' lueg la guri bi.
40014033	Orze' de yu nu yu' nañ barc ze' gusutib dey lo Jesuuz. Orze' na dey rab yum: ―¡Rishli gaal ru nac ru i'ñ Ñgyoozh! ―na dey.
40014034	Orze' bded dey lo nisyudoo ze'. Orze' bru'ña dey lo de yu ni Genesaret.
40014035	Ornu de mbecy nu yu' lugaar ze' byu' lo dey Jesuuz, orze' ptush las dey riidz par dela lugaar ze'. Orze' za nu dey dela mbecy rat lom.
40014036	Orze' mnishbaa dey lom nu zaan mi gal dey mas ñuu ru' shab mi. Orze' dela yu nu gul yaa ru' shab mi byac dey.
40015001	Orze' la be de mbecy fariseo, gal nu de mbecy nu rlyuu leey ni Ñgyoozh bruu dey Jerusaleeng za dey lo Jesuuz. Orze' bdugyi' dey lom. Orze' na dey:
40015002	―¿Lagu de yu nu rsya' lo ru wagyicy yac dey nu de cushtom ni de gyitoo bel ni den nu wagnaa dey anzir nu gow yu gyit gal mod nu bzeeñ de gyitoo bel? ―na dey.
40015003	Orze' Jesuuz nam rab mi dey: ―Ze' de ru, ¿lagu rlagy der zuub yaar de riidz ni Ñgyoozh par nu gyicy yac der cushtom ni gyitoo bel nir? ―nam.
40015004	―Gun Ñgyoozh nam: “Pca lagy lo uz ru nunu pca lagy ru lo ñaar, gun yu nu nii zi ni uz o yu nu nii zi ni ñaa, yu ze' rlagy ñi nu gat yu”, nam.
40015005	Tees de ru rniir nu benu tub mbecy niiy lo uz yu o niiy lo ñaay nu la zi'l coz nu rlagy ñi cuic yu ni dey, nde' bi briic yu ni Ñgyoozh. Orze' walagy ñi locyuub yu uz yu nu ñaay.
40015006	Nde' nu par nu nac de cushtom ni gyitoo bel ni der, orze' rzu chu der de riidz nu rnii Ñgyoozh.
40015007	¡A de ru mbecy rzuu lo! Tona' la nap mnii Isaías, yu nu mnii por cuen ni Ñgyoozh, ornu mniiy:
40015008	De mbecy ii rzat dey ya̱ nu ru' zi'l yu. Tees nañ lardoo dey ricy zet lagy yu lo̱.
40015009	Se la la cyiiñ ñi nu driib zily dey ya̱ gun driib zily ton dey ya̱. Leey nu bloo ic mbecy, nde' zi'l rlyuu dey. Ni na Ñgyoozh lat de riidz ni Isaías ―na Jesucrisht.
40015010	Gaze' nu bredz Jesuuz de mbecy zigy nu gyatublaazh dey lom. Orze' nam rab mi dey: ―Dela der bzuub gyidag der, nunu bicy der nu gyet lag ru cuen.
40015011	Nde' nu walab coz nu chu' par ru' mbecy gyicy ñi nu gabag yu, sinu coz nu driib ru' dey, nde' gyicy ñi nu gabag yu ―nam.
40015012	Orze' de yu nu rsya' lom becha' dey lom. Orze' na dey rab yum: ―¿A wangad lagy ru nu de mbecy fariseo guzi lagy dey ornu güeñ yu de coz nu mniir? ―na dey.
40015013	Orze' na ga'm: ―Coz nu rlyuu mbecy, nde' nañ gal nu na tub ya mni. Ca zi'l na tub ya mni nu walab Ñgyoozh uza̱ mnuuz mi, nde' rlagy ñi nu gruu lyuñ.
40015014	Cue' gyicy cuen der dey, gun na dey gal na mbecy loca'. Benu tub lo ca' lyuuy nez ni losa' lo ca'y, orze' rup laa dey gyet lag yu tub zi'l gyegy ―nam.
40015015	Orze' Bed nay rab yu Jesuuz: ―Pshaal lo de̱ de riidz tiily nu mniir ze' ―nay.
40015016	Orze' na Jesuuz: ―¿Walab gaal ni' de ru wangyet lag der cuen?
40015017	¿A wagad lagy ru nu de coz nu chu' par ru' mbecy yaañ par nañ yu? Orze' gruu ga'ñ nañ yu.
40015018	Tees de coz nu driib ru' mbecy, nde' druuñ gashtal nañ lardooy. Orze' de coz ze' ricy ñi nu rabag yu.
40015019	Gun nañ lardoo dey druu shcab a̱' nap. Ze' druu nu rut dey losa'y. Ze' druu nu ral dey losa'y nu wanchelaay. Ze' druu nu ral dey losa'y de lo la mod nu a̱' nap. Ze' druu nu ricy dey gubaan. Ze' druu nu rguu dey. Ze' druu nu rnii dey rishcuen.
40015020	De nde' coz nu ricy ñi nu rabag mbecy. Tees benu mbecy wanaay ornu gow yu gyit, walab nde' gyicy ñi nu gabag yu ―nam.
40015021	Orze' Jesuuz bruum lugaar ze' zam par lo de yu ni gyedz Tiro nu Sidón.
40015022	Orze' bru'ña tub biñ mñaa, biñ Cananea nu pcyiiñ lugaar ze', lo Jesuuz. Orze' rbish ti num Jesuuz. Orze' nam: ―¡Jesuuz, biñ nu nac nez Dabi, gushni ñuu lagy ya̱! Fiñ guzh ne̱ bicy ni nuras ñi nunu tona' la rzac ñi ―nam.
40015023	Tees Jesuuz rila waniim. Orze' bru'ña de yu nu rsya' lom. Orze' na dey rab yum: ―Mnii lo biñ mñaa re nu gyam, gun yad mi rbish tim par ich na ―na dey.
40015024	Orze' na Jesuuz: ―Ñgyoozh bzuu nez mi ya̱ nu yapa̱ lat de mbecy Israeel, de yu nu na gal nu na shily bdune' ―nam.
40015025	Tees biñ mñaa ze' becha'm lo Jesuuz. Orze' gusu tib mi. Orze' nam: ―Jesuuz, blocyuub ya̱ ―nam.
40015026	Orze' na ga' Jesuuz: ―Walab se'ñ nu loon gyishtily yaa de yu nguzh nin par nu ne'n ñi lo che̱' ―nam.
40015027	Orze' na biñ mñaa ze' rab mi Jesuuz: ―Laab ni gal nu mniir. Tees mas de che̱' gac gow ma de coz nguzh nu gyet lag lo mez ni shuaan ma ―nam.
40015028	Orze' Jesuuz nam rab mi biñ mñaa ze': ―¡Dzi ga fert ricy cup ru consuel lo̱! Na ya̱ gyicya̱ gal nu rlagy ru ―nam. Orze' laab or la ze' byac fiñ nguzh nim.
40015029	Orze' bruu Jesuuz lugaar ze' zam dub ru' nisyudoo la ni Galilea. Orze' pcam tub logyi' zam. Orze' ze' gusub mi.
40015030	Orze' tona' la mbecy zigy byatublaazh dey lugaar ze' nu zub mi. Gua nu dey mbecy coj, gal nu mbecy lo ca'. Gua nu dey mbecy yaa bicy, gal nu mbecy gop. Gua nu dey zañ zir lo de mbecy rat. Gua tish dey de yu ze' lom. Orze' bicy yac mi dey.
40015031	Orze' tona' la za nu ic de mbecy ornu bzaac dey nu de mbecy gop brugyi' rniiy; nu de mbecy yaa bicy byanap yaa dey; nu de mbecy coj brugyi' rza nap dey; nu de mbecy lo ca' brugyi' rzac dey. Orze' brugyi' nu driib zily dey Ñgyoozh, biñ nu driib zily de mbecy Israeel.
40015032	Orze' Jesuuz bredz mi de yu nu rsya' lom nu gyatublaazh dey. Orze' nam rab mi dey: ―Ya̱ rashni lagya̱ de mbecy zigy ii gun bi bza' chon dzi nu yu' dey lo̱ ii, nunu blazh coz nu gow dey. Walagya̱ zuu neza̱ dey gyay yu'y gal ran zi'l yu, gun dzi ga suun ñi dey nez nu yay ―nam.
40015033	Orze' na de yu nu rsya' lom: ―¿Tees lac gyicy na nu gad de coz nu gow de mbecy zigy ii? Gun ii tub lugaar ze' nu sac la mbecy ―na dey.
40015034	Orze' na ga' Jesuuz rab mi dey: ―¿La be gyishtily ricy cup der? ―nam. Orze' na dey: ―Gagy gyishtily nu cyup chon bel mi' ―na dey.
40015035	Orze' Jesuuz bicy mi mandaar nu gzub dey lo yu.
40015036	Orze' gush mi gagy gyishtily ze' nu de bel ze'. Orze' briic mi gras ni Ñgyoozh. Orze' blew mi ñii briic mi ni de yu nu rsya' lom. Orze' de yu ze' bleez dey ñi lat de mbecy zigy.
40015037	Orze' dela dey bdow gyel lay. Orze' blazh ze', pte' dey gagy la chicyiw de coz ngush nu brusub.
40015038	De yu nu bdow gyishtily ze' tap miily dey nac yu. Reñ de biñ mñaa nu de yu nguzh.
40015039	Despuees ni de nu nde', Jesuuz mnii num dey ñgyoozh. Orze' bzuu nez mi dey yay. Orze' gu'm nañ barc. Orze' zam par lo yu ni Magadán.
40016001	Orze' bru'ña ga' de mbecy fariseo nu de mbecy saduceo lo Jesuuz. Brugyi' rgugyi' dey lom par nu gyicy dey preb mi. Bdiiñ dey lom nu gyicy mi tub nusuriidz baa par nu gabe nu Ñgyoozh nac num mi.
40016002	Tees Jesuuz nam rab mi dey: ―Or nu bi za doo, orze' rnii der: “Nap zu ina gun bi ta' za ña par ze' nu za doo”, rnii der.
40016003	Nunu or za' yu rnii der: “Dzi na gyet gyey gun zu cow de ru' baa nunu ta' za ña”, rnii der. ¡Mbecy rzuu lo! Rad lagy der lac yaruu de muesht nu ta' baa, tees wagad lagy der lac yaruu de muesht nu ricy nu gabe la tiem.
40016004	Par de mbecy a̱' nap, de yu nu wagyicy paa nu yu' tiem na, rgyiiñ dey tub nusuriidz, tees wad ñi ni dey; nomaas nusuriidz ni Jonás, yu nu mnii por cuen ni Ñgyoozh, nde' zi'l nusuriidz nu gad ni dey ―nam. Orze' Jesuuz bruum lat dey zam.
40016005	Na ornu de yu nu rsya' lom bi gul dey tub la' ga' ru' nisyudoo, orze' mnit lagy dey cha nuy gyishtily.
40016006	Orze' na Jesuuz rab mi dey: ―Bdu' cuen der nunu bicy cuidad der nu lebadur ni de mbecy fariseo nu de mbecy saduceo ―nam.
40016007	Orze' de yu nu rsya' lom brugyi' ro dey riidz nu losa'y. Gaze' nu na dey: ―¿Ti walab nu a̱' dun gyishtily, nde' nu ni rniim? ―na dey.
40016008	Tees Jesuuz gud lagy mi de coz nu mnii dey. Orze' nam rab mi dey: ―¿Lagu rnii der nu wangyiid nur gyishtily? ¿A nde' nu ni rne̱e̱ rzii der? ¡Dzi ga consuel mi' ricy cup der lo̱!
40016009	¿A gaal zi gabee wagyet lag der cuen? ¿A wagyeza' lagy der ni gaay gyishtily nu bleza̱ lat gaay miily mbecy? Ze' ¿la be chicyiw pte' der?
40016010	Nunu ni' ¿a wagyeza' lagy der ni gagy gyishtily nu bleeza̱ lat tap miily mbecy? Ze' ¿la be chicyiw de nu brusub pte' der?
40016011	¿Walab gaal wangyet lag der cuen nu walab gyishtily bzata̱ lo der ornu mne̱e̱ lo der nu bicy cuidad der nu lebadur ni de mbecy fariseo nu de mbecy saduceo? ―nam.
40016012	Orze' bet lag dey cuen nu Jesuuz walab nu bzat mi lebadur nu yu' nañ gyishtily; sinu bzat mi de riidz nu rlyuu de mbecy fariseo nu de mbecy saduceo.
40016013	Ornu bru'ña Jesuuz lo de yu nu yu' gaab ga Cesarea ni Felipo, orze' nam rab mi de yu nu rsya' lom: ―¿Cyu rnii de mbecy nu nac ya̱, biñ nu byac mbecy? ―nam.
40016014	Orze' na dey: ―Yu' mbecy nu rniiy nu ru Waa nu briib nis mbecy. Ze' yu' ga' dey rniiy nu ru Elías. Ze' yu' ga' dey rniiy nu ru Jeremías, o ca zi'l na de yu nu mnii por cuen ni Ñgyoozh, rnii dey ―na dey.
40016015	―Ze' de ru ¿cyu rnii der nu naca̱? ―nam.
40016016	Orze' na Bed rab yum: ―Laab ru Mesías, i'ñ Ñgyoozh mbañ, biñ nu ca lo cuen nu gzeed Ñgyoozh nu co mbañ de mbecy nim ―na Bed.
40016017	Orze' na Jesuuz: ―Dzi nir Simo̱o̱, i'ñ Jonás, gun ni tub la mbecy wancuic yu nu gad lagy ru, sinu Ñgyoozh uza̱ nu zub gyibaa briic mi nu gad lagy ru.
40016018	Ya̱ ne̱e̱ lor nu ru Bed, tub mbecy nu na gal nu na tub gyita'. Nunu dela mbecy nu nac nu gyita' ze' nac dey mbecy ne̱. Nunu de yu ze' mas gat dey tees wanit loy.
40016019	Nunu ya̱ rica̱ rishbeey nir par nu shaal ru nez nu chu' mbecy lat de yu nu riib ic Ñgyoozh. La zi'l mod nu ricy mbecy, benu ru niir nu walab ni rlagy ñi gyishlombecy ii, orze' ni' zi'l gashtal gyibaa walab ni rlagy ñi nii Ñgyoozh. Nunu la zi'l coz nu ru niir nu laab ni gyishlombecy ii, orze' ni' zi'l laab ni nii Ñgyoozh gashtal gyibaa ―nam.
40016020	Orze' Jesuuz mniim lo de yu nu rsya' lom nu cue' nii dey lo ni tub la mbecy nu nac mi Mesías, biñ nu ca lo cuen nu co mbañ mbecy.
40016021	Nese tiem ze' Jesuuz brugyi' rniim lo de yu nu rsya' lom nu rlagy ñi nu gyam Jerusaleeng. Nunu mniim nu de yu bel ni de mbecy Israeel, nu de uz zub lo, nu de yu nu rlyuu leey ni Moisees, de yu ze' gyicy dey nu tona' la gzac zim. Orze' mniim nu cut dey mi tees nañ chon dzi gyabañ mi.
40016022	Orze' Bed gua nu reñ yu Jesuuz. Gaze' nu fert mniiy tub riidz lom. Orze' nay rab yum: ―¡Shuaan de̱, cue' zaan yaa Ñgyoozh nu rila cue' ni zac ru! ―nay.
40016023	Orze' Jesuuz bish cyam mniim loy. Orze' nam: ―¡Bruu chu lo̱ ii nuras! Ricy ru nu yabiigy zir coz nu rlagy ñi gyicya̱, gun shcab nir wasaap ñi shcab ni Ñgyoozh; sinu shcab nir nde' shcab nu ricy cup mbecy zi'l ―nam.
40016024	Orze' Jesuuz nam rab mi de yu nu rsya' lom: ―Benu ca na mbecy rlagy yu nu gac yu mbecy nu rsya' lo̱, orze' rlagy ñi nu cue' gyicy cuen yu coz nu rlagy ub yu. Nunu rlagy ñi nu shet ic yu nu gzac ziy nu nac ya̱. Orze' rlagy ñi gyicy yu gal nu rlagya̱.
40016025	Gun yu nu rlagy co nap ub, yu ze' nit loy. Tees yu nu nit lo nu nac ya̱, yu ze' rishli gruu mbañ yu.
40016026	Gun ¿la rusub ni mbecy benu gyicy yu gan dela coz nu yu' gyishlombecy, tees lardooy dune'ñ? ¿Nunu la coz gac cyish mbecy nu gyad lardooy?
40016027	Gun ya̱ biñ nu byac mbecy sñuu ga yapa̱ nu gyel lily ni Ñgyoozh uza̱ nu de anc nim. Orze' gaze' nu ya̱ gyabica̱ i tub ga la de mbecy dub gal nu na coz nu bicy dey.
40016028	Gun ya̱ rish li rne̱e̱ lo der nu la be de mbecy nu yu' lat der ii na la, wat dey gashtal zac la dey ya̱, biñ nu byac mbecy nu yapa̱ mod ni tub rey ―nam.
40017001	Ornu bded tub shuup dzi, orze' Jesuuz gua nu reñ mi Bed nu Santiag nu Waa, bicy yu. Orze' gup mi too tub bicy nu dzi gya nu de yu ze'.
40017002	Orze' bdza nu na Jesuuz lo rgüii la dey. Orze' gal nu na doo güidz ni na lom byac. Ze' shab mi byacaacy ryal lañ.
40017003	Orze' sij la bruu zac Elías nu Moisees, lo rgüii la de yu nu rsya' lom, nu ro dey riidz nu Jesuuz.
40017004	Orze' Bed nay rab yu Jesuuz: ―Shuaan de̱, ¡dzi ga nap nu yu̱' de̱ ii! Benu rlagy ru, orze' za̱a̱ de̱ chon ramad ni der: tub par ru, tuuba' par Moisees, tuuba' par Elías ―nay.
40017005	Orze' lat nu gabee rnii Bed, orze' bruu zac tub za ryal too dey. Orze' psoow ñi dey. Orze' zaab ti' mbecy lat za ze'. Orze' nam: ―Mi ii i'ña̱ nu tona' la rca̱, nunu tona' la yet lagya̱. Bzuub gyidag der nim ―nam.
40017006	Na ornu güeñ de yu nu rsya' lom de riidz ze', orze' gugyit tiily la dey lo yu. Nunu tona' la gudzib dey.
40017007	Orze' becha' Jesuuz lo dey nunu gul yaam dey. Orze' nam rab mi dey: ―Wes su der. Cue' dzib der ―nam.
40017008	Na ornu bri' lo dey, orze' wansaca' dey cyu' zir mbecy. Se Jesuuz zi'l bzaac dey.
40017009	Gaze' nu gush nez num dey bet mi par gyi' bicy ze'. Na lat nu ya num dey, orze' pcach mi ru' dey. Orze' nam rab mi dey: ―Cue' nii der lo ni tub la mbecy de coz nu bruu zac lo der gashtal shuub la dzi nu ya̱, biñ nu byac mbecy, gata̱ nunu gyabaña̱ tuuba' tir ―nam.
40017010	Orze' de yu nu rsya' lom ze' na dey rab yum: ―¿Lagu de yu nu rlyuu leey ni Ñgyoozh rniiy nu Elías rlagy ñi nu cyid yu loga la? Gaze' nu cyid Mesías, biñ nu ca lo cuen nu co mbañ mbecy ―na dey.
40017011	Orze' na Jesuuz rab mi dey: ―Rishli gaal nu Elías cyid yu loga la par nu gzu nap yu de la coz.
40017012	Tees ya̱ ne̱e̱ lo der nu Elías bi biid yu, nunu de mbecy wangyu' lo dey yu, tees bicy nu dey yu dela coz a̱' nap nu mnii too dey nu gyicy nuy yu. Ni' zi'l mod ted zi dey ya̱, biñ nu byac mbecy ―nam.
40017013	Orze' de yu nu rsya' lom bet lag dey cuen nu Waa nu briib nis mbecy rzat mi lo dey.
40017014	Na ornu bru'ñam ze' nu byatublaazh de mbecy, orze' tub mbecy bru'ñay lo Jesuuz. Gusu tib yu lom. Orze' nay rab yum:
40017015	―Jesuuz, gushni ñuu lagy i'ña̱ gun ricy ñi bi rat ca' niy. Nunu tona' la rzac yu. Bi guzañ tir yet lag yu lo gyi nu lo nis.
40017016	Bi gua̱ du̱ yu lo de yu nu rsya' lor, tees wangac gyicy yac dey yu ―nay.
40017017	Orze' na Jesuuz: ―¡A der mbecy nu yu' na! Dzi ga wagyicy cup der consuel lo̱. Dzi ga mnu shcab ni der. ¿La' zir be tiem rlagy ñi nu chesa̱ du̱ der? Da nu der yu nguzh rat ze' lo̱ ―nam.
40017018	Orze' Jesuuz bicy mi mandaar lo nuras ze' nu cue' ni gyicy yu. Orze' bruu chuy lo yu nguzh rat ze'. Orze' laab or la ze' byac yu nguzh ze'.
40017019	Na ornu bded nde', orze' de yu nu rsya' lom mnii nu reñ dey mi. Orze' na dey: ―¿Lagu wangac loo chu̱ de̱ nuras ze'? ―na dey.
40017020	Orze' nam rab mi dey: ―Nde' par nu dzi ñuu mi' consuel ricy cup der lo̱. Gun rishli rne̱e̱ lo der benu ricy cup der mas ñuu miiñ consuel, mas ñuu gal nu na mbigy urnishtas, orze' gac nii der lo tub bicy nu gruu chuñ nu chañ tuuba' lugaar nunu gac ñii gal nu nii der. Gun ni tub coz warusuñ nu wac ñi benu ricy cup der consuel lo̱.
40017021	Tees de nuras nu ni na, yu ze' waruu chuy benu i zi'l, sinu rlagy ñi nu cyiñ der lo Ñgyoozh, nunu ca der ni ub ru nu cue' gow ru gyit lat nu rzu bich der nu nac mi.
40017022	Lat nu gabee rded mi tublaazh num de yu nu rsya' lom lo de yu ni Galilea, orze' Jesuuz nam rab mi dey: ―Ya̱, biñ nu byac mbecy, gu' dey ya̱ yaa de' zir mbecy.
40017023	Orze' cut dey ya̱. Tees dzi chon gyabaña̱ ―nam. Orze' de yu nu rsya' lom, ornu güeñ dey nde', tona' la bicy shni dey.
40017024	Na ornu Jesuuz nu de yu nu rsya' lom bri dey Capernaum, orze' de yu nu rboo tiñ por cuen ni yu' nu driib zily dey Ñgyoozh bru'ña dey lo Bed. Orze' na dey rab yuy: ―Ze' masht nir, ¿a cuic yu tiñ nu dric den par cuen ni yu' nu riib zily den Ñgyoozh? ―nay.
40017025	Orze' na Bed: ―Cuic mi ñii ―nay. Ornu Bed gu'y nañ yu, orze' Jesuuz mniim loga la. Orze' nam: ―¿La ñuu shcab rash ru Simo̱o̱? ¿Ca na de mbecy cyish yu tiñ ni de rey gyishlombecy ii? ¿A de yu guledz cyish yu, uti de mbecy yad? ―nam.
40017026	Orze' na ga' Bed: ―Laab de mbecy yad ―nay. Orze' na Jesuuz: ―Orze' de mbecy guledz, ¿a walagy ñi nu cyish dey beni?
40017027	Par nu cue' gyicy na nu gazi lagy ni tub la mbecy, orze' gua ru' nisyudoo. Shet lag ru duu gyedz nir nu rub bel. Orze' bel loga la nu gad nir, orze' güiir ru' ma. Ze' ri tub tiñ nu gal ñii nu griib ru lo rup laa den. Orze' cha nur ñii cuic ru ni dey ―nam.
40018001	Laab tiem ze' bru'ña de yu nu rsya' lom. Orze' na dey: ―¿Cyu nu gya zir zu lat de yu nu riib ic Ñgyoozh? ―na dey.
40018002	Orze' Jesuuz bredz mi tub yu nguzh mi' nu chay lom. Orze' bzum yu lat dey.
40018003	Orze' nam rab mi dey: ―Ya̱ rishli rne̱e̱ lo der, benu wachaa der mod nu ricy ru, nunu benu wash der mod nu na gal nu na yu nguzh ii, orze' wac chu' der lat de yu nu riib ic Ñgyoozh.
40018004	Mbecy nu gya zir zu lat de yu nu riib ic Ñgyoozh, yu ze' yu nu gyicy gyel gyidz ni. Nunu yu ze' yu nu gyac gal nu na yu nguzh mi' ii.
40018005	Ca zi'l na mbecy nu shet ic yu nu gac nuy tub yu nguzh mi' gal nu na yu ii, orze' ni' pshet ic yu nu gac nuy ya̱ ―nam.
40018006	Orze' na ga' Jesuuz: ―Cyu zi'l mbecy nu gyicy nu gnu tub mbecy shni nu ricy cup consuel lo̱, nap zir nu cyiig dey tub gyita' gyech ily nu rdugu yeñ yu. Gaze' nu shet lag dey yu lo nisyudoo par nu gat yu.
40018007	¡Dzi ga cuaa de mbecy gyishlombecy ii nu ricy dey nu rnu losa'y! Gun segur la yu' coz nu ricy ñi nu ricy mbecy cyi, tees ¡cuaa mbecy nu rlyuu coz cyi lo losa'!
40018008	’Nde' nu benu tub yaar o tub gyi'r gyicy ñi nu gyicy ru cyi, orze' nap zir nu cyug ru ñii nunu ne'r ñii gun nap zir nu gzur nu tu'nc tub yaar o nu tu'nc tub gyi'r, gaze' nu shet lag Ñgyoozh dutuub la cuerp nir lo gyi nu rila wayu.
40018009	Nunu benu tub urlor gyicy ñi nu gyicy ru cyi, orze' cor ñii, nunu ne'r ñii, gun nap zir nu gzur nu tub zi urlor gaze' nu gyet lag ru lo gyi ni gabily nu rup laa urlor ―nam.
40018010	Orze' na ga'm: ―Orze' cue' güii naañ der lo de mbecy nu na gal nu na de yu nguzh mi' ii. Gun gyibaa zaab zu la de anc ni dey lo Ñgyoozh, uz na, biñ nu zub gyibaa.
40018011	Gun ya̱ biñ nu byac mbecy, yapa̱ nu loo mbaña̱ de mbecy bdune'.
40018012	’¿Lac ñuu rzii der? Ze' benu tub mbecy zu tub gaynal shily niy, orze' dune' tub ma niy, ¿a walab nu zeeñ yu nobent zub gaa ma logyi', orze' cha yub yu tub bañ nu bdune' ze'?
40018013	Gun ya̱ rishli rne̱e̱ lo der, benu gyicy yu gan nu gyad ma niy, orze' gyet zir lagy yu nu nac tub ma ze', gaze' nu nac nobent zub gaa bañ nu wantune' ze'.
40018014	Ni' zi'l mod ricy Ñgyoozh, uz den, biñ nu zub gyibaa. Walagy mi nu dune' ni tub mbecy nu na gal nu na de yu nguzh mi' ii ―nam.
40018015	Orze' na ga'm: ―Ze' benu ca na tub losa'r shiñ ricy nuy ru, orze' gua ub zi'l ru loy. Ornu ub ziy, orze' niir loy la na falt niy. Ze' benu zuub gyidag yu nir, orze' bicy ru gan bzu nap ruy.
40018016	Ze' benu wazuub gyidag yu nir, orze' cuedz ru sa tub o sa cyup losa'r nu cha nur loy. Gun orze' gac cyup o chon teshtig nu gyeñ dey de coz nu gniir.
40018017	Tees benu wazuub gyidag yu ni de yu ze', orze' gua niir lo de mbecy ni Ñgyoozh ornu yu' tublaazh dey. Orze' benu wangyeñ yu ni dela mbecy ze', orze' gyicy der yu par tub mbecy nu walab mbecy ni Ñgyoozh, o par tub mbecy nu rte' tiñ por cuen ni gubier Rom.
40018018	’Ya̱ rishli rne̱e̱ lo der: lac zi'l mod nu ricy mbecy, benu de ru niir gashtal gyishlombecy ii nu walab ni rlagy ñi, orze' ni' zi'l gashtal gyibaa walab ni rlagy ñi nii Ñgyoozh. Nunu la zi'l coz nu de ru niir gashtal gyishlombecy ii nu laab ni, orze' ni' zi' laab ni nii Ñgyoozh gashtal gyibaa.
40018019	’Nunu ne̱e̱ ga̱' lo der: benu cyup der tub zi'l riidz nu gniir ornu cyiñ der lo Ñgyoozh, uz der, biñ nu zub gyibaa, orze' gyicy mi gal nu rlagy der.
40018020	Gun ca zi'l ze' nu gyatublaazh cyup der o chon ru nu nac ya̱, ze' zu̱ lat der ―nam.
40018021	Orze' bru'ña Bed lo Jesuuz. Orze' nay rab yum: ―Shuaan de̱, ¿la be tir rlagy ñi nu gyicy sulagya̱ ni losa̱' ornu shiñ gyicy nuy ya̱? ¿A mas ñuu gagy tir? ―nay.
40018022	Orze' na Jesuuz rab mi Bed: ―Walab nu rne̱e̱ nu gagy zi'l tir gyicy sulagy ru ni losa'r, sinu gashtal gagy tir nu setent gyicy sulagy ru ni losa'r ―nam―.
40018023	’Nde' nu mod nu rac nu gyel gubier ni Ñgyoozh, nde' nañ gal nu na mod nu rac nu tub rey. Rey ze' ngulagy yu nza' loy ni de coz nu ca lo cuen ni de moz niy.
40018024	Saa la brugyi'y nu rza' loy nu de moz niy ornu bru'ña nu dey tub yu nu zaab bee miyo̱o̱ la niy.
40018025	Orze' como moz ze' sac la tiñ niy par nu gyabic yu ni rey ze', orze' rey ze' mniiy nu sa'y moz ze' nu mñaay nu de yu nguzh niy nu dela suuy par nu gad tiñ nu cyish yu dela di'ñ yu.
40018026	Orze' moz ze' gusu tib yu lo rey ze'. Orze' nay rab yuy: “Cua̱a̱ ya̱, bicy cup ñuu pase̱z ne̱. Ya̱ grish gulya̱ dela nde' nir”, nay.
40018027	Orze' rey ze' gushni lagy yuy. Orze' bicy sulagy yu ni moz ze' ni dela di'ñ yu. Orze' blaay yu.
40018028	’Na ornu moz ze' bruuy ro' rey ze' yay, orze' bdzeel yu losa' moz yu, tub yu nu zaab ñuu mi' tiñ niy. Orze' bdu' yaay ngüe̱z yu. Orze' brugyi' rsi̱i̱y yeñ yu. Orze' nay rab yuy: “Gyabic ru tiñ nu zaab ru ze' ne̱”, nay.
40018029	Orze' losa' moz yu ze' gusu tib yu loy. Orze' nay: “Bicy cup ñuu pase̱z ne̱. Gaze' gyabica̱ delañ nir”, nay.
40018030	Tees yu ze' wangalagy yu gyicy cup yu pase̱z ni losa'y, sinu mniiy nu cha yu ze' nañ yu' gyiib gashtal cuaa lay dela nu zaab yu niy.
40018031	Na ornu bzaac de' zir moz de coz nu guc, orze' tona' la deet guc nañ lardoo dey. Orze' gua too dey rishlo rey dela coz nu guc.
40018032	Orze' rey ze' bredz yu moz ze' nu chay loy. Orze' nay rab yuy: “¡Ru mbecy a̱' nap! Ya̱ bicy sulagya̱ nir ni dela di'ñ ru gun mnishbaar lo̱.
40018033	Orze' ni' ru rlagy ñi nu ñgyashni lagy ru losa'r gal nu ya̱ gushni lagya̱ ru”, nay.
40018034	Orze' tona' la guzi lagy rey ze'. Orze' bzeed yu moz ze' lo cashtig gashtal cuaa lay dela di'ñ yu ―na Jesuuz.
40018035	Orze' na ga'm: ―Ni' zi'l gyicy Ñgyoozh, uza̱, biñ nu zub gyibaa, nu de ru benu wayicy sulagy der ni losa'r nañ lardoor ―nam.
40019001	Ornu blazh mnii Jesuuz de riidz ze', orze' bruum lo de yu ni Galilea zam par lo de yu ni Judea nu ri tub la' ga' dzu gyoow Jordaang.
40019002	Orze' tona' la mbecy zigy gua ca dey ich mi. Orze' ze' bicy yac mi zañ mbecy rat.
40019003	Orze' bru'ña la be de mbecy fariseo par nu gyicy dey preb mi. Gaze' nu na dey rab yum: ―¿A nap zuñ par lo leey ni Moisees nu gac zaan mbecy mñaay nu nac la zi'l gyi'? ―na dey.
40019004	Orze' na Jesuuz rab mi dey: ―¿Walab gaal nigul sya' der de riidz ni Ñgyoozh, ze' nu rniiñ nu nese nu bzub gyi' gyishlombecy Ñgyoozh psa' lagy mi tub yu gyeey nu tub biñ mñaa?
40019005	Ni' zi'l rniiñ nu de yu gyeey zeeñ dey uz yu nu ñaay par nu gyatublaazh yu nu mñaay. Orze' lo cyup dey gyac yu se tub zi mbecy, rniiñ.
40019006	Nde' nu walaba' cyup dey nac yu sinu se tub ziy. Nde' nu ni tub la mbecy wac gyicy yu nu gla' losa' cyup mbecy, benu bi nac dey mbecy nu bi bicy tublaazh Ñgyoozh ―nam.
40019007	Orze' na de mbecy fariseo ze' rab yum: ―Benu ni, ¿lagu mnii Moisees nu co mbecy gyicy rishbeey nu gzaan dey mñaay, orze' gzu nez yum gyam? ―na dey.
40019008	Orze' na Jesuuz rab mi dey: ―Laab par nu dzi zed lo der, nde' nu Moisees briic yu rishbeey nu zaan der mñaar. Tees nese nu bzub gyi' gyishlombecy walab ni mod rlagy ñi.
40019009	Ya̱ rne̱e̱ lo der nu cyu zi'l mbecy nu coy gyicy nu zaan yu mñaay, benu walab nu nac nu shiñ bicy mi nu reña' yu gyeey, orze' chelaay tuuba' biñ mñaa, orze' yu ze' ricy yu cyi nu wangyicy paay nu mñaay. (Nunu cyu zi'l mbecy nu gash tub biñ mñaa nu bzaan ñgyee, orze' yu ze' ni' zi'l ricy yu cyi par lo Ñgyoozh nu gul yu mñaa losa'y) ―nam.
40019010	Orze' de yu nu rsya' lom nay rab yum: ―Benu ni rac nu tub yu gyeey nu mñaay, orze' nap zir nu cue' chelaan ―na dey.
40019011	Orze' na Jesuuz rab mi dey: ―Par walab dela mbecy gac gyicy yac yu de riidz nu mnii der ze', tees de yu nu locyuub Ñgyoozh zi'l nu gac gzu laay ub ziy.
40019012	Gun zañ coz gyicy ñi nu wacyiiñ mbecy nu chelaay. Gun yu' mbecy nil nese nu gul laay wacyiiñ yu nu chelaay. Ze' yu' ga' dey, mbecy bicy yu nu wacyiiñ yu nu chelaay. Ze' yu' ga' mbecy ricy yu nu wacyiiñ yu nu chelaay nu nac gyel gubier ni Ñgyoozh. Benu ca na mbecy gac gyicy yu nu cue' chelaay, orze' gac gyicy yuñ ―nam.
40019013	Orze' la be mbecy bru'ña nu dey de yu nguzh lo Jesuuz par nu gal yaam dey nunu cyiñ mi lo Ñgyoozh ni dey. Orze' de yu nu rsya' lom bdza' dey ni de mbecy nu bru'ña nu de yu nguzh ze'.
40019014	Orze' na Jesuuz rab mi dey: ―Bzaan der gyecha' de yu nguzh lo̱. Cue' niir lo dey nu ruu chuy. Gun lugaar ze' nu riib ic Ñgyoozh, nde' lugaar nu yu' mbecy nu na gal nu na de yu nguzh ii ―nam.
40019015	Orze' gul yaam de yu nguzh ze'. Orze' bruum lugaar ze' zam.
40019016	Tub tir gua tub yu feñ lo Jesuuz. Orze' nay rab yum: ―Masht nap, ¿la ñuu coz nap rlagy ñi nu gyicya̱ par nu cui mbaña̱ tub la? ―nay.
40019017	Orze' na Jesuuz rab mi yu: ―¿Lagu rnii ga' ru nu nap ya̱? Se cyu' zir nu nap sinu tub zi la Ñgyoozh. Benu rlagy ru gad gyel mbañ nir, orze' rlagy ñi gyicy yac ru nu de riidz nu rnii Ñgyoozh lo de mbecy nu gyicy yac dey ―nam.
40019018	Orze' na yu feñ ze': ―¿Ca na de riidz nu rzat ru ze'? ―nay. Orze' na Jesuuz: ―Cue' cut ru losa'r. Cue' gal ru mbecy nu wanchelaar. Cue' gyicy ru gubaan. Cue' riib ru gyidza too losa'r.
40019019	Pca lagy lo uz ru nunu pca lagy lo ñaar, nunu pca losa'r gal nu rcar ub ru ―nam.
40019020	Orze' na yu feñ ze': ―Dela nde' bi bicy yaca̱ ñii. ¿La' zir coz rlagy ñi nu gyicya̱? ―nay.
40019021	Orze' na Jesuuz rab mi yu: ―Benu rlagy ru gac ru mbecy nu zu gal mod nu rlagy Ñgyoozh, orze' yaa cut ru dela coz nu yu' nir. Gaze' nu tiñ ze' cuic ru ni de mbecy zi. Orze' gyibaa gyad gyel nap nir. Nunu cyid ru nu cyid car icha̱ ―nam.
40019022	Na ornu güeñ yu feñ ze' de riidz ze', orze' tona' la bicy shniy. Orze' yay. Gun tona' la yu' gyel nap niy.
40019023	Orze' Jesuuz nam rab mi de yu nu rsya' lom: ―Ya̱ rishli rne̱e̱ lo der nu tona' la biigy nu chu' tub guani'ñ lat de mbecy nu riib ic Ñgyoozh.
40019024	Nunu ne̱e̱ ga̱' lo der nu a̱' biigy zir nu ded tub camey gyeegy gyi' tub gyishtiib gaze' par nu chu' tub mbecy guani'ñ lat de mbecy nu riib ic Ñgyoozh ―nam.
40019025	Na ornu güeñ de yu nu rsya' lom nde', orze' tona' la za nu ic dey. Orze' brugyi' rnii dey: ―Ze' benu ni, ¿cyu gac gruu mbañ? ―na dey.
40019026	Orze' Jesuuz bgüiim lo dey. Orze' nam rab mi dey: ―Par de mbecy, rila wac gyicy dey nde'. Tees Ñgyoozh gac gyicy mi dela coz ―nam.
40019027	Orze' na Bed rab yum: ―Ze' de̱ ya̱ bzeeñ de̱ dela coz nu yu' ne̱ de̱ nunu yap ca̱ de̱ ich ru. Orze' ¿la ñuu coz gad ne̱ de̱? ―nay.
40019028	Orze' Jesuuz nam rab mi dey: ―Ya̱ rishli rne̱e̱ lo der, ornu shuub tiem nu bi zu nap dela coz, ornu ya̱ biñ nu byac mbecy, chesuba̱ nu gyub ica̱ ze' nu yu' gyel lily ne̱, orze' de ru mbecy nu yad ca icha̱ ni' chesub der lo trocyup yashily par nu gri bee der ni de trocyup nac nez mbecy Israeel.
40019029	Nunu dela de mbecy nu bzeeñ coz ni nu nac ya̱, de yu nu bzeeñ yu', de yu nu bzeeñ bicy, de yu nu bzeeñ zan, de yu nu bzeeñ uz, de yu nu bzeeñ ñaa, de yu nu bzeeñ i'ñ, de yu nu bzeeñ yu ni, de yu ze' tub gaynal tant nu sheñ zir gyad niy nunu gad nu cui mbañ yu lo Ñgyoozh tub la.
40019030	Tees zigy de mbecy nu gya zir zu na, de yu ze' gyac yu yu nu gash zir zu par lo. Ze' zigy de mbecy nu gash zu na, de yu ze' gyac dey mbecy nu gya zir zu par lo ―nam.
40020001	Orze' na ga' Jesuuz: ―Mod nu rac nu gyel gubier ni Ñgyoozh, nde' nañ gal nu na mod nu guc nu tub mbecy nu bicy cup tub nac lyucy urbyay. Tub or napor bruuy yu'y guay gua yub yu moz nu gyicy yu riiñ lat lyucy urbyay niy.
40020002	Orze' bza' lo nuy dey nu cyish yu tub tiñ plat ni dey tub dzi ga. Orze' bzeed yu dey zay gyicy yu riiñ lat lyucy urbyay niy.
40020003	Na tub gyiib gaa or napor bruuy guay lat yagyi' tuuba' tir. Orze' bzaac yu la be mbecy nu zu nat yu.
40020004	Orze' nay rab yu de mbecy ze': “Ni' de ru gua der gyicy ru riiñ lat lyucy urbyay ne̱, nunu grisha̱' ni der ca na nu yad ñi”, nay. Orze' de yu ze' gua dey.
40020005	Na tub or wi doo ni' zi'l bicy yu. Na tub gyiib chon or gudze, ni' zi'l bicy yu.
40020006	Na ornu sñuu ga gyap or gyiib gaay, orze' bish cya ga'y lat yagyi'. Orze' byapa'y tub naca' moz yu' nat yu. Orze' nay rab yu dey: “Ze' ¿lagu ni yu' der ii? ¿Gua la dzi wangyicy der riiñ?” nay.
40020007	Orze' na de moz ze': “Nde' gun ni tub la mbecy wancuic yu riiñ nu gyicy de̱”, na dey. Orze' na ga'y rab yu dey: “Ni' de ru gua der gyicy ru riiñ lat lyucy urbyay ne̱”, nay.
40020008	’Na or becheñ, orze' na yu nu guni lyucy urbyay ze' rab yu yu nu riib ic de moz: “Bredz de moz nu gyatublaazh dey. Orze' gyabic ru i dey. Nu loga la gyabic ru i de yu nu gu' lo riiñ or gudze. Orze' gaze' nu gyabic ru i de yu nu gu' lo riiñ nese or napor”, nay.
40020009	Orze' brugyi' rgyish yu ni de yu nu gu' lo riiñ gyiib gaay or gudze nu tub ga tiñ plat.
40020010	Na ornu bdugyi de yu nu gu' lo riiñ or napor nu gyash niy, orze' mnii too dey nu sheñ zir gyad niy. Tees ni' zi'l byabic yu ni dey tub ga zi'l tiñ plat.
40020011	Na ornu byad i dey, orze' brugyi' rnid ru' dey nu rzat zi dey yu nu guni lyucy urbyay ze'.
40020012	Orze' na dey rab yu yu nu guni lyucy urbyay ze': “De yu nu bru'ña or gudze se tub or zi bicy yu riiñ. Ze' de̱ ya̱ gua la dzi gugye̱e̱ de̱ lo riiñ, nunu gua la dzi ta' de̱ lo ba”, na dey.
40020013	Tees yu nu guni lyucy urbyay ze' nay rab yu tub de yu ze': “A̱ cue, par ya̱ walab nu bicy ras du̱ ru. ¿A walab nu bza' lo du̱ ru nu grisha̱ tub tiñ plat nir par tub dzi?” nay.
40020014	“Nap zir O la mnii. Yaa la, yaa nu ca na la nu bi guud nir, gun ya̱ rlagya̱ risha̱ ni yu nu bru'ña or gudze ni' zi'l gal nu brisha̱ ni ru.
40020015	¿A walab se'ñ benu ya̱ gyicya̱ ca na la nu yad ica̱ nu tiñ ne̱? ¿O ti rasaap lagy ru nu ya̱ naca̱ mbecy nap lagy?” nay.
40020016	’Nde' nu de mbecy nu gash zu na, de yu ze' gyac yu mbecy nu gya zir zu. Ze' de mbecy nu gya zu na, de yu ze' gyac yu mbecy nu gash zir zu ―nam.
40020017	Orze' lat nu rca Jesuuz zam par Jerusaleeng, za nu reñ mi de trocyup yu nu rsya' lom. Orze' nam rab mi dey:
40020018	―Gal nu de ru rzac ru, rcan zan par Jerusaleeng. Orze' gu' dey ya̱, biñ nu byac mbecy, yaa de uz zub lo gal nu yaa de yu nu rlyuu leey nu bzeeñ Moisees. Orze' nii dey nu rlagy ñi nu gata̱ nu yu' falt ne̱.
40020019	Gaze' nu gu' dey ya̱ yaa de mbecy yad par nu gubdzaa dey ya̱, nunu gaaz dey ya̱ nu cuart nunu caa dey ya̱ lo cruuz. Tees dzi chon gyabaña̱ ―nam.
40020020	Orze' bru'ña ñaa de i'ñ Zebedeo lom. Bru'ña num de i'ñ mi. Orze' gusub tib mi lo Jesuuz par nu bdiiñ mi tub faboor lom.
40020021	Orze' na Jesuuz rab mi biñ mñaa ze': ―¿La coz rlagy ru? ―nam. Orze' na biñ mñaa ze': ―Ya̱ rlagya̱ nu ornu bi riib ic ru, orze' gyicy ru mandaar nu tub i'ña̱ gzub ñi par yaa beer, Ze' tuuba'ñ gzub ñi par yaa reg ru ―nam.
40020022	Orze' na Jesuuz: ―De ru wagad lagy der la coz rgyiiñ ru lo̱. ¿A gagye de ru nu gzuub ru'r taz nu gzuub dey ru̱'? ―nam. Orze' na dey: ―Gac gagye̱ de̱ ―na dey.
40020023	Orze' na ga'm rab mi dey: ―Rishli gaal taz nu zuub dey ru̱' ya̱, laaba' nde' zuub dey ru' de ru. Tees par nu gzub der par yaa be̱e̱ o par yaa rega̱, nde' walab cuen ne̱ ya̱ nu gyicya̱ ñii du̱ der; sinu de lugaar ze', nde' par de yu nu bi pcui Ñgyoozh, uz den ―nam.
40020024	Na ornu güeñ se tii ga' de yu nu rsya' lom ze', orze' bdza' dey ni cyup de yu ze' nuy bicy yu.
40020025	Orze' Jesuuz bredz mi dey. Orze' nam: ―De ru rad lagy der nu de mbecy nu ricy gyel gubier ni reña' lugaar, dzi ricy dey gyel lily niy nu de mbecy shni. De mbecy zub lo zaab ricy lay mandaar dey.
40020026	Tees lat de ru walab ni mod rlagy ñi. Ze' benu ca na tub mbecy nu ri lat der rlagy yu nu gac yu tub yu lily, orze' rlagy ñi nu gyicy yu coz nu rlagy de' zir losa'y.
40020027	Nunu benu ca na tub yu nu ri lat der rlagy yu gac yu mbecy zub lo, orze' rlagy ñi nu gyicy yu de coz nu galagy ñi ni de' zir losa'y.
40020028	Nde' nu ni' zi'l mod ya̱, biñ nu byac mbecy, a̱' yapa̱ nu gyicy mbecy coz nu rlagya̱, sinu par nu gyicya̱ coz nu rlagy mbecy nunu par nu gata̱, gun grisha̱ nu gruu zigy mbecy lo cashtig ―nam.
40020029	Na ornu bruum gyedz Jericó, orze' tona' la zigy mbecy za ca dey ich mi.
40020030	Na zu cyup mbecy lo ca' gusub dey cuit nez nu zam. Ornu güeñ dey nu yad mi, orze' brugyi' rbish ti dey. Orze' na dey: ―¡Jesuuz nez Dabi, gushni ñuu lagy de̱ ya̱! ―na dey.
40020031	Orze' de mbecy zigy bdza' dey niy, nunu mnii dey nu cue' cush ti dey. Tees de yu ze' rbish ti ga' zir dey. Orze' na dey: ―¡Jesuuz nez Dabi, gushni ñuu lagy de̱ ya̱! ―na dey.
40020032	Gaze' nu gusu Jesuuz. Orze' bredz mi de lo ca' ze'. Orze' nam rab mi dey: ―¿La coz rlagy der nu gyicya̱ du̱ de ru? ―nam.
40020033	Orze' na dey: ―De̱ ya̱ rlagy de̱ nu gyanap urlo de̱ ―na dey.
40020034	Orze' Jesuuz gushni lagy mi dey. Orze' gul yaam urlo dey. Orze' laab or la ze' byanap urlo dey. Orze' za ca dey ich mi.
40021001	Ornu bru'ña dey gyi' bicy ni ya Oliva gaab ga Betfagé, tub gyedz nu ri gaab ga Jerusaleeng, orze' Jesuuz bzuu nez mi cyup de yu nu rsya' lom nu cha ga dey lom.
40021002	Gaze' nu nam rab mi dey: ―Gua der gyedz nu ri gal dzu re. Orze' re gyap der tub bur gus ca cuñ ma nu tub bur mi' ni ma. Orze' shaagy der ma cyid nur de ma lo̱ ii.
40021003	Benu ca na mbecy niiy lo der nu lagu, orze' nii der: “Shuaan na cyiiñ ma nim. Gaze' nu lueg la tush cya ga'm ma”, nii der ―nam.
40021004	Ni guuc ñi par nu byu' niñ gal nu pcaa tub yu nu mnii por cuen ni Ñgyoozh ornu pcaay:
40021005	Mnii der lo de mbecy gyedz Sión, orze' nii der: “Güii, yad rey ni der lor. Nac mi tub mbecy shni. Riib mi tub bur mi', tub bañ nu nac i'ñ tub bur yuu.” Ni pcaa tub yu nu mnii por cuen ni Ñgyoozh.
40021006	Orze' de yu nu rsya' lom gua dey bicy yu gal nu mniim.
40021007	Orze' gua nu dey bur gus ze' nu bur mi' ni ma lom. Orze' briib dey shab yu ich bur mi' ze'. Orze' gutib Jesuuz ma.
40021008	Nunu tona' la mbecy zigy yu' ze'. Yu' dey pcuaay shab yu gyernez. Yu' ga' dey pshiñ yu yaa yag nu pcuaay gyernez.
40021009	Orze' dela mbecy nu zub lo lom, gal nu de yu nu zaab par ich mi brugyi' rbish ti dey. Orze' na dey: ―¡Dzi ga zily nac biñ nu bruu lat nez rey Dabi! ¡Ñgyoozh nac num ru, biñ nu bzu' nez mi! ¡Dzi ga zily nac Ñgyoozh, biñ nu gya zir zu! ―na dey.
40021010	Na ornu Jesuuz gu'm lat gyedz Jerusaleeng, orze' dela mbecy se nu ryach zi'l dey. Orze' brugyi' rgugyi' dey lo losa'y: ―¿Ze' cyu nde'? ―na dey.
40021011	Orze' na de mbecy: ―Yu ze' Jesuuz, tub yu nu rnii por cuen ni Ñgyoozh, yu nu bruu Nazaret, tub gyedz nu ri lo yu ni Galilea ―na dey.
40021012	Orze' Jesuuz gu'm loli' ni yu' nu driib zily mbecy Ñgyoozh. Orze' bloom de yu nu nguaa rut ze' gal nu de yu nu rzii nañ yu' ze'. Orze' ptush cyam mez ni de yu nu rtich tiñ, gal nu yashily ni de yu nu rut begy.
40021013	Orze' nam rab mi dey: ―Ñgyoozh nam lat riidz nim: “Yu' ne̱ gruu lañ yu' nu gnii nu mbecy ya̱”, nam. Ze' de ru ricy der ñii nu nañ gal nu na tub blyuu ni gubaan ―nam.
40021014	Orze' bru'ña de mbecy lo ca' nu de mbecy coj lo Jesuuz loli' ni yu' ze'. Orze' bicy yac mi dey.
40021015	Tees de uz zub lo gal nu de yu nu rlyuu leey nu bzeeñ Moisees bzaac dey de nusuriidz nu bicy mi. Nunu güeñ dey nu dzi rbish ti de yu nguzh nu yu' ze'. Orze' na de yu nguzh ze': “¡Dzi ga zily nac biñ nu bruu lat nez rey Dabi!” na dey. Orze' de uz ze' nu de yu nu rlyuu leey ze' tona' la guzi lagy dey.
40021016	Orze' na dey rab yum: ―¿A wagyeñ ru de coz nu rbish ti de yu nguzh ze'? ―na dey. Orze' na Jesuuz rab mi dey: ―A̱, reña̱. ¿A walab gaal nigul sya' de ru lat riidz ni Ñgyoozh ze' nu rniiñ: Ñgyoozh, ru bicy ru nu ru' de yu nguzh gal nu ru' de mdoo driib nu rbish ti dey nu ryabic dey gyel mbecy nir mod nu nap, rniiñ? ―nam.
40021017	Orze' bzeeñ mi dey bruum zam gashtal gyedz Betania. Ze' bechem.
40021018	Na ornu bza' yu, orze' gush nez mi ya ga'm par Jerusaleeng. Orze' briib nu ran mi.
40021019	Orze' bzaac mi tub ya las zub ñi cuit nez. Orze' gush nez mi zam looñ. Tees ni tub uugy wangyap mi looñ. Nomaas lyag zi'l ta' niñ. Orze' nam rab mi ya las ze': ―¡Bee dzi na par lo rila wazaca' lor nu cuic ru uugy! ―nam. Orze' lueg la guwach ya las ze'.
40021020	Na ornu bzaac de yu nu rsya' lom tona' la za nu ic dey. Orze' bdugyi' dey lo Jesuuz: ―¿Lagu nu dzi dzach guwach ya las re? ―na dey.
40021021	Orze' nam rab mi dey: ―Ya̱ rishli rne̱e̱ lo der benu ricy cup der consuel lo̱, nunu benu cue' gyicy cyup ic der, walab nu tub lo zi'l nu i gyicy nu der ya las, sinu ni' gac nii der lo tub bicy re: “Bruu chu. Gua gyet lag ru lo nisyudoo re”, niir, nunu ni gac ñii.
40021022	Nunu benu de ru gyicy cup der consuel ornu cyiñ der de coz nu rlagy ru lo Ñgyoozh, orze' gad ñi ―nam.
40021023	Na ornu bri Jesuuz Jerusaleeng, orze' gu'm loli' ni yu' nu driib zily de mbecy Ñgyoozh. Lat nu zum rlyuum ni de mbecy, orze' bru'ña de uz zub lo gal nu de yu bel ni de mbecy Israeel. Orze' bdugyi' dey lo Jesuuz. Orze' na dey rab yum: ―¿La na rishbeey ricy cup ru nu ricy ru de coz ii? ¿Cyu briic rishbeey ze' nir? ―na dey.
40021024	Orze' na Jesuuz rab mi dey: ―Ni' ya̱ dugyi̱' tub coz lo der. Benu tush cya der ñii, orze' ni' ya̱ ne̱e̱ lo der la na rishbeey ricy cupa̱ nu ricya̱ de coz ii.
40021025	¿Cyu bzuu nez Waa nu biid yu nu briib nis yu mbecy? ¿A Ñgyoozh bzuu nez mi yu uti mbecy? ―nam. Gaze' nu brugyi' ro dey riidz nu losa'y. Orze' na dey: ―Benu niin nu Ñgyoozh bzuu nez mi yu biid yu, orze' nii Jesuuz gab yu de ub na: “Ze' ¿lagu wancheña lagy der de riidz nu mniiy beni?” gniiy.
40021026	Ze' benu gniin nu mbecy bzuu nez yuy, orze' dzib na lo de mbecy, gun dela mbecy ricy dey Waa par tub yu nu mnii por cuen ni Ñgyoozh ―na dey.
40021027	Orze' na dey rab yu Jesuuz: ―Wagad lagy de̱ ―na dey. Orze' nam rab mi dey: ―Ni' ya̱ wane̱e̱ lo der la na rishbeey ricy cupa̱ nu ricya̱ de coz ii ―nam.
40021028	Orze' na Jesuuz rab mi dey: ―¿La ñuu shcab gash der ni tub riidz nu gne̱e̱ lo der na? Zu tub mbecy. Zu cyup i'ñ yu. Orze' guay lo i'ñ yu, yu gush ze'. Orze' nay rab yuy: “Gua gyicy ru riiñ lat lyucy urbyay ne̱”, nay.
40021029	Orze' na yu feñ ze' rab yu uz yu: “¡Waya̱!” nay. Tees despuees bdza shcab niy. Orze' guay.
40021030	Orze' mbecy ze' guay lo tuuba' i'ñ yu. Orze' ni' zi'l mniiy. Orze' na yu feñ ze' rab yu Uz yu: “O. Ya̱ cha̱”, nay. Tees wanchay.
40021031	¿Orze' ca na lo cyup de yu feñ ze' bicy yu coz nu rlagy uz yu? ―na Jesuuz. Orze' na dey rab yum: ―Yu feñ loga ze' bicy yu coz nu rlagy uz yu ―na dey. Orze' na ga' Jesuuz rab mi dey: ―Ya̱ rishli rne̱e̱ lo der gashtal de yu nu rte' tiñ por cuen ni gubier Rom, gal nu de biñ congal, de yu ze' chu' dey lat de mbecy nu riib ic Ñgyoozh anzir nu chu' de ru.
40021032	Gun Waa nu briib nis mbecy biid yu nu blyuuy ni der nu lac gyicy der nu chu'r nu mod nu se'ñ, tees de ru wancheña lagy der niy. Ze' de yu nu rte' tiñ por cuen ni gubier Rom, gal nu de biñ congal guña lagy dey ni Waa. Tees de ru mas bzaac der de nu nde', tees wanne' der de cyi nu ricy ru par nu ñgyeña lagy der de coz nu mniiy ―nam―.
40021033	’Bzuub gyidag der tuuba' riidz tiily ii: Tub shuaan tub nac yu mnuuz yu tub nac lyucy urbyay. Gaze' nu bdu'y lo' dub yub la ru'ñ. Orze' bzaay tub zo nu dushu̱u̱ de urbyay ze'. Nunu bzaay tub ze' nu gya. Orze' too ze' bzuub yu tub yu' nu duña de lyucy urbyay ze'. Gaze' nu bzeeñ yuñ yaa mbecy nu nuuz dey coz cyaal. Gaze' nu gush nez yu zay tub lugaar zet.
40021034	Na ornu byap tiem nu dulag urbyay ze' na, orze' shuaan urbyay ze' bzuu nez yu la be moz niy zay lo de yu nu mnuuz coz cyaal ze' nu gyabicy yu ca na nu bdugyi yu nu guni yu ze'.
40021035	Tees de yu nu mnuuz coz cyaal ze' pshet yaa dey de moz ze'. Tub yu bgaaz dey yu. Tuuba'y biit dey yu. Ze' tuuba'y bgoow gyita' dey yu.
40021036	Orze' shuaan lyucy urbyay ze' bzeeda'y tub naca' moz. Zañ zir yu bzeed yu byaj cyup gaze' nu loga, tees de yu ze' ni' zi'l mod bicy nu dey de moz ze'.
40021037	’Na despuees ni de nu nde', orze' bzeed lay ub la i'ñ yu. Orze' mnii tooy: “Ca gaal lagy dey lo i'ñ na”, mnii tooy.
40021038	Tees ornu bzaac de mbecy nu mnuuz coz cyaal ze', i'ñ shuaan lyucy urbyay ze', orze' na dey rab yu losa'y: “Yu re gyiyeeñ nuy gyel nap ni uz yu. Na yaa der chan dut nay. Orze' de ub na gyiyeeñ dun de gyel nap niy”, na dey.
40021039	Orze' pshet yaa dey yu nunu bloo dey yu lat lyucy urbyay ze'. Orze' biit dey yu.
40021040	’Ze' na ornu cyid shuaan lyucy urbyay ze', ¿la gyicy nuy de yu nu mnuuz coz cyaal ze' rsa' lagy der? ―nam.
40021041	Orze' na dey: ―Waded la cut yu de mbecy wagat lo ze'. Orze' cuic yu de lyucy urbyay ze' ni reña' mbecy, gun orze' tiem ni de nu nde' glew dey ñi gal nu yad ñi ―na dey.
40021042	Orze' na ga'm rab mi dey: ―¿A rila nigul sya' de ru lat de riidz ni Ñgyoozh ze' nu rniiñ: Gyita' nu mne' de biryu byac ñi gyita' nu ricy zir ñi presis; nii tub coz nu ricy Ñgyoozh nunu nde' tona' la cyit par de ub na, rniiñ?
40021043	Nde' nu ya̱ rne̱e̱ lo der nu Ñgyoozh gyicy mi nu gruu gyel gubier nim yaa de ru. Orze' gyu'ñ yaa reña' mbecy, de yu nu gyicy paa.
40021044	Cyu zi'l mbecy nu gyes saa lo gyita' ze', orze' gzug lay. Ze' benu gyita' ze' gyet lag ñi too ca na mbecy, orze' gyagyez la mbecy ze' ―nam.
40021045	Orze' de uz zub lo gal nu de mbecy fariseo güeñ dey de riidz tiily nu mniim ze'. Orze' bet lag dey cuen nu lo dey pcaam.
40021046	Orze' ngulagy dey ngu' yaay mi, tees gudzib dey lo de mbecy gun bicy dey Jesuuz par tub yu nu rnii por cuen ni Ñgyoozh.
40022001	Orze' brugyi' ga' rnii Jesuuz nu riidz tiily lo dey tuuba' tir. Orze' nam rab mi dey:
40022002	―Mod nu rac nu gyel gubier ni Ñgyoozh, nde' mod nu guc nu tub rey. Rey ze' bzu yey tub sa' ni fandang par nu chelaa yu feñ niy.
40022003	Orze' mniiy lo de moz niy nu chay cha teey de yu nu ca lo cuen nu cha fandang. Tees de yu nu ca lo cuen nu cha ze', wangalagy dey ñgyay.
40022004	Orze' bzeed yu reña' moz nu chay. Orze' mniiy lo dey: “Mnii lo de yu nu ca lo cuen nu cyid ze' nu bi bzu lilya̱ dela coz nu dow den. Nunu bi bicya̱ mandaar nu gut chigud gal nu de bañ nu bi bicy re'ña̱. Delañ bi zu lily ñii nu cyid dey fandang”, nay.
40022005	Tees de yu nu ca lo cuen nu cha fandang ze', wangyicy cuen dey. Tub yu zay lat naay. Ze' tuuba'y zay gyicy yu dalje̱z niy.
40022006	Ze' tub naca' dey bdu' yaa dey de moz ni rey ze'. Orze' shiñ bicy nu dey yu gashtal biit la dey yu.
40022007	Orze' tona' la guzi lagy rey ze'. Orze' bicy yu mandaar lo de soldad niy nu chay cut yu de mbecy nu biit moz niy ze', nunu caay gyi ledz dey.
40022008	Gaze' nu bredz yu de moz niy. Orze' nay: “Dela de coz bi zu lily ñii par fandang, tees de yu nu ca lo cuen nu ñgyiid, wangyap dey nu ñgyiid yu.
40022009	Orze' na gua der de nez zu. Orze' cuedz der cyu zi'l mbecy nu gyap ru nu cyid yu fandang”, nay.
40022010	Orze' de moz ze' bruu dey zay de lat cay. Nunu bicy tublaazh dey ca na la de mbecy nu byap dey: tant mbecy a̱' nap nunu tant mbecy nap. Orze' bdzaa la nañ yu' ze' nu yu' mbecy lo fandang.
40022011	’Orze' rey ze' gu'y nañ yu' ze' nu bgüiiy lo dela mbecy nu bru'ña ze'. Orze' bdu' cuen yu lo tub mbecy nu a̱' zuy negy par fandang.
40022012	Orze' na rey ze' rab yu mbecy ze': “¿Lac guc gu'r ii ze' a̱' zur negy par fandang?” nay. Tees mbecy ze' rila waniiy.
40022013	Orze' rey ze' nay rab yu de moz niy: “Pcyiigy der gyi'y nunu pcyiig der yaay. Nunu mne' der yu chay ze' nu cow, ze' nu gun yu nunu siigy lay yu”, nay.
40022014	Gun Ñgyoozh rbedz mi zigy mbecy tees ñuu zi mbecy pcuim ―na Jesuuz.
40022015	Orze' de mbecy fariseo ya dey, nunu orze' psaap dey riidz ben lac mod gac gyicy dey nu gadzam nu riidz par nu cu' zi dey mi.
40022016	Orze' bzuu nez dey la be de mbecy nu nac nu de mbecy fariseo nu la be ga' de mbecy ni Herodes nu cha nii dey lom. Orze' na dey rab yum: ―Masht, de̱ ya̱ rad lagy de̱ nu ru rniir coz rishli. Nunu ru wagyicy cuen ru de coz nu rnii mbecy, sinu rlyuur ni dey mod nu rlagy Ñgyoozh nu chu' dey, gun ru a̱' nac ru mbecy nu rcui.
40022017	Orze' mnii ñuu lo̱ de̱ mod nu ru rnii toor. ¿A gruu nap ñi nu griib den tiñ nu rbic dey ni yu nu riib ic de nasyoong, uti waruu nap ñi? ―na dey.
40022018	Tees Jesuuz gud lagy mi nu nac dey mbecy rzi lagy. Orze' nam: ―Mbecy rzuu lo, ¿lagu rzu der caa ze' lo̱?
40022019	Blyuu der tiñ nu cyish ru ze' lo̱ ―nam. Orze' gua nu dey tub tiñ plat lom.
40022020	Orze' Jesuuz bdugyi'm lo dey: ―¿Cyu nab ca lo tiñ ii nunu cyu nu la ca looñ? ―nam.
40022021	Orze' na dey: ―Lo César, yu nu riib ic de nasyoong, gal nu nu lay ―na dey. Orze' na ga' Jesuuz rab mi dey: ―Benu ni, orze' briic der ni César, yu nu riib ic ze', de coz nu nac niy, nunu briica' der ni Ñgyoozh de coz nu nac nim ―nam.
40022022	Na ornu güeñ dey de riidz ze', orze' za nu la ic dey nunu zu ga lam gush nez dey yay.
40022023	Laab dzi ze' gua la be de mbecy saduceo gua güii dey Jesuuz. De mbecy saduceo rnii dey nu ornu gat mbecy, orze' wagyabaña' dey. Nde' nu bdugyi' dey lo Jesuuz. Orze' na dey.
40022024	―Masht, Moisees mniiy nu benu tub mbecy gat yu, ze' gyiyeeñ mñaay, ze' sac la i'ñ yu, orze' gash bicy yu byud ze', gun orze' cuic yu mdoo ni byud ze' por cuen ni gyitoo bicy yu, na Moisees.
40022025	Na lat de ub na ii bzu gagy mbecy nuy bicy yu. Orze' yu loga guud mñaay. Orze' gut yu. Ze' mñaay wangaal lam mdoo. Orze' byeeñ byud ze' lo yu nu gul loy.
40022026	Ni' zi'l bzac yu ze' nu gut yu. Orze' ni' zi'l bzac yu chon nu gul loy. Orze' ni' zi'l bzac byud ze' nu za' gagy la dey nuy bicy yu.
40022027	Na ornu blazh dela dey gut yu, orze' ni' zi'l biñ mñaa ze' gut mi.
40022028	Ze' na ornu shuub dzi nu gyabañ de mbecy gut ze', orze' ¿ca na de yu ze' lo gagy yu nuy bicy yu gac mñaa dey mi ze'? Gun dela dey pcyiiñ nuy mi ―na dey.
40022029	Orze' Jesuuz nam rab mi dey: ―De ru radza der, gun de ru wagyet lag der cuen de coz nu mniiñ lat de riidz ni Ñgyoozh. Ni wagad lagy der la na coz nu gac gyicy mi.
40022030	Ornu de mbecy nu bi gut gyabañ dey, orze' wachelaa ga' dey, sinu orze' chu' dey gal nu yu' de anc nu yu' gyibaa.
40022031	Ze' na ni nu gyabañ mbecy, ¿walab gaal wacsya' der de riidz nu bzeeñ Ñgyoozh par de ru? Laab mi nam:
40022032	“Ya̱ naca̱ Ñgyoozh ni Abraham, naca̱ Ñgyoozh ni Isaac, nunu naca̱ Ñgyoozh ni Jacob.” ¡Gun Ñgyoozh a̱' nac mi Ñgyoozh ni mbecy nu bya' lo la sinu nac mi Ñgyoozh ni mbecy nu mbañ mas bi gut yu! ―na Jesuuz.
40022033	Na ornu güeñ de mbecy de riidz ze', orze' za nu la ic dey nu nac de coz nu blyuum.
40022034	Orze' ornu gud lagy de mbecy fariseo nu psoow mi ru' de mbecy saduceo, orze' byatublaazh dey.
40022035	Orze' bruu su tub yu nu rlyuu leey ni Ñgyoozh nu bdugyi'y lom par nu shet lag yum nañ caa. Orze' nay rab yum:
40022036	―Masht, ¿ca na leey ni Ñgyoozh nac ñii leey zub lo zir? ―nay.
40022037	Orze' na Jesuuz rab mi yu: ―“Pca Shuaan ru, biñ nu nac Ñgyoozh nir, nu dutuub la lardoor, nu dela gyel mbañ nir, gal nu nu dela shcab nir.”
40022038	Nde' leey zub lo zir par de' zir leey. Nde' leey nu gya zir zu.
40022039	Ze' leey cyup, nde' nu “Pca der losa'r gal nu rcar ub ru.” Nde' saap ñi leey loga ze'.
40022040	Orze' lo cyup de leey ze' nac ñi cyong de' zir leey nu bzeeñ Moisees, gal nu de' zir de riidz nu bzeeñ de yu nu mnii por cuen ni Ñgyoozh ―nam.
40022041	Lat nu gabee yu' tublaazh de mbecy fariseo,
40022042	orze' na Jesuuz rab mi dey: ―¿La ñuu shcab rash der nu nac Mesías, biñ nu ca lo cuen nu co mbañ mbecy? ¿Cyu nez nac mi? ―nam. Orze' na dey: ―Nez Dabi nac mi ―na dey.
40022043	Orze' na Jesuuz rab mi dey: ―Benu ni, ¿lagu mnii Espiriit Yon ni Ñgyoozh lo Dabi nu mniiy nu nac mi Shuaan yu? Gun ub la Dabi nay:
40022044	Ñgyoozh nam rab mi Shuaana̱: “Gzub ru lugaar nu gzub mbecy nu gya zir zu par yaa be̱e̱ ii, gashtal gyicy la̱ nu gyicy ru gan de losa'r yuur”, na Ñgyoozh, na Dabi.
40022045	’Orze' ¿walab gaal gac gruu Mesías, biñ nu ca lo cuen nu co mbañ mbecy lat nez Dabi, benu Dabi mniiy nu nac mi Shuaan yu? Gun bi guzañ na'ñ gul Dabi anzir nu gal mi. Orze' ¿walab gaal gac gruum lat nez yu? ―nam.
40022046	Orze' rila wangac tush cya dey ni tub riidz. Nunu nese laab dzi la ze' wancuica' dey baloor nu ngugyi'y lom.
40023001	Gaze' nu Jesuuz nam rab mi de mbecy gal nu de yu nu rsya' lom:
40023002	―De yu nu rlyuu leey ni Ñgyoozh gal nu de mbecy fariseo zu dey riiñ nu rshaal dey lac yaruu leey nu bzeeñ Moisees.
40023003	Nde' nu de ru rlagy ñi zuub gyidag der ni de coz nu rnii dey, tees cue' gyicy der mod nu ricy dey, gun coz nu rlyuu dey, nde' walab mod nu ricy de ub yu.
40023004	Nde' nañ gal nu na nu rzuub dey yuu ich mbecy gashtal wagagyee ga' la dey. Ze' de ub yu walagy yu gal yuñ ni nu tub mbiz yu par nu locyuub yu losa'y nu guy yuu ze'.
40023005	Dela coz nu ricy dey, tub lo zi'l ricy dey par nu gabe nu dzi rlyu dey. Yet lagy dey rcaay tub nac riidz ni Ñgyoozh cyugay nu ic chidz yu, nunu yet lagy dey gyicy tuñ zir yu shab yu par nu gabe nu nac dey mbecy da.
40023006	Yet lagy dey rzub yu lugaar nu gua de mbecy lily lat gasht, nunu yet lagy dey rzub yu lugaar nu gua de mbecy zub lo nañ yu' nu rsya' de mbecy riidz ni Ñgyoozh.
40023007	Yet lagy dey ornu rca lagy de mbecy loy ornu rnii nu dey yu lat yagyi'. Nunu ni' yet lagy dey ornu rnii de mbecy yu masht.
40023008	’Ze' de ru walagy ñi nu nii de mbecy nu nac der masht, gun dela de ru bicy ru losa'r nunu tub zi masht ni der zum. Nde' ya̱ biñ nu blosu Ñgyoozh.
40023009	Nunu rila walagy ñi nii der nu uz ru ni tub la mbecy gyishlombecy ii, gun zu tub zi uz der. Nde' Ñgyoozh, biñ nu zub gyibaa.
40023010	Nunu cue' shet ic der nu nii dey nu nac ru tub yu nu riib ic ni dey, gun tub zi ya̱, biñ nu ca lo cuen nu co mbañ mbecy naca̱ biñ riib ic de ru.
40023011	Mbecy nu ricy coz nu galagy ñi ni losa', yu ze' yu nu gya zir zu lat de ru.
40023012	Gun cyu zi'l mbecy nu ricy zily ub, yu ze' gruu gyel mbecy niy. Ze' yu nu ricy gyel gyidz ni, yu ze' gyac yu mbecy nu gya zir zu.
40023013	’¡Cuaa de ru, mbecy nu rlyuu leey ni Ñgyoozh, gal nu de ru mbecy fariseo, gun nac der mbecy rzuu lo! De ru rsoow der ro' nu chu' de mbecy lat de yu nu riib ic Ñgyoozh, gun orze' wac chu' mbecy lugaar ze'. Gun ni de ub ru wayu'r lugaar ze', ni wacsaan der nu chu' de' zir mbecy nu rlagy chu' lugaar ze'.
40023014	’¡Cuaa de ru mbecy nu rlyuu leey ni Ñgyoozh nu de ru mbecy fariseo, gun nac der mbecy rzuu lo! Nunu rboo der yu' de byud nu de gyel nap nim. Orze' par nu rlagy der nu soow sur lo de coz a̱' nap nu ricy ru, orze' chi rnii nu der Ñgyoozh. Nde' nu de ru cashtig ily zir gad ni der.
40023015	’¡Cuaa de ru mbecy nu rlyuu leey ni Ñgyoozh gal nu de ru mbecy fariseo, gun nac der mbecy rzuu lo! Tona' la rboo lo der rded ru dutuub la lugaar par nu gyicy ru gan mas ñuu tub mbecy nu chetib ic leey ni der yu. Nunu ornu bi bicy der gan tub mbecy, orze' ricy der nu dub gal nu na cashtig nu yad ñi nu gad ni der gabily, orze' de yu ze' cyup tir ni na cashtig yad ñi nu gad ni dey.
40023016	’¡Cuaa de ru! Na der gal nu na mbecy lo ca'. Ze' rlyuu der nez ni losa'r. De ru rniir: “Benu zat na yu' ni Ñgyoozh par nu gabe nu gyicy paa den nu riidz nu rniin, orze' walagy ñi gyicy paan nu riidz ze'. Ze' benu zat den or nu yu' nañ yu' ni Ñgyoozh par nu gabe nu ricy paan nu riidz nu rniin, orze' rlagy ñi gyicy paan”, rnii der.
40023017	¡Der mbecy ton! ¡Mbecy lo ca'! ¿Ca na nu ricy zir ñi presis: a yu' ni Ñgyoozh uti or nu ta' nañ ñi? Gun yu' ni Ñgyoozh, nde' ricy ñi nu or ze' nac ñii coz nim. Walab or ze' ricy ñi nu yu' ze' nac ñii yu' ni Ñgyoozh.
40023018	Nunu ni' zi'l rnii de ru: “Benu tub mbecy zat yu mez nu zu ze' nu rcaa dey gyi bañcyug par nu gabe nu ricy paay nu riidz nu rniiy, orze' walagy ñi gyicy paay nu riidz nu mniiy. Ze' benu zat yu bañcyug nu riib lo mez ze', orze' rlagy ñi nu gyicy paay”, rnii der.
40023019	¡Mbecy lo ca'! ¿Ca na coz ricy zir ñi presis: a mez uti bañcyug nu riib loñ? Gun mez ze' ricy ñi nu bañcyug nu riib loñ, ma ze' cyiiñ ma par Ñgyoozh. Tees walab bañcyug ze' gyicy ma nu cyiiñ mez ze' par Ñgyoozh.
40023020	Mbecy nu rzat mez ze' rzat yuñ par nu gabe nu gyicy yac yu riidz nu rniiy. Orze' ni' zi'l rzat yu bañcyug nu riib loñ.
40023021	Mbecy nu rzat yu' ni Ñgyoozh, walab tub lo zi'l yu' ze' rzat yu, sinu ni' rzat yu Ñgyoozh, biñ nu zu nañ ñi.
40023022	Nunu mbecy nu rzat gyibaa walab tub lo zi'l gyibaa rzat yu, sinu ni' rzat yu lugaar ze' nu riib ic Ñgyoozh, gal nu biñ nu zub lugaar ze'.
40023023	’¡Dzi ga cuaa de ru mbecy nu rlyuu leey ni Ñgyoozh gal nu de ru mbecy fariseo gun nac der mbecy rzuu lo! Dela coz nu ricy cup der, lo tii nac ñii, rbic der tub nac ñii ni Ñgyoozh: gashtal de gyish loow comid, de mushtily, de aniis, de comin rbic der nim. Tub nac gaañ lo tii nac ga de gyish mi' ze' rbic der nim. Tees wagyicy cuen der de riidz nu ricy ñi presis nu ca lo leey. Wagyicy cuen der de riidz nu rniiñ nu chu'n nu se'ñ. Ni wagyicy cuen der de riidz nu rniiñ nu gashni lagy na losa'n, nu de riidz nu rniiñ nu nap chu' den. Rlagy ñi gyicy yac der nu de riidz ze', nunu cue' checa der nu gyicy ru de' zir coz nu bi ricy ru ze'.
40023024	Na der gal nu na lo ca' nu rlyuu nez ni losa'. De ru rzeed der be'y mi' nu ibel tees camey rab der dutuub la ma.
40023025	’¡Cuaa de ru mbecy nu rlyuu leey ni Ñgyoozh nu de ru mbecy fariseo! ¡Nac der mbecy rzuu lo! Na der gal na tub taz uti tub gya'n. Par ich zi'l ñi tona' la nap rgyiib der. Ze' par nañ ñi dza la yu' coz nu bicy gubaan der, nu de coz nu ye rzac der lo.
40023026	¡Mbecy fariseo lo ca'! Rlagy ñi nu loga la cyib der par nañ taz ze', nu gya'n ze'. Orze' ni' zi'l par ich ñi gac ñii coz caacy.
40023027	’¡Cuaa de ru mbecy nu rlyuu leey ni Ñgyoozh gal nu de ru mbecy fariseo! ¡Nac der mbecy rzuu lo! Na der gal nu na ru' baa ni añ nu dzi guzig par ich. Nap rabeeñ par ich ñi. Ze' par nañ ñi yu' rit nu beel guudz.
40023028	Ni' zi'l par lo de mbecy, rlyu nu nac der mbecy nap, ze' nañ lardoo der nac ru mbecy rzuu lo, nunu nac der mbecy nu ricy de lo la cyi.
40023029	’¡Cuaa de ru, mbecy nu rlyuu leey ni Ñgyoozh gal nu de ru mbecy fariseo! ¡Nac der mbecy rzuu lo! Nap ricy nap der ru' baa ni de yu nu mnii por cuen ni Ñgyoozh, nu ru' baa ni de yu nu guc mbecy nap par nu gabe nu rca lagy der lo dey.
40023030	Orze' rnii der: “Bi bicy na nu de ub na ñcyiiñ na tiem nu gu' de gyitoo bel nin, orze' de ub na waric yaan ornu biit dey de yu nu mnii por cuen ni Ñgyoozh”, rnii der.
40023031	Nu nac de riidz nu rnii der ze', nde' rabee nu rad lagy der nu nac ru nez de yu nu biit de yu nu mnii por cuen ni Ñgyoozh.
40023032	Benu ni, orze' de ru bza' lo la der laz nu bzuub de gyitoo bel ni der gyi' ze'.
40023033	’Na der gal na bily. Na der gal na nez bily. ¿Lagu rnii too der nu glar lo cashtig nu cuic Ñgyoozh? Cashtig ze', nde' gabily.
40023034	Nde' nu ya̱ zeeda̱ mbecy nu nii por cuen ni Ñgyoozh, nunu zeeda̱ mbecy nu rad lagy, nunu zeeda̱ mbecy nu lyuu ni der. Tees yu' nu cut der dey. Yu' ga' nu caa der yu lo cruuz. Yu' ga' nu gaaz der yu nañ yu' nu rsya' der riidz ni Ñgyoozh. Nunu yu' ga' nu gzab der ich yu gaza' gyedz la.
40023035	Nde' nu too de ru gzeed Ñgyoozh dela cashtig gyi' nu biit dey de mbecy nap ze': nese nu biit dey Abeel gashtal nu biit dey Zacarí, i'ñ Berequías, yu nu biit der loli' ni yu' ni Ñgyoozh par gazel ni mez nu rcuaa der gun lom nu yu' yon nim.
40023036	Ya̱ rishli rne̱e̱ lo der nu dela cashtig nu nac nu gut de mbecy nap ze' dugyiñ gaza' de ru, mbecy nu yu' tiem na ―nam―.
40023037	’¡A̱ der mbecy Jerusaleeng! Rut der de yu nu rnii por cuen ni Ñgyoozh. Nunu rgoow gyita' der de yu nu rzeed Ñgyoozh lat der. Zañ tir ngulagya̱ ñgyicy tublaazha̱ der gal nu ricy tub gyid ornu ricy tublaazh ma dzich ni ma nañ lowe' ma. Tees de ru wangalagy der.
40023038	Na ledz der gyiyeeñ ub ziñ.
40023039	Gun ya̱ rne̱e̱ lo der nu nese na la wazaca' la der ya̱ gashtal shuub la dzi ornu nii der: “Dzi ga zily nac biñ nu bzuu nez Ñgyoozh, Shuaan na, biñ nu cyid lo den”, nii der ―na Jesuuz.
40024001	Orze' bruu Jesuuz loli' ni yu' nu driib zily de mbecy Ñgyoozh zam. Orze' bru'ña de yu nu rsya' lom. Orze' brugyi' rlyuu dey de yu' ze' lom.
40024002	Orze' na Jesuuz rab mi dey: ―¿A rzac der dela coz ii? Ya̱ rishli rne̱e̱ lo der nu sac tub gyita' ii nu gyiyeeñ ñi too losa'ñ. Delañ dudily ñi ―nam.
40024003	Orze' za num dey par too bicy ni ya Oliva. Orze' gusub mi. Orze' de yu nu rsya' lom byatublaazh dey lom par nu cugyi' reñ dey lom. Orze' na dey: ―Mnii lo̱ de̱ nu gul gac de nde'. ¿La na muesht gruu zac ornu cyid ru tuuba' tir? Nunu ¿gul shuub dzi ni tiem nu yu'n na? ―na dey.
40024004	Orze' na Jesuuz rab mi dey: ―Bzu der cuidad nis guu mbecy der,
40024005	gun tona' la zigy mbecy grusac yu nu gash yu nu la̱. “Ya̱ Mesías, biñ nu ca lo cuen nu co mbañ mbecy”, niiy. Orze' gyicy yu nu tona' la zigy mbecy gadza̱ dey.
40024006	Ornu gyeñ der nu bi yu' gyel yuu gaab ga, gal nu de ze' nu zet, tees cue' dzib der, gun nde' coz nu rlagy ñi nu gac. Tees gabee nigul shuub dzi nu gya' lo dela coz.
40024007	Gun tub nac mbecy chu'y gyel yuu nu tub naca' mbecy. Nunu tub gubier chu'y gyel yuu nu tuuba' gubier. Nunu cyid cubiñ. Nunu grib duru zañ lugaar ni gyishlombecy.
40024008	Tees dela nde' nu gzub zi'l gyi'ñ nu gzac zi de mbecy.
40024009	’Orze' gu' dey de ru yaa mbecy par nu shet zi dey de ru nunu par nu cut dey de ru. Nunu dela de mbecy gazi lagy dey lo der par nu nac ya̱.
40024010	Nunu tiem ze' zigy de ru checa der nu gyicy cup ru consuel lo̱. Nunu gazi lagy der lo losa'r. Nunu cush cya' tub, cush cya tub zi'l der ich losa'r.
40024011	Nunu gruu sac zigy mbecy rguu, mbecy nu nii nu nac mbecy nu rnii por cuen ni Ñgyoozh. Nunu gyicy dey nu gadza zigy mbecy.
40024012	Nunu par nu tona' la gyañ nu shiñ gyicy de mbecy, orze' checa dey nu rcay losa'y.
40024013	Tees yu nu gagye gashtal gat la, yu ze' yu nu co mbañ Ñgyoozh.
40024014	Nunu de riidz nu sac ni gyel gubier ni Ñgyoozh grush las ñi dutuub la gyishlombecy par nu gad lagy de lo la mbecy. Gaze' nu shuub dzi ze'.
40024015	’Na Ñeel, yu nu mnii por cuen ni Ñgyoozh, bzeeñ yu riidz ni coz bag nu gyicy ñi nu nit lo. Ornu zac der nu chu'ñ lugaar ni Ñgyoozh, (Mbecy nu csya' de riidz ii rlagy ñi nu gyicy yu nu gyet lag yu cuen. )
40024016	orze' de mbecy nu yu' lo de yu ni Judea rlagy ñi nu ruu chu dey chay par logyi'.
40024017	Nunu mbecy nu zub too yu' walagy ñi nu gyet yu nu chu'y nañ yu'y nu coy la coz anzir nu ruu chuy.
40024018	Mbecy nu ri ricy riiñ lat naa, walagy ñi nu cush cyay cha gyiy shab yu.
40024019	¡Tees cuaa de biñ mñaa nu secyi zu tiem ze'! ¡Cuaa de biñ nu rgagy mdoo tiem ze'!
40024020	Bdiiñ der lo Ñgyoozh nu cue' nu ruu chu der tiem rag, ni sab, dzi nu rzu lagy mbecy.
40024021	Gun tiem ze' dzi zir zac zi mbecy gaze' de tiem nu bded gaal zi'l nu bzub gyi' gyishlombecy, nunu gaze' de' zir tiem nu yad par lo.
40024022	Nunu benu Ñgyoozh wayicy shub mi tiem ze', orze' ni tub la mbecy waruu mbañ yu. Tees gyicy shuub mi tiem ze' par nu nac de mbecy nu bi pcuim.
40024023	’Orze' benu ca na mbecy niiy lo der: “Güii ii zu Mesías, biñ nu ca lo cuen nu co mbañ mbecy” o “Güii re rim”, niiy. Tees de ru cue' cheña lagy der.
40024024	Gun grusu mbecy rguu nu niiy nu nac yu Mesías. Nunu grusu mbecy rguu nu niiy nu nac yu mbecy nu rnii por cuen ni Ñgyoozh. Zañ muesht lyuu dey, nunu zañ nusuriidz gyicy dey par nu gad mod nu guu dey mbecy. Mas gashtal de mbecy nu bi pcui Ñgyoozh guu mbecy ze' dey, benu gac.
40024025	Bzuub gyidag der, ya̱ tiem bi mne̱e̱ lo der.
40024026	Nde' nu benu mbecy niiy lo der: “Güii der, tub lugaar ub zi ri Mesías”, niiy, cue' cha der loy. O benu nii ga' dey: “Guii der, re ri ngach mi”, nii dey, cue' cheña lagy der.
40024027	Gun ya̱, biñ nu byac mbecy, sij zi'l gru'ña̱ gal nu ricy yaa ni guzii ornu rzuñ dutuub la baa.
40024028	Gun ze' nu nguaa de cuerp gut, ze' gyatublaazh dela lyash ―nam―.
40024029	’Na ornu ded tiem nu zac zi de mbecy ze', orze' gyet cow lo doo güidz, nunu beey wabica' ma yaa. De bel nu ta' baa gyet lag ma. Nunu dela fers nu nash baa cueñ ñii.
40024030	Orze' gruu sac muesht ne̱ ya̱, biñ nu byac mbecy, baa. Orze' de lo la mbecy nu yu' gyishlombecy gun yu. Orze' zac dey ya̱, biñ nu byac mbecy, nu yapa̱ lat za baa. Zac dey nu gac gyicya̱ coz ily, nunu zac dey nu tona' la lily na̱.
40024031	Orze' ya̱ zuu neza̱ de anc ne̱, ornu fert dulaa trompet par nu cha te' dey de mbecy nu bi bducui gashtal se tap la scyiñ ni gyishlombecy: gash ñi gashtal ze' nu bzub gyi' baa nu gashtal ze' nu bya' loñ ni gyi' baa.
40024032	’Psya' der mod nu ricy ya las. Ornu bi rga'ñ nu driib lyag niñ, orze' de ru bi rad lagy der nu bi yad tiem zig.
40024033	Ni' zi'l mod ornu zac der gac dela coz nu mne̱e̱ lo der, orze' bi neñ der nu ya̱, biñ nu byac mbecy, bi zu̱ la̱ nu yapa̱.
40024034	Ya̱ rishli rne̱e̱ lo der nu de mbecy nu yu' tiem ze' walazh dey gat yu gal gac la dela de coz ze'.
40024035	Baa nuñ gyishlombecy ii delañ ded niñ, tees riidz nu ya̱ rne̱e̱ nde' rila waded niñ.
40024036	’Tees dzi ze', nu or ze', se cyu la rad lagy. Ni de anc nu yu' gyibaa, ni ya̱ i'ñ Ñgyoozh wagad lagya̱, sinu tub zi la Ñgyoozh uz den rad lagy mi.
40024037	’Gal nu guc tiem ni Noé, ni' zi'l gac ornu shuub dzi nu ya̱ yapa̱ tuuba' tir.
40024038	Tiem ze' anzir nu gyet gyey ily nu mnit lo gyishlombecy ze', orze' de mbecy pcyiiñ dey gyishlombecy ii. Nu bdow zi'l dey, nunu go'y, nunu pchelaa dey gashtal pshuub la dzi nu gu' Noé nañ barc.
40024039	Tees ni wannii la too dey ti ni gac ñii gashtal bru'ña la gyey. Orze' za nuñ dey. Ni' zi'l gac ornu shuub dzi nu ya̱ biñ nu byac mbecy yapa̱ tuuba' tir.
40024040	Orze' tiem ze' cyup mbecy riy ricy yu riiñ lat naay. Tub yu gruuy gyishlombecy ii nu gyay. Ze' tuba'y gyiyeeñ yu.
40024041	Cyup biñ mñaa cam rom iiñ gyech. Tub mi gruum gyishlombecy ii nu gyam. Ze' tuba'm gyiyeeñ mi.
40024042	’Orze' bzu der altant gun wagad lagy der ca dzi yap ya̱, biñ nu nac Shuaan der.
40024043	Tees bicy der nu gad lagy ru tub coz. Benu tub shuaan tub yu' gad lagy yu la or cyid gubaan, orze' zu lily yu nunu wazaan yu nu chu'y nañ yu'y nu coy suuy.
40024044	Nde' nu de ru rlagy ñi nu gyiyeeñ lily der, gun ya̱ biñ nu byac mbecy yapa̱ or nu rila a̱' sa' lagy der ―nam―.
40024045	’¿Ca na moz nu ricy paa nu moz nu yu' shcab ni? Yu ze' bdu' patro̱o̱ niy riiñ yaay nu gyub ic yu de' zir moz nu yu' niy, par nu cuic yu nu gow de yu ze' or niñ.
40024046	Dzi ni moz ze' benu gyap patro̱o̱ niy yu ornu griy nu ricy yu gal nu mniiy loy.
40024047	Ya̱ rishli rne̱e̱ lo der nu patro̱o̱ niy cu'y riiñ yaay nu gyub ic yu dela coz niy.
40024048	Tees benu moz ze' nac yu mbecy a̱' nap, orze' nii tooy nu wari gyiily patro̱o̱ niy.
40024049	Orze' gyicy ras nuy de losa' moz yu. Gow yu, nunu go'y nu de mbecy rzugy.
40024050	Orze' gri patro̱o̱ niy tub dzi nu a̱' sa' la lagy yu. Griy tub or nu wagad lagy lay.
40024051	Orze' tona' la cashtig ily cuic yu ni moz ze'. Gyicy nuy yu gal nu ricy nu dey de mbecy rzuu lo. Orze' gun yu, nunu siigy lay yu.
40025001	’Mod nu rac nu gyel gubier ni Ñgyoozh, nde' nañ gal nu na mod nu guc nu tii fiñ feñ. Gush deñ candiil niñ gua cheel ñi nob.
40025002	Na gaay ñi nac ñii fiñ ndeja̱d. Ze' gaaya' deñ nac ñii fiñ cuidad.
40025003	Orze' de fiñ ndeja̱d ze' za nu deñ candiil niñ. Tees wancha nu sheñ deñ asecy par nu nchaa ga' deñ nañ candiil niñ tuuba' tir.
40025004	Ze' de fiñ cuidad ze' za nu deñ candiil niñ gal nu sheñ asecy.
40025005	Na ornu bded tiem nu wangri nob ze', orze' brugyi' nu ryeed pcaal deñ. Orze' gush pcaal delañ.
40025006	Na ornu bi yad razeel rel, orze' brugyi' rbish ti mbecy: “¡Bi yeed nob! ¡Bruu der nu cha cheel ru nob!” rnii dey.
40025007	Orze' dela de fiñ feñ ze' wesh te deñ carer, nunu bzu nap deñ candiil niñ.
40025008	Orze' de fiñ ndeja̱d ze' nañ rab ñi de fiñ cuidad ze': “Doo ñuu asecy ni der ne̱ de̱, gun ryuu candiil ne̱”, naañ.
40025009	Orze' na de fiñ cuidad ze': “Waric de̱ asecy. Gun ni par de̱ ya̱ wal ñii, ze' yegar par de ru. Gua der lo mbecy nu rut asecy. Orze' lo mbecy ze' zi der ñii nir”, na deñ.
40025010	Tees lat nu gua zii de fiñ ndeja̱d ze' asecy niñ, lat ze' bri la nob. Orze' de fiñ nu bzu lily ze' gu' deñ nu nob lo fandang. Orze' byoow ro'.
40025011	Na ornu byoow ro', orze' bri gaaya' de fiñ ndeja̱d ze'. Orze' na deñ ta'ñ gyero': “Pshaal ñuu ro' ne̱ de̱”, na deñ.
40025012	Tees orze' na nob ze': “Ya̱ rishli a̱' yu' lo̱ de ru”, nay ―na Jesuuz.
40025013	Orze' na ga'm: ―Orze' rlagy ñi gac der mbecy nu rzu altant, gun ni wagad lagy der ni ca dzi ni ca na or yap ya̱, biñ nu byac mbecy, tuuba' tir ―nam―.
40025014	’Mod nu rac nu gyel gubier ni Ñgyoozh, nde' nañ gal nu na mod nu bzac tub mbecy nu gua biaj. Ornu bi zuu lay nu chay tub lugaar, orze' bredz yu dela moz niy nu bdu'y riiñ yaay nu ñay dela suuy.
40025015	Orze' tub yu briic yu gaay tant tiñ niy. Ze' tuuba'y briic yu cyup tant tiñ niy. Ze' tuuba'y briic yu tub tant tiñ niy. Dub gal mod nu rlyu nu cyiiñ tub ga dey dub ni tiñ briic yu ni dey. Orze' gush nez yu zay.
40025016	Na moz nu guud gaay tant tiñ ni ze', lueg la guay bicy yu dalje̱z nu tiñ ze'. Orze' bicy yu gan tub gaaya' tant tiñ.
40025017	Ni' zi'l bicy moz nu guud cyup tant tiñ ni ze'. Orze' bicy yu gan tub cyupa' tant gal nu guud niy.
40025018	Tees yu nu guud tub tant ni ze', orze' yay bduuñ yu gyegy nu pcach yu tiñ ni patro̱o̱ niy.
40025019	’Na ornu bi rac zañ tiem, orze' bri patro̱o̱ ze'. Orze' bza' loy nu de moz ze' niy.
40025020	Nu loga la bru'ña yu nu guud gaay tant tiñ ni ze'. Orze' byabic yu gaay tant nu za nuy ze' gal nu tub gaaya' tant i'ñ ñi. Orze' nay rab yu patro̱o̱ niy: “Ru briic ru gaay tant ne̱. Na ii ga' tub gaaya' tant nu bicya̱ gan”, nay.
40025021	Orze' patro̱o̱ ze' nay rab yuy: “Nap tona' la. Ru nac ru tub moz nu ricy paa. Na par nu bicy paar nu ñuu mi' nu briica̱ nir, na riiñ ily zir grica̱ nu gyicy ru. Gyeed gun gyet lagy ru nur ya̱”, na patro̱o̱.
40025022	Orze' bru'ña ga' yu nu guud cyup tant ni ze'. Orze' nay rab yu patro̱o̱ niy: “Ru briic ru cyup tant ne̱. Nde' nu gyash ru ñii nir, gal nu cyupa' tant nu bicya̱ gan”, nay.
40025023	Orze' na patro̱o̱ niy rab yuy: “Nap tona' la. Ru nac ru tub moz nu ricy paa. Na par nu bicy paar nu ñuu mi' nu briica̱ nir, nde' nu na riiñ ily zir grica̱ nu gyicy ru. Na gyeed gun gyet lagy ru nur ya̱”, na patro̱o̱.
40025024	’Tees ornu bru'ña ga' yu nu guud tub tant tiñ ni ze', orze' nay rab yu patro̱o̱ niy: “Ya̱ rad lagya̱ nu ru nac ru tub mbecy nu dzi cyigy lardoo. Gun ru wagyicy ru riiñ, tees rboor gana̱z ni de moz nir.
40025025	Orze' gudziba̱. Nde' nu ya̱ pcacha̱ tiñ nir lo yu. Nde' nu ii gyash ru ca na nu nir”, nay.
40025026	Orze' patro̱o̱ ze' nay rab yuy: “Dzi ga mbecy zed nac ru. Dzi ga a̱' nap ru, benu ru rad lagy ru nu ya̱ ryasha̱ de gana̱z ni de moz ne̱, mas wagyicy uba̱ riiñ.
40025027	Orze' ¿lagu wanchar ñgya seeñ ru tiñ ze' nañ banc? Gun orze' ornu ndri̱ gyabic ru tiñ ne̱ nu ñuu i'ñ ñi”, nay.
40025028	Orze' na patro̱o̱ rab yu de yu nu yu' ze': “Bloo der tub tant tiñ nu ri yaay. Briic der ñii ni yu nu ricy cup tii tant.
40025029	Gun mbecy nu bi ricy cup gad zir ñi niy nunu gashtal grusuba' lañ niy. Ze' mbecy nu sac ni gashtal coz miiñ nu ricy cup yu gruuñ niy.
40025030	Ze' moz wacyiiñ ii, bloo der yu chay ich yu', ze' nu cow. Ze' gun yu nunu siigy lay yu”, nay ―na Jesuuz―.
40025031	’Ornu ya̱, biñ nu byac mbecy, chu' nu gaca̱ rey, orze' yapa̱ nu de anc ne̱ nunu chesuba̱ nu gyub ica̱ de mbecy lugaar ze' nu yu' gyel lily ne̱.
40025032	Orze' dela mbecy ni gyishlombecy gyatublaazh dey lo̱. Orze' ya̱ glewa̱ dey nu gyac cyup nac yu gal nu ricy tub mbecy nu rña shily nu co reñ yu shily lat de chiib.
40025033	Orze' ya̱ zeeda̱ de shily par yaa be̱e̱. Ze' de chiib zeeda̱ ma par yaa rega̱.
40025034	Orze' ya̱ biñ nu nac rey, ne̱e̱ lo de mbecy nu yu' par yaa be̱e̱: “Da der gun Ñgyoozh, uz den, nap ricy num der. Gush der gyel nap nu bi bzu ye Ñgyoozh ni der ze' nu riib ic mi nese anzir nu gzub gyi' gyishlombecy.
40025035	Gun ya̱ byana̱, ze' de ru briic ru coz nu da̱w. Ya̱ bigya̱ nis, ze' de ru briic ru nis do̱'. Ya̱ guca̱ mbecy zu nez, ze' de ru bredz ru ya̱ nu gua̱ yu'r.
40025036	Ya̱ bicy falt shaba̱, ze' de ru briic ru shaba̱. Ya̱ gurata̱, ze' de ru biid güii der ya̱. Ya̱ bet laga̱ nañ yu' gyiib, ze' de ru biid zaab lo der ya̱”, ne̱e̱.
40025037	Orze' de mbecy nap nu yu' par yaa be̱e̱ nii dey: “Shuaan de̱, ¿gul bzaac de̱ ru nu ran ru, ze' briic de̱ coz nu gow ru? O ¿gul bzaac de̱ ru nu rbigy ru nis, ze' briic de̱ nis go'r?
40025038	O ¿gul bzaac de̱ ru nu zu nez ru, ze' briic de̱ posad nir? O ¿gul bicy falt shab ru, ze' bric de̱ ñii nir?
40025039	O ¿gul bzaac de̱ ru gurat ru, o gul bzaac de̱ ru rir yu' gyiib, ze' gua zaab lo de̱ ru?” nii dey.
40025040	Orze' ya̱, biñ nu nac rey, ne̱e̱ lo dey: “Ya̱ rishli rne̱e̱ lo dela de ru mbecy nu ni bicy nu de bicya̱, de mbecy nu blaazha' zir mbecy shni, orze' ni' zi'l bicy nu der ya̱”, ne̱e̱.
40025041	’Orze' ya̱, biñ nu nac rey, ne̱e̱ lo de mbecy nu yu' par yaa rega̱: “Bruu chu de ru lo̱ ii, de ru mbecy nu bzaa lagy Ñgyoozh ni. Gua der lo gyi nu rila wayu: lo gyi nu bzu ye Ñgyoozh par nuras nu de anc niy.
40025042	Gun ya̱ byana̱, ze' de ru wancuic der nu da̱w. Ya̱ bigya̱ nis, ze' de ru wancuic ru nis do̱'.
40025043	Ya̱ guca̱ mbecy zu nez, ze' de ru wancuedz ru ya̱ nu cha̱ yu'r. Ya̱ bicy falt shaba̱, ze' de ru wancuic der ñii ne̱. Ya̱ gurata̱ nunu betlaga̱ nañ yu' gyiib, ze' de ru wancyiid güii der ya̱”, ne̱e̱.
40025044	Orze' nii dey lo̱: “Shuaan de̱, ¿gul bzaac de̱ ru nu ran ru, o nu bigy ru nis, o nu zu nez ru, o nu sac shab ru, o nu rat ru, o nu rir nañ yu' gyiib, ze' wanlocyuub de̱ ru?” nii dey.
40025045	Orze' ya̱, biñ nu nac rey, ne̱e̱ ga̱' lo dey: “Ya̱ rishli rne̱e̱ lo der nu la zi'l tiem nu wanlocyuub der mas ñuu tub de mbecy nu blaazha' zir mbecy shni, orze' ni' zi'l wanlocyuub der ya̱”, ne̱e̱ lo dey.
40025046	Orze' de yu ze' gyet lag dey lo cashtig nu rila wayeca. Ze' de mbecy nap gad nu cui mbañ dey lo Ñgyoozh tub la ―nam.
40026001	Na ornu blazh mnii Jesuuz dela de riidz ze', orze' nam rab mi de yu nu rsya' lom:
40026002	―De ru bi rad lagy der nu nañ cyup dzi chu' sa' ni Pas. Orze' ya̱, biñ nu byac mbecy, gu' dey ya̱ yaa de mbecy par nu cut dey ya̱ lo cruuz ―nam.
40026003	Orze' laab tiem ze' de uz zub lo gal nu de yu bel ni de mbecy Israeel byatublaazh dey yu' Caifás, yu nu riib ic de uz.
40026004	Orze' bloo ic dey tub mod par nu shet lag dey Jesuuz pres nu nac gyel rguu, gun orze' gyicy dey nu gat mi.
40026005	Tees na dey: ―Walagy ñi shet yaan yu lat sa' gun nis gyach de mbecy ―na dey.
40026006	Na lat nu pcyiiñ Jesuuz Betania yu' Simo̱o̱, yu nu gurat gyedz nu la lepra,
40026007	orze' bru'ña tub biñ mñaa lo Jesuuz nu tub lamet nu byaa nu gyita' nu la alabastro. Dza laa nañ ñi nu yu' asecy zguul nu dzi ñgyup sac. Orze' lat nu gabee zub mi rom gyit, orze' biñ mñaa ze' pcoom asecy zguul ze' too Jesuuz.
40026008	Na ornu bzaac de yu nu rsya' lom, orze' guzi lagy dey. Orze' brugyi' rnii dey: ―¿Lagu leew la mnit lom asecy zguul re?
40026009	Gun nde ñgyac nsa'y ñi par nu sheñ tiñ ñgyaad. Orze' tiñ ze' mbic mi ni de mbecy zi ―na dey.
40026010	Na ornu gud lagy Jesuuz de coz nu mnii dey, orze' nam rab mi dey: ―¿Lagu ricy seed der biñ mñaa ii? Mi ii tona' la nap bicy num ya̱.
40026011	Gun mbecy zi dub laa tiem yu'y lat der. Tees ya̱ walab dub laa tiem cyiiña̱ lat der.
40026012	Coz nu bicy biñ mñaa ii num ya̱ ornu pcoom asecy zguul cuerp ne̱, nde' par nu rzu lily mi ya̱ par ornu cach dey ya̱.
40026013	Ya̱ rishli rne̱e̱ lo der nu ca zi'l lugaar ni gyishlombecy nu shaal dey riidz nu sac nu bruu lo Ñgyoozh, orze' nii ga' dey coz nu bicy nu biñ mñaa ii ya̱ par nu gyeza' lagy mbecy mi ―na Jesuuz.
40026014	Orze' Judas Iscariote, tub yu nu bruu lat trocyup de yu nu blosu Jesuuz, gua niiy lo de yu nu riib ic de uz.
40026015	Orze' nay rab yu dey: ―¿La be cyish der ne̱, orze' ya̱ gyabica̱ Jesuuz yaa der? ―nay. Orze' bza' lo dey nu cyish yu gal rub tii tiñ plat niy.
40026016	Orze' nese or la ze' brugyi' ryub Judas mod par nu gu'y Jesuuz yaa dey.
40026017	Dzi loga ni sa' nu row dey gyishtily nu sac lebadur, orze' de yu nu rsya' lo Jesuuz bru'ña dey lom. Orze' na dey rab yum: ―¿Ca rlagy ru nu cha̱ de̱ zu ye̱ coz nu gyicy na che dzi sa' ni Pas? ―na dey.
40026018	Orze' nam rab mi dey: ―Yaa der lat gyedz. Orze' cha der lo i mbecy. Orze' ze' nii der: “Masht nam: Ya̱ byap or ne̱, nunu ya̱ nu de yu nu rsya' lo̱ ded de̱ sa' ni Pas yu'r, nam.” Ni nii der ―na Jesuuz.
40026019	Orze' de yu nu rsya' lom bicy dey gal nu mniim. Orze' bzu ye dey tub comid ni dzi sa' ni Pas.
40026020	Na or biche, orze' gusub Jesuuz nu de trocyup yu nu rsya' lom nu gyicy dey che.
40026021	Orze' lat nu ricy dey che, orze' nam rab mi dey: ―Ya̱ rishli rne̱e̱ lo der nu lat de ru gruu su tub ru nu cush cyar icha̱ ―nam.
40026022	Orze' tona' la bicy shni de yu nu rsya' lom. Orze' tub ga dey brugyi' rgugyi' dey lom. Orze' na dey: ―Shuaana̱, ¿walab gaal ya̱? ―na dey.
40026023	Orze' na Jesuuz rab mi dey: ―Tub yu nu rne' gyishtily laab nañ tub zi'l gya'n nu ya̱, yu ze' cush cya'y icha̱.
40026024	Gun ya̱, biñ nu byac mbecy, rishli gata̱ gal nu pcaa de yu nu mnii por cuen ni Ñgyoozh. ¡Tees cuaa yu nu cush cya icha̱! Nap zir bi bicy na nu cue' ñgyal yu nu ni gyicy ze' ―nam.
40026025	Orze' na Judas, yu nu bish cya ich mi: ―Masht, ¿walab gaal ya̱? ―nay. Orze' na Jesuuz: ―Gal nu ru mniir, nde' laab ni ―nam.
40026026	Na lat nu gabee nguaa dey row yu gyit, orze' Jesuuz gush mi tub gyishtily. Orze' briic mi gras ni Ñgyoozh nu nac ñii. Gaze' nu blew mi ñii. Orze' briic mi ñii ni de yu nu rsya' lom. Orze' nam: ―Gush der gyishtily ii gow ru, gun nii cuerp ne̱ ―nam.
40026027	Gaze' nu gusha̱'m tub taz nu yu' ñup urbyay. Orze' briica'm gras ni Ñgyoozh. Gaze' nu briic mi ñii ni dey. Orze' nam: ―Dela de ru go' der nu yu' nañ taz ii.
40026028	Gun nu nii reña̱ nu gzu nap ñi trat cub nu bicy Ñgyoozh nu de mbecy. Nu nii reña̱ nu dushu par nu gruu mbañ zigy mbecy, par nu gyicy sulagy Ñgyoozh ni dela cyi dey.
40026029	Ya̱ rishli rne̱e̱ lo der nu rila wado' ga̱' ñup ni urbyay tuuba' tir gashtal shuub la dzi nu do̱' du̱ de ru ñup cub lugaar ze' nu riib ic Ñgyoozh, uz den ―nam.
40026030	Na ornu blazh biil num dey tub Salmo, orze' bruu num dey yu' ze' za num dey bicy ni ya Oliva.
40026031	Gaze' nu nam rab mi dey: ―Rel na dela de ru checa der nu gyicy cup ru consuel lo̱ nu nac de coz nu gzaca̱, gun ni rniiñ lat de riidz ni Ñgyoozh. Orze' nam: “Ya̱ duta̱ biñ nu rña shily, orze' dela shily nim grush las ma”, nam.
40026032	Tees despuees ornu gyabaña̱, orze' ya̱ gya̱ ga̱ lo de ru par Galilea ―nam.
40026033	Orze' na Bed rab yum: ―Mas dela dey checa dey nu gyicy cup dey consuel lor nu nac de coz nu gzac ru, tees ya̱ rila wane̱' ru ―nay.
40026034	Orze' na ga'm rab mi yu: ―Ya̱ rishli rne̱e̱ lor nu laab rel na, anzir nu cuedz ngüel ru' loga ma, chon tir niir nu a̱' yu' lor ya̱ ―nam.
40026035	Tees Bed bzu fert yu. Orze' nay: ―Mas gata̱ du̱ ru, tees ya̱ rila wane̱e̱ nu a̱' yu' lo̱ ru ―nay. Nunu ni' zi'l mnii de' zir de yu nu rsya' lom.
40026036	Orze' Jesuuz gush nez mi zam nu de yu nu rsya' lom tub lugaar nu la Getsemaní. Orze' nam: ―Bzub der ii lat nu ya̱ cha̱ par re nu ne̱e̱ du̱ Ñgyoozh ―nam.
40026037	Orze' za nu reñ mi Bed nu rup laa i'ñ Zebedeo. Orze' brugyi' ricy shnim, nunu tona' la deet rac nañ lardoom.
40026038	Orze' nam rab mi dey: ―Ya̱ rlagy la̱ gata̱ nu tanta' shni rac nañ lardo̱o̱. Blez der ii nunu bzu der altant nu ya̱ ―nam.
40026039	Gaze' nu gua ga'm sñuu miiñ par lo. Orze' wes saa tiily mi lo yu nunu brugyi' rnii num Ñgyoozh. Orze' nam: ―Uza̱, benu gac, ¿a wabo chur taz nu gzuub ru'? Tees cue' gac ñii gal nu rlagya̱ sinu gal nu rlagy ru ―nam.
40026040	Na ornu bish cyam lo de yu nu rsya' lom ze', orze' byap mi dey nguaa nas yu. Orze' nam rab mi Bed: ―¿Walab gaal ni ñuu tub or wangagyee der nu nzu der altant nu ya̱?
40026041	Bzu der altant nunu mnii nu der Ñgyoozh, gun orze' cue' gyicy de coz cyi gan der. Gun nañ lardoo der rlagy ru gyicy ru coz nap tees cuerp ni der wacyiiñ ñi ―nam.
40026042	Orze' nu cyup la nu rzam nu rnii num Ñgyoozh, orze' nam: ―Uza̱, ben a wac co chur taz nu gzuub ru̱' o gashtal do̱' la ñii, tees gac ñii gal nu ru rlagy ru ―nam.
40026043	Orze' bish cya ga'm tuuba' tir zam lo dey. Orze' ni' zi'l byap mi dey nguaa nas yu, gun rsuun la pcaal dey tanta' nu yeed ñi.
40026044	Orze' bzeeñ mi dey za ga'm nu nii num Ñgyoozh tir chon la. Orze' mniim laab de riidz nu mniim or loga.
40026045	Orze' bish cya ga'm lo dey. Orze' nam rab mi dey: ―¿Walab gaal gabee nas ru' der nunu gabee rzu lagy der? Na bi ryap or nu ya̱, biñ nu byac mbecy, gu' dey ya̱ yaa de mbecy cyi.
40026046	Wes su der yaa na. Gun bi yad gaab yu nu cush cya icha̱ ―nam.
40026047	Lat nu gabee rnii ru'm, lueg la bru'ña Judas, tub yu nu bruu lat trocyup de yu nu rsya' lom. Bru'ñay nu zigy mbecy nu nuu mandzicy, nu yu nu nuu garot. Yad dey par mandaar ni de yu nu zub lo ni de uz, nunu par mandaar ni de yu bel ni de mbecy Israeel.
40026048	Ze' Judas, yu nu bish cya ich mi, bi mniiy lo dey lac mod gyicy yu par nu gad lagy dey cyu Jesuuz. Orze' mniiy: ―Yu nu da̱w chit lo, yu ze' nde'. Orze' gua nu der yu pres ―mniiy lo dey.
40026049	Na ornu bru'ña Judas lo Jesuuz, orze' becha'y lom. Orze' nay rab yum: ―¡Masht, shnu ru! ―nay. Orze' bdow yu chit lom.
40026050	Orze' na Jesuuz rab mi yu: ―Judas, bicy ca na la nu yad ru gyicy ru ―nam. Orze' becha' de mbecy lom. Bdu' yaa dey mi. Gaze' nu za nu dey mi pres.
40026051	Tees tub yu nu zu nu Jesuuz bloo zay mandzicy niy nañ gyid yu'ñ. Orze' pcyug yu gyidag tub moz ni yu nu riib ic de uz.
40026052	Orze' na Jesuuz: ―Bdu' choow mandzicy ze' se'ñ gun dela yu nu rgyish lo lo mandzicy gat yu nu mandzicy.
40026053	¿A wagad lagy der nu ya̱ gac ne̱e̱ lo Ñgyoozh, uza̱, nu zeed mi zigy zir anc par trocyup nac soldad nu locyuub dey ya̱?
40026054	Tees benu ni, ¿lac mod gac par nu gyu' ni de riidz ni Ñgyoozh gal nu rniiñ nu gac? ―nam.
40026055	Orze' na Jesuuz rab mi de mbecy zigy ze': ―¿Lagu yad tub der ya̱ gal nu rza tub dey tub gubaan: nu mandzicy nu garot? Gun de dzi la bri̱ blyu̱u̱ ni der loli' ni yu' nu driib zily mbecy Ñgyoozh. Nunu wancu' yaa der ya̱ nu ñgya nu der ya̱ pres.
40026056	Tees dela nii ni raac ñi par nu gyu' niñ gal nu bi cañ lat de riidz ni Ñgyoozh, gal nu mnii de yu nu mnii por cuen nim ―na Jesuuz. Orze' laab or la ze' dela de yu nu rsya' lom bzeeñ dey mi. Bruu chu dey lom zay.
40026057	Orze' de yu nu gua tub Jesuuz gua nu dey mi yu' Caifás, yu nu riib ic de uz. Ze' byatublaazh de yu nu rlyuu leey ni Ñgyoozh, nu de yu bel ni de mbecy Israeel.
40026058	Ze' Bed gua cay ich Jesuuz. Orze' zet zet zi'l zaab yu ich mi gashtal bri lay loli' ni yu nu riib ic ze'. Orze' gu'y gusub yu loli' ze' nu de yu nu rña yu' ze' par nu güiiy ben lac mod za' lo dey nu Jesuuz.
40026059	Orze' de uz zub lo, nu dela de yu nu zu riiñ lat junt zub lo byub dey mod par nu griib dey cyi fals toom, gun orze' gad mod nu cut dey mi.
40026060	Tees rila wangad ni tub la mod ni dey mas zigy mbecy gua dey briib dey gyidza toom. Orze' gal brusu gaal cyup mbecy.
40026061	Orze' na dey: ―Yu ii nay: “Ya̱ gac tilya̱ yu' nu driib zily den Ñgyoozh, nunu nañ chon dzi gac shes su̱ ñii tuuba' tir”, nay ―na dey.
40026062	Orze' yu nu riib ic ze' wes suy, orze' nay rab yu Jesuuz: ―¿A waniir lagu sac falt nir? ¿La ñuu cyi driib dey ic ru? ―nay.
40026063	Tees Jesuuz ri zi'l zum. Rila waniim. Orze' na ga' yu nu riib ic ze': ―Rishli gaal ni Ñgyoozh mbañ, mnii lo̱ de̱ benu nac ru Mesías, biñ nu nac i'ñ Ñgyoozh ―nay.
40026064	Orze' na Jesuuz rab mi yu: ―Laab gal nu ru mniir. Ya̱ rishli rne̱e̱ lo der nu gzac der ya̱, biñ nu byac mbecy, zuba̱ par yaa bee Ñgyoozh, biñ nu rac ricy de lo la coz ily. Nunu gzac der ya̱ yapa̱ lat za ―nam.
40026065	Orze' yu nu riib ic ze' pshala lay shab yu par nu gabe nu walab se'ñ mniim. Orze' nay: ―Yu ii bzat ziy Ñgyoozh. ¿La' zir be teshtig rlagy ñi par yu ii? Na bi güeñ der de riidz a̱' nap nu mniiy.
40026066	¿La ñuu rnii too der? ―nay. ―Yu ii yu' falt niy nunu rlagy ñi gat yu ―na dey.
40026067	Orze' brugyi' rcoo yeñ dey lom. Nunu brugyi' nu rgaaz dey mi. Ze' yu' ga' dey briich yaay lom.
40026068	―Ru, Mesías, ¡mnii lo̱ de̱ cyu briich yaa lor! ―na dey.
40026069	Na Bed gusub yu loli' ni ich yu' ze'. Orze' bru'ña tub criad loy. Orze' nañ rab ñiy: ―Ni' ru gusa nur Jesuuz, biñ nu bruu Galilea, ¿shiñ? ―nañ.
40026070	Tees Bed mniiy nu walab lo rgüii la dela mbecy. Orze' nay: ―Ya̱ wagad lagya̱ la coz rniir ―nay.
40026071	Orze' zay par gyero'. Ze' bzaac tuuba' criad yu. Orze' nañ rab ñi de mbecy nu yu' ze': ―Ni' mbecy ii gusa num Jesuuz, biñ nu bruu Nazaret ―nañ.
40026072	Orze' ni' zi'l mnii Bed nu walab. Orze' nay: ―Ñgyoozh shiñ gyicy num ya̱ benu ya̱ walab rishli rne̱e̱. ¡Ya̱ a̱' yu' lo̱ cyu mbecy nde'! ―nay.
40026073	Na guchi ga' sñuu nde', orze' de yu nu yu' ze' na dey rab yu Bed: ―Wanted la ni' ru nac ru tub yu nu bruu lat dey, gun rabee nu nac mod nu za riidz nu rniir ―na dey.
40026074	Orze' Bed nay: ―Ñgyoozh shiñ gyicy num ya̱ benu walab rishli rne̱e̱. ¡Ya̱ a̱' yu' lo̱ cyu mbecy nde'! ―nay. Orze' laab or la ze' bredz ngüel.
40026075	Orze' byeza' lagy yu de coz nu mnii Jesuuz ornu nam: “Anzir nu cuedz ngüel ru' loga ma, ru niir nu a̱' yu' lor ya̱ chon tir” ―nam. Orze' bruu Bed zay. Nunu tona' la zi ruun yu.
40027001	Laab bza' yu la tuuba' dzi, orze' de uz zub lo gal nu de yu bel ni de mbecy Israeel byatublaazh dey par nu go dey riidz ben lac mod gyicy dey par nu gat Jesuuz.
40027002	Orze' pcyiig dey mi za nuy mi. Orze' bgu' dey mi yaa Poncio Pilato, yu nu riib ic por cuen ni gubier Rom.
40027003	Na ornu Judas, yu nu bish cya ich Jesuuz, ornu gud lagy yu nu mnii dey nu gat Jesuuz, orze' brugyi' nu rnii tooy nu nap zir benu cue' ñlyuuy Jesuuz lo dey. Orze' bish cyay gua zeeñ yu gal rub tii tiñ plat ze' lo de uz zub lo, nu lo de yu bel ni de mbecy Israeel.
40027004	Orze' nay: ―Ya̱ shiñ bicya̱ nu nac nu bish cya̱ ich tub mbecy nu sac falt ni, nunu gashtal cut la dey yu ―nay. Tees de yu ze' nay rab yuy: ―Par nu nac nu nde' se la la nu ricy ñi ne̱ de̱ ya̱. ¡Nde' cuen ni ru! ―na dey rab yu Judas.
40027005	Orze' mne' la Judas tiñ ze' loli' ni yu' nu driib zily mbecy Ñgyoozh. Orze' bruuy ze' yay. Orze' bzaab gyi̱y ub yu.
40027006	Orze' de uz zub lo pte' dey dela tiñ ze'. Orze' na dey: ―Wac zeeñ den tiñ ii nañ alcansi ni gun, gun tiñ ii bicy ñi nu gut mbecy ―na dey.
40027007	Orze' psaap dey riidz ben lac gyicy nu dey tiñ ze'. Orze' wii dey tub nac yu nu la Yu ni Mbecy nu Rzaa Gyis. Orze' yu ze' wii dey ñi nu tiñ ze', par nu gac ñii tub campyo̱o̱ nu cach dey de mbecy yad.
40027008	Nde' nu gashtal tiem na, yu ze' lañ Yu nu Guud nu Nac Reñ.
40027009	Ni mod guc ñi par nu byu' niñ gal nu mnii Jeremías, tub yu nu mnii por cuen ni Ñgyoozh, ornu nay: Orze' gush dey gal rub tii tiñ plat ze', pres nu mnii de mbecy Israeel nu cyish dey nu nac mi.
40027010	Orze' nu tiñ ze' wii dey tub nac yu nu la Yu ni Mbecy nu Rzaa Gyis, gal nu mnii Ñgyoozh lo̱ nu gyicya̱, na Jeremías.
40027011	Na Jesuuz zum lo yu nu riib ic por cuen ni gubier par nu cugyi'y lom. Orze' nay: ―¿A ru nac ru rey ni de mbecy Israeel? ―nay. Orze' na Jesuuz: ―Laab ni gal nu ru mniir ―nam.
40027012	Orze' de uz zub lo ze' gal nu de yu bel ni de mbecy Israeel brugyi' driib dey cyi too Jesuuz, tees rila wanniim.
40027013	Orze' Pilato bdugyi'y lom tuuba' tir: ―¿A wagyeñ ru de cyi nu driib dey toor? ―nay.
40027014	Tees Jesuuz ni tub riidz wanniim. Orze' Pilato, yu nu riib ic ze', tona' la za nu ic yu.
40027015	Na de ña'n la, lat nu rzu' sa' ni Pas, orze' yu nu riib ic ze', rlaay tub pres: ca zi'l na yu nu gnii mbecy nu dulaa.
40027016	Tees tiem ze' ri tub mbecy nu la Barrabás pres. Yu ze' dela mbecy yu' lo dey yu par nu dzi coz ily bicy yu.
40027017	Orze' lat nu bi yu' tublaazh de mbecy, orze' na Pilato rab yu dey: ―¿Ca na mbecy rlagy der nu gla̱a̱? ¿A gla̱a̱ Barrabás o ti gla̱a̱ Jesuuz, yu nu rnii der Mesías? ―nay.
40027018	Ni mniiy gun nap gud lagy yu nu nac gyel rasaap lagy, nde' nu bgu' dey Jesuuz yaay.
40027019	Na lat nu gusub Pilato lugaar ze' nu dri beey cyi, orze' bzeed mñaay tub raso̱o̱ loy. Orze' nam: “Cue' ne' ic ru lat asunt ni mbecy nu sac falt ni ze', gun che tona' la shiñ bguu pcaala̱ nu nac mi ze'”, na mñaay.
40027020	Tees de uz zub lo ze' gal nu de yu bel ze' pcuugy dey lardoo de mbecy zigy nu cyiñ dey nu glaa Pilato Barrabás. Orze' cyiñ dey nu gat Jesuuz.
40027021	Tees ornu ni bicy dey, orze' Pilato, yu nu riib ic ze', orze' bdugyi'y lo dey tuuba' tir. Orze' nay: ―¿Ca na dey lo cyup yu rlagy der nu gla̱a̱ yu? ―nay. Orze' na de mbecy: ―¡Barrabás! ―na dey.
40027022	Orze' na ga' Pilato: ―Ze' ¿la coz rlagy der nu gyicya̱ du̱ Jesuuz, yu nu rnii der Mesías? ―nay. Orze' dela dey mniiy: ―¡Cut ruy lo cruuz! ―na dey.
40027023	Orze' na ga' Pilato: ―¿La ñuu coz a̱' nap bicy yu? ―nay. Tees dzi zir bish ti dey. Orze' na dey: ―¡Cut ruy lo cruuz! ―na dey.
40027024	Na ornu Pilato gud lagy yu nu wayicy yu gan, sinu de mbecy zigy bi yu' la dey nu gyicy yu coz deet, orze' mniiy lo tub mbecy nu cha gyiiy nis par nu naay lo rgüii la dela mbecy. Orze' nay: ―Ya̱ sac falt ne̱. Benu cut der mbecy nap ii, nde' falt ni de ru ―nay.
40027025	Orze' na ga' de mbecy zigy: ―Nu gat yu ze', nde' cuen ne̱ de̱ ya̱, gal nu ni de nez de̱ nu gruu zac par lo ―na dey.
40027026	Orze' Pilato blaay Barrabás nu nac de riidz nu mnii de mbecy. Orze' bicy yu mandaar nu gaaz dey Jesuuz. Orze' bgu'y mi yaa dey par nu caa dey mi lo cruuz.
40027027	Orze' de soldad gua nu dey mi nañ yu' ze' nu riib ic de gubier. Orze' dela soldad nu yu' ze' byatublaazh dey lom.
40027028	Orze' bloo dey shab mi. Orze' bzuu dey mi tub negy ña.
40027029	Gaze' nu bel dey ya gyech. Bzaa dey tub coron nu bri dey toom. Orze' bzuu dey tub yagyi yaa beem. Orze' gusu tib dey lom. Nunu brugyi' rguu bdzaa dey mi. Orze' na dey: ―Shnu ru, rey ni de mbecy Israeel ―na dey.
40027030	Orze' brugyi' rco yeñ dey lom. Orze' bloo dey yag nu zu yaam ze', nunu brugyi' rshet dey ñi toom.
40027031	Ornu blazh bguu bdzaa dey mi, orze' bloo dey negy ña ze' yeñ mi. Orze' bzuu dey mi laab shab mi. Orze' za nu dey mi par nu caay mi lo cruuz.
40027032	Orze' nez nu za dey bdzeel yu tub mbecy Cirene, yu nu la Simo̱o̱. Orze' por fers la pcaa dey yu nu cha nuy cruuz ni Jesuuz.
40027033	Orze' bru'ña dey tub lugaar nu la Gólgota. Nde' tub riidz nu yaruuñ: Lugaar ni cyug too añ.
40027034	Gaze' nu briic dey ñup urbyay nu yu' can nu tub lo coz lya nu go'm. Tees ornu bicy mi preb ñi, orze' wangalagy mi go'm ñii.
40027035	Orze' pcaa dey mi lo cruuz. Orze' de soldad bloo dey cuen ben ca na dey dugyiy tub ga shab mi.
40027036	Despuees ni de nu nde', orze' gusub dey nu rñay mi.
40027037	Orze' par too cruuz nu pcaa dey mi, pcaa dey tub gyicy cyim nu rniiñ de falt nim. Orze' rniiñ: “Yu ii Jesuuz, rey ni de mbecy Israeel”, rniiñ.
40027038	Orze' ni' zi'l pcaa dey cyup gubaan lo cruuz cuit mi: tub yu par yaa beem, ze' tuuba'y par yaa reg mi.
40027039	Orze' de mbecy nu rded lom rgyib la ic dey nu gyel rgubdzaa, nunu rab zi dey mi.
40027040	Orze' na dey: ―Ru mniir nu nit lor yu' nu driib zily mbecy Ñgyoozh, nunu nañ chon dzi mniir nu shes sur ñii. ¡Na bloo mbañ ub ru na! Benu rishli nac ru i'ñ Ñgyoozh. ¡Bet lo cruuz! ―na dey.
40027041	Ni' zi'l de uz zub lo, nu de yu nu rlyuu leey ni Ñgyoozh, nu de yu bel ni de mbecy Israeel bgubdzaa dey mi.
40027042	Orze' na dey: ―Bloo mbañ yu reña' mbecy, tees ub yu wagac co mbañ yu. Nunu nac yu rey ni de mbecy Israeel. Ze' benu gyet yu lo cruuz, orze' cheña lagy den niy.
40027043	Bicy cup yu consuel lo Ñgyoozh. Na rlagy ñi co mbañ Ñgyoozh yu benu rishli yet lagy mi mod nu bicy yu, gun rniiy nu nac yu i'ñ mi ―na dey.
40027044	Orze' ni' zi'l de gubaan nu ca num lo cruuz brugyi' nu rgubdzaa dey mi.
40027045	Orze' tub or widoo bet cow dutuub la lo yu gal tub gyiib chon or gudze, gaze' nu bzu yaa.
40027046	Gaze' nu or ze' ye brish ti Jesuuz. Orze' nam: ―Elí, Elí, ¿lema sabactani? ―nam. Riidz ze' yaruuñ: “Ñgyoozh ne̱, Ñgyoozh ne̱, ¿lagu bzaan ru ya̱?”
40027047	Orze' la be mbecy nu yu' ze', ornu güeñ dey nu brish tim, orze' na dey: ―Yu re rbedz yu Elías, yu nu mnii por cuen ni Ñgyoozh ―na dey.
40027048	Orze' lueg la tub mbecy gush yu carer gua gyiiy tub coz nu chayo' nis. Orze' psal yuñ lo ñup zii ni urbyay. Gaze' nu bzuub yuñ lo tub yagyi. Briic yuñ go'm.
40027049	Tees de' zir mbecy na dey: ―Blez güiin, ben a cyid Elías nu co mbañ yuy ―na dey.
40027050	Orze' tuuba' tir ye brish tim. Orze' gut mi.
40027051	Orze' laab or ze' negy nu zaab gyero' ni lugaar yon nañ yu' nu driib zily mbecy Ñgyoozh pshala lañ gaal zi nu gush ñi gal ic lañ nu gal lo yu la. Nunu briib duru. Nunu de gyita' bet rich ñi.
40027052	Nunu de baa ni añ byaal ru'ñ. Nunu zigy mbecy ni Ñgyoozh nu bi gut byabañ dey.
40027053	Orze' bruu dey gyerbaa niy. Na despuees, ornu byabañ Jesuuz, orze' bya dey Jerusaleeng, gyedz ni Ñgyoozh. Orze' ze' zigy mbecy bzaac dey de yu ze'.
40027054	Na ornu bzaac yu nu riib ic de soldad gal nu de' zir soldad nu briib duru ze' nu dela de' zir coz nu guc, orze' gudzib dey. Orze' na dey: ―¡Rishli gaal biñ ii guc mi i'ñ Ñgyoozh! ―na dey.
40027055	Orze' zet yu' zigy biñ mñaa. Rgüii dem lo Jesuuz. Laab de mi ze' biñ nu gua ca ich Jesuuz nese nu gusam Galilea, nunu blocyuub dem Jesuuz.
40027056	Lat de biñ mñaa ze' ri Li nu bruu tub gyedz nu la Magadán, nu tuuba' Li, ñaa Santiag nu See, nu ñaa de i'ñ Zebedeo.
40027057	Na or bi yecheñ, orze' bru'ña See, tub mbecy guani'ñ nu bruu Arimatea. Ni' yu ze' nac yu tub yu nu rsya' lo Jesuuz.
40027058	Orze' guay lo Pilato, nu bdiiñ yu cuerp ni Jesuuz loy. Orze' Pilato mniiy nu cuic dey cuerp ni Jesuuz ni See.
40027059	Orze' gush yu cuerp nim, nunu ptiish yuñ tub sab cacy fin.
40027060	Orze' gua riy mi nañ tub gyerbaa cub ni ub yu. Gyerbaa ze' sa bicy yu mandaar nu bduuñ dey ñi nañ gyita'. Orze' psoow yu ru'ñ nu tub gyita' ily. Orze' yay.
40027061	Tees Li nu bruu Magadán, nu tuuba' Li gucua dem ru' baa ze'.
40027062	Na or bza' yu tuuba' dzi, laab nde' dzi nu rzu lagy mbecy, orze' de uz zub lo, nu de mbecy fariseo gua dey lo Pilato.
40027063	Orze' na dey: ―Shi Pilato, byeza' lagy de̱ nu lat nu gabee mbañ mbecy rguu ze', orze' nay: “Ornu bi bza' chon dzi nu guta̱, orze' gyabaña̱”, nay.
40027064	Nde' nu ne̱e̱ lor nu gyicy ru mandaar lo de mbecy nu cha ña dey ru' baa niy gashtal shuub la dzi chon, gun nis ru'ña de yu nu rsya' loy rel. Orze' co dze dey cuerp niy. Gaze' nu nii dey lo mbecy nu byabañ yu. Orze' benu ni gac nu nac gyel rguu ze', orze' shiñ zir gruuñ gaze' gyel rguu nu mnii Jesuuz nu loga ―na dey.
40027065	Orze' na Pilato: ―Gac cha nu der de soldad nu gña dey. Gua der nu gyicy segur ru ru' baa niy. Ca na la benu gac ―nay.
40027066	Orze' bruu dey zay. Nunu bicy segur dey ru' baa. Orze' pcaa dey beey lo gyita' nu rsoow ru' gyerbaa ze'. Nunu bzeeñ dey soldad ze' nu rña dey.
40028001	Na or bded sab, dzi nu rzu lagy mbecy, ornu bza' yu noming napor, orze' Li nu bruu Magadán, nu tuuba' Li gua dem gal ru' baa ni Jesuuz.
40028002	Orze' de repent la briib tub duru ily. Orze' bruu tub anc ni Ñgyoozh gashtal gyibaa. Bet yu lo yu. Orze' ptuyub yu gyita' nu rsoow ru' gyerbaa ze'. Gaze' nu gusub yu tooñ.
40028003	Anc ze' rabeey gal nu rabee gyi ni guzii. Ze' shab yu, nde' tub negy cacy iily laa.
40028004	Na ornu bzaac de soldad anc ze', orze' gush la bis dey nu tanta' gudzib yu. Orze' bdzo'w la dey.
40028005	Orze' anc ze' nay rab yu de biñ mñaa ze': ―Cue' dzib der. Ya̱ rad lagya̱ nu de ru ryub der Jesuuz, biñ nu gut lo cruuz.
40028006	Saca'm ii. Bi byabañ mi gal nu mniim nu gzac mi. Orze' da der da güiir lugaar ze' nu bri dey mi.
40028007	Orze' na ga' anc ze': ―Dzach zi der yaa niir lo de yu nu rsya' lom. Niir nu Jesuuz bi byabañ mi. Orze' mi ze' bi ya gam lo der par Galilea. Re zac der mi. Ni niir lo dey. Nde' coz nu ca lo cuen nu ne̱e̱ lo der ―na anc ze'.
40028008	Orze' dzach bruu dem ru' baa ze' yam carer. Gudzib dem tees ni' zi'l tona' la yet lagy dem. Orze' ya dem carer ya num raso̱o̱ lo de yu nu rsya' lo Jesuuz.
40028009	Orze' sij la bruu zac Jesuuz lo dem. Orze' nam: ―Shnu ru ―nam rab mi biñ mñaa ze'. Orze' de mi ze' becha'm lo Jesuuz. Orze' bduyaa dem yeñ gyi'm nunu pca dem mi.
40028010	Orze' na Jesuuz rab mi de biñ mñaa ze': ―Cue' dzib der. Yaa nii der lo de bicya̱ nu gya dey Galilea. Orze' ze' zac dey ya̱ ―nam.
40028011	Na lat nu bi ya de biñ mñaa ze', orze' la be de soldad nu mña ru' baa ze' byay nu bya tooy riidz lo de uz zub lo dela de coz nu guc.
40028012	Orze' de uz zub lo ze' guay gua tooy rishlo de yu bel ni de mbecy Israeel par nu gyicy dey tub zi'l riidz. Orze' sheñ tiñ briic dey ni de soldad.
40028013	Orze' na dey rab yu de soldad ze': ―Rlagy ñi nii der nu de yu nu rsya' lo Jesuuz, gua dey rel, orze' bloo dze dey cuerp ni Jesuuz lat nu nas der.
40028014	Nunu benu gyeñ Pilato, yu nu riib ic, nu ni mod bzac der, orze' de̱ ya̱ cyaag de̱ ic yu, gun orze' de̱ ya̱ soow su̱ de ru loy ―na dey.
40028015	Orze' de soldad ze' gush dey de tiñ ze'. Orze' bicy dey gal nu mnii de uz zub lo ze'. Orze' riidz nu mnii de soldad ze', nde' riidz nu zaab lat de mbecy Israeel mas gashtal dzi na.
40028016	Orze' de trotub yu nu rsya' lom gua dey Galilea gashtal logyi' ze' nu mnii Jesuuz nu cha dey.
40028017	Orze' ornu bzaac dey mi, orze' pca dey mi. Nomaas yu' la be mbecy lat dey nu wangad lagy dey ti laab mi.
40028018	Orze' Jesuuz byagaab mi lo dey. Orze' nam rab mi dey: ―Ñgyoozh briic mi rishbeey ne̱ nu gyicya̱ dela coz gyibaa nu gyishlombecy ii.
40028019	Gua der lo dela mbecy nu yu' dutuub la gyishlombecy, nunu gyicy der nu gyac dey mbecy nu rsya' lo̱. Nunu briic der nu zu nis dey par nu gabe nu nac nu dey Ñgyoozh uz den, nunu par nu gabe nu nac nu dey ya̱ i'ñ mi, nunu par nu gabe nu nac nu dey Espiriit Yon nim.
40028020	Nunu lyuu der ni dey nu gyicy paay nu dela coz nu mne̱e̱ lo der. Nunu cue' nit lagy der nu ya̱ nac du̱ der dub laa tiem gashtal shuub la dzi ni gyishlombecy ii ―nam.
41001001	Nu loga la ni de riidz nu sac nu rnii de coz ni Jesucrisht, i'ñ Ñgyoozh.
41001002	Isaías, yu nu mnii por cuen ni Ñgyoozh nil bi pcaay: Ñgyoozh nam rab mi Mesías: Ya̱ zuu neza̱ tub mbecy nu cha nuy raso̱o̱ ne̱. Yu ze' cha gay lo ru.
41001003	Zaab ti' tub mbecy rbishtiy tub lugaar ub zi. Orze' nay: “Nañ lardoo den nañ gal nu na tub nez. Orze' bicy nap der nez ze' par ornu cyid Shuaan den. Pshaal der tub nez nu li par nu ded mi”, nay.
41001004	Orze' mbecy nu bzuu nez Ñgyoozh ze', nde' Waa nu briib nis mbecy. Pcyiiñ yu tub lugaar ub zi nunu blyuuy ni de mbecy nu rlagy ñi ne' dey dela cyi nu ricy yu, nunu gzu nis dey. Orze' gyicy sulagy Ñgyoozh de cyi dey.
41001005	Orze' zigy mbecy nu yu' lo yu ni Judea nunu zigy de mbecy nu yu' Jerusaleeng rza dey loy nu rzuub gyidag dey de riidz nu rniiy. Na ornu blazh pshuub ru' dey dela cyi nu ricy dey na, orze' Waa briic yu nu wi nis dey gyoow Jordaang.
41001006	Na shab Waa, nde' byaañ nu gyich camey. Ze' nañ yu ri tub sinch gyid. Coz nu bdow yu, nde' gushagy nu dziñ doo ni bez gyish.
41001007	Orze' nay rab yu de mbecy: ―Par lo ya̱ bi yad la tuuba' mbecy nu gac gyicy coz ily zir par ya̱. Ya̱ ni wayapa̱ nu shaagya̱ gyid nu zub gyid lab mi.
41001008	Ya̱ rica̱ nu zu nis der nu nis, tees mi ze' cuic mi Espiriit Yon ni der ―na Waa.
41001009	Orze' guc ñi tiem ze' nu Jesuuz bruum Nazaret, tub gyedz nu ri lo de yu ni Galilea. Zam lo Waa gal ru' gyoow Jordaang. Orze' Waa briic yu nu zu nis mi gyoow ze'.
41001010	Orze' cuanzir nu bruum lo nis, bzaac mi byaal baa. Orze' Espiriit Yon ni Ñgyoozh gal nu na tub begy nam bet mi gusub mi toom.
41001011	Orze' zaab ti' Ñgyoozh gal gyibaa rniim. Orze' nam: ―Ru nac ru i'ña̱, biñ nu tona' la rca̱, nunu tona' la yet lagya̱ ―nam.
41001012	Gaze' nu lueg la Espiriit Yon ni Ñgyoozh gua num Jesuuz tub lugaar ub zi.
41001013	Orze' cyuu dzi brim lugaar ub zi ze'. Ze' bicy nuras preb mi. Ze' brim lat de bañ gyish. Tees de anc bzu bich dey nu nac mi.
41001014	Na despuees nu guti Waa yu' gyiib na, Jesuuz bruum lo yu ni Judea, zam par lo yu ni Galilea nu shaal mi riidz nu sac ni Ñgyoozh.
41001015	Orze' nam: ―Na bi pshuub dzi nunu sñuu ga cyid gyel gubier ni Ñgyoozh. Orze' mne' der dela cyi nu ricy ru, nunu bicy cup der consuel lo de riidz nu sac ze' ―nam.
41001016	Na tub dzi na bded mi ru' nisyudoo ni Galilea. Orze' bzaac mi Simo̱o̱ nu Ndrees bicy yu. Yu' dey nu driy gyish nu rub bel lo nisyudoo, gun ruplaa dey nac yu mbecy rub bel.
41001017	Orze' na Jesuuz rab mi dey: ―Da ca der icha̱. Orze' ya̱ gyicya̱ nu gal nu rub der bel, ni' zi'l te' der mbecy gun orze' cyid ca dey icha̱ ―nam.
41001018	Orze' lueg la bzeeñ dey gyish niy za cay ich mi.
41001019	Na ornu bza ga'm sñuu miiñ par lo, ze' bzaac mi Santiag, i'ñ Zebedeo, nu bicy yu Waa yu' dey nañ barc. Laaba' gyish nu rub bel ricy nap dey.
41001020	Laab bzaac lam dey bredza' lam yu. Orze' lueg la bzeeñ dey uz yu Zebedeo nañ barc nu de moz niy. Orze' za ca la dey ich mi.
41001021	Gaze' nu bri num dey tub gyedz nu la Capernaum. Sab, dzi nu rzu lagy mbecy, gu' num dey nañ yu' nu rsya' de mbecy Israeel riidz ni Ñgyoozh.
41001022	Tona' la za nu ic dey de coz nu rlyuum, gun rlyuum ni dey gal nu rlyuu tub mbecy nu riib ic za' la, walab gal nu ricy de yu nu rlyuu leey ni Ñgyoozh.
41001023	Na nañ yu' nu rsya' de mbecy riidz ni Ñgyoozh ze', ri tub mbecy nu bicy ni nuras. Orze' rbish tiy.
41001024	Orze' nay rab yu Jesuuz: ―¿Lagu yad ru lat de̱ Jesuuz Nazaret? ¿A yad ru nu za' lor de̱ ya̱? Ya̱ rad lagya̱ nu ru nac ru mbecy yon ni Ñgyoozh ―nay rab yu Jesuuz.
41001025	Orze' Jesuuz bdza'm ni nuras ze'. Orze' nam rab mi yu: ―Dzi chel nunu bruu chu lo yu ii ―nam.
41001026	Orze' nuras ze' bicy yu nu bicy ñi bi ni mbecy ze'. Nunu rbish tiy. Gaze' nu bruu chuy loy.
41001027	Orze' dela de mbecy ze' za nu la ic dey nunu brugyi' rnii dey lo losa'y: ―¿Lac yaruu nii? Rlyuuy tub leey cub, nunu rlyuuy gal nu ricy mbecy nu riib ic za' la. ¡Gaza' nuras ricy yu mandaar, nunu rzuub gyidag dey niy! ―na dey.
41001028	Orze' lueg la brush las de riidz ni de coz nu bicy Jesuuz dela lugaar nu yu' gaab ga Galilea.
41001029	Cuanzir bruum nañ yu' nu rsya' mbecy riidz ni Ñgyoozh ze', orze' guam yu' Simo̱o̱ nu Ndrees. Gua num Santiag nu Waa.
41001030	Tees ñaa gud Simo̱o̱ riib rat mi. Pcaañ zig nim. Cuanzir bru'ña Jesuuz, mnii dey lom nu rat mi.
41001031	Gaze' nu gua Jesuuz bdu' yaam yaa biñ rat ze' pshes sum mi. Orze' lueg la bruu zigy mi, nunu brugyi' rzu bich mi nu nac dey.
41001032	Na ornu bi za doo, or nu bi yecheñ, orze' de mbecy bru'ña nu dey dela mbecy rat nunu dela mbecy nu bicy ni nuras lo Jesuuz.
41001033	Nunu dela mbecy gyedz byatublaazh dey ro' Simo̱o̱ nu Ndrees.
41001034	Orze' zigy mbecy bicy yac mi, nunu zañ lo güii bicy mi nu mnit ni dey. Nunu bloo chum zañ nuras. Tees wansaan mi nu nii de nuras, gun yu' lo dey mi.
41001035	Na tuuba' dzi, or napor, gabee caas ru' zu, orze' weshtem. Bruum lat gyedz. Zam tub lugaar ub zi nu nii num Ñgyoozh.
41001036	Ze' Simo̱o̱ nu de losa'y gua yub dey mi.
41001037	Na ornu byad mi na, orze' na dey rab yum: ―Dela mbecy ryub dey ru ―na dey.
41001038	Orze' nam rab mi dey: ―Yaa chan de' zir gyedz nu yu' gaab ga, gun orze' shaal na de riidz nu bruu lo Ñgyoozh, gun par nde' yapa̱ ―nam.
41001039	Orze' gusam dela gyedz nu yu' Galilea. Pshaal mi de riidz nu bruu lo Ñgyoozh nañ de yu' nu rsya' de mbecy riidz ni Ñgyoozh. Nunu bloo chum zañ nuras nu bicy ni mbecy.
41001040	Orze' bru'ña tub mbecy nu rat tub lo gyedz nu la lepra. Orze' gusu tib yu lo Jesuuz bdiiñ yu lom nu gyicy yac mi yu. Gaze' nu nay rab yum: ―Ru gac gyicy yac ru ya̱ benu rlagy ru ―nay.
41001041	Orze' Jesuuz gushni lagy mi yu. Orze' gul yaam yu. Gaze' nu nam rab mi yu: ―Rlagya̱. ¡Na byac ru! ―nam rab mi yu.
41001042	Orze' lueg la mnit la gyedz ze', nunu byacyudz dutuub la cuerp niy.
41001043	Orze' fert pcach mi ru'y. Gaze' nu nam rab mi yu:
41001044	―Na ne̱e̱ lor nu cue' la niir lo ni tub la mbecy, sinu gua lo uz cha lyuur ub ru loy. Orze' cuic ru gun nu rlagy ñi par nu gyacaacy ru par lo Ñgyoozh gal nu rniiñ lo leey ni Moisees, gun orze' gad lagy dela mbecy nu bi byac ru ni güii nir ―nam.
41001045	Tees yu ze' guay mniiy lo ti cyu' la mbecy. Orze' brush las riidz ze' gal wangaca' la chu'm nu suelt la lat gyedz. Ze' ngush zi'l gusam. Tees de mbecy nu bruu gal reñ ga la lugaar dru'ña ru' dey lom.
41002001	Or bza' la be dzi bish cya ga' Jesuuz yam par Capernaum. Orze' brush las riidz nu zum yu'm.
41002002	Orze' byatublaazh mbecy lom gal wagada' la lugaar nu gzu dey mas par ich ze' nu zub gyero'. Nunu pshaal mi riidz ni Ñgyoozh lo dey.
41002003	Orze' bru'ña tap mbecy. Bru'ña nu dey tub mbecy chi̱.
41002004	Na ornu tanta' nu wangac chu' dey lo Jesuuz na nu nac de mbecy zigy ze', orze' gup dey par too yu'. Gaze' nu pshaal dey par too yu' nañ ze' nu zub Jesuuz. Orze' pshet dey nuun nu riib mbecy rat ze' lom.
41002005	Orze' ornu Jesuuz gud lagy mi nu ricy cup dey consuel lom, orze' nam rab mi mbecy chi̱ ze': ―Yu feñ, ya̱ bi ricy sulagya̱ de cyir ―nam.
41002006	Laab ze' nguaa la be de yu nu rlyuu leey ni Ñgyoozh. Orze' de yu ze' na dey nañ lardooy:
41002007	“¿Lagu ni rniiy? Coz nu rniiy, nde' zañ contr ni Ñgyoozh. Tub zi la Ñgyoozh gac gyicy sulagy mi de cyi nu ricy mbecy”, na dey.
41002008	Orze' lueg la gud lagy Jesuuz nañ lardoom nu ni rnii too dey. Orze' nam rab mi dey: ―¿Lagu ni rnii too der?
41002009	Dzi zir a̱' biigy par nu ne̱e̱ nu bi ricy sulagya̱ de cyir gaze' nu ne̱e̱ nu wes zu, byash nuun nir nunu bza.
41002010	Tees ya̱ ne̱e̱ lo yu re nu gyes suy gzay par nu gad lagy der nu ya̱, biñ nu byac mbecy, ricy cupa̱ rishbeey nu gyicy sulagya̱ de cyi de mbecy gyishlombecy ii. Gaze' nu nam rab mi mbecy rat ze':
41002011	―Ya̱ ne̱e̱ du̱ ru wes su, gush nuun nir, yaa yu'r ―nam.
41002012	Orze' wes suy, nunu lueg la pshet yaay nuun niy. Orze' gush nez yu yay lo rgüii la dela mbecy ze'. Nu nac nde', nde' nu za nu ic dela dey nunu byabic dey gyel mbecy ni Ñgyoozh. Gaze' nu na dey: ―Rila nigul zac na coz nu na gal na nii ―na dey.
41002013	Gaze' nu za ga' Jesuuz par ru' nisyudoo. Ze' dela mbecy zigy bru'ña dey lom, nunu rlyuum ni dey.
41002014	Na nez nu zam, orze' bzaac mi Leví, i'ñ Alfeo. Zub yu ze' nu rboo mbecy tiñ por cuen ni gubier Rom. Gaze' nu nam rab mi yu: ―Da ca icha̱ ―nam. Orze' wes suy za cay ich mi.
41002015	Na despuees, lat nu zub Jesuuz rom gyit yu' Leví, ze' nguaa zigy mbecy nu rboo tiñ por cuen ni gubier, nu zigy de mbecy bdune'. Nguaa dey ze' nu Jesuuz nu de yu nu rsya' lom, gun yu' zigy mbecy bdune' lat de mbecy nu rde' lom.
41002016	Na ornu bzaac de mbecy fariseo nu de mbecy nu rlyuu leey ni Ñgyoozh nu Jesuuz rom gyit nu de mbecy ze', orze' bdugyi' dey lo de yu nu rsya' lom: ―¿Lagu moscuel ni de ru row yu gyit tublaazh nu de mbecy nu rboo tiñ por cuen ni gubier nu de mbecy bdune'? ―na dey.
41002017	Ornu güeñ Jesuuz nde', orze' nam rab mi dey: ―Par de mbecy ruub walagy ñi doctoor, tees par de mbecy rat rlagy ñi. Gal nu doctoor wagyicy nuy mbecy ruub guñaa, ni' ya̱ a̱' yapa̱ nu redza̱ mbecy nu sac cyi, sinu dredza̱ de mbecy cyi par nu ne' dey cyiy ―nam.
41002018	De yu nu rsya' lo Waa nu briib nis mbecy, nu de yu nu rsya' lo de mbecy fariseo rca dey ni ub yu nu cue' gow dey gyit lat nu rzu bich dey nu nac Ñgyoozh. Orze' gua mbecy lo Jesuuz. Orze' na dey rab yum: ―¿Lagu de yu nu rsya' lo Waa nu de yu nu rsya' lo de mbecy faraseo rca dey ni ub yu nu cue' goy gyit lat nu rzu bich dey nu nac Ñgyoozh, tees de mbecy nu rsya' lo ru wagyicy dey nde'? ―na dey.
41002019	Orze' na Jesuuz rab mi dey: ―Ya̱ na gal nu na tub nob. ¿Walab gaal gac ca de yu nu yu' lo fandang ni ub yu nu cue' goy gyit lat nu gabee rded nob lat dey? Lat nu gabee rded nob lat dey, wac ca dey ni ub yu nu cue' goy gyit.
41002020	Tees shuub tub dzi nu co mbecy nob ze' lat dey. Orze' tiem ze' ca dey ni ub yu nu cue' goy gyit par nu gyicy shni dey.
41002021	’Gun mod nu bicy de gyitoo bel, nde' nañ gal nu na tub negy gush. Ni tub la mbecy wayicy mi rumien negy gush nu tub la' negy cub nu nigul gyo' nis, gun nis gash beñ negy cub ze'. Orze' shaa ye zir negy gush ze'.
41002022	Nunu mod nu bicy de gyitoo bel, nde' nañ gal na tub gyid gush nu rgu' choow dey ñup ni urbyay. Ni tub la mbecy wac cu' choow yu ñup ni urbyay cub nañ gyid gush, gun nis cyich ñiñ. Orze' shu dela ñup ni urbyay ze', nunu nit lo gyid ze'. Nde' nu rlagy ñi cu' choow dey ñup urbyay cub nañ gyid cub ―nam rab mi dey.
41002023	Na tub sab, dzi nu rzu lagy de mbecy Israeel, Jesuuz bded mi lat tub nac trig nu de yu nu rsya' lom. Orze' lat nu bded dem, orze' de yu nu rsya' lom ze' brugyi' rcyug dey za' nu gow dey.
41002024	Na ornu gud lagy de mbecy fariseo na, orze' na dey rab yu Jesuuz: ―Güii, ¿lagu de yu nu rsya' lor ricy dey tub coz nu a̱' yad ñi nu gyicy dey dzi nu rzu lagy den? Nde' walab se'ñ par lo leey ni den―na dey.
41002025	Orze' na Jesuuz rab mi dey: ―¿Walab gaal nigul sya' der coz nu bicy Dabi tiem nu bicy falt coz nu cyiiñ niy lat nu byan yu nu de mbecy nu gusa nuy?
41002026	Laab de yu ze' gu'y nañ yu' ni Ñgyoozh tiem nu Abiatar bzuy riiñ ni yu nu riib ic de uz. Orze' Dabi bdow yu gyishtily nu bzeeñ de mbecy nañ yu' ze'. Nde' gyishtily nu zu riiñ lo Ñgyoozh. Nunu de uz nu zu riiñ ni Ñgyoozh zi'l gac gow yuñ. Tees Dabi bdow yu gyishtily ze', nunu briic yuñ gow de yu nu gusa nuy ―nam.
41002027	Gaze' nu na'm rab mi dey: ―Ñgyoozh psa' lagy mi sab, dzi nu zu lagy mbecy par de mbecy. Walab nu psa' lagy mi de mbecy par leey ni dzi nu rzu lagy mbecy.
41002028	Nde' nu ya̱, biñ nu byac mbecy, riib ica̱ sab, dzi nu rzu lagy mbecy ―nam.
41003001	Orze' tuuba' dzi, orze' gua ga' Jesuuz nañ tub yu' nu rsya' mbecy riidz ni Ñgyoozh. Ze' ri tub mbecy yaa gush beñ.
41003002	Orze' de yu nu rzi lagy lom psiiñ dey nim ben a gyicy yac mi mbecy rat ze' sab, dzi nu rzu lagy mbecy, gun dzi ga ñgyaad tub mod nu riib dey cyi ic mi.
41003003	Orze' nam rab mi mbecy yaa gush beñ ze': ―Wes su. Da lo̱ gashtal gazel ii ―nam.
41003004	Gaze' nu nam rab mi de yu nu rzi lagy lom: ―¿A nap zuñ par lo leey ni Moisees nu gyicy den coz nap sab, dzi nu rzu lagy mbecy? ¿A nap nu gyicy den coz nap uti nu gyicy den coz a̱' nap? ¿A nii tub dzi nu gloo mbañ naa mbecy uti tub dzi nu gnit lon mbecy? ―nam. Tees wannii la dey.
41003005	Orze' bgüii tañ mi lo dey, nunu bicy mi sentiir, gun sac gyel rashni lagy ni dey. Gaze' nu nam rab mi mbecy rat ze': ―Bzaab yaar lo̱ ―nam. Orze' mbecy ze' bzaab yaay lom. Orze' byanap lañ.
41003006	Gaze' nu lueg la bruu chu de mbecy fariseo. Byatublaazh dey nu de mbecy ni Herodes nu bee dey riidz ben lac mod za' lo dey Jesuuz.
41003007	Tees Jesuuz za num de mbecy nu rsya' lom gal ru' nisyudoo. Nunu tona' la mbecy zigy za ca dey ich mi. Yu' mbecy nu bruu de lo yu ni Galilea. Yu' mbecy nu bruu de lo yu ni Judea.
41003008	Yu' mbecy nu bruu Jerusaleeng. Yu' mbecy nu bruu lo de yu nu la Idumea. Yu' mbecy nu bruu tub la' ga' ni gyoow Jordaang. Nunu yu' ga' mbecy nu bruu lo de yu ni Tiro nu Sidón. Dela ze' bruu dey za güii dey Jesuuz gun güeñ dey de coz ily nu bicy mi.
41003009	Gaze' nu mniim lo de yu nu rsya' lom nu zu lily dey tub barc nu ruu chum nu nac de mbecy zigy nis cyi'ñ zu dey mi.
41003010	Gun dela mbecy rat byatublaazh dey lom nu rlagy dey gal yaa dey mi nu nac nu bi bicy yac mi zigy mbecy.
41003011	Nunu dela de yu nu bicy ni nuras, ornu rzac dey mi, yes saa la dey lom. Orze' dub ru' la dey rbish ti nuy mi. Orze' rnii dey: ―¡Ru nac ru i'ñ Ñgyoozh! ―rnii dey.
41003012	Orze' tona' la fert mniim lo dey nu cue' nii dey lo mbecy cyu nac mi.
41003013	Despuees nde' gaze' nu za Jesuuz tub logyi'. Orze' bredz mi ca na de yu nu rlagy mi. Orze' gua dey lom.
41003014	Gaze' nu bloo zum trocyup dey par nu chesa num yu nunu par nu zuu nez mi dey chay cha shaal dey de riidz ni Ñgyoozh.
41003015	Nunu briic mi rishbeey ni dey par nu co chu dey de nuras.
41003016	Orze' nii nu la de trocyup yu nu pcuim ze'. Gush lañ: Simo̱o̱, yu nu bloo lam Bed,
41003017	nu Santiag nu bicy yu Waa, de i'ñ Zebedeo. De yu ze' bloo lam Boanerges. Riidz ze' yaruuñ: De I'ñ guzii.
41003018	Ze' tuuba'y Ndrees, nu Lip, nu Bartol, nu Mateo, nu Tomaas, nu Santiag, i'ñ Alfeo, nu Tadeo, nu Simo̱o̱, yu nu nac partid nu la Celote,
41003019	nu Judas Iscariote, yu nu bish cya ich mi.
41003020	Orze' Jesuuz gu'm nañ yu'. Orze' ze' byatublaazha' de mbecy zigy lom tuuba' tir gal wangaca' la ñgyow mi gyit nu de yu nu rsya' lom.
41003021	Orze' de famil nim güeñ dey de coz nu guc. Orze' za dey lom nu ricy pee dey cha nu dey mi por fers la, gun mnii mbecy nu guton mi.
41003022	Tees de mbecy nu bruu Jerusaleeng, de yu nu rlyuu leey ni Ñgyoozh, mnii dey nu Beelzebé, yu nu riib ic de nuras, bicy niy mi, nunu bicy yu nu cyiiñ yu ii nu co chuy de' zir nuras, na dey.
41003023	Orze' Jesuuz bredz mi dey nu gyecha' dey lom. Gaze' nu mniim lo dey nu riidz tiily. Orze' nam: ―¿Walab gaal gac co chu nuras laab losa' nuras yu?
41003024	Benu tub nac mbecy dulew dey nu chucoo dey laab nu losa' zi'l yu, orze' rila wazu dey.
41003025	Nunu benu tub famil chu cooy laab nu losa' zi'l yu, orze' ni' zi'l wazu dey.
41003026	Nunu benu de nuras dulew dey nunu chu coo dey laab nu losa' dey, orze' ni' zi'l wazu dey, sinu nit lo dey ―nam―.
41003027	’Tees rlagy ñi nu gyicy mbecy gan yu nu riib ic de nuras zub lo. Gaze' nu gac co chuy de' zir nuras nu zaab ich. Gun ni tub la mbecy wac chu'y yu' tub mbecy fert nu coy suuy benu wacyiigy dey yu loga. Tees benu nu loga la cyiig dey yu, gaze' nu gac chu' dey yu'y nu coy suuy.
41003028	’Rishli, ya̱ ne̱e̱ lo der nu Ñgyoozh gac gyicy sulagy mi ni de mbecy ni de lo la cyi nu ricy yu nunu de lo la riidz a̱' nap nu rniiy,
41003029	tees cyu zi'l mbecy nu nii zi ni Espiriit Yon nim, yu ze' wayicy sulagy mi niy. Nde' cyi nu rila wac gyecy ―na Jesuuz rab mi de mbecy nu shiñ mnii ze'.
41003030	Ni mniim lo dey gun mnii dey nu bicy ni nuras mi.
41003031	Orze' bru'ña ñaam nu de bicy mi. Yu' dey gashtal ich yu'. Gaze' nu bzeed dey raso̱o̱ lo Jesuuz nu cham lo dey.
41003032	Orze' na de mbecy zigy nu nguaa lom ze' rab yum: ―Gal ich yu' re zu ñaar nu de bicy ru ryub dey ru ―na dey.
41003033	Orze' nam rab mi dey: ―¿Cyu ña̱a̱ nunu cyu de bicya̱? ―nam.
41003034	Gaze' nu bgüiim dub yub la lom. Orze' nam rab mi dey: ―Ii nguaa ña̱a̱, nunu ii nguaa bicya̱.
41003035	Cyu zi'l mbecy nu ricy coz nu rlagy Ñgyoozh, de yu ze' nac dey bicya̱, zana̱, nu ña̱a̱ ―nam.
41004001	Orze' Jesuuz brugyi' ga'm rlyuum ni de mbecy ru' nisyudoo, nunu tona' la mbecy zigy byatublaazh dey lom. Orze' nde' nu gu'm, nañ tub barc gusub mi gal zaab zi'l ñi lo nis. Ze' de mbecy zigy gucua dey lo yu ru' nisyudoo.
41004002	Ze' blyuum zañ coz ni dey nu riidz tiily. Na lat nu rlyuum ni dey, orze' nam:
41004003	―Bzuub gyidag der: Tub mbecy bruuy zay za nuuz yu mbigy.
41004004	Lat nu rtich yu mbigy ze', yu'ñ bet lag ñi ru' gyernez. Orze' bru'ña chigyiñ bdow ma ñii.
41004005	Ze' yu' ga'ñ bet lag ñi lo yu las ru' nu ri gyita' par nañ. Orze' dzach briib ñi gun las ru' yu ze'.
41004006	Na ornu briib doo na, orze' bziiñ. Orze' guwach ñi gun sac sheñ yu nu shet nap ñi lyuñ.
41004007	Ze' yu'ñ bet lag ñi lat gyech. Orze' dzach guuly gyech ze'. Orze' pcyiig ñi de yamni ze'. Orze' wancuic ñi cosech.
41004008	Ze' yu' ga'ñ nu bet lag ñi lo yu nap. Briib ñi nunu guuly ñi. Orze' tona' la cosech nap briic ñi. Yu'ñ briic ñi gal rub tii mbigy. Yu'ñ briic ñi gayon mbigy. Yu'ñ briic ñi tub gaynal mbigy ―nam.
41004009	Orze' na ga'm: ―Yu nu zub gyidag rlagy ñi gyicy yu nu gyet lag yu cuen ―nam.
41004010	Na ornu bya ub zim, de yu nu yu' lom nu de trocyup yu nu bloo sum ze' bdugyi' dey lom lac yaruu de riidz tiily ze'.
41004011	Gaze' nu nam rab mi dey: ―Ñgyoozh briic mi nu gad lagy de ru coz ni gyel gubier nim, de coz nu wangad lagy mbecy gulas. Ze' de mbecy nu a̱' riib ic mi, ya̱ rshaala̱ lo dey nu riidz tiily.
41004012	Gun orze' mas zac dey, tees wayu' loy, nunu mas gyeñ dey, tees wayet lag dey cuen, nunu nis cush cya dey par lom. Orze' gyicy sulagy mi ni dey ―nam.
41004013	Gaze' nu na'm rab mi dey: ―Benu wagyet lag der cuen riidz tiily ze', ¿lac mod gyet lag der cuen de' zir ñi?
41004014	Yu nu gua nuuz mbigy ze', nde' yu nu rshaal riidz nu bruu lo Ñgyoozh.
41004015	Yu' mbecy nu na gal nu na mbigy nu nguaa ru' gyernez, lugaar ze' nu bdunuuz riidz ni Ñgyoozh. Orze' cuanzir nu reñ dey riidz ze', orze' lueg la dru'ña nuras nu rbooy ñi nañ lardoo dey.
41004016	Ze' yu' ga' mbecy nu na gal nu na mbigy nu nguaa lo yu las ru' nu ri gyita' par nañ ze'. Ornu nu loga la reñ dey riidz ni Ñgyoozh ze', orze' “O” rnii dey, nunu yet lagy dey.
41004017	Tees par nu las ru' yu ze', orze' wac shet riidz ze' sheñ lyuñ. Orze' ragyee dey la be zi'l tiem. Tees despuees, ornu dru'ñañ nu rzac zi dey o nu rzac deet dey nu nac riidz ze', orze' druu chu dey lo riidz ze'.
41004018	Ze' yu' ga' mbecy nu na gal na de mbigy nu bdunuuz lat gyech ze'. De yu ze' rzuub gyidag dey riidz ni Ñgyoozh.
41004019	Tees de gyel rsug ic nu nac de coz ni gyishlombecy ii, nunu de gyel ye rzac lo gyel nap, nunu de gyel rzaab lagy reña' coz, de nde' ricy ñi gan dey. Gal nu ricy gyech nu wacsaan ñi cuic yamni cosech, ni ricy de coz ze'. Wacsaan ñi gyicy nap riidz ni Ñgyoozh shcab ni de mbecy ze'.
41004020	Ze' yu' ga' mbecy nu na gal nu na de mbigy nu bet lag lo yu nap ze'. De yu ze' “O” rniiy ornu reñ yu de riidz ni Ñgyoozh, nunu rbic ñi cosech nañ lardoo dey. Yu'ñ rbic ñi gal rub tii. Yu'ñ rbic ñi gayon. Yu' ga'ñ rbic ñi tub gaynal. Ni ricy riidz ni Ñgyoozh nu mbecy ze' ―nam.
41004021	Gaze' nu na ga'm: ―¿Walab gaal ri de mbecy tub candiil nañ tub cajo̱o̱ o nañ tub nuun? ¿A walab nu rzuub dey ñi se'ñ? Gun orze' cuic ñi yaa.
41004022	Sac ni tub coz ngach nu waruu zac ñi. Nunu dela coz nu wagad lagy mbecy, nde' gad lagy dey.
41004023	De mbecy nu zub gyidag rlagy ñi gyicy yu nu gyet lag yu cuen ―nam.
41004024	Gaze' nu na ga'm: ―Orze' nap bdu' cuen der de riidz nu reñ ru nim, gun dub gal nu ricy yac der de riidz ze', dub ñi gyet lag zir ru cuen.
41004025	Gun yu nu ricy yac de riidz ze' nay gal na tub mbecy nu ricy cup la coz. Yu nu ricy cup sheñ, sheñ zir gad niy. Ze' yu nu sac ni, gashtal coz miiñ nu ricy cup yu gruuñ niy ―nam.
41004026	Orze' na'm: ―Gyel gubier ni Ñgyoozh rac ñi gal nu rac nu tub mbecy nu rnuuz mbigy. Mbecy rza nuuz yu mbigy ze'.
41004027	Orze' raas yu. Or za' yu yeshtey. Lat nu zaab za la dzi niy, mbigy ze' driib ñi. Gaze' nu raly ñi. Nunu wagad lagy yu lac mod driib ñi nunu ni lac mod raly ñi.
41004028	Gun ub la yu ricy ñi nu driib mbigy ze'. Orze' nu loga la raly tub gyizh. Orze' gaze' nu da' za' niñ. Orze' lat ze' raly de mbigy nu da' nañ gyez ze'.
41004029	Orze' ornu bi gul de mbigy ze', lueg la shi'ñ yuñ gun bi pshuub dzi nu dude'ñ. Ni' zi'l mod rac nu gyel gubier ni Ñgyoozh ―nam.
41004030	Gaze' nu na ga'm: ―¿La ñuu coz nu rac gal nu rac nu gyel gubier ni Ñgyoozh? ¿La ñuu coz saapa̱ nu gyel gubier nim?
41004031	Gyel gubier ni Ñgyoozh rac ñi gal nu rac nu tub mbigy ya urnishtas. Ornu rdunuuz ñi, miiñ zir ñi par dela mbigy nu yu' gyishlombecy.
41004032	Tees ornu dunuuz ñi, orze' raly ñi. Orze' zily zir ñi yac ñi gaze' de' zir yag mi'. She rgyich yaañ mas gal de chigyiñ rzaa ma teez ma lat ga'l nu rbic de yaañ ze'. Ni mod rac nu gyel gubier ni Ñgyoozh ―nam.
41004033	Zañ riidz tiily nu na gal nu na de nde' mniim. Ni mod blyuum de riidz ni gyel gubier ni Ñgyoozh ni dey. Dub gal mod nu gac gyet lag dey cuen, dub ni mniim lo dey.
41004034	Tees wanniim lo dey benu walab nu de riidz tiily ze'. Nunu ornu ub zim nu de yu nu rsya' lom, orze' pshaal mi dela riidz ze' lo dey.
41004035	Laab dzi ze', or becheñ, orze' Jesuuz nam rab mi dey: ―Yaa der chan gal naa tub la' ga' dzu ru' nisyudoo ―nam.
41004036	Orze' bzeeñ dey dela mbecy zigy, za nu dey Jesuuz laab nañ barc nu bi rim ze'. Nunu za ga' reña' barc ze' nu za barc nu rim ze'.
41004037	Tees lat nu za dey ze', sij la bru'ña tub gyey bi ily. Orze' de nguuly lo nisyudoo rzu'ñ nañ barc ze' se nu dzaa zi'l ñi.
41004038	Ze' Jesuuz mbish mi nas mi par iiñ barc ze' lo tub almad. Gaze' nu pcueeñ dey mi. Orze' na dey rab yum: ―¡Masht! ¿A se la la nu ricy ñi nir nu nit lo den lo nis? ―na dey.
41004039	Gaze' nu weshtem nunu bicy mi mandaar lo bi. Orze' nam rab mi nisyudoo: ―¡Guri! ―nam. Orze' guri bi nunu se ri zu la byac.
41004040	Gaze' nu nam rab mi dey: ―¿Lagu dzi rdzib der? ¿Walab gaal gabee wagyicy cup der consuel lo̱? ―nam.
41004041	Orze' tona' la gudzib dey. Orze' na dey rab yu losa'y: ―Ze' ¿cyu mbecy nac mi ii? Gal bi nunu gal nisyudoo rzuub gyidag ñi nim ―na dey.
41005001	Orze' bru'ña dey tub la' ga' ru' nisyudoo lo yu ni Gerasa.
41005002	Orze' cuanzir nu bruu Jesuuz nañ barc ze', orze' lueg la bdzeel mi tub mbecy nu bruu lat de blyuu nu rcach de mbecy añ. Yu ze' tub mbecy nu bicy ni nuras.
41005003	Nunu lat de blyuu ze' rcyiiñ yu. Nunu ni tub la mbecy wagac cyiig yuy. Mas nu caden wagac gag yu,
41005004	gun zañ tir pcyiig dey gyi'y nu yaay nu caden. Tees rsug yu caden ze'. Nunu ni tub la mbecy wagac gyicy yu nu cuez se'y.
41005005	Zaab za lay dzi rel la rded yu de logyi' nu lat de blyuu ze'. Rbish tiy, nunu rshi'ñ yu ub yu nu gyita'.
41005006	Tees ornu bzaac yu Jesuuz zet ru' nu zam, orze' gush yu carer zay lom. Orze' gusu tib yu lom.
41005007	Gaze' nu na Jesuuz rab mi yu: ―Bruu chu lo mbecy ii nuras ―nam. Orze' dub ru' la nuras ze' rbish tiy. Gaze' nu nay rab yu Jesuuz. ―¿La ryub ru yad ru lo̱ Jesuuz, i'ñ Ñgyoozh, biñ nu zily zir nac? ¡Cyoozh cue' sheed zir ya̱! ―nay.
41005009	Orze' na Jesuuz rab mi yu: ―¿La lar? ―nam. Gaze' nu nay rab yum: ―Ya̱ la̱ bee miily gun zigy de̱ naca̱ ―nay.
41005010	Orze' tona' mnishbaay lom nu cue' co chum yu lugaar ze'.
41005011	Na par gyi' bicy ze' tona' la cuch zigy rded ma row ma.
41005012	Orze' dela nuras ze' mnishbaa dey lo Jesuuz. Gaze' nu na dey: ―Bzuu nez de̱ ya̱ lo de cuch re gun orze' chu̱' de̱ nañ ma ―na dey.
41005013	Orze' briic Jesuuz rishbeey nu gruu dey. Gaze' nu bruu dey lo mbecy ze'. Gu'y nañ de cuch zigy ze'. Orze' rzab la de ma bzu tiily ma par gyoow. Bet lag de ma lo nisyudoo. Gut de ma lo nis. Cyup la miily cuch ze' gut ma lo nis.
41005014	Orze' de yu nu rña de cuch ze' gush dey carer ya niiy de coz nu guc lo de mbecy nu yu' lat gyedz nu lo de mbecy nu yu' ngush.
41005015	Na ornu bru'ña de mbecy ze' lo Jesuuz nunu ornu bzaac dey mbecy nu bicy ni de nuras ze', zub yu, zuy shab yu, nunu byanap shcab niy, orze' tona' la gudzib dey.
41005016	Orze' dela de mbecy nu bzaac coz nu guc ze' mniiy lo de mbecy zigy ze' lac mod guc nu de cuch ze' nunu lac mod guc nu mbecy nu bicy ni nuras ze'.
41005017	Orze' brugyi' rnishbaa dey lo Jesuuz nu ruum ledz dey.
41005018	Na ornu gu' Jesuuz nañ barc ze', orze' yu nu bicy ni nuras ze' mnishbaay lom nu cha num yu.
41005019	Tees Jesuuz wansaan mi. Orze' nam rab mi yu: ―Yaa lo de famil nir nunu niir de coz ily nu bicy Ñgyoozh num ru. Niir nu Ñgyoozh gushni lagy mi ru ―nam.
41005020	Gaze' nu mbecy ze' gush nez yu zay. Orze' brugyi' rniiy lo dela mbecy nu yu' lo de yu ni Decápolis de coz ily nu bicy Jesuuz num yu. Orze' tona' la za nu ic de mbecy ze'.
41005021	Orze' Jesuuz gu'm nañ barc gula'm tub la' ga' dzu ru' nisyudoo. Orze' tona' la mbecy zigy byatublaazh dey lom. Laab ru' nisyudoo ze' zum.
41005022	Orze' bru'ña tub mbecy nu la Jairo, yu nu riib ic nañ tub yu' nu rsya' mbecy riidz ni Ñgyoozh. Laab bzaac lay Jesuuz, orze' wes saay lom.
41005023	Nunu tona' la mnishbaay lom. Orze' nay rab yum: ―I'ña̱ se nu gat zi'l lañ. Cua̱a̱ ya̱ chan gal yaar ñii gun, orze' gyac ñi, nunu cui mbañ ñi ―nay.
41005024	Orze' Jesuuz za num yu. Tona' la mbecy zigy za ca dey ich mi gal rcyi'ñ su la dey mi.
41005025	Orze' lat de mbecy ze' ri tub biñ mñaa nu bza' trocyup ña'n rshu reñ mi.
41005026	Zigy doctoor bicy nuy mi zañ lo guñaa. Mnit lo dela tiñ nim, nunu wangyac mi. Ca nu bicy ye zir ñi.
41005027	Na ornu gu' gyidag mi de coz nu bicy Jesuuz na, orze' becha'm par ich Jesuuz lat de mbecy zigy ze', nunu gul yaam shab mi.
41005028	Gun mnii toom nu mas ñuu shab Jesuuz gal yaam, orze' gyac mi.
41005029	Orze' laab or la ze' guca reñ ze', nunu gud lagy lam nu byac mi ni güii ze'.
41005030	Lueg la gud lagy Jesuuz nañ lardoom nu bruu fers nim. Orze' bish cyam bgüiim par ich mi lat de mbecy zigy. Gaze' nu nam: ―¿Cyu gul shaba̱? ―nam.
41005031	Orze' de yu nu rsya' lom na dey rab yum: ―Ru rzac ru nu de mbecy zigy rcyi'ñ su dey ru. Ze' ii nar: “¿Cyu gul ya̱?” nar ―na dey.
41005032	Tees gabee rgüii ru'm dub yub la lom par nu zac mi cyu gul mi.
41005033	Orze' bru'ña biñ mñaa ze'. Tona' la gudzib mi, nunu rash la bis mi, gun gud lagy mi coz nu bzac mi. Orze' wes saam yeñ gyi' Jesuuz, nunu mniim dela coz nu rishli.
41005034	Gaze' nu na Jesuuz rab mi biñ mñaa ze': ―Biñ mñaa, ru byac ru gun bicy cup ru consuel lo̱. Orze' dub gusht la yaa, nunu bi mnit güii nu rat ru ―nam.
41005035	Lat nu gabee rnii nu ru' Jesuuz biñ mñaa ze', orze' bru'ña tub mbecy nu bruu yu' mbecy nu riib ic ze'. Orze' nay rab yu yu nu riib ic ze': ―I'ñ ru bi guut ñi. Cue' ga' gyicy seed zir ru Masht ―nay.
41005036	Tees Jesuuz wangyicy cuen lam de riidz nu rniiy. Orze' nam rab mi yu nu riib ic ze': ―Cue' dzib ru. Bicy cup zi'l consuel lo̱ ―nam.
41005037	Orze' wansaana'm cha ca zir mbecy ich mi nomaas Bed, nu Santiag, nu Waa, bicy yu za num.
41005038	Gaze' nu ornu bru'ñam yu' yu nu riib ic ze', orze' bzaac mi nu se byach zi'l mbecy yu'y. Yu' mbecy ruun yu. Yu' ga'y rbish tiy.
41005039	Na ornu gu'm nañ yu' na, orze' nam rab mi dey: ―¿Lagu dzi rded deet der? ¿Lagu ruun der? Ze' fiñ nguzh ii nu nas ñi; walab nu guut ñi ―nam.
41005040	Orze' brugyi' rigy nu naañ dey mi. Orze' bloom dela dey par ich yu' ze'. Orze' gu'm nu uz fiñ nguzh ze' nu ñaañ nu chon de yu nu rsya' lom ze' par ze' nu mbish ñi.
41005041	Orze' bdu' yaam yaañ. Gaze' nu nam rab mi ñii: ―Talita cum ―nam. Benu gyal riidz ze', orze' nam: Fiñ nguzh, ya̱ rne̱e̱ du̱ ru weshte, nam.
41005042	Orze' laab or la ze' weshte fiñ nguzh ze' brugyi' rded ñi. Na fiñ ze' bi yu'ñ tub ña'n trocyup. Orze' tona' la za nu ic de mbecy.
41005043	Tees Jesuuz pcach mi ru' dey nu cue' la cuic dey nu gad lagy mbecy nu ni bicy mi. Nunu mniim nu cuic dey coz nu gow fiñ nguzh ze'.
41006001	Orze' bruu Jesuuz lugaar ze' yam par ledz mi, Nazaret. Nunu de yu nu rsya' lom ya nu dey mi.
41006002	Na ornu pshuub sab, dzi nu rzu lagy mbecy na, orze' brugyi' rlyuum ni dey nañ yu' nu rsya' dey riidz ni Ñgyoozh. Ornu de mbecy zigy güeñ dey de coz nu rlyuum, orze' tona' la za nu ic dey. Orze' na dey: ―Ze' ¿ca guud de riidz re niy? Ze' ¿ca guud shcab niy? Ze' ¿lac mod rac ricy yu nusuriidz ily ze'?
41006003	Ze' ¿a walab yu ii biryag ze'? Ñaay Li. Bicy yu Santiag, nu See, nu Judas, nu Simo̱o̱. Nunu ¿a walab laab lat na ii rcyiiñ de zan yu? ―na dey. Orze' wancheel reñ dey mi.
41006004	Orze' nam rab mi dey: ―Ca zi'l lugaar mbecy rca lagy dey lo yu nu rnii por cuen ni Ñgyoozh, nomaas de mbecy ledz yu, nu de famil niy, nu de famil nu yu' nuy nañ yu'y, dela de yu ze' waca lagy dey loy ―nam.
41006005	Orze' ze' wangac gyicy mi nusuriidz, nomaas la be zi'l mbecy rat gul yaam dey. Bicy yac mi yu.
41006006	Orze' za nu la ic mi nu wangyicy cup dey consuel lom. Orze' bruum Nazaret, gusam de' zir gyedz nu yu' gaab. Blyuum ni de mbecy.
41006007	Orze' bredz mi de trocyup yu nu bi bloo sum ze' nu gyatublaazh dey. Gaze' nu brugyi' rzuu nez mi dey rzay cyup ga dey tub ga nez. Nunu briic mi rishbeey nu co chu dey nuras.
41006008	Nunu bicy mi mandaar lo dey nu cue' cha nuy ni tub la coz par nez. Nomaas tub yanga zi'l dey cha nuy. Ni cue' cha nu dey moraal, ni cue' cha nu dey gyishtily, nunu cue' cha nu dey tiñ nañ nerbid niy.
41006009	Nomaas gyidlab zi'l caa gyi' dey. Nunu cue' cha nu dey cyup yaag yu.
41006010	Orze' na'm rab mi dey: ―Ca ze' nu cha der, gu' der nañ tub yu'. Orze' ze' cyiiñ der gashtal gruu la der lugaar ze'.
41006011	Ca zi'l ze' nu washet ic dey nu chu' der, ni wazuub gyidag dey riidz nu nii der, orze' ornu gruu der lugaar ze', cyib der yu gyedz nu ta' gyidlab ru par nu gabe nu a̱' nap bicy dey.
41006012	Orze' bruu dey zay nunu mnii dey lo de mbecy nu rlagy ñi ne' dey dela cyi nu ricy yu.
41006013	Nunu bloo chu dey zañ nuras. Nunu briily dey asecy zigy mbecy rat. Nunu byac dey.
41006014	Bzu laa riidz de coz nu ricy Jesuuz. Orze' rey Herodes güeñ yu de riidz ze'. Orze' nay: ―Byabañ Waa nu briib nis mbecy. Nde' nu cyiiñ yu nu gyicy yu de nusuriidz ze' ―nay.
41006015	Yu' mbecy rnii dey nu Jesuuz nac mi Elías. Nunu yu' ga' mbecy rniiy nu Jesuuz nac mi tub mbecy nu rnii por cuen ni Ñgyoozh gal nu na de yu nu gu' gulas.
41006016	Ornu Herodes güeñ yu de coz nu mnii mbecy, orze' nay: ―Laab yu ze' Waa, yu nu bicya̱ mandaar nu pcyug dey too. Na byabañ yu ―nay.
41006017	Ni mniiy gun laab yu bicy yu mandaar nu pcyiig dey Waa, nunu pshet lag dey yu nañ yu' gyiib nu nac Herodías, mñaa bicy yu Lip, gun Herodes gush yum. Bicy mñaay mi.
41006018	Ze' Waa mniiy lo Herodes nu rach ñii lo Ñgyoozh nu gush yu mñaa bicy yu.
41006019	Orze' Herodías guzi lagy mi lo Waa. Ngulagy mi ñgyut mi yu tees wangac,
41006020	gun Herodes gudzib yu loy. Gud lagy yu nu Waa nac yu mbecy nap par lo mbecy, nunu tant par lo Ñgyoozh. Orze' wansaan yu nu shiñ gyicy nu mbecy Waa. Nunu ornu mnii Waa loy, bet lagy yu mas pcan shcab niy.
41006021	Tees orze' pshuub tub dzi nu guud mod nu gyicy Herodías nu gat Waa. Dzi ze', nde' dzi nu bicy dey sa' ni dzi nu gul Herodes. Orze' bredz yu de fushtiz, nu de yu nu riib ic de soldad, nu de yu nu ricy ñi presis nu yu' lo de yu ni Galilea.
41006022	Orze' ornu bru'ña i'ñ Herodías ze' nu nguaa dey, orze' bily gyi'ñ. Orze' tona' la bet lagy Herodes gal nu de mbecy nu nguaa nuy lo mez. Orze' nay rab yu fiñ ze': ―Bdiiñ la zi'l coz nu rlagy ru lo̱. Orze' ya̱ rica̱ ñii nir ―nay.
41006023	Orze' mniiy nu waded la cuic yu la zi'l coz nu cyiñ ñi mas gal cyaal de coz nu riib ic yu cuic yu niñ.
41006024	Ornu bruuñ, orze' zañ lo ñaañ. Gaze' nu nañ rab ñim: ―¿La coz diña̱? ―naañ. Orze' na Herodías rab mi ñii: ―Gua cyiñ ru too Waa ―nam.
41006025	Orze' fiñ ze' rlal dza lañ lueg la zañ lo Herodes bdiiñ ñi too Waa. Gaze' nu nañ: ―Ya̱ rlagya̱ nu lueg la cuic ru too Waa nu driib nis mbecy nañ tub gya'n ―nañ.
41006026	Herodes tona' la bicy shniy. Tees gun bi mniiy nu waded la cuic yu la zi'l coz nu cyiñ ñi nunu bi güeñ dela mbecy nu nguaa nuy ze', orze' wangaca' gyicy cyup ic yu.
41006027	Orze' lueg la bzuu nez yu tub soldad bicy yu mandaar loy nu cyid nuy too Waa.
41006028	Orze' gua soldad ze', pshiñ yu too Waa nañ yu' gyiib. Orze' biid nuy ñi nañ tub gya'n. Briic yu ni fiñ feñ ze'. Orze' fiñ feñ ze' byabic ñi nde' ni ñaañ.
41006029	Na ornu gud lagy de yu nu rsya' lo Waa na, orze' gua te dey cuerp niy. Pcach dey ñi.
41006030	Ze' de trocyup aposht nu bzuu nez Jesuuz ze' bi byatublaazha' dey nuy mi. Orze' mnii dey lom dela coz nu bicy yu nu dela coz nu blyuuy.
41006031	Orze' Jesuuz nam rab mi dey: ―Yaa der chan tub lugaar ub zi. Zu lagy ñuu der ―nam. Ni mniim gun tona' la zigy mbecy ya yeed la dey gashtal wacuica' lañ tiem nu gow dey gyit.
41006032	Orze' gu' num dey nañ tub barc. Za dey tub lugaar ub zi.
41006033	Tees de mbecy bzaac dey bruum zam, nunu byu' lo dey mi. Orze' zigy mbecy nu bruu dela gyedz nu yu' ru' nisyudoo ze', bicy lal dey zay gyi' lay tub la' ga' ru' nisyudoo. Orze' bru'ña dey anzir nu ru'ñam.
41006034	Na ornu bruum nañ barc ze', orze' bzaac mi dela mbecy zigy ze'. Orze' gushni lagy mi dey, gun na dey gal na shily nu sac cyu rña. Ze' brugyi' rlyuum zañ lo coz ni dey.
41006035	Ornu bi rdze, orze' de yu nu rsya' lom nay rab yum: ―Ii tub lugaar ub zi nunu tona' la gudze.
41006036	Orze' bzuu nez mbecy chay de lugaar ii nu de gyedz nu yu' gaab. Orze' zi dey coz nu gow yu, gun ii sac coz nu gow dey ―na dey.
41006037	Orze' na Jesuuz rab mi dey: ―De ru, briic coz nu gow dey ―nam. Orze' na dey rab yum: ―¿Walab gaal galagy ru nu gzi̱ de̱ bee miily la tiñ gyishtily nu ricy na gow dey? ―nay.
41006038	Orze' na Jesuuz: ―¿La be gyishtily ricy cup der? Gua güii der ben ―nam. Ornu gud lagy dey la be, orze' na dey: ―Gaay gyishtily nu cyup bel ―na dey.
41006039	Orze' Jesuuz mniim lo dela mbecy nu zub yu lo de gyizh ca' bee nac gay.
41006040	Orze' gucua bee nac ga mbecy. Lo tub nac ga dey bee tub gaynal yu o bee cyaal gaynal yu gucuay.
41006041	Orze' bdu' yaam gaay gyishtily ze' nu cyup bel ze'. Bgüiim par baa. Nunu briic mi gras ni Ñgyoozh nu nac de nde'. Gaze' nu blew mi gyishtily ze' briica'm ñii ni de yu nu rsya' lom nu cyez dey ñi ni de mbecy zigy. Orze' blewa'm cyup bel ze' briica'm ñii ni de yu nu rsya' lom par nu cyez dey.
41006042	Orze' dela de mbecy bdow gyel la dey.
41006043	Ornu bded nu bdow dey, orze' brusub trocyup ru' chicyiw de coz nguzh ni gyishtily ze' nu ni de bel ze' nu pte' dey.
41006044	Lo dela yu gyeey nu bdow de gyishtily ze', gaay miily dey nac yu.
41006045	Cuanzir blazh nde', orze' Jesuuz mniim lo de yu nu rsya' lom nu chu' dey nañ barc nu cha ga dey lom gal tub gyedz nu ri tub la' ga' ru' nisyudoo nu la Betsaida. Ub mi byeeñ gam par nu nii num de mbecy ñgyoozh.
41006046	Na or blazh nu mnii num dey ñgyoozh na, orze' pcam par tub logyi'. Zam nu nii num Ñgyoozh.
41006047	Na ornu becheñ na, barc ze' ri nu dey ñi laab gazel nisyudoo. Ze' Jesuuz ub zi lam byeeñ mi par lo yu bigy.
41006048	Orze' bzaac mi nu tona' la fers za barc ni dey, gun par nez nu zañ druu bi. Na ornu gabee caas ru' zu, orze' rza la Jesuuz. Lo nis zam lo dey. Orze' ricy peem nu ded lom lo dey.
41006049	Na ornu bzaac dey nu yad mi lo nis, orze' bis guzii dey mi. Orze' bish ti dey.
41006050	Gun dela dey bzaac yum, nunu tona' la gudzib dey. Tees Jesuuz lueg la mnii num dey. Orze' nam rab mi dey: ―¡Briic der baloor! ¡Ya̱ nde'! ¡Cue' dzib der! ―nam.
41006051	Orze' gu'm nañ barc ze' nu yu' dey, nunu guca nu druu bi. Orze' tona' la za nu ic dey,
41006052	gun wangyet lag dey cuen coz nu bicy mi nu de gyishtily ze'. Gun noow na shcab ni dey.
41006053	Ornu blazh bded dey lo nisyudoo, bru'ña dey lo de yu ni Genesaret. Ru' ze' bzeeñ dey barc niy.
41006054	Orze' cuanzir nu bruu Jesuuz nañ barc ze', lueg la byu' lo de mbecy mi.
41006055	Orze' dzach la gusa dey dutuub la lugaar, nunu brugyi' dru'ña nu dey mbecy rat lo nuun ca zi'l lugaar nu güeñ dey nu zum.
41006056	Ca zi'l ze' nu rded mi, de ranch, de lat gyedz, o ngush, pcuaa dey de mbecy rat de lat yagyi', nunu mnishbaa dey lom nu zaan mi gal dey mas ñuu ru' shab mi. Orze' dela de yu nu gul mi byac dey.
41007001	Orze' la be de mbecy fariseo nu la be de mbecy nu rlyuu leey ni Ñgyoozh bruu dey Jerusaleeng gua dey lo Jesuuz.
41007002	Dey ze' bzaac yu nu la be de mbecy nu rsya' lo Jesuuz a̱' caacy yaa dey row yu gyit, gun wannaa dey gal nu rlagy ñi par lo leey ni dey.
41007003	Gun dela mbecy fariseo nu dela mbecy Israeel wow dey benu wanaa dey gal nu rlagy ñi nu ricy yac dey de cushtom ni gyitoo bel niy.
41007004	Nunu ornu rza dey yagyi', ornu cush cya dey driy, benu wanaa dey, wagow yu. Nunu zañ zir cushtom rlagy ñi gyicy yac dey. Gush lañ: mas ñuu nu rgyiib dey de coz. Yu' mod nu rgyiib dey taz, de gya'n, de gyiib nu ray de coz, de nuun, de. Dela nde' rlagy ñi gyicy yac dey.
41007005	Orze' de mbecy fariseo nu de mbecy nu rlyuu leey ni Ñgyoozh bdugyi' dey lo Jesuuz. Orze' na dey: ―¿Lagu de yu nu rsya' lo ru wagyicy yac dey cushtom ni de gyitoo bel nu wagnaa dey row yu gyit? ―na dey.
41007006	Orze' nam rab mi dey: ―Tona' la nap mnii Isaías lac na de ru, mbecy nu rzuu lo, ornu pcaay: De mbecy ii rzat dey ya̱ nu ru' zi'l yu, tees nañ lardoo dey ricy zet lagy yu lo̱.
41007007	Se la la cyiiñ nu driib zily dey ya̱, gun driib zily ton dey ya̱. Leey nu bloo ic mbecy, nde' zi'l rlyuu dey. Ni na Ñgyoozh lat de riidz ni Isaías.
41007008	Rzu chu der leey ni Ñgyoozh par nu rzu fert der cushtom ni mbecy ―na Jesuuz.
41007009	Orze' na ga'm: ―Dzi ga nap nu rzu chu der leey ni Ñgyoozh par nu gyicy yac der leey ni gyitoo bel ni der,
41007010	gun Ñgyoozh pcaam Moisees nu caay: “Pca lagy lo uz ru nunu pca lagy lo ñaar. Yu nu nii zi ni uz, o yu nu nii zi ni ñaa, rlagy ñi nu gat yu”, pcaa Moisees.
41007011	Tees de ru rniir nu benu tub mbecy niiy lo uz yu o niiy lo ñaay nu la zi'l coz nu rlagy ñi cuic yu ni dey, nde' corbán, orze' walagy ñi locyuub yu uz yu nu ñaay. (Corbán nde' yaruuñ gun nu rbic dey lo Ñgyoozh. )
41007013	Orze' ricy der nu se la la cyiiñ riidz ni Ñgyoozh par nu nac de cushtom nu bzeeñ de gyitoo gush ni der. Nunu zañ zir coz nu na gal na nde' ricy der ―na Jesuuz.
41007014	Gaze' nu bredz mi de mbecy zigy nu gyatublaazh dey lom. Orze' nam rab mi dey: ―Dela der bzuub gyidag der nunu bicy der nu gyet lag ru cuen.
41007015	Sac ni tub la coz par ich mbecy nu ornu chu'ñ nañ yu gyicy ñi nu gabag yu. Tees de coz nu druu nañ lardoo mbecy, dela nde' ricy ñi nu rabag yu.
41007016	Benu zub gyidag der, orze' rlagy ñi nu zuub gyidag der ―nam.
41007017	Orze' bruum lo de mbecy zigy ze' yam. Ornu gu'm nañ yu', orze' de yu nu rsya' lom bdugyi' dey lac za de riidz nu mniim ze'.
41007018	Orze' nam rab mi dey: ―¿Walab gaal ni' de ru wagyet lag der cuen? ¿Walab gaal wagad lagy der nu coz nu chu' nañ mbecy wac gyicy ñi nu gabag yu?
41007019	Gun de coz ze' walab nañ lardooy rzu'ñ, sinu nañ yu, nunu ruu ga'ñ ―nam. Nde' yaruuñ nu dela coz nu gow mbecy nac ñii coz cacy.
41007020	Orze' na ga'm: ―Gun de coz nu druu nañ lardoo mbecy, de nde' ricy ñi nu rabag yu.
41007021	Gun nañ lardoo dey druu shcab a̱' nap. Ze' druu nu ral dey losa'y nu wanchelaay. Ze' druu nu ricy dey gubaan. Ze' druu nu rut dey losa'y.
41007022	Ze' druu nu ral dey mñaa losa'y. Ze' druu nu ye rzac dey lo coz ni losa'y. Ze' druu nu shiñ ricy dey. Ze' druu nu rguu dey. Ze' druu de lo la bis nu ricy cup dey. Ze' druu nu ricy saap lagy dey. Ze' druu nu rnii dey rishcuen. Ze' druu nu ricy le' dey. Ze' druu nu ricy dey de lo la coz ton.
41007023	Dela coz a̱' nap ze' druuñ nañ lardoo mbecy, nunu ricy ñi nu rabag yu ―na Jesuuz.
41007024	Orze' bruum lugaar ze' zam par lo de yu ni gyedz Tiro. Orze' gu'm nañ tub yu'. Wangalagy mi nzac mbecy mi tees wangac ngach lom.
41007025	Orze' lueg la güeñ tub biñ mñaa nu gu i'ñ tub fiñ feñ nu bicy ni nuras nu zu Jesuuz. Orze' bru'ñam wes saam yeñ gyi'm, nunu mnishbaam lom.
41007026	Biñ mñaa ze' walab mbecy guledz tees nac mi mbecy sirofenicia. Orze' mnishbaam lo Jesuuz nu co chum nuras nu bicy ni i'ñ mi ze'.
41007027	Orze' Jesuuz nam rab mi biñ mñaa ze': ―Nu loga la rlagy ñi locyuuba̱ de neza̱, de mbecy Israeel. Gun de yu ze' nac yu i'ñ Ñgyoozh. Gun walab se'ñ nu gruu gyishtily yaa de yu nguzh dune'ñ lo che̱' ―nam.
41007028	Orze' na biñ mñaa ze': ―Tees mas de che̱' nu rded nañ mez gow ma nguzh ru' de fiñ nguzh nu gyet lag lo yu ―nam.
41007029	Orze' na ga' Jesuuz rab mim: ―Nu nac nu ni mniir, gya lar. Bi bruu chu nuras lo i'ñ ru ―nam.
41007030	Orze' gush nez biñ mñaa ze' yam. Na or brim yu'm na, bzaac mi i'ñ mi, nunu bi bruu chu nuras loñ riib ñi lo nuun.
41007031	Ze' Jesuuz bruum de lugaar garee Tiro zam par gyedz Sidón. Gaze' nu bruum Sidón zam par de lugaar nu la Decápolis. Orze' bruum Decápolis. Gaze' nu zam par lo nisyudoo ni Galilea.
41007032	Orze' ze' bru'ña nu dey tub mbecy go̱'. Nunu wagac nii nap yu. Mnishbaa dey lom nu gal yaam yu par nu gyicy yac mi yu.
41007033	Orze' Jesuuz bruu num mbecy rat ze' lat de mbecy zigy. Gua nu reñ mi yu. Gaze' nu mne' mbiz mi gyidag yu. Pcoom nis yeñ mi yaam. Gaze' nu gul mi lyudz yu.
41007034	Gaze' nu bgüiim par baa. Byash lagy mi. Orze' nam rab mi yu: ―¡Efata! ―nam. Benu gyal riidz nu mniim ze', orze' nam: ¡Byaal!, nam.
41007035	Orze' lueg la byaal la gyidag yu nunu byachi̱ lyudz yu. Nunu byanap la rniiy.
41007036	Gaze' nu bicy mi mandaar nu cue' la nii dey lo ni tub la mbecy. Dub gal nu fert zir rcach mi ru' dey dub ni mnii zir dey lo mbecy.
41007037	Tona' la za nu ic mbecy. Orze' na dey: ―Dela coz nu ricy yu nap ricy yu. ¡Ricy yu nu reñ mbecy go̱' nunu ricy yu nu rnii mbecy gop! ―na dey.
41008001	Tiem ze', ornu byatublaazha' dela mbecy zigy nunu wangad coz nu gow dey, orze' Jesuuz bredz mi de yu nu rsya' lom. Orze' nam rab mi dey:
41008002	―Ya̱ rashni lagya̱ de mbecy zigy, gun bi bza' chon dzi nu yu' dey lo̱ ii, nunu blazh coz nu gow dey.
41008003	Benu zuu neza̱ dey gyay yu'y gal ran zi'l yu, orze' suun ñi dey nez, gun yu' dey zet bruuy ―nam.
41008004	Orze' na de yu nu rsya' lom rab yum: ―¿Lac gyicya' de ub na goow na dela mbecy zigy lugaar ub zi ii? ―na dey.
41008005	Orze' nam rab mi dey: ―¿La be gyishtily ricy cup der? ―nam. Orze' na dey: ―Gagy ―nay.
41008006	Gaze' nu bicy mi mandaar lo de mbecy zigy nu checua dey. Orze' gush mi gagy gyishtily ze'. Orze' briic mi gras ni Ñgyoozh. Gaze' nu blew mi ñii. Briic mi ni de yu nu rsya' lom nu cuic dey ni de mbecy zigy. Gaze' nu bleez dey ñi ni dela mbecy zigy.
41008007	Ricy cupa' dey la be bel mi'. Orze' briica'm gras ni Ñgyoozh nunu pcaa ga'm de yu nu rsya' lom nu cuic dey ma gow de mbecy zigy.
41008008	Orze' dela mbecy zigy bdow gyel la dey. Orze' blazh ze', pte' dey gagy la chicyiw coz nguzh nu brusub.
41008009	De yu nu bdow ze', tap miily dey nac yu. Orze' Jesuuz ptush las mi dey yay.
41008010	Gaze' nu lueg la gu' num de yu nu rsya' lom nañ tub barc. Bruum lugaar ze'. Gaze' nu bru'ñam lo yu nu la Dalmanuta.
41008011	Orze' bru'ña de mbecy fariseo brugyi' rgugyi' dey lom par nu gyicy dey preb mi. Bdiiñ dey lom nu gyicy mi tub nusuriidz baa par nu gabe nu Ñgyoozh nac num mi.
41008012	Gaze' nu gyi la byash lagy mi. Orze' nam rab mi dey: ―Ya̱ warica̱ nusuriidz. ¿Lagu rgyiiña' de mbecy nu yu' na nusuriidz? Ya̱ rishli rne̱e̱ lo der nu wada' nusuriidz par de mbecy nu yu' na ―nam.
41008013	Orze' bruum lugaar ze'. Gu' ga'm nañ barc zam tub la' ga' ru' nisyudoo.
41008014	Na de yu nu rsya' lom na mnit lagy dey cha nuy gyishtily. Nomaas tub zi gyishtily ricy cup dey nañ barc ze'.
41008015	Orze' Jesuuz mniim lo dey nu gyicy cuidad dey. Gaze' nu nam rab mi dey: ―Bdu' cuen der nunu bicy cuidad der nu lebadur ni de mbecy fariseo nu lebadur ni Herodes ―nam.
41008016	Orze' de yu nu rsya' lom bee dey riidz nu losa'y. Gaze' nu na dey: ―¿Ti walab nu a̱' dun gyishtily, nde' nu ni rniim? ―na dey.
41008017	Ornu gud lagy Jesuuz coz nu mnii dey, orze' nam rab mi dey: ―¿Lagu rnii der nu wancyiid nu der gyishtily, nde' nu ni mne̱e̱? ¿Walab gaal wagyet lag der cuen? ¿Walab gaal noow na shcab ni der?
41008018	Zub urlo der, ¿walab gaal wacsac der? Nunu zub gyidag der ¿walab gaal wagyeñ der? Nunu ¿walab gaal wagyeza' lagy der?
41008019	Ornu blewa̱ gyishtily nu bdow gaay miily mbecy, ¿la be la chicyiw gyishtily nu brusub pte' der? ―nam.
41008020	Orze' na dey: ―Trocyup ―nay. Orze' nam: ―Ze' ornu blewa̱ gyishtily nu bdow tap miily mbecy, ¿la be chicyiw gyishtily nu brusub pte' der? ―nam. Orze' na dey: ―Gagy ―nay.
41008021	Gaze' nu nam rab mi dey: ―¿A walab gaal gabee wagyet lag ru' der cuen? ―nam.
41008022	Gaze' nu bru'ñam Betsaida. Ze' bru'ña nu dey tub mbecy lo ca' lom. Mnishbaa dey lom nu gal yaam yu.
41008023	Orze' bdu' yaam yaa mbecy lo ca' ze'. Gua num yu par ru' gyedz. Orze' pcoom nis yeñ mi urloy nunu gul yaam yu. Gaze' nu bdugyi'm loy ben a rzac yu mas ñuu ga.
41008024	Gaze' nu brugyi' rgüiiy. Orze' nay rab yum: ―Ya̱ rzaca̱ mbecy gal na yag nay rded yu ―nay.
41008025	Bdaaba' yaam urloy. Orze' mbi la bgüiiy. Orze' byac yu nunu byanap la rzac yu dela coz.
41008026	Gaze' nu bzuu nez mi yu gyay yu'y. Orze' nam rab mi yu: ―Cue' chu'r lat gyedz ii ―nam.
41008027	Despuees orze' bruu Jesuuz Galilea za num de yu nu rsya' lom par de gyedz nu yu' lo yu ni Cesarea ni Filipo. Nez zam bdugyi'm lo de yu nu rsya' lom. Orze' nam rab mi dey: ―¿Cyu rnii mbecy nu nac ya̱? ―nam.
41008028	Orze' na dey: ―Yu' mbecy rniiy nu ru Waa nu briib nis mbecy. Ze' yu' ga' dey rniiy nu ru Elías. Ze' yu' ga' dey rniiy nu ru tub yu nu gu' gulas nu mnii por cuen ni Ñgyoozh ―na dey.
41008029	Orze' nam rab mi dey: ―Ze' de ru, ¿cyu rnii der nu naca̱? ―nam. Orze' na Bed rab yum: ―Ru nac ru Mesías, biñ nu ca lo cuen nu co mbañ de mbecy ―nay.
41008030	Orze' Jesuuz mniim lo dey nu cue' niiy lo ni tub la mbecy cyu nac mi.
41008031	Gaze' nu brugyi' rlyuum ni dey nu ub mi, biñ nu byac mbecy, rlagy ñi gzac mi zañ lo coz deet. Nunu de yu bel ni de mbecy Israeel, nu de uz zub lo, nu de yu nu rlyuu leey ni Ñgyoozh, de yu ze' rlagy ñi ne' dey mi. Nunu rlagy ñi nu cut dey mi. Tees nañ chon dzi gyabañ mi.
41008032	Orze' naal la mniim de coz ze'. Orze' Bed gua nu reñ yum. Gaze' nu mniiy lom nu cue' ni niim.
41008033	Tees Jesuuz bish cyam bgüiim lo de yu nu rsya' lom. Orze' fert mniim lo Bed. Orze' nam: ―¡Bruu chu lo̱ ii nuras! Gun shcab nir wasaap ñi shcab ni Ñgyoozh, sinu shcab nir, nde' shcab ni mbecy zi'l ―nam.
41008034	Orze' bredz mi dela mbecy nu de yu nu rsya' lom. Orze' nam rab mi dey: ―Benu ca na mbecy rlagy yu gac yu mbecy nu rsya' lo, orze' rlagy ñi cue' gyicy cuen yu coz nu rlagy ub yu. Nunu rlagy ñi shet ic yu nu gzac ziy nu nac ya̱. Orze' rlagy ñi gyicy yu gal nu rlagya̱.
41008035	Gun yu nu rlagy co nap ub, yu ze' gnit loy. Tees yu nu nit lo nu nac ya̱, nunu nu nac riidz nu sac nu bruu lo Ñgyoozh, yu ze' yu nu rishli gruu mbañ.
41008036	Gun ¿la rusub ni mbecy benu gyicy yu gan dela coz nu yu' gyishlombecy tees lardooy dune'ñ?
41008037	Nunu ¿la coz gac cyish mbecy nu gyad lardooy?
41008038	Tees cyu zi'l mbecy nu gat lo nu nac ya̱ nunu gat lo ga'y nu nac de riidz nu rne̱e̱ lo rgüii la mbecy nu wagyicy paa ni Ñgyoozh nunu de mbecy cyi nu yu' na, orze' ni' ya̱, biñ nu byac mbecy, gat lo̱ nu nac de yu ze' ornu shuub dzi nu yapa̱ nu gyel lily ni uza̱ gal nu de anc yon ―nam.
41009001	Orze' na' Jesuuz rab mi dey: ―Ya̱ rishli rne̱e̱ lo der nu yu' ca na mbecy nu yu' ii na la nu wat dey gal zac la dey nu cyid gyel gubier ni Ñgyoozh, nunu gabe nu dzi coz ily gac ―nam.
41009002	Ornu bded tub shuup dzi, orze' Jesuuz gua nu reñ mi Bed, nu Santiag, nu Waa. Orze' gup mi too tub bicy gya num dey. Orze' ze' bdza nu nam lo dey.
41009003	Shab mi byaryal ñi. Tona' la byacaacy ñi. Caacy zir ñi byac ñi gaze' nu caacy nu ricy de lo la yashtily nu yu' gyishlombecy.
41009004	Orze' ze' bruu zac Elías nu Moisees lo rgüii la de yu nu rsya' lom. Orze' bee dey riidz nu Jesuuz.
41009005	Orze' na Bed rab yu Jesuuz: ―Masht, ¡dzi ga nap nu yu̱' de̱ ii! Na za̱a̱ de̱ chon ramad ni der: tub par ru nu tuuba' par Moisees nu tuuba' par Elías ―nay.
41009006	Ni mniiy, gun wagad lagy yu coz nu niiy, gun tona' la gudzib dey.
41009007	Orze' bruu zac tub za psoow ñi dey. Nunu lat za ze' zaab ti' mbecy. Orze' nam: ―Mi ii i'ña̱ nu tona' la rca̱. Bzuub gyidag der nim ―nam.
41009008	Orze' sij zi'l ornu bri' lo dey wansaca' dey cyu' zir mbecy. Ze' Jesuuz zi'l bzaac dey.
41009009	Gaze' nu gush nez num dey bet mi par gyi' bicy ze'. Na lat nu ya num dey, orze' pcach mi ru' dey nu cue' nii dey lo ni tub la mbecy de coz nu bzaac yu. Sinu gal ornu gyabañ Jesuuz, biñ nu byac mbecy, gaze' nu nii dey.
41009010	Orze' bicy yac dey pcach ru' dey. Tees bdugyi' dey lo losa'y lac yaruu nu gyabañ mi ze'.
41009011	Orze' na dey rab yum: ―¿Lagu de yu nu rlyuu leey ni Ñgyoozh rniiy nu Elías rlagy ñi cyid yu loga la? Gaze' nu cyid Mesías, biñ nu ca lo cuen nu co mbañ mbecy ―na dey.
41009012	Orze' na Jesuuz rab mi dey: ―Laab rlagy ñi cyid Elías loga nu gzu nap yu dela coz. Nunu bi cañ nu ya̱, biñ nu byac mbecy, rlagy ñi gzac zi̱ nu zañ lo coz, nunu rlagy ñi gyicy ñgya dey lo̱.
41009013	Tees ya̱ rne̱e̱ lo der nu Elías rishli bi biid yu nunu bicy nu dey yu dela coz a̱' nap nu mnii too dey nu gyicy nuy yu gal nu bi cañ nu gzac yu ―nam.
41009014	Na ornu bru'ñam gyi' bicy ze', ze' nu byeeñ de' zir de yu nu rsya' lom, orze' ze' bzaac mi nu tona' la mbecy zigy byatublaazh lo de yu ze'. Nunu gaza' de yu nu rlyuu leey ni Ñgyoozh yu'y zi ro dey riidz nu de yu nu rsya' lom.
41009015	Na cuanzir nu bzaac dey mi, orze' za nu la ic dey, nunu becha' dey lom carer mnii nuy mi ñgyoozh.
41009016	Orze' nam rab mi de yu nu rlyuu leey ni Ñgyoozh: ―¿La coz rgugyi' der lo dey? ―nam.
41009017	Orze' brusu tub mbecy lat de mbecy zigy ze' nay rab yum: ―Masht, ya̱ yap du̱ i'ña̱ nu bicy ni nuras lor. Bicy yu nu byagop yu.
41009018	Ca zi'l nu shet yaay yu ricy yu nu ricy ñi bi niy. Bdziñ la driib ru'y, nunu row yu lay yu, nunu rgyigy yu. Ya̱ mne̱e̱ lo de yu nu rsya' lor nu co chu dey yu, tees wangac ni dey ―nay.
41009019	Orze' na Jesuuz rab mi dey: ―¡A̱ der mbecy nu yu' na! Dzi ga wagyicy cup der consuel lo̱. ¿La' zir be tiem rlagy ñi chesa̱ du̱ der? ¿La' zir be tiem rlagy ñi nu gagye̱ lo der? Da nu der yu nguzh rat ze' lo̱ ―nam.
41009020	Gaze' nu gua nu dey yu nguzh ze' lom. Orze' ornu bzaac yu Jesuuz, orze' lueg la bicy nuras ze' nu bicy ñi bi niy. Wes saa lay rdudub lay mbish yu. Nunu driib bdziñ ru'y.
41009021	Gaze' nu na Jesuuz rab mi uz yu: ―¿La be la tiem rac nu ni rzac yu? ―nam. Orze' nay rab yum: ―Nese miiñ lay ni rzac yu.
41009022	Nunu zaab cya' la rshes saa nuras yu lo boo nunu rshet lag yuy lo nis par nu cut yuy. Tees benu gac gyicy ru la ñuu nur yu, gushni ñuu lagy de̱. Blocyuub de̱ benu gac ―nay.
41009023	Orze' na Jesuuz rab mi yu: ―Yada' nu na'r: “Benu gac”, na'r. Dela coz gac gyicya̱ du̱ yu nu ricy cup consuel ―nam.
41009024	Orze' lueg la brish ti uz yu nguzh ze'. Orze' nay: ―Ya̱ ricy cupa̱ consuel lor. Nunu blocyuub ya̱ nu gyicy cup zira̱ consuel ―nay.
41009025	Orze' ornu Jesuuz bzaac mi nu byatublaazh de mbecy zigy lom, gaze' nu rdza'm ni nuras ze'. Orze' nam rab mi yu: ―Nuras nu ricy go̱' nunu nu ricy gop, ya̱ ricya̱ mandaar lor nu bruu chu loy ii. Nunu cue' ga' cush cyar cyid ru loy ―nam.
41009026	Orze' brish ti nuras ze', nunu bicy yu nu tona' la bi ily bicy ñi ni yu nguzh ze'. Gaze' nu bruu chuy. Bya añ la yu nguzh ze' bzeeñ yu gal mnii la de mbecy nu gut yu.
41009027	Tees Jesuuz bdu' yaam yaay bles sum yu. Orze' wes suy.
41009028	Despuees ornu Jesuuz brim yu', gaze' nu de yu nu rsya' lom bdugyi' reñ la dey lom. Orze' na dey: ―¿Lagu wangac loo chu̱ de nuras ze'? ―na dey.
41009029	Orze' nam rab mi dey: ―Nuras nu ni na wac ruu chuy i zi'l, sinu rlagy ñi cyiñ mbecy lo Ñgyoozh nunu rlagy ñi nu ca dey ni ub yu nu cue' goy gyit lat nu zu bich dey nu nac Ñgyoozh. Orze' gaze' nu gac co chu dey nuras ze' ―nam.
41009030	Gaze' nu bruum lugaar ze' gusam dela lo yu ni Galilea, nunu wangalagy mi nu gad lagy mbecy ca chesam,
41009031	gun blyuum ni de yu nu rsya' lom. Orze' nam rab mi dey: ―Ya̱, biñ nu byac mbecy, gu' dey ya̱ yaa de mbecy. Orze' cut dey ya̱. Tees nu za' dzi chon gyabaña̱ ―nam.
41009032	Tees wangyet lag dey cuen lac yaruu riidz ze'. Nunu gudzib dey nu cugyi'y lom.
41009033	Gaze' nu brim gyedz Capernaum. Ornu gu'm nañ yu', orze' bdugyi'm lo dey. Orze' nam rab mi dey: ―¿La ridz ro der nu losa'r ornu yap na nez? ―nam.
41009034	Tees wannii la dey gun gyernez bee dey riidz nu losa'y nu ca na dey gac yu yu nu gya zir zu.
41009035	Gaze' nu gusub mi nunu bredz mi za' trocyup laa dey. Orze' nam rab mi dey: ―Benu ca na mbecy rlagy yu gac yu yu nu gya zir zu, orze' rlagy ñi gyicy yu nu nac yu mbecy nu wagyicy ñi presis nunu gyicy yu de coz nu rlagy dela losa'y ―nam.
41009036	Orze' bdu' yaam tub yu nguzh mi'. Bzum yu lat dey. Gaze' nu bri yaam yu.
41009037	Orze' nam rab mi dey: ―Cyu zi'l yu nu shet ic nu gac yu tub yu nu na gal na yu nguzh mi' ii nu nac ya̱, orze' ni' zi'l shet ic yu nu gac nuy ya̱. Nunu yu nu shet ic nu gac nu ya̱, walab ne̱ ya̱ zi'l shet ic yu, sinu ni' shet ic yu ni biñ nu bzuu nez ya̱ ―nam.
41009038	Orze' na Waa rab yum: ―Masht, de̱ ya̱ bzaac de̱ tub mbecy bloo chuy nuras nu nac rishbeey nu bruu lor, tees mne̱e̱ de̱ nu cue' nu ni gyicy yu gun wachesa nuy de ub na ―nay.
41009039	Orze' na Jesuuz: ―Cue ca der niy, gun sac ni tub la mbecy nu gyicy nusuriidz nu nac rishbeey nu bruu lo̱, se lueg la gac shiñ niiy ne̱.
41009040	Gun yu nu wacha contr nin, yu ze' yu nu rza faboor ni den.
41009041	Nunu cyu zi'l mbecy nu cuic mas ñuu tub taz nis go' der nu nac ru ne̱, biñ nu ca lo cuen nu co mbañ mbecy, rishli rne̱e̱ lo der nu yu ze' segur la gyad iy ―nam―.
41009042	’Cyu zi'l yu nu gyicy nu gnu yu nu na gal na tub yu nguzh nu ricy cup consuel lo̱, nap zir benu cyiigy dey tub gyita' ily nu rdugu yeñ yu. Gaze' nu shet lag dey yu lo nisyudoo par nu gat yu.
41009043	Benu tub yaar gyicy ñi nu gnur, nap zir pcyug ñi, gun nap zir nu gzur nu tu'nc yaar gaze' nu gyar gabily nu rup laa yaar lo gyi nu rila wayu.
41009044	Lugaar ze' wat bya' nunu rila wayu gyi.
41009045	Nunu benu gyi'r gyicy ñi nu gnur, nap zir pcyug ñi, gun nap zir nu gzur nu tu'nc tub gyi'r, gaze' nu gyet lag ru gabily nu rup laa gyi'r lo gyi nu rila wayu.
41009046	Lugaar ze' wat bya' nunu rila wayu gyi.
41009047	Nunu benu tub urlor gyicy ñi nu gnur, orze' cor ñii, gun nap zir nu chu'r ze' nu riib ic Ñgyoozh nu tub zi urlor, gaze' nu gyet lag ru gabily nu rup laa urlor.
41009048	Lugaar ze' nu wat bya' nunu rila wayu gyi.
41009049	’Gun dela mbecy go gyi too dey gal nu ricy zed nu rgoñ too la coz.
41009050	Tees benu zed ruu nu ri' niñ, orze' wacyiiñ ñi. Cue' zaan der nu ruu nu ri' ni zed ze' nañ lardoo der. Nunu nu gyel ri zu gu' der nu losa'r ―nam.
41010001	Orze' bruu Jesuuz Capernaum zam lo de yu nu la Judea nunu lo de yu nu ri tub la' ga' dzu gyoow Jordaang. Orze' tona' la mbecy zigy byatublaazh dey lom. Gaze' nu blyuum ni dey tuuba' tir laab gal nu nil ricy mi.
41010002	Orze' bru'ña la be de mbecy fariseo nu gyicy dey preb mi. Gaze' nu na dey rab yum: ―¿A nap zuñ par lo leey ni Moisees nu zaan mbecy mñaay? ―na dey.
41010003	Orze' na Jesuuz rab mi dey: ―¿La coz mnii Moisees nu gyicy mbecy? ―nam.
41010004	Orze' na dey: ―Moisees bzaan yu nu co mbecy gyicy ni rishbeey. Orze' cyuu nuy mi ―na dey.
41010005	Gaze' nu na Jesuuz: ―Moisees ni pcaay leey ze' nu nac nu zed lo der.
41010006	Tees nese nu bzub gyi' gyishlombecy “Ñgyoozh psa' lagy mi tub yu gyeey nu tub biñ mñaa.
41010007	Nde' nu de yu gyeey zeeñ yu uz yu nunu zeeñ yu ñaay par nu gyatublaazh yu nu mñaay.
41010008	Orze' lo rup laa dey gyac dey se tub zi'l mbecy”, rniiñ. Nde' nu walaba' cyup dey nac yu, sinu se tub zi dey.
41010009	Nunu nde' nu ni tub la mbecy wac gyicy yu nu gla' losa' cyup mbecy, benu bi nac dey mbecy nu bicy tublaazh Ñgyoozh ―nam.
41010010	Despuees ornu ub zi lam rim nañ yu' nu de yu nu rsya' lom, orze' mnii dey lom nu shaal mi riidz ze'.
41010011	Gaze' nu nam rab mi dey: ―Cyu zi'l la mbecy nu coy gyicy nu zaan yu mñaay, ze' chelaay nu tuuba' biñ mñaa, orze' yu ze' ricy yu cyi nu wangyicy paay nu mñaa logay.
41010012	Nunu benu biñ mñaa com gyicy nu zaan mi ñgyeem nunu chelaam tuuba' yu gyeey, mi ze' ricy mi cyi nu wangyicy paam nu ñgyee logam ―nam.
41010013	Orze' la be mbecy bru'ña nu dey de yu nguzh lo Jesuuz nu gal yaam dey. Orze' de yu nu rsya' lom rdza' dey ni de mbecy nu yad nu de yu nguzh ze'.
41010014	Tees ornu bzaac Jesuuz nu rdza' dey, orze' wangyu' lagy mi. Gaze' nu nam rab mi dey: ―Bzaan der gyecha' de yu nguzh lo̱. Cue' niir lo dey nu ruu chuy, gun lugaar ze' nu riib ic Ñgyoozh, nde' lugaar nu yu' mbecy nu na gal nu na de yu nguzh ii.
41010015	Ya̱ rishli rne̱e̱ lo der nu yu nu wazaan nu gyub ic Ñgyoozh gal nu ricy de yu nguzh ii, orze' wac chu'y ze' nu riib ic mi ―nam.
41010016	Gaze' nu bdu' yaam de yu nguzh ze'. Bri yaam yu. Bdiiñ mi lo Ñgyoozh niy.
41010017	Lat nu rash nez Jesuuz zam, bru'ña tub mbecy gusu tib yu lom. Orze' nay rab yum: ―Masht nap, ¿la ñuu coz rlagy ñi nu gyicya̱ par nu cui mbaña̱ tub la? ―nay.
41010018	Orze' na Jesuuz rab mi yu: ―¿La gu rnii ga' ru nu nap ya̱? Se cyu' zir nu nap sinu tub zi la Ñgyoozh.
41010019	Ru rad lagy ru de coz nu rcaa Ñgyoozh de mbecy nu gyicy yac dey. Cue' cut ru losa'r. Cue' gal ru mbecy nu wanchelaar. Cue' gyicy ru gubaan. Cue' riib ru gyidza too losa'r. Cue' gyicy ru gan tiñ nu nac gyel rguu. Pca lagy lo uz ru nunu pca lagy lo ñaar ―nam.
41010020	Orze' mbecy ze' nay rab yum: ―Tees masht, dela nde' bi bicy yaca̱ ñii nese miiñ la ―nay.
41010021	Gaze' nu Jesuuz bgüiim loy nunu pcam yu. Orze' nam rab mi yu: ―Ru ricy falt tub coz nir. Yaa cut ru dela coz nu yu' nir. Gaze' nu tiñ ze' cuic ru ni de mbecy zi. Orze' gyibaa gyad gyel nap nir. Nunu cyid ru cyid car icha̱ ―nam.
41010022	Tees ornu güeñ mbecy ze' nu ni mnii Jesuuz, orze' byashni bgüiiy. Orze' gush nez yu yay, gun tona' la yu' gyel nap niy.
41010023	Orze' Jesuuz bgüiim dub yub la lom. Gaze' nu na'm rab mi de yu nu rsya' lom: ―¡Dzi ga biigy nu chu' mbecy guani'ñ lat de mbecy nu riib ic Ñgyoozh! ―nam.
41010024	Ornu de yu nu rsya' lom güeñ dey nu ni mniim, za nu la ic dey. Gaze' nu na'm rab mi dey: ―¡Tona' la biigy nu chu' mbecy lat de mbecy nu riib ic Ñgyoozh!
41010025	A̱' biigy zir ded tub camey gyeegy gyi' tub gyishtiib gaze' nu chu' tub mbecy guani'ñ lat de mbecy nu riib ic Ñgyoozh ―nam.
41010026	Orze' dzi zir za nu ic de yu nu rsya' lom. Gaze' nu na dey: ―Benu ni, ¿cyu gac gruu mbañ beni? ―na dey.
41010027	Orze' Jesuuz bgüiim lo dey. Gaze' nu nam rab mi dey: ―Par de mbecy nde' coz nu rila wac, tees par Ñgyoozh walab ni, gun Ñgyoozh gac gyicy mi dela coz ―nam.
41010028	Orze' na Bed rab yum: ―Ze' de̱ ya̱ bzeeñ de̱ dela coz nu yu' ne̱ de̱ nu yap ca̱ de̱ ich ru ―nay.
41010029	Orze' na ga' Jesuuz: ―Ya̱ rishli rne̱e̱ lo der nu dela de yu nu bzeeñ yu', yu nu bzeeñ bicy, yu nu bzeeñ zan, yu nu bzeeñ ñaa, yu nu bzeeñ uz, yu nu bzeeñ i'ñ, yu nu bzeeñ yu ni nu nac ya̱ nunu nu nac de riidz nu sac nu bruu lo Ñgyoozh,
41010030	orze' sac ni tub la dey ze' nu wayicy yu gan mas tub gaaynal tir sheñ zir de coz ze' gyishlombecy ii. Dey ze' gyicy yu gan mas tub gaaynal tir sheñ zir de yu'y, bicy yu, zan yu, ñaay, i'ñ yu, yu niy, nunu ni' gyicy yu gan nu gzac ziy. Nunu tiem nu yad par lo gad nu cui mbañ dey tub la.
41010031	Tees zigy de mbecy nu gya zir zu na, dey ze' gyac yu mbecy nu gash zir zu par lo. Ze' zigy mbecy nu gash zir zu na, de yu ze' gac dey yu nu gya zir zu par lo ―nam.
41010032	Orze' Jesuuz rcam zam par Jerusaleeng. Ub mi zub lom. Ze' par ich mi zaab de yu nu rsya' lom. Za nu la ic dey nunu rdzib dey lat nu za cay ich mi. Orze' gua nu reñ mi de trocyup de yu nu bloo sum ze'. Gaze' nu brugyi' rniim lo dey de coz nu gzac mi.
41010033	Orze' nam: ―De ru rzac der nu na rcan zan par Jerusaleeng. Orze' ze' gu' dey ya̱, biñ nu byac mbecy, yaa de uz zub lo, nu yaa de mbecy nu rlyuu leey nu bzeeñ Moisees. Nii dey nu rlagy ñi nu gata̱ nu yu' falt ne̱. Gaze' nu gu' dey ya̱ yaa de mbecy yad.
41010034	Orze' gubdzaa dey ya̱, nunu coo yeñ dey lo̱, nunu gaaz dey ya̱ nu cuart. Gaze' nu cut dey ya̱. Tees dzi chon gyabaña̱ ―nam.
41010035	Orze' becha' Waa nu Santiag, de i'ñ Zebedeo lom. Gaze' nu na dey rab yum: ―Masht, de̱ ya̱ rlagy de̱ nu gyicy ru ca na coz nu diñ de̱ lor ―na dey.
41010036	Orze' na Jesuuz rab mi dey: ―¿La coz rlagy der gyicya̱ du̱ ru? ―nam.
41010037	Gaze' nu na dey rab yum: ―Bicy ñuu nu zub de̱ cuit ru ze' nu gzub ru nu gyel lily nir: tub de̱ par yaa beer, ze' tuuba' de̱ par yaa reg ru ―na dey.
41010038	Orze' na Jesuuz rab mi dey: ―De ru wagad lagy der la coz rgyiiñ ru. ¿A gagye der gzuub ru'r taz nu gzub dey ru̱'? Nunu ¿a gagye der ded ru gyoow nu ya̱ deda̱? ―nam.
41010039	Orze' na dey: ―Gagye̱ de̱ ―nay. Gaze' nu nam rab mi dey: ―Rishli gaal zuub ru' der taz nu ya̱ zuub ru̱' nunu ded der gyoow nu ya̱ deda̱.
41010040	Tees par nu gzuub der par yaa be̱e̱ o par yaa rega̱, nde' walab cuen ne̱ ya̱ nu ni gyicya̱ du̱ der; sinu de lugaar ze', nde' par de yu nu pcui Ñgyoozh ―nam.
41010041	Na ornu güeñ za' tii ga' de yu nu rsya' lom ze', orze' bdza' dey ni Santiag nu ni Waa.
41010042	Orze' Jesuuz bredz mi dey. Gaze' nu nam: ―De ru rad lagy der nu de mbecy nu ricy gyel gubier ni reña' lugaar, dzi ricy dey gyel lily niy nu de mbecy shni. De mbecy zub lo zaab ricy lay mandaar dey.
41010043	Tees lat de ru walab ni mod rlagy ñi. Ze' benu ca na der rlagy ru gac ru yu lily, orze' rlagy ñi nu gyicy ru coz nu rlagy de' zir losa'y.
41010044	Nunu benu ca na tub yu nu ri lat der rlagy yu gac yu mbecy zub lo, orze' rlagy ñi gyicy yu de coz nu galagy ñi ni de' zir losa'y.
41010045	Gun ya̱, biñ nu byac mbecy, a̱' yapa̱ nu gyicy mbecy coz nu rlagya̱, sinu par nu gyicya̱ coz nu rlagy mbecy nunu par nu gata̱, gun grisha̱ nu gruu zigy mbecy lo cashtig ―nam.
41010046	Gaze' nu bru'ña dem tub gyedz nu la Jericó. Ornu bruum Jericó nu de yu nu rsya' lom nu de mbecy zigy, orze' gyernez ze' zub tub lo ca' rgyiiñ yu gun. Bartimeo lay. Ze' uz yu lay Timeo.
41010047	Ornu güeñ yu nu laab Jesuuz Nazaret rded mi, orze' brugyi' rbish tiy. Orze' nay: ―¡Jesuuz nez Dabi, gushni ñuu lagy ya̱! ―nay.
41010048	Orze' zigy mbecy bdza' dey niy, nunu mnii dey nu cue' cush tiy. Tees orze' rbish ti ga' zir yu. Orze' nay: ―¡Jesuuz nez Dabi, gushni ñuu lagy ya̱! ―nay.
41010049	Gaze' nu gusu Jesuuz. Orze' nam: ―Bredz der yu ―nam. Gaze' nu bredz dey lo ca' ze'. Orze' na dey rab yuy: ―Briic baloor. Wes su gun rbedz mi ru ―na dey.
41010050	Orze' gush za laay shab yu par ich yu. Wes suy carer zay lo Jesuuz.
41010051	Orze' nam rab mi yu: ―¿La coz rlagy ru gyicya̱ du̱ ru? ―nam. Orze' na lo ca' ze' rab yum: ―Masht, ya̱ rlagya̱ nu zac nap la̱ ―nay.
41010052	Orze' na Jesuuz: ―Yaa la ru na gun ru bicy cup ru consuel lo̱. Nde' nu byac ru ―nam. Orze' laab or la ze' byanap rzac yu nunu za cay ich Jesuuz par nez nu zam.
41011001	Orze' bru'ña dey gyi' bicy ni ya Oliva. Bicy ze', nde' gaab ga Betfagé nu Betania, cyup gyedz nu ri gaab ga Jerusaleeng. Orze' Jesuuz bzuu nez mi cyup de yu nu rsya' lom nu cha ga dey lom.
41011002	Gaze' nu nam rab mi dey: ―Gua der gyedz nu ri gal dzu re. Laab chu' la der lat gyedz ze', orze' gyap der tub bur feñ ca cuñ ma: bañ nu nigul gyub la mbecy. Orze' shaagy der ma, cyid nur ma par ii.
41011003	Benu ca na mbecy niiy lo der: “¿Lagu rshaagy der bur ze'?” niiy, orze' nii der nu “Shuaan na cyiiñ ma nim. Gaze' nu lueg la tush cya ga'm ma”, nii der ―nam.
41011004	Gaze' nu gush nez dey zay. Byap dey bur feñ ze' ca cuñ ma gyernez, ro' ni tub yu'. Gaze' nu pshaagy dey ma.
41011005	Orze' na de mbecy nu yu' lugaar ze' rab yu dey: ―¿Lagu rshaagy der bur ze'? ―nay.
41011006	Orze' mnii dey lo mbecy ze' gal nu mnii Jesuuz. Gaze' nu bzaan dey nu cha nu dey bur ze'.
41011007	Orze' gua nu dey ma lo Jesuuz. Orze' briib dey shab yu ich bur feñ ze'. Gaze' nu gutib Jesuuz ma.
41011008	Tona' la zigy mbecy pcuaay shab yu gyernez. Nunu yu' ga' dey pshi'ñ yu yaa yag nu nash ngush pcuaay gyernez.
41011009	Orze' dela de mbecy nu zub lo lom nunu dela de mbecy nu zaab par ich mi brugyi' rbishti dey. Orze' na dey: ―¡Dzi ga zily nac ru! ¡Ñgyoozh nac num ru biñ nu bzuu nez mi!
41011010	¡Ñgyoozh nap ricy num gyel gubier nu yad ni biñ nu bruu lat nez gyitoo bel nin Dabi! ¡Dzi ga zily nac biñ nu gya zir zu! ―na dey.
41011011	Ornu gu' Jesuuz lat gyedz Jerusaleeng, orze' gu'm loli' ni yu' nu driib zily mbecy Ñgyoozh. Orze' bri' lom dutuub la loli' ze'. Orze' bruum zam par Betania nu de trocyup yu nu bi bloo sum ze', gun bi gudze.
41011012	Tuuba' dzi, ornu bruum Betania, orze' briib nu ran mi.
41011013	Orze' bzaac mi tub ya las zub ñi zet. Ta' lyag niñ. Gaze' nu gua güiim ben a wad uugy niñ gom. Tees ornu bru'ñam looñ se la la coz byap mi. Nomaas lyag zi'l ta' niñ, gun walab tiem nu rbic ñi uugy.
41011014	Orze' nam rab mi ñii: ―¡Laab ru rila wowa' mbecy uugy nir! ―nam. Nunu güeñ de yu nu rsya' lom nu ni mniim.
41011015	Gaze' nu brim Jerusaleeng. Orze' gu' ga'm loli' ni yu' nu driib zily mbecy Ñgyoozh brugyi' rboom de yu nu nguaa rut gal nu de yu nu rzii nañ yu' ze'. Nunu ptush cyam mez ni de yu nu rtich tiñ. Nunu ptush cya ga'm yashily ni de yu nu rut begy.
41011016	Nunu wansaana'm nu chesa nu mbecy la coz loli' ni yu' ze'.
41011017	Blyuum ni de mbecy. Orze' nam rab mi dey: ―Ñgyoozh nam lat riidz nim: “Yu' ne̱ gruu lañ yu' nu gnii nu de lo la mbecy ya̱”, nam. Ze' de ru ricy der nu nañ gal nu na tub blyuu ni gubaan ―nam.
41011018	Orze' güeñ de uz zub lo nu de yu nu rlyuu leey ni Ñgyoozh. Orze' brugyi' nu ryub dey tub mod nu cut dey mi, gun rdzib dey lom, gun dela de mbecy zigy za nu ic dey de coz nu rlyuum.
41011019	Tees or becheñ, orze' bruu ga' Jesuuz gal nu de yu nu rsya' lom Jerusaleeng.
41011020	Na or bza' yu tuuba' dzi bdeda' dey lo ya las ze'. Bzaac dey nu guwach ñi gashtal lyu lañ.
41011021	Orze' byeza' lagy Bed coz nu mnii Jesuuz. Gaze' nu nay rab yum: ―Masht, ¡güii la! Guwach ya las nu bzaa lagy ru ni re ―nay.
41011022	Orze' nam rab mi dey: ―Bicy cup der consuel lo Ñgyoozh.
41011023	Ya̱ rishli rne̱e̱ lo der nu cyu zi'l mbecy nu nii lo bicy ii: “Bruu chu. Gua gyet lag ru lo nisyudoo”, niiy, nunu cue' gyicy cyup ic yu sinu gyicy cup yu consuel nu gac coz nu niiy, orze' gac ñii.
41011024	Nde' nu ya̱ rne̱e̱ lo der nu la zi'l coz nu cyiñ der ornu rnii nu der Ñgyoozh, bicy cup der consuel nu gad ñi, gun orze' gad ñi.
41011025	Nunu lat nu zu der rnii nu der Ñgyoozh, bicy sulagy der ni losa'r benu rzi lagy ru loy, gun orze' ni' Ñgyoozh, uz der nu zub gyibaa, gyicy sulagy mi de coz a̱' nap nu ricy der.
41011026	Tees benu de ru wayicy sulagy der ni losa'r, ni' Ñgyoozh uz der nu zub gyibaa wayicy sulagy mi de coz a̱' nap nu ricy der ―nam.
41011027	Gaze' nu brii ga'm Jerusaleeng. Lat nu rded mi loli' ni yu' nu driib zily mbecy Ñgyoozh, de uz zub lo gal nu de yu nu rlyuu leey ni Ñgyoozh nu de yu bel ni de mbecy Israeel bru'ña dey lom.
41011028	Orze' na dey rab yum: ―¿La na rishbeey ricy cup ru nu ricy ru de coz ii? ¿Cyu briic rishbeey nu ni ricy ru? ―na dey.
41011029	Orze' na Jesuuz rab mi dey: ―Ni' ya̱ dugyi' tub coz lo der. Benu tush cya der ñii, orze' ni' ya̱ ne̱e̱ lo der nu la na rishbeey ricy cupa̱ nu ricya̱ de coz ii.
41011030	¿Cyu bzuu nez Waa nu biid yu nu briib nis yu mbecy? ¿A Ñgyoozh bzuu nez mi yu uti mbecy?
41011031	Gaze' nu brugyi' ro dey riidz nu losa'y yu'y. Orze' na dey: ―Benu niin nu Ñgyoozh bzuu nez mi yu biid yu, orze' nii Jesuuz gab yu de ub na: “Ze' ¿lagu wancheña lagy der de riidz nu mniiy, beni?”, gniiy.
41011032	Tees wac niin nu mbecy bzuu nez yuy biid yu ―na dey. Ni mnii dey, gun rdzib dey lo mbecy, gun dela mbecy bicy dey Waa par tub yu nu rishli rnii por cuen ni Ñgyoozh.
41011033	Orze' na dey rab yu Jesuuz: ―Wagad lagy de̱ ―na dey. Orze' na Jesuuz rab mi dey: ―Ni' ya̱ wane̱e̱ lo der la na rishbeey ricy cupa̱ nu ricya̱ de coz ii ―nam.
41012001	Orze' brugyi' rnii Jesuuz lo de mbecy nu riidz tiily. Gaze' nu nam rab mi dey: ―Tub mbecy mnuuz yu tub nac lyucy urbyay. Bdu'y lo' dub yub la ru'ñ. Orze' bzaay tub zo nu dushi̱i̱ de urbyay ze'. Nunu bzaay tub ze' nu gya bzuub yu tub yu' nu bduñañ. Gaze' nu bzeeñ yuñ yaa mbecy nu nuuz dey coz cyaal. Gaze' nu gush nez yu zay tub lugaar zet.
41012002	Na ornu byap tiem nu dulag urbyay ze' na, orze' bzuu nez yu tub moz lo de yu nu mnuuz coz cyaal ze' par nu cha gyiy ca na de coz nu bruu lo de lyucy ze' nu bdugyiy.
41012003	Tees de yu ze' bdu' yaa dey moz ze' bgaaz dey yu, nunu se la la briic dey niy yay.
41012004	Orze' yu nu guni lyucy urbyay ze' bzeed yu tuuba' moz, tees ni' zi'l yu ze' tona' la shiñ bicy nu dey yu. Pcad güii dey tooy. Orze' gud güiiy bish cyay.
41012005	Ze' bzeeda' yu nu guni lyucy urbyay ze' tuuba' moz. Orze' yu ze' biit dey yu. Ga ub ni laa bzeed yu zigy moz, nunu dela dey shiñ bicy nu dey yu. Yu'y bgaaz dey yu. Yu'y biit dey yu.
41012006	’Saca' zir mbecy nu rcyiiñ loy. Ze' i'ñ zi'l yu nu dzi rcay zu. Por fi̱i̱ gaze' nu bzeed yu i'ñ yu. Orze' mnii tooy: “Ca gaal lagy dey lo i'ñ na”, mnii tooy.
41012007	Na ornu bru'ña i'ñ yu ze' nu nash lyucy urbyay ze', orze' na de yu nu mnuuz coz cyaal ze' rab yu losa'y: “Yu re gyiyeeñ nuy de gyel nap ni uz yu. Yaa der chan dut nay, gun orze' gyiyeeñ gyel nap nin”, na dey.
41012008	Orze' bdu' yaa dey yu ze'. Biit yuy. Bloo dey yu lat lyucy urbyay ze'.
41012009	’Na ¿la coz gyicy yu nu guni lyucy urbyay ze' nu de yu nu mnuuz coz cyaal ze'? Chay cut yu dela yu nu mnuuz coz cyaal ze'. Orze' zeeñ yu lyucy urbyay ze' yaa reña' moz.
41012010	Walab gaal gabee wacsya' der riidz ni Ñgyoozh ze' nu rniiñ: Gyita' nu mne' de biryu byac ñi gyita' nu ricy zir ñi presis.
41012011	Nii tub coz nu ricy Ñgyoozh nunu tona' la cyit par de ub na, rniiñ, ―nam.
41012012	Orze' ngulagy dey ngu' yaay mi, gun psa' lagy dey nu loy pcaam ornu mniim riidz tiily ze'. Tees rdzib dey lo de mbecy zigy. Orze' bruu chu dey lom. Gush nez dey zay.
41012013	Gaze' nu bzuu nez dey la be mbecy fariseo nu la be mbecy ni Herodes par nu gyicy dey nu gadzam nu riidz gun orze' gad mod nu cu' zi dey mi.
41012014	Bru'ña dey lom na. Gaze' nu na dey rab yum: ―Masht, de̱ ya̱ rad lagya̱ nu rniir nu rishli. Nunu ru wagyicy cuen ru de coz nu rnii mbecy, gun a̱' nac ru mbecy nu rcui, sinu rniir mod nu rlagy Ñgyoozh nu chu' den. Mnii lo de̱: ¿A gruu nap ñi nu riib na tiñ nu rbic dey ni César, yu nu riib ic de nasyoong, uti waruu nap ñi? ¿A rish na uti warish na? ―na dey.
41012015	Tees Jesuuz gud lagy mi nu nac dey mbecy rzuu lo. Orze' nam rab mi dey: ―¿Lagu rzu der caa ze' lo̱? Da nu der tub tiñ güi̱i̱ ―nam.
41012016	Gaze' nu gua nu dey tub tiñ lom. Orze' nam rab mi dey: ―¿Cyu nab ca lo tiñ ii nunu cyu nu la ca looñ? ―nam. Orze' na dey: ―Lo César, yu nu riib ic de nasyoong, gal nu nu lay ―na dey.
41012017	Gaze' nu nam rab mi dey: ―Beni briic der ni César de coz nu nac niy, nunu briic der ni Ñgyoozh de coz nu nac nim ―nam. Orze' tona' la za nu ic dey.
41012018	Gaze' nu bru'ña tub nac mbecy saduceo lom, de yu nu rnii nu wagyabañ de mbecy gut. Orze' na dey rab yum:
41012019	―Masht, Moisees pcaay par dela den nu benu tub mbecy gat bicy yu nunu zeeñ yu mñaay, ze' sac i'ñ mi, orze' yu ze' rlagy ñi chelaay mñaa bicy yu par nu cuic yu i'ñ mi nu gyac ni bicy yu nu bi gut ze'. Orze' guul yuy.
41012020	Bzu gagy mbecy nuy bicy yu. Orze' yu loga la pchelaay. Orze' gut yu nunu wancuic yu i'ñ mñaay.
41012021	Orze' bicy cyup yu ze' pchelaa ga'y mi. Ze' guta'y nunu ni' zi'l wancuic yu i'ñ mi. Orze' ni' zi'l yu chon pchelaa ga'y nu biñ mñaa ze'.
41012022	Orze' ni' zi'l za' gagy laa dey pchelaay mi. Tees ni tub la dey wancuic yu i'ñ mi. Por fi̱i̱ guta' la biñ mñaa ze'.
41012023	Or shuub dzi nu gyabaña' de mbecy gut, ¿ca na dey ze' gac mñaay biñ mñaa ze', gun za' gagy laa dey pchelaay mi? ―na dey.
41012024	Orze' na Jesuuz rab mi dey: ―De ru radza der gun wagyet lag der cuen de coz nu rniiñ lat riidz ni Ñgyoozh. Ni wagad lagy der la na coz nu gac gyicy mi.
41012025	Gun ornu gyabañ de mbecy nu bi gut, orze' wachelaa ga' dey, sinu chu' dey gal nu yu' de anc nu yu' gyibaa.
41012026	Ze' ni nu gyabañ mbecy, ¿walab gaal wacsya' der gyicy nu bzeeñ Moisees lac mod mnii nu Ñgyoozh yu ornu mniim lat tub yag nu rca gyi? Orze' nam rab mi yu: “Ya̱ naca̱ Ñgyoozh ni Abraham, naca̱ Ñgyoozh ni Isaac, nunu naca̱ Ñgyoozh ni Jacob”, nam.
41012027	¡Gun Ñgyoozh a̱' nac mi Ñgyoozh ni mbecy nu bya' lo la, sinu nac mi Ñgyoozh ni mbecy nu mbañ, mas bi gut yu! Nde' nu de ru radza der ―na Jesuuz.
41012028	Orze' bru'ña tub mbecy nu rlyuu leey ni Ñgyoozh. Yu ze' güeñ yu de riidz nu bee Jesuuz nu de mbecy saduceo nunu bdu' cuen yu nu nap mniim. Orze' nay rab yum: ―¿Ca na leey ni Ñgyoozh nac ñii leey zub lo zir? ―nay.
41012029	Orze' na Jesuuz rab mi yu: ―Leey nu zub lo zir, nde': “De mbecy Israeel nap bzuub gyidag der. Ñgyoozh, Shuaan na, tub zi lam nac mi Ñgyoozh.
41012030	Orze' pca der Shuaan ru, biñ nu nac Ñgyoozh nir nu dutuub la lardoor, nu dela gyel mbañ nir, nu dutuub la shcab nir, nu dela fers nir.”
41012031	Nde' nu loga la. Ze' leey cyup nde': “Pca der losa'r gal nu rcar ub ru.” Saca' zir leey nu zily zir nac par cyup leey ze' ―na Jesuuz.
41012032	Orze' mbecy ze' nay rab yum: ―Rishli, masht, dzi nap mniir nu zu tub zi Ñgyoozh. Sac cyu' zir Ñgyoozh.
41012033	Nunu nu caan Ñgyoozh nu dutuub la lardoon, nu dutuub la shcab nin, nu dela gyel mbañ nin, nu dela fers nin, nunu caan losa'n gal nu rcaan ub na. De nde' ricy zir ñi presis gaze' de gun nu rzaay na lo Ñgyoozh gal nu dela de' zir gun nu ricy na lom ―nay.
41012034	Ornu güeñ Jesuuz nu dzi nap mniiy gal nu rnii mbecy nu nap rad lagy, orze' nam rab mi yu: ―Ru walaba' nu dzi ricy falt par nu gyub ic Ñgyoozh ru ―nam. Orze' ni tuba' la mbecy wangash lagy yu nu ngugyi'y lom.
41012035	Lat nu blyuu Jesuuz loli' ni yu' nu driib zily mbecy Ñgyoozh, orze' nam rab mi dey: ―¿Lagu rnii de yu nu rlyuu leey ni Ñgyoozh nu Mesías, biñ nu ca lo cuen nu co mbañ mbecy, gruum lat nez Dabi?
41012036	Gun Espiriit Yon ni Ñgyoozh pcaam uub la Dabi nu niiy ornu nay: Ñgyoozh nam rab mi Shuaan na: “Gzub ru lugaar ni mbecy nu gya zir zu, par yaa be̱e̱ ii gashtal gyicy la̱ nu gyicy ru gan losa' yuur”, nam, na Dabi.
41012037	Orze' ub la Dabi mniiy nu nac mi Shuaan yu. ¿Walab gaal gac gruu Mesías lat nez Dabi? ―na Jesuuz. Orze' dela de mbecy zigy yet lagy dey rzuub gyidag yu coz nu rniim.
41012038	Lat nu rlyuum ni dey, orze' nam: ―Cuidad der nu de mbecy nu rlyuu leey ni Ñgyoozh. Gun dey re yet lagy dey chesay nu shab duñ yu, nunu yet lagy dey nu rca lagy mbecy loy ornu rnii nu dey yu lat yagyi'.
41012039	Nunu gusht ni dey nu gzub yu lo yashily ni mbecy nu ricy ñi presis nañ yu' nu rsya' mbecy riidz ni Ñgyoozh, nunu yet lagy dey lugaar ni mbecy lily lat sa'.
41012040	Tees rboo dey yu' byud gal nu gyel nap nim. Orze' par nu rsoow su dey lo de coz a̱' nap nu ricy nu dey byud ze', chi rnii nu dey Ñgyoozh. Nde' nu dey ze' cashtig ily zir gad ni dey ―nam.
41012041	Jesuuz zub mi ro' ni yu' nu driib zily mbecy Ñgyoozh, gaab ze' nu ca alcansi nu rgu' dey gun. Zub mi rgüiim lo de mbecy nu rgu' tiñ nañ alcansi ze'. Orze' zigy de guani'ñ nu dru'ña ze' sheñ tiñ rgu' dey.
41012042	Orze' bru'ña tub byud nu dzi gyel zi zu. Pshet lag mi cyup sentab mi' nañ alcansi ze', tiñ nu dzi a̱' sac.
41012043	Orze' bredz Jesuuz de yu nu rsya' lom. Gaze' nu nam rab mi dey: ―Rishli gaal coz ily zir bicy byud re gaze' dela de' zir mbecy nu rgu' tiñ nañ alcansi ii.
41012044	Gun dela de guani'ñ, de coz nu brusub zi'l ni dey briic yu. Ze' byud re gyel zi zum. Briic mi dela tiñ nim. Dela tiñ nu rcyiiñ nim briic mi ―nam rab mi dey.
41013001	Lat nu druu Jesuuz loli' ni yu' nu driib zily mbecy Ñgyoozh, orze' na tub yu nu rsya' lom rab yum: ―¡Masht, güii dzi ga coz ily de gyita' nu gup yu' ii, nunu dzi ga coz ily de yu' ii! ―nay.
41013002	Orze' na Jesuuz rab mi yu: ―¿A rzac ru de yu' ily ii? Tees ii sac ni tub gyita' nu gyeeñ ñi too losa'ñ. Delañ dudily ñi ―nam.
41013003	Gaze' nu bruum zam too bicy ni ya Oliva, tub la' ga' dzu ni yu' nu driib zily mbecy Ñgyoozh. Na ornu gusub mi na, orze' Bed, nu Santiag, nu Waa, nu Ndrees, bdugyi' reñ dey lom. Gaze' nu na dey:
41013004	―Mnii lo̱ de̱, ¿gul gac de coz nu mniir ze'? Nunu ¿la na muesht gruu zac ornu gac dela coz ze'? ―na dey.
41013005	Orze' Jesuuz brugyi' rniim lo dey. Gaze' nu nam: ―Bzu der cuidad nis guu mbecy der,
41013006	gun tona' la zigy mbecy gruu zac yu nu gash yu nu la̱. “Ya̱ Mesías, biñ nu ca lo cuen nu co mbañ mbecy”, niiy. Orze' gyicy yu nu tona' la zigy mbecy gadza dey.
41013007	’Na ornu gyeñ der nu bi yu' gyel yuu gaab ga gal nu de ze' nu zet, cue' dzib der, gun nde' coz nu rlagy ñi nu gac. Tees gabee nigul shuub dzi nu gya' lo dela coz.
41013008	Gun tub nac mbecy chu'y gyel yuu nu tub naca' mbecy. Nunu tub gubier chu'y gyel yuu nu tuuba' gubier. Grib duru zañ lugaar. Cyid cubiñ. Tees dela de nde' nu gzub zi'l gyi'ñ nu gzac zi de mbecy.
41013009	’Tees de ru bzu der cuidad nu ub ru, gun gu' dey der yaa de fushtiz. Nunu gaaz dey der nañ de yu' nu rsya' mbecy riidz ni Ñgyoozh. Nunu cu' cyi dey der lo de mbecy nu riib ic nu lo de rey nu nac ya̱, gun orze' lyuu der de coz rishli ne̱ lo dey.
41013010	Nunu rlagy ñi nu gyal de riidz nu sac ne̱ lat de lo la nac mbecy anzir nu gya' lo dela coz.
41013011	Tees ornu cha nu dey der gu' dey der yaa de fushtiz, cue' sug ic der lac na riidz nu niir, sinu nii der de riidz nu rbic Espiriit Yon ni Ñgyoozh laab or la ze', gun riidz nu nii der, nde' walab riidz ni ub der, sinu riidz nu cuic Espiriit Yon ni Ñgyoozh, nii der.
41013012	Nunu de mbecy cush cyay ich bicy yu gyicy yu nu gat yu. Ze' de mbecy nu yu' i'ñ cush cyay ich i'ñ yu. Nunu de yu feñ cush cya dey ich uz yu. Gyicy yu nu gat yu.
41013013	Nunu dela mbecy gazi lagy dey lo der nu nac ya̱. Tees yu nu gagye gashtal gat la, yu ze' yu nu co mbañ Ñgyoozh.
41013014	’Na Dañeel, yu nu mnii por cuen ni Ñgyoozh, bzeeñ yu riidz ni coz bag nu gyicy nu nit lo. Ornu zac der coz bag ze' chu'ñ ze' nu walab se'ñ, orze' de mbecy nu yu' lo yu ni Judea rlagy ñi ruu chu dey chay par logyi'. (Yu nu csya' de riidz ii rlagy ñi gyet lag yu cuen. )
41013015	Orze' yu nu zub too yu', walagy ñi nu gyet yu chu'y nañ yu' nu chagyiy coz nu cha nuy.
41013016	Yu nu ricy riiñ lat naa, cue' ga' cush cyay cha gyiy shab yu.
41013017	¡Tees cuaa de biñ mñaa nu secyi zu! ¡Cuaa de biñ nu rgaagy mdoo tiem ze'!
41013018	Bdiiñ der lo Ñgyoozh nu cue' nu tiem rag shuub dzi nu ruu chu der.
41013019	Gun tiem ze' zac zi zir mbecy gaze' de tiem nu bded, gaal zi'l nu bzub gyi' dela coz nu psa' lagy Ñgyoozh. Nunu gzac zi zir dey tiem ze' gaze' de' zir tiem nu yad par lo.
41013020	Nunu benu Ñgyoozh wayicy shub mi tiem ze', ni tub la mbecy waruu mbañ yu. Tees gyicy shub mi tiem ze' par nu nac de mbecy nim nu bi pcuim.
41013021	’Orze' benu ca na mbecy niiy lo der: “Güii ii zu Mesías, o güii re rim”, nii dey, cue' cheña lagy der.
41013022	Gun gruu zac mbecy rguu nu niiy nu nac yu Mesías nunu gruu zac mbecy rguu nu niiy nu nac yu mbecy nu rnii por cuen ni Ñgyoozh. Lyuu dey zañ muesht, nunu gyicy dey zañ nusuriidz nu cha nu ic mbecy par nu gad mod nu guu dey mbecy. Mas gashtal de mbecy nu bi pcui Ñgyoozh guu dey benu gac.
41013023	¡Tees de ru cuidad der! Gun tiem bi bzata̱ ñii lo der.
41013024	’Na ornu ded tiem nu zac zi de mbecy ze', orze' gyet cow lo doo nunu beey wabica' ma yaa.
41013025	De bel nu ta' baa gyet lag ma, nunu de fers nu nash baa cueñ ñii.
41013026	Orze' despuees nde' zac dey ya̱, biñ nu byac mbecy, yapa̱ lat za. Zac dey nu gac gyicya̱ coz ily nunu tona' la lily na̱.
41013027	Gaze' nu zuu neza̱ de anc ne̱ nu cha te'y de mbecy nu bi bducui nu yu' gashtal se tap la scyiñ ni gyishlombecy: gash ñi nese ze' nu blaazha' la nu zet ni gyishlombecy gashtal baa la.
41013028	’Psya' der mod nu ricy ya las. Ornu bi rga'ñ nu driib lyag niñ, orze' bi neñ der nu bi yad tiem zig.
41013029	Ni' zi'l mod ornu zac der nu gac dela coz nu mne̱e̱ lo der, orze' bi neñ der nu ya̱, biñ nu byac mbecy, bi zu̱ la̱ nu yapa̱.
41013030	Ya̱ rishli rne̱e̱ lo der nu de mbecy nu yu' tiem ze' walazh dey gat yu gal gac dela coz ze'.
41013031	Baa nuñ gyishlombecy ii, delañ ded niñ, tees riidz nu ya̱ rne̱e̱, nde' rila waded niñ.
41013032	’Tees dzi ze', nu or ze', se cyu la rad lagy. Ni de anc nu yu' gyibaa, ni ya̱, i'ñ Ñgyoozh, wagad lagya̱, sinu tub zi la Ñgyoozh, uz den rad lagy mi.
41013033	’Bicy cuidad der. Bzu der altant, gun wagad lagy der gul cyid tiem ze'.
41013034	Dela nde' nañ gal na tub mbecy nu bi zuu lay nu chay byaj. Anzir nu chay, bdu'y riiñ yaa de moz niy, nunu tub ga la dey nu tub ga riiñ nu gyicy yu. Orze' pcaay yu nu rña gyero' nu zuy altant par ornu griy.
41013035	Nde' nu ni de ru bzu der altant, gun wagad lagy der gul yapa̱: ti or bi becheñ, ti or guzeel rel, ti or gabee caas ru' zu, ti or za' yu. Wagad lagy der.
41013036	Cuidad nis gac der gal na tub mbecy nu nas. Wansu lily yu ornu gri shuaan yu. Cuidad der nis ni na der ornu ya̱ yapa̱.
41013037	Nunu coz nu rne̱e̱ lo der, rne̱e̱ lo dela mbecy: nu zu der altant ―na Jesuuz.
41014001	Ornu ricy falt ru' cyup dzi par nu chu' sa' ni Pas, sa' nu row dey gyishtily nu sac lebadur, orze' de uz zub lo nu de yu nu rlyuu leey ni Ñgyoozh byub dey tub mod nu shet lag dey Jesuuz pres nu nac gyel rguu, gun orze' gyicy dey nu gat mi.
41014002	Orze' na dey rab yu losa'y: ―Walagy ñi nu shet yaan yu lat sa', gun nis gyach de mbecy ―na dey.
41014003	Lat nu rcyiiñ Jesuuz Betania nañ yu' ni Simo̱o̱, yu nu gurat gyedz nu la lepra, lat nu zub mi lo mez, orze' bru'ña tub biñ mñaa nu tub lamet nu byaa nu gyita' nu la alabastro. Dza laa nañ ñi yu' asecy zguul. Du uub la asecy nu bruu nu tub lo gyish nu la nardo. Tona' la ñgyup sac ñi. Gaze' nu pcyug mi yeñ lamet ze'. Pcoom asecy ze' too Jesuuz.
41014004	Orze' yu' mbecy rdza' dey. Gaze' nu na dey rab yu losa'y: ―¿Lagu leew la mnit lom asecy zguul re?
41014005	Gun nde ñgyac nsa'y ñi ñgyup zir par chon gaaynal tiñ denario. Orze' tiñ ze' mbic mi ni de mbecy zi ―na dey. Nunu rdza' dey ni biñ mñaa ze'.
41014006	Tees Jesuuz nam rab mi dey: ―Zaan der. ¿Lagu ricy seed der mi? Mi ii tona' la nap bicy num ya̱.
41014007	Gun mbecy zi dub laa tiem yu'y lat der. La zi'l tiem nu galagy der gac gyicy ru coz nap nur dey. Tees ya̱ walab dub laa tiem cyiiña̱ lat der.
41014008	Mi ii ricy mi coz nu rac ricy mi. Driily ga lam asecy cuerp ne̱ gun orze' zu lily mi ñii anzir nu cach dey ñi.
41014009	Ya̱ rishli rne̱e̱ lo der nu ca zi'l lugaar ni gyishlombecy nu shaal dey riidz nu sac nu bruu lo Ñgyoozh, nii ga' dey coz nu bicy nu biñ mñaa ii ya̱ par nu gyeza' lagy mbecy mi ―na Jesuuz.
41014010	Orze' Judas Iscariote, tub yu nu bruu lat de trocyup yu nu bloo su Jesuuz, bruuy ze' zay lo de uz zub lo par nu gu' dzey mi yaa dey.
41014011	Na ornu güeñ de uz zub lo ze' nu mnii Judas nu ni gyicy yu, orze' bet lagy dey. Gaze' nu mnii dey nu segur la cyish yu niy. Orze' Judas byub yu mod nu gu' dzey mi yaa dey.
41014012	Dzi loga la ni sa' nu row dey gyishtily nu sac lebadur, dzi nu rut dey shily ni sa' ni Pas, orze' na de yu nu rsya' lom rab yum: ―¿Ca rlagy ru nu cha̱ de̱ zu ye̱ coz nu gyicy na che sa' ni Pas? ―na dey.
41014013	Gaze' nu bzuu nez mi cyup dey. Orze' nam rab mi yu: ―Yaa der lat gyedz. Re dzeel der tub mbecy nu ya nu tub re' nis. Yu ze' cha ca der ich yu.
41014014	Ze' nu chu'y nañ yu', ze' nii der lo shuaan yu' ze': “Masht nam nu yap tugyi̱' lor ben ca na cuart ze' nu gow mi gyit nu gyicy mi che ni sa' ni Pas nu de̱ ya̱, mbecy nu rsya' lom”, nii der.
41014015	Gaze' nu yu ze' lyuuy tub cuart ily nu zub gya. Bi nguaa dela coz nu cyiiñ nañ ñi nunu bi zu lily ñii. Ze' zu ye der nu dow den comid ni sa' ni Pas ―nam rab mi dey.
41014016	Gaze' nu bruu dey ze' ya dey lat gyedz. Guc ñi gal nu mnii Jesuuz. Gaze' nu ze' bzu ye dey comid ni sa' ni Pas.
41014017	Na ornu becheñ na, orze' brim nu de trocyup yu nu bloo sum ze'.
41014018	Lat nu zub nu Jesuuz dey lo mez row num dey comid ze', orze' nam: ―Ya̱ rishli rne̱e̱ lo der nu lo dela der gal nu nguaa der nu row nur ya̱ ii, rusu tub der nu cush cyar icha̱ ―nam.
41014019	Orze' brugyi' ricy shni de yu nu rsya' lom ze'. Orze' tub ga la dey brugyi' rgugyi' dey lom. Orze' nay: ―¿Walab gaal ya̱? ―nay.
41014020	Orze' nam rab mi dey: ―Lo trocyup der nu rne'r gyishtily nir nañ tub zi'l gya'n nu ya̱, grusu tub der nu cush cyar icha̱.
41014021	Gun ya̱, biñ nu byac mbecy, rishli gata̱ gal nu pcaa de yu nu mnii por cuen ni Ñgyoozh. ¡Tees cuaa yu nu cush cya ich ya̱, biñ nu byac mbecy! Nap zir benu cue' ñgyal yu nu ni gyicy ze' ―nam.
41014022	Na lat nu gabee nguaa dey row yu gyit, orze' Jesuuz gush mi tub gyishtily. Orze' briic mi gras ni Ñgyoozh nu nac ñii. Gaze' nu blew mi ñii briic mi ni dey. Orze' nam rab mi dey: ―Gush der nii, gun nii cuerp ne̱ ―nam.
41014023	Gaze' nu gusha'm tub taz nu yu' ñup urbyay. Orze' briica'm gras ni Ñgyoozh. Gaze' nu briica'm ñi nu go' dela dey.
41014024	Gaze' nu nam rab mi dey: ―Nu nii reña̱ nu dushu par nu gruu mbañ zigy mbecy. Nii reña̱ nu bzu nap ñi trat nu bicy nu Ñgyoozh mbecy.
41014025	Ya̱ rishli rne̱e̱ lo der nu rila wado̱' ga̱' ñup ni urbyay gal do̱' la̱ ñup cub ze' nu riib ic Ñgyoozh ―nam.
41014026	Ornu blazh biil num dey tub salmo, gaze' nu bruu num dey yu' ze' za num dey bicy ni ya Oliva.
41014027	Gaze' nu nam rab mi dey: ―Dela der checa der nu gyicy cup ru consuel lo̱, gun ni rniiñ lat de riidz ni Ñgyoozh. Orze' nam: “Ya̱ duta̱ biñ nu rña shily. Orze' dela shily nim grush las ma”, nam.
41014028	Tees despuees nu gyabaña̱, orze' ya̱ gya̱ ga̱ lo der par Galilea ―nam.
41014029	Orze' na Bed rab yum: ―Mas dela dey checa dey nu gyicy cup dey consuel lor, tees ya̱ rila wayeca̱ ―nay.
41014030	Orze' na Jesuuz rab mi yu: ―Ya̱ rishli rne̱e̱ lor nu laab rel na, anzir nu cuedz ngüel ru' cyup ma, ru chon tir niir nu a̱' yu' lor ya̱ ―nam.
41014031	Tees Bed fert la zuy. Orze' nay: ―Mas gata̱ du̱ ru, tees ya̱ rila wane̱e̱ nu a̱' yu' lo̱ ru ―nay. Orze' dela dey ni' zi'l mniiy.
41014032	Orze' bruu num dey bicy ni ya Oliva za num dey tub lugaar nu la Getsemaní. Orze' nam rab mi dey: ―Bzub der ii lat nu ya̱ cha ne̱e̱ du̱ Ñgyoozh ―nam.
41014033	Gaze' nu gua nu reñ mi Bed, nu Santiag, nu Waa. Orze' brugyi' ricy shnim, nunu tona' la deet rac nañ lardoom.
41014034	Gaze' nu nam rab mi dey: ―Ya̱ rlagy la̱ gata̱ nu shni rac nañ lardo̱o̱. Blez der ii, nunu bzu der altant nu ya̱ ―nam.
41014035	Gaze' nu gua ga'm sñumiiñ par lo. Wes saa tiily mi lo yu. Orze' mnii num Ñgyoozh ben a wac gyicy mi nu cue' shuub or nu zac zim ze'.
41014036	Gaze' nu nam rab mi Ñgyoozh: ―Uza̱, ru gac gyicy ru dela coz. Orze' bloo chu taz nu rlagy ñi zuub ru̱'. Tees cue' gac ñii gal nu rlagya̱, sinu gal nu rlagy ru ―nam.
41014037	Na ornu bish cyam lo dey, nguaa nas dey. Orze' nam rab mi Bed: ―Simo̱o̱, ¿walab gaal nas ru? ¿Walab gaal ni tub or wangagyeer nzur altant?
41014038	Bzu der altant nunu mnii nu der Ñgyoozh, gun orze' cue' gyicy de coz cyi gan der. Gun nañ lardoo der rlagy der gyicy ru coz nap, tees cuerp ni der waccyiiñ ñi ―nam.
41014039	Gaze' nu guam tuuba' tir mnii num Ñgyoozh gal nu mnii ga' zi'l mi nu loga.
41014040	Orze' bish cya ga'm tuuba' tir zam lo dey. Orze' ni' zi'l byap mi dey nguaa nas yu, gun rsuun la pcaal dey tanta' nu yeed ñi. Orze' ni wangash lagy dey nu nii nu dey mi.
41014041	Gaze' nu guam tuuba' tir mnii num Ñgyoozh. Ornu bish cya ga'm byaj chon, orze' nam rab mi dey: ―¿Walab gaal gabee nas ru' der? ¿Walab gaal gabee zu lagy ru' der? Bi bded ni nu gas der na. Na byap or nu ya̱, biñ nu byac mbecy gu' dey ya̱ yaa de mbecy cyi.
41014042	Wes su der yaa na, gun bi yad gaab yu nu cush cya icha̱ ―nam.
41014043	Lat nu gabee rnii ru'm lueg la bru'ña Judas, tub yu nu bruu lat trocyup yu nu bi bloo sum ze'. Bru'ñay nu zigy mbecy, nu nuu mandzicy, nu yu nu nuu garot, nu. Yad dey par mandaar ni de yu zub lo ni de uz, nu par mandaar ni de yu nu rlyuu leey ni Ñgyoozh, nu par mandaar ni de yu bel ni de mbecy Israeel.
41014044	Ze' Judas, yu nu bish cya ich mi, briic yu tub mod nu gad lagy dey cyu Jesuuz. Anzir bi mniiy: “Yu nu da̱w chit lo ze', yu ze' nde'. Bdu' yaa der yu nunu nap ña der yu lat nu cha nu der yu”, nay.
41014045	Na ornu bru'ña Judas lo Jesuuz, orze' becha'y lom. Orze' nay rab yum: ―¡Masht! ―nay. Orze' bdow yu chit lom.
41014046	Orze' bdu' la yaa dey mi nu cha nu dey mi pres.
41014047	Tees tub yu nu zu lat ze' bloo zay mandzicy niy nañ gyid yu'ñ. Orze' pcyug yu gyidag tub moz ni yu nu riib ic de uz.
41014048	Ze' Jesuuz nam rab mi de mbecy: ―¿Lagu yad tub der ya̱ gal nu rza tub dey tub gubaan: nu mandzicy nu garot?
41014049	Gun de dzi la bri̱ blyu̱u̱ ni der loli' ni yu' nu driib zily mbecy Ñgyoozh, nunu wancu' yaa der ya̱ nu ñgya nu der ya̱ pres. Tees ni raac ñi par nu gyu' niñ gal nu bi pca lat riidz ni Ñgyoozh ―nam.
41014050	Orze' dela de yu nu rsya' lom bzeeñ dey mi, bruu chu dey lom zay.
41014051	Tees tub yu feñ gua cay ich mi. Tub la' li la negy mbish yu. Orze' bdu' yaa ga' dey yu.
41014052	Tees yu ze' bruu za laay nañ negy ze' gush yu carer zay gyid yaagy lay.
41014053	Gaze' nu gua nu dey Jesuuz lo yu nu riib ic de uz. Ze' byatublaazh dela de uz zub lo, nu de yu bel ni de mbecy Israeel, nu de yu nu rlyuu leey ni Ñgyoozh.
41014054	Ze' Bed gua cay ich Jesuuz. Orze' zet zet zi'l zaab yu ich mi gashtal bri lay loli' ni uz nu riib ic ze'. Gal nañ ze' guay zub nuy de yu nu rña ze' bidz nuy dey gyi.
41014055	De uz zub lo, nu de yu nu zu riiñ lo junt zub lo byub dey mod nu riib dey cyi too Jesuuz, gun orze' gad mod nu cut dey mi, tees rila wangad ni tub la mod ni dey.
41014056	Gun zañ mbecy briib dey gyidza toom. Tees walab tub zi'l na riidz nu mnii dey.
41014057	Orze' yu' mbecy wes suy briib yu gyidza toom. Orze' nay:
41014058	―De̱ ya̱ güeñ de̱ nu nay: “Ya̱ tilya̱ yu' nu driib zily mbecy Ñgyoozh, yu' nu byaa nu yaa mbecy. Orze' nañ chon dzi shes su̱ tuuba' yu' nu gya nu walab nu yaa mbecy”, nay ―na dey.
41014059	Tees mas ni par walab tub zi'l na riidz nu rnii dey.
41014060	Orze' yu nu riib ic de uz wes suy lat de mbecy. Gaze' nu nay rab yu Jesuuz: ―¿A waniir lagu sac falt nir? ¿La ñuu cyi driib dey ic ru? ―nay.
41014061	Tees Jesuuz ri zi'l zum. Rila wanii lam. Ze' bdugyi' ga' yu riib ic ze' lom. Orze' na'y rab yum: ―¿A ru nac ru Mesías, i'ñ Ñgyoozh Yon? ―nay.
41014062	Orze' na Jesuuz rab mi yu: ―Laab ya̱ nde'. Nunu ru zac ru ya̱, biñ nu byac mbecy, zuba̱ yaa bee Ñgyoozh, biñ nu rac ricy de lo la coz ily. Nunu gzac der ya̱ yapa̱ lat za ―nam.
41014063	Orze' yu nu riib ic de uz ze' pshaa lay shab yu par nu gabe nu walab se'ñ mniim. Gaze' nu nay: ―¿La' zir be teshtig rlagy ñi par yu ii?
41014064	De ru güeñ ru nu rzat ziy Ñgyoozh. ¿La ñuu rnii too der? ―nay. Orze' dela dey mniiy nu rlagy ñi gat mi.
41014065	Orze' yu' mbecy brugyi' rcoo yeñ yu lom. Nunu yu' dey psoow yu lom. Gaze' nu bdi dey mi. Orze' nay rab yum: ―¡Briic raso̱o̱! ¿Cyu bdi ru? ―rnii dey. Nunu de yu nu rña yu' ni Ñgyoozh briich yaa dey lom.
41014066	Ze' Bed byeeñ yu loli' par gyi'. Orze' bru'ña tub criad ni yu riib ic de uz ze'.
41014067	Ornu bzaac ñi Bed zuy rbidz yu gyi, bgüiiñ loy. Gaze' nu nañ rab ñiy: ―Ni' ru rded nur Jesuuz Nazaret, ¿shiñ? ―nañ.
41014068	Tees Bed mniiy nu walab. Orze' nay: ―A̱' yu' lo̱ ya̱ yu ze'. Ni wagad lagya̱ la coz rniir ―nay. Gaze' nu bruuy loli' guay par gyero'. Orze' bredz la ngüel.
41014069	Ze' criad ze' bgüiiñ loy tuuba' tir. Gaze' nu brugyi' rniiñ lo de mbecy nu yu' ze'. Orze' nañ: ―Mi re tub biñ nu bruu lat de mbecy ze' ―nañ.
41014070	Tees Bed mnii ga'y nu walab. Na or guchi ga' sñuu nde', ze', orze' de yu nu nguaa ze' nay rab yuy: ―Wanted la nu ru bruur lat de mbecy ze', gun ru nac ru mbecy Galilea ―na dey.
41014071	Orze' Bed mniiy nu Ñgyoozh shiñ gyicy num yu benu walab rishli rniiy. Orze' nay: ―¡Ñgyoozh rad lagy mi nu ya̱ a̱' yu' lo̱ cyu mbecy nu rnii der ze'! ―nay.
41014072	Nunu lueg la bredza' la ngüel ru' cyup ma. Orze' byeza' la lagy Bed de riidz nu mnii Jesuuz ornu nam: “Anzir cuedz ngüel ru' cyup ma, ru niir nu a̱' yu' lor ya̱ chon tir”, nam. Byeza' lagy yu nde', orze' brugyi' ruun yu.
41015001	Laab bza' yu la tuuba' dzi, de uz zub lo, gal nu de yu bel ni de mbecy Israeel, nu de yu nu rlyuu leey ni Ñgyoozh, nu dela de mbecy nu zu riiñ ni junt zub lo byatublaazh dey beey riidz nu la gyicy nu dey Jesuuz. Gaze' nu pcyiig dey mi za nuy mi. Bgu' dey mi yaa Poncio Pilato.
41015002	Orze' na Pilato rab yum: ―¿A ru nac ru rey ni de mbecy Israeel? ―nay. Orze' na Jesuuz rab mi yu: ―Laab ni gal nu ru mniir ―nam.
41015003	Orze' de uz zub lo ze' briib dey zañ cyi toom.
41015004	Gaze' nu na ga' Pilato rab yum: ―¿A wagniir? Güii ñuu la zañ cyi driib dey toor ―nay.
41015005	Tees Jesuuz rila wanniim. Orze' za nu la ic Pilato zuy.
41015006	Na de ña'n la lat nu rzu' sa' ni Pas, orze' Pilato rlaay tub ga pres, ca zi'l na yu nu gnii mbecy nu dulaa.
41015007	Ze' yu' la be mbecy nañ yu' gyiib nu rboo lo lo gubier. De yu ze' biit dey mbecy lat nu gu' dey gyel yuu nu bish cyay ich gubier. Lat de mbecy ze' ri tub mbecy nu la Barrabás.
41015008	Orze' bru'ña dela de mbecy zigy, nunu mnii dey lo Pilato nu gyicy yu gal nu ricy zi'l yu lat sa' ze' de ña'n la.
41015009	Orze' na Pilato rab yu dey: ―¿A rlagy der la̱a̱ yu nu nac rey ni de mbecy Israeel? ―nay.
41015010	Gun Pilato gud lagy yu nu de uz zub lo bgu' dey Jesuuz yaay nu nac gyel saap lagy.
41015011	Tees de uz zub lo ze' bdu' dey lagy de mbecy zigy gun orze' laa dey Barrabás lugaar nu laa dey Jesuuz.
41015012	Orze' Pilato nay rab yu dey: ―Beni, ¿la coz rlagy der gyicy du̱ yu nu rnii der rey ni de mbecy Israeel? ―nay.
41015013	Orze' dub ru' la dey rbish tiy: ―¡Cut ruy lo cruuz! ―na dey.
41015014	Gaze' nu na Pilato rab yu dey: ―¿La ñuu coz a̱' nap bicy yu? ―nay. Tees dzi zir rbish ti dey. Orze' na dey: ―¡Cut ruy lo cruuz! ―na dey.
41015015	Gaze' nu blaa Pilato Barrabás, gun rlagy yu ganap lagy de mbecy zigy loy. Orze' despuees bicy yu mandaar nu gaaz dey Jesuuz. Gaze' nu bgu'y mi yaa de soldad nu caa dey mi lo cruuz.
41015016	Orze' de soldad gua nu dey mi loli' ni yu' ze' nu riib ic gubier. (Nde' tub yu' nu la pretorio. ) Orze' ze' bicy tublaazh dey dela de soldad.
41015017	Orze' bzuu dey mi tub negy bizat. Gaze' nu bel dey ya gyech bzaa dey tub coron nu bri dey toom.
41015018	Gaze' nu brugyi' ricy dey nu rnii nuy mi ñgyoozh: ―¡Shnur, rey ni de mbecy Israeel! ―rnii dey.
41015019	Nunu rshet dey toom nu tub yagyi, nunu rcoo yeñ dey lom, nunu rzu tib dey lom ricy dey nu dzi rca lagy dey lom.
41015020	Orze' despuees nu bguu bdzaa dey mi, bloo dey negy bizat nu zu yeñ mi ze'. Orze' bzuu dey mi laab shab mi. Gaze' nu bruu nu dey mi lugaar ze', za nu dey mi par nu caay mi lo cruuz.
41015021	Nez za dey bdzeel yu tub mbecy Cirene nu la Simo̱o̱. Yu ze' uz Alejandro nu Rufo. Bruuy ngush yeed yu. Ornu bdzeel yu de soldad, orze' por fers la pcaa dey yu nu cha nuy cruuz ni Jesuuz.
41015022	Gaze' nu za nu dey mi tub lugaar nu la Gólgota. Nde' tub riidz nu yaruuñ: Lugaar ni cyug too añ.
41015023	Gaze' nu briic dey ñup urbay nu yu' can nu tub lo asecy nu la mirra go'm. Tees wango'm ñii.
41015024	Gaze' nu pcaa dey mi lo cruuz. Orze' de soldad bloo dey cuen ben ca na dey dugyiy tub ga shab mi. Ni mod bleez dey shab mi.
41015025	Tub gyiib gaa or napor pcaa dey mi lo cruuz.
41015026	Lo gyicy cyim pcaa dey: “Rey ni de mbecy Israeel”, pcaa dey.
41015027	Pcaa dey mi lo cruuz nu cyup gubaan, tub yu par yaa beem, ze' tuuba'y par yaa reg mi.
41015028	Orze' byu' niñ gal nu pcaañ lat de riidz ni Ñgyoozh ze' nu rniiñ: “Bicy dey mi par mbecy a̱' nap”, rniiñ.
41015029	Orze' de mbecy nu rded ze' rguu bdzaa dey mi. Rgyib la ic dey nu gyel rguu bdzaa. Orze' na dey: ―¡Ja̱j! Ru mniir nu nit lor yu' nu driib zily mbecy Ñgyoozh nunu nañ chon dzi shes sur ñii.
41015030	Na bloo mbañ ub ru na. Bet lo cruuz ―na dey.
41015031	Ni' de yu zub lo ni uz nu de yu nu rlyuu leey ni Ñgyoozh rguu bdzaa dey mi. Rnii zi dey nim nu losa'y. Orze' na dey: ―Bloo mbañ yu reña' mbecy. Tees ub yu wagac co mbañ yu.
41015032	Rlagy ñi nu gyet Mesías, biñ nu nac rey ni de mbecy Israeel, lo cruuz, gun orze' gzac na nunu cheña lagy na nu laab mi ―na dey. Orze' ni' zi'l de yu nu ca num lo cruuz rguu bdzaa dey mi.
41015033	Orze' tub gyiib trocyup or widoo, bet cow dutuub la lo yu gal tub gyiib chon or gudze. Gaze' nu bzu yaa.
41015034	Gaze' nu laab or ze' ye brish ti Jesuuz. Orze' nam: ―Eloi, Eloi, ¿lema sabactani? ―nam. Riidz ze' yaruuñ: Ñgyoozh ne̱, Ñgyoozh ne̱, ¿lagu bzaan ru ya̱?
41015035	Orze' la be de mbecy nu yu' ze', ornu güeñ dey nu brish tim, orze' na dey: ―Güii, yu re rbedz yu Elías, yu nu mnii por cuen ni Ñgyoozh ―na dey.
41015036	Orze' tub mbecy gush yu carer, psal yu tub coz nu chayo' nis lo ñup zii ni urbyay. Gaze' nu bzuub yuñ lo tub yagyi. Briic yuñ go'm. Orze' nay rab yu losa'y: ―Blez güiin ben a cyid Elías shet yuy lo cruuz ―nay.
41015037	Tees Jesuuz brish tim stub nu ye. Orze' gut mi.
41015038	Gaze' nu negy nu zaab gyero' ni lugaar yon nañ yu' nu driib zily mbecy Ñgyoozh pshaa la lañ gaal zi'l nu gush ñi gal ic lañ gal lo yu la.
41015039	Orze' yu nu riib ic de soldad, yu nu zu par lo Jesuuz, ornu bzaac yu nu lac gut mi, orze' nay: ―Rishli gaal biñ ii guc mi i'ñ Ñgyoozh ―nay.
41015040	Ni' yu' ga' la be biñ mñaa. Zet rgüii dem lo Jesuuz. Lat ze' ri Li, biñ nu bruu Magadán, nu Li ñaa Santiag mi' nu See, nu Salomé.
41015041	De mi ze' gua ca dem ich Jesuuz, nunu bzu bich dem nu nac mi lat nu gusam Galilea. De mi ze' nu zigy zir biñ mñaa bruu num mi Galilea bri nu dem mi gal Jerusaleeng.
41015042	Na dzi ze', nde' dzi nu zu lily mbecy par sa' ni Pas. Nde' dzi birs anzir sab dzi nu zu lagy mbecy. Orze' or gudze
41015043	bru'ña See lo Pilato. Yad nu See yu nu guledz Arimatea. Nac yu tub mbecy lily nu zu riiñ lat junt zub lo. Nunu nac yu tub yu nu rcyish lo lo gyel gubier ni Ñgyoozh. Orze' See guay lo Pilato bdiiñ yu cuerp ni Jesuuz loy.
41015044	Pilato za nu ic yu nu güeñ yu nu bi gut Jesuuz. Orze' bredz yu yu nu riib ic de soldad ze'. Orze' bdugyi'y loy ben a bi gut mi.
41015045	Orze' ornu mnii yu nu riib ic ze' nu bi gut mi, orze' briic Pilato rishbeey nu cha nu See cuerp nim.
41015046	Orze' See wiiy tub sab fin. Gaze' nu pshet yu cuerp ni Jesuuz lo cruuz. Gaze' nu ptiish yu sab ze' cuerp nim. Gaze' nu briy mi gyerbaa nu bduguuñ nañ gyita'. Gaze' nu psoow yu ru' baa ze' nu tub gyita' ily.
41015047	Li, biñ nu bruu Magadán, nu Li ñaa See bzaac dem ze' nu briy cuerp ni Jesuuz.
41016001	Na ornu bded sab, dzi nu rzu lagy mbecy, orze' Li biñ nu bruu Magadán, nu Li ñaa Santiag, nu Salomé wii dem coz zguul nu cha coo dem cuerp ni Jesuuz.
41016002	Orze' noming napor, briib zi'l doo za dem ru' baa ze'.
41016003	Orze' lat nu za dem, ro dem riidz nu losa'm. Orze' na dem: ―¿Cyu ctuyub gyita' nu noow ru' baa par nu chu'n? ―na dem.
41016004	Tees ornu bru'ña dem ru' baa ze', bzaac dem nu bi bruu yub gyita' nu noow ru'ñ ze'. Ze' nde' tona' la gyita' ily.
41016005	Ornu gu' dem nañ gyerbaa ze', orze' bzaac dem tub yu feñ zub yu par yaa bee. Zuy tub negy cacy duñ. Orze' tona' la gudzib dem.
41016006	Orze' yu feñ ze' nay rab yu dem: ―Cue' dzib der. De ru ryub der Jesuuz biñ nu bruu Nazaret, biñ nu biit dey lo cruuz. Na bi byabañ mi. Saca'm ii. Bgüii der ze' nu bri dey mi.
41016007	Tees gua der gua niir lo de yu nu rsya' lom nu lo Bed nu bi ya gam lo dey par Galilea. Re zac der mi gal nu mniim ―nay.
41016008	Orze' de mi ze' gush dem carer bruu dem ru' baa ze' yam. Nunu gush la bis nim nu gudzib mi. Ni wannii la dem lo ni tub la mbecy gun gudzib dem.
41016009	Na ornu byabañ Jesuuz noming napor la, nu loga la bruu zac mi lo Li, biñ nu bruu Magadán, biñ nu bloo chum gagy nuras lo.
41016010	Orze' mi ze' gush nez mi za toom riidz lo de' zir de yu nu gusa nu Jesuuz. Zam lo dey lat nu yu' dey ruun dey nunu ricy shniy.
41016011	Tees ornu güeñ dey nu mnii Li nu byabañ Jesuuz nunu bzaac mim, orze' wancheña lagy dey.
41016012	Despuees nde', orze' bruu saca'm lo cyup dey lat nu za dey ngush. Reña' nam byac mi.
41016013	Orze' bish cya dey gua nii dey lo de' zir de losa'y. Tees ni' de yu ze' wancheña lagy dey.
41016014	Despuees nde', orze' bruu zac mi lo de trotub yu nu bloo sum ze' lat nu nguaa dey lo mez row yu gyit. Orze' pshuu num dey nu nac nu wancheña lagy dey nunu bicy cyigy lardoo dey, gun wacheña lagy dey ni de yu nu bzaac nu bi byabañ mi.
41016015	Orze' nam rab mi dey: ―Gua der dutuub la gyishlombecy. Mnii der riidz nu sac nu bruu lo Ñgyoozh lo dela mbecy.
41016016	Yu nu gyicy cup consuel lo de riidz nu sac ze' nunu gzu nis yu, yu ze' gruu mbañ yu. Ze' yu nu wagyicy cup consuel, yu ze' waruu nap yu ornu ri beem niy nu nac cyiy.
41016017	Nunu de yu nu ricy cup consuel gac gyicy dey zañ coz par nu gabe nu laab coz ni Ñgyoozh rnii dey. Nu nac ya̱ co chu dey nuras. Gnii dey riidz reña' mbecy.
41016018	Benu gan dey bily se la la gzac yu. Nunu mas go' dey benen se la la gyicy nuñ dey. Ornu griib yaa dey mbecy rat, orze' gyac dey ―nam.
41016019	Orze' Shuaan na Jesuuz despuees nu mnii num dey, orze' pshup Ñgyoozh mi gyibaa. Orze' gusub mi par yaa beem.
41016020	Orze' de yu ze' bruu dey gusay, pshaal dey de riidz nu sac nu bruu lo Ñgyoozh dela lugaar. Nunu Shuaan na blocyuub mi dey, nunu bicy fert mi de riidz nu rnii dey nu nac de nusuriidz ily nu ricy dey. Ni gac ñii.
42001001	Zigy mbecy gush dey riiñ nu caay de coz nu guc lat den
42001002	dub gal nu na de riidz nu bzeeñ de yu nu bzac urlo la de coz ze' nese nu bzub la gyi'ñ, de riidz nu bzeeñ de yu nu bzu riiñ nu tush las yu de riidz ze'.
42001003	Nde' nu ru, shi Tioj, como ya̱ nap bdugyi̱' nu nac dela coz ze', orze' ya̱ rze̱e̱ nu nap benu ca̱a̱ dela coz ze' lo gyicy, tub ga la riidz nu lugaar niñ. Orze' zeeda̱ ñii nir.
42001004	Gun orze' gad lagy ru nu rishli dela coz nu bdulyuu nir.
42001005	Orze' tiem nu guc Herodes rey ni de gyedz nu yu' lo yu ni Judea, bzu tub uz nu la Zacarí. Orze' yu ze' byeeñ yu lo tub nac uz nu rnii dey uz ni Abías. Ze' mñaay lam Bee. Gaza' mi ze' nac mi nez Aroong.
42001006	Orze' rup laa dey bicy dey coz nu se'ñ par lo Ñgyoozh. Bicy dey dela coz nu mniim lo leey nim. Orze' ni tub la mbecy wangac nii dey nu yu' falt niy.
42001007	Tees sac i'ñ dey, gun Bee wangac chu' i'ñ mi. Nunu rup laa dey bi gubel yu.
42001008	Orze' tub tiem de uz nu nac nu Zacarí briic dey sman niy. Orze' gaza' Zacarí bzuy riiñ lo Ñgyoozh.
42001009	Orze' de uz blooy cuen ich cushtom ni dey, nunu laaba' Zacarí bdugyiy nu chu'y nañ yu' nu driib zily mbecy Ñgyoozh, Shuaan na, par nu zu dzeeñ yaal yu.
42001010	Na lat nu rzu dzeeñ yaal yu, orze' dela mbecy nu rca Ñgyoozh lugaar ze' byatublaazh dey ich yu' ze' nu nii nu dey mi.
42001011	Orze' lat ze' bruu zac tub anc ni Ñgyoozh lo Zacarí gusuy par bee mez ze' nu zub psi'ñ yaal.
42001012	Orze' ornu bzaac Zacarí anc ze', orze' lorgut lay. Orze' tona' la gudzib yu.
42001013	Tees anc ze' nay rab yu Zacarí: ―Cue' dzib ru Zacarí, gun Ñgyoozh “O” mniim gush mi de riidz nu mniir lom, nunu mñaar, Bee, gaal mi tub mdoo. Ze' mdoo ze' co lar yu Waa.
42001014	Orze' tona' la chesu cyit lagy ru nu nac yu, nunu zigy mbecy gyet lagy yu nu nac nu gal mdoo ze'.
42001015	Gun yu ze' gac yu tub yu lily par lo Ñgyoozh. Orze' rila wo'y ñup ni urbyay. Ni wo'y mashcaly. Ni wo'y ni tub la loñ. Nunu Espiriit Yon ni Ñgyoozh bi riib ic za' lam nañ lardooy nese anzir nu gal yu.
42001016	Orze' yu ze' gyicy yu nu zigy mbecy Israeel ca dey Ñgyoozh, Shuaan dey.
42001017	Orze' yu ze' chay riiñ ni Ñgyoozh anzir nu cyid Shuaan na. Fert gyicy yu riiñ nim gal nu bicy Elías, yu nu mnii por cuen nim. Gun orze' gyicy yu nu gyanap riidz ni de mbecy nuy i'ñ yu, nunu gyicy yu nu sya' de mbecy nu rnid ru' lo de mbecy nap. Orze' ni mod gac par nu zu lily yu de mbecy par ornu cyid Shuaan na ―na anc ze'.
42001018	Orze' na Zacarí rab yu anc ze': ―¿Lac mod gad lagya̱ nu gac ñii gal nu mniir? Gun ya̱ dzi byabela̱. Nunu ni' zi'l mña̱a̱ ―nay.
42001019	Orze' na ga' anc ze': ―Ya̱ naca̱ Gabrieel. Ya̱ zu̱ lo Ñgyoozh. Nunu mi ze' bzuu nez mi ya̱ nu yap ne̱e̱ du̱ ru nunu rica̱ nu gad lagy ru de riidz nap nu mne̱e̱ ze'.
42001020	Orze' na, como wancheña lagy ru de riidz nu mne̱e̱ lor, de riidz nu segur la gac, orze' nde' nu gyac ru mbecy gop. Wac niir gashtal shuub la dzi nu gyu' ni de riidz nu mne̱e̱ ―na anc ze'.
42001021	Lat ze' yu' de mbecy rbez yu Zacarí ich yu'. Gush dey shcab ben lagu dzi blaay nañ yu' ni Ñgyoozh.
42001022	Na ornu bruuy nañ yu' ze', wangaca' niiy. Orze' gud lagy dey nu bde' loy nañ yu' ze', gun bicy yaay lo dey. Nunu ni la mod nay byeeñ yu. Wangaca' niiy.
42001023	Na ornu pshuub dzi niy bruuy sman, orze' yay yu'y.
42001024	Orze' despuees ni de nu nde', orze' gu' i'ñ mñaay Bee. Orze' nañ gaay beey wancyuu lam yu'm. Orze' mnii toom:
42001025	“Ni bicy nu Ñgyoozh ya̱, gun orze' na cue' güii naañ mbecy lo̱ par nu sac i'ña̱”, mnii toom.
42001026	Na ornu bi bza' shuup beey nu yu' i'ñ Bee, orze' Ñgyoozh bzeed mi Gabrieel, yu nu nac anc nim, zay Nazaret, tub gyedz nu ri lo yu ni Galilea.
42001027	Zay lo tub fiñ feñ nu nigul dzeel yu gyeey. Fiñ ze' lañ Li. Fiñ ze' bi guc nap niñ nu chelaañ See, tub mbecy nu bruu lat nez rey Dabi.
42001028	Orze' gu' anc ze' ze' nu zub ñi. Orze' nay rab yuñ: ―¡Shnur! ―nay―. Ñgyoozh nac num ru, nunu tona' la nap gyicy mi num ru ―nay.
42001029	Orze' ornu bzaac ñi anc ze', tona' la deet guc nañ lardooñ nu nac riidz nu mniiy. Orze' gush ñi shcab ben lac mod yaruu riidz nu mniiy loñ.
42001030	Orze' na anc ze' rab yuñ: ―Li, cue' dzib ru, gun Ñgyoozh bi psa' lagy mi nu nap gyicy num ru.
42001031	Ru chu' i'ñ ru. Orze' gaal ru tub mdoo gyeey. Orze' co lar mi Jesuuz.
42001032	Mi ze' gac mi tub biñ lily. Nii dey nu “Mi ze' i'ñ Ñgyoozh biñ nu gya zir zu”, nii dey. Orze' Ñgyoozh gyicy mi nu gac mdoo ze' nir rey lugaar ni gyitoo bel nim Dabi,
42001033	gun orze' gyub ic mi de nez Israeel tub la, nunu rila wayeca nu gyub ic mi den ―na anc ze'.
42001034	Orze' na ga' Li: ―¿Lac mod chu' i'ña̱ ze' rila nigul dzeela̱ biñ gyeey? ―nañ.
42001035	Orze' na ga' anc ze': ―Espiriit Yon ni Ñgyoozh gyet mi nu gac num ru. Nunu Ñgyoozh, biñ nu gya zir zu, tona' la coz ily gyicy mi lat nu gac num ru. Nde' nu mdoo nir nu gal gac mi mbecy yon, tub mbecy nu nii dey “I'ñ Ñgyoozh”, nii dey.
42001036	Ni' nis ru, Bee, gaal mi tub mdoo mas byabel mi. Biñ nu rnii dey nu wagac chu' i'ñ, mi ze' bi bza' shuup beey nu yu' i'ñ mi,
42001037	gun Ñgyoozh gac gyicy mi dela coz ―na anc ze'.
42001038	Orze' na Li: ―Ya̱ naca̱ tub fiñ feñ nu ricy de coz nu rlagy Ñgyoozh. Orze' Ñgyoozh gyicy num ya̱ gal nu mniir ―naañ. Orze' laab nde' la bruu anc ze' yay.
42001039	Laab tiem ze' bruu Li ze' nu rcyiiñ ñi zañ carer tub gyedz nu ri tub logyi' ni Judea.
42001040	Na ornu bru'ñañ, orze' gu'ñ nañ yu' Zacarí. Orze' mnii nuñ Bee ñgyoozh.
42001041	Na ornu güeñ Bee riidz nu mnii Li, orze' pcueñ mdoo nañ mi. Orze' briib ic za' la Espiriit Yon ni Ñgyoozh mi.
42001042	Orze' ye la mniim: ―¡Nap zir gyicy nu Ñgyoozh ru gaze' de' zir biñ mñaa! ¡Nunu ni' zi'l nap gyicy num mdoo nir!
42001043	¿Cyu guc ya̱ par nu cyid güii ñaa Shuaana̱ ya̱?
42001044	Cuanzir nu güeña̱ nu mnii nur ya̱, orze' pcueñ mdoo naña̱ nu dzi bet lagy ñi.
42001045	Dzi nir nu guña lagy ru nu gyu' niñ gal nu mnii Ñgyoozh, Shuaan na ―na Bee.
42001046	Orze' na Li: Ya̱ gyabica̱ gyel mbecy ni Ñgyoozh nu dutuub la lardo̱o̱.
42001047	Tona' la yet lagya̱ nañ lardo̱o̱ nu nac Ñgyoozh, biñ nu co mbañ ya̱.
42001048	Gun mi ze' bdu' cuen mi ya̱, tub fiñ feñ nu ricy coz nu rlagy mi. Bzaac mi nu naca̱ tub mbecy shni. Orze' zigy mbecy nu yad par lo nii dem nu ya̱ naca̱ tub fiñ feñ nu dzi ni.
42001049	Gun Ñgyoozh, biñ nu gac gyicy dela coz, mi ze' tona' la coz ily ricy num ya̱. ¡Mi ze' tona' la yon mi!
42001050	Dub laa tiem nap ricy num de mbecy nu rca lagy lom. Tant de mbecy ze' nap ricy num, tant i'ñ dem nu gruu zac par lo nap gyicy num.
42001051	Coz ily ricy mi nu nac nu dzi fert mi. Mas la zi'l coz nu rboo ic mbecy le', tees ptush las mi dem.
42001052	Mi ze' bloom riiñ nu zu biñ nu nac rey. Tees laagy nañ mi de mbecy shni.
42001053	Cuic mi coz nap gow mbecy ran gashtal dzaa la nañ dem. Ze' mbecy guani'ñ, zuu nez mi dem gyam ñgyi'ñ yaam. Ni wabic lam coz nu gow dem.
42001054	Blocyuub mi de mbecy Israeel, de biñ nu ricy coz nu rniim. Nunu wanit lagy mi nu nap gyicy num dem par nu rashni lagy mi dem.
42001055	Bicy num Abraham gal nu dela nez mi gal nu mniim lo de gyitoo bel ni den nu segur la gyicy mi. Ni mnii Li.
42001056	Orze' Li pcyiiñ nuñ Bee tub chon beey. Orze' bruuñ yaañ yu'ñ.
42001057	Na ornu pshuub dzi nu gaal Bee mdoo, orze' gul tub mdoo gyeey.
42001058	Orze' ornu de mbecy nu rcyiiñ num garee ga, gal nu dela famil nim bzaac dey nu nap bicy nu Ñgyoozh mi, orze' bet lagy dey nuy mi.
42001059	Orze' ornu bza' shuñ dzi nu gul mdoo ze', orze' pcaa dey beey sircunsision cuerp ni mdoo ze'. Orze' bicy pee dey mboo la dey yu laaba' gal nu la uz yu, Zacarí.
42001060	Tees ñaa mdoo ze' nam: ―¡Cue'! Rlagy ñi loo lan ñi Waa ―nam.
42001061	Orze' na dey rab yum: ―Sac ni tub la famil nir nu ni lay ―na dey.
42001062	Orze' bicy yaa dey lo Zacarí par nu gad lagy dey lac rlagy yu gruu la mdoo niy.
42001063	Orze' bdiiñ yu tub la' yala nu caay loñ. Orze' dela mbecy tona' la za nu ic dey ornu bzaac dey nu pcaay: “Yu ze' gruu lay Waa”, pcaay.
42001064	Orze' laab or la ze' briib rishniiy tuuba' tir. Orze' brugyi' ryabic yu gyel mbecy ni Ñgyoozh.
42001065	Orze' dela de mbecy nu yu' nuy garee tona' la gudzib dey. Orze' dutuub la logyi' ni Judea bzu riidz de coz nu guc.
42001066	Orze' dela mbecy nu güeñ riidz ze' gush dey shcab nu nac ñii. Orze' na dey rab yu losa'y: ―¿Ben cyu gac yu nguzh ze'? ―na dey―. Gun rishli gaal rabee nu ricy Ñgyoozh coz ily num yu ―na dey.
42001067	Orze' Espiriit Yon briib ic za' lam Zacarí, uz mdoo ze'. Orze' brugyi' rniiy por cuen ni Ñgyoozh. Orze' nay:
42001068	¡Rlagy ñi gyabic na gyel mbecy ni Shuaan na, biñ nu nac Ñgyoozh ni de mbecy Israeel! Gun biid mi nu co mbañ mi dela mbecy nim.
42001069	Bzuu nez mi tub biñ fert nu co mbañ de ub na. Mi ze' laaba' nez Dabi, yu nu bicy de coz nu rlagy mi.
42001070	Gulas mniim nu ni gyicy mi nu nac de riidz nu bzeeñ de yu nu mnii por cuen nim.
42001071	Nunu mniim nu com de ub na yaa losa' yuun nu yaa de yu nu rzi lagy lon.
42001072	Ni bicy mi par nu mniim nu nap gyicy num de too bel ni den. Gun wannit lagy mi trat yon nim.
42001073	Nunu trat ze', nde' riidz nu mniim lo gyitoo bel ni den Abraham nu segur la gyicy mi.
42001074	Riidz ze' rniiñ nu gyicy mi nu glan lo de losa' yuun, gun orze' wadzib la den gyicy den coz nu rniim,
42001075	nunu gun orze' cuin lom como nac naa mbecy nu nac nim, nunu mbecy nu bi byanap lom. Orze' cuin lom dutuub la lo yun.
42001076	Ze' ru, i'ña̱, mbecy gnii dey nu ru nac ru tub yu nu gnii por cuen ni Ñgyoozh, biñ nu gya zir zu, gun ru cha gar par lo Shuaan na. Gyicy nap ru nañ lardoo de mbecy gal nu ricy nap dey tub nez ornu ded tub yu lily.
42001077	Gun orze' gad lagy dela mbecy ni Ñgyoozh nu gyicy sulagy mi de cyi dey. Nunu co mbañ mi dey.
42001078	Gun Ñgyoozh ni den, nu nac nu tona' la rashni lagy mi mbecy nim, nde' nu ni gyicy num dey. Gyicy mi nu cyid biñ nu co mbañ mbecy gal nu driib doo.
42001079	Orze' dzi ze' cuic mi yaa ni de mbecy nu yu' ze' nu cow, de mbecy nu ca lo cuen nu gat, gun orze' lyuuñ ni dey ca par gash yu par nu che ti ri añ ni dey, na Zacarí.
42001080	Orze' yu nguzh ze' zaab raly yu, nunu byafert yu nu nac de coz ni Ñgyoozh. Orze' pcyiiñ yu tub lugaar ub zi gashtal pshuub la dzi nu blyuuy ub yu lo de mbecy Israeel.
42002001	Tiem ze' Augusto, yu nu riib ic de nasyoong, pshes nañ yu tub acta nu mniiy lo dey nu cha boo dey ña'n mbecy dutuub la lugaar nu riib ic yu.
42002002	Nde' tir loga la gua loo dey ña'n mbecy lat nu zu Cirenio riiñ nu riib ic yu de gyedz nu yu' lo yu ni Siria.
42002003	Orze' dela mbecy bya dey ledz yu nu cuic yu ña'n yu.
42002004	Nde' nu See bruuy tub gyedz ni Galilea nu la Nazaret. Orze' yay Beleeng, tub gyedz ni Judea, gun gyedz ze' gul rey Dabi, nunu See nac yu nez Dabi.
42002005	Orze' ze' yay nu cuic yu ña'n yu. Nunu ya nuy Li, fiñ nu bi ca lo cuen nu chelaay. Nunu fiñ ze' bi yu' i'ñ ñi.
42002006	Orze' lat nu rcyiiñ dey Beleeng, orze' pshuub dzi nu gal mdoo.
42002007	Orze' ze' gul mdoo loga niñ. Orze' ptiish ñi mdoo ze' negy. Orze' briñ mdoo ze' nañ tub cano, ze' nu row bañcyug gyizh, gun wangada' lugaar nu ndri dey nañ yu' ni mbecy.
42002008	Na gaab ga Beleeng yu' la be mbecy nu rña shily. Gua la rel rña dey shily niy lat gyish.
42002009	Orze' bruu zac tub anc ni Ñgyoozh lo dey. Orze' pca yaa nu bruu lo Ñgyoozh dub yub la ze' nu yu' dey. Orze' tona' la gudzib dey.
42002010	Orze' na anc ze' rab yu dey: ―Cue' dzib der. Ya̱ yap ne̱e̱ tub riidz nu tona' la nap. Nu nac riidz ze' tona' la gyet lagy dela mbecy.
42002011	Dzi na la gul tub mdoo ledz Dabi. Nunu mi ze' biñ nu co mbañ der. Mi ze' nac mi Mesías, Shuaan na, biñ nu ca lo cuen nu cyid.
42002012	Mod nu gad lagy der nu laab mi, nde' nu gyap der mdoo ze' mbish mi negy rim nañ cano ze' nu row bañcyug gyizh ―na anc ze'.
42002013	Orze' laab or la ze' bruu zac tub nac anc zigy nu bruu gal gyibaa lo tuuba' anc ze'. Orze' ryabic dey gyel mbecy ni Ñgyoozh. Orze' na dey:
42002014	Rlagy ñi gyabic mbecy gyel mbecy ni Ñgyoozh gal gyibaa lugaar nu gya zir zu. Ze' gyishlombecy ii rlagy ñi nu chu' dela mbecy nu gyel ri zu, de mbecy nu gyedzu' lagy mi, na de anc ze'.
42002015	Na ornu de anc ze' ya dey gyibaa, orze' de yu rña shily ze' na dey rab yu losa'y: ―Yaa chan Beleeng, cha güiiñ de coz nu guc, de coz nu mnii Ñgyoozh Shuaan den ―na dey.
42002016	Orze' bicy lal la dey zay. Na ornu bru'ña dey, orze' bzaac dey Li, nu See, gal nu mdoo ze' rim nañ cano.
42002017	Orze' ornu bzaac de yu nu rña shily ze' mdoo ze', orze' byoo dey rishlo dela mbecy de coz nu mnii anc ze'.
42002018	Orze' dela mbecy nu güeñ riidz nu mnii de yu nu rña shily ze' gush dey shcab nu nac ñii.
42002019	Orze' Li pcaa ic ñi dela riidz ze' nunu gush ñi shcab nu nac ñii.
42002020	Orze' de yu nu rña shily ze' yay ryabic dey gyel mbecy ni Ñgyoozh nu nac de coz nu güeñ dey nunu nu nac de coz nu bzaac dey. Gun guc ñi gal nu mnii de anc ze' lo dey.
42002021	Na ornu bza' shuñ dzi nu gul mi, orze' pcaa dey beey nu la sircunsision cuerp nim. Orze' bloo la dey mi Jesuuz. Bloo la dey mi gal nu mnii anc ze' lo Li anzir nu chu' i'ñ ñi.
42002022	Na ornu pshuub dzi nu gyicy dey gal nu rnii leey ni Moisees par nu gyacaacy mbecy lo Ñgyoozh, orze' za nu dey mdoo ze' Jerusaleeng par nu lyuu dey mi lo Ñgyoozh, Shuaan na.
42002023	Ni bicy dey gun lat de riidz ni leey ni Ñgyoozh Shuaan na bi cañ: “Dela de i'ñ gyeey dey, benu mdoo loga la, orze' rlagy ñi zu chu dey yu nu gac yu ni Ñgyoozh, Shuaan na.”
42002024	Orze' briic dey tub gun gal nu bi cañ lo leey ni Ñgyoozh, Shuaan na. Gun ze', nde' cyup begy o cyup culmbu feñ.
42002025	Na tiem ze' zu tub mbecy nu la Simyo̱o̱ Jerusaleeng. Yu ze' tub mbecy nap, nunu tona' la rca lagy yu lo Ñgyoozh, nunu blez yu par ornu shuub dzi nu gruu mbañ de mbecy Israeel. Nunu Espiriit Yon ni Ñgyoozh guc num yu,
42002026	nunu mniim loy nu wat yu anzir nu gzac yu Mesías, biñ nu zuu nez Ñgyoozh nu cyid.
42002027	Orze' mniim loy nu chay nañ yu' nu driib zily mbecy Israeel Ñgyoozh. Orze' ornu de mbel ni Jesuuz bru'ña nu dey mi nañ yu' ze' par nu gyicy dey gal nu rniiñ lo leey,
42002028	orze' Simyo̱o̱ bdu' yaay mdoo ze'. Orze' briic yu gras ni Ñgyoozh. Orze' nay:
42002029	Ñgyoozh, Shuaan de̱, na bi bicy yac ru nu de riidz nu mniir nu segur la gyicy ru. Na ya̱, yu nu ricy coz nu rniir, bi guti ye lagya̱ nu gata̱.
42002030	Gun ya̱ bi bzaac urlo̱ la̱ biñ nu bzuu nez ru nu co mbañ mbecy,
42002031	biñ nu bzur nu bzaac lo de lo la mbecy.
42002032	Mi ze' nam gal nu na tub yaa nu gyicy nu nap zac de mbecy nu walab mbecy Israeel. Nunu nu nac mi ze' gabe gyel lily ni de mbecy nir, de mbecy Israeel, na Simyo̱o̱.
42002033	Orze' uz Jesuuz nu ñaam za nu la ic dey coz nu mnii Simyo̱o̱ nu nac mi.
42002034	Orze' Simyo̱o̱ bdiiñ yu lo Ñgyoozh ni dey. Orze' nay rab yu Li, ñaa Jesuuz: ―Mdoo ii bi zuu lam nu gyicy mi nu nit lo zigy mbecy Israeel nunu gyicya'm nu zigy dey gruu mbañ yu. Mi ii tub muesht nu bruu lo Ñgyoozh. Nunu zigy mbecy cha dey contr nim.
42002035	Gun orze' gabe coz nu rlagy zigy dey gyicy yu nañ lardooy. Tees de nu nde' gyicy nuñ ru gal nu ricy tub mandzicy ri'ñ nu gzub ñi gashtal nañ lardoor ―na Simyo̱o̱.
42002036	Nunu bzu ga' tub biñ mñaa nu rnii por cuen ni Ñgyoozh nu la An. Mi ze' i'ñ Fanuel, tub mbecy nez Aser. Mi ze' tona' la gubel mi. Dzi feñ mi pchelaam. Nunu gagy zi ña'n pcyiiñ num ñgyeem.
42002037	Orze' gut yu. Ze' ochent zub tap ña'n rac nu byeeñ byud mi. Orze' mi ze' rila wancyuum nañ yu' nu driib zily de mbecy Israeel Ñgyoozh. Sinu dzi rel la briib zily mi Ñgyoozh. Nunu pcam ni ub mi nu wangow mi gyit nu rnii num Ñgyoozh.
42002038	Orze' laab or la ze' briic mi gras ni Ñgyoozh. Nunu bzat mi Jesuuz lo dela mbecy nu rbez nu co mbañ Ñgyoozh de mbecy Jerusaleeng.
42002039	Na ornu bi bicy yac dey leey ni Ñgyoozh Shuaan na na, orze' bish cya dey yay Galilea. Ya dey gal ledz gaal yu, tub gyedz nu la Nazaret.
42002040	Orze' Jesuuz zaab raly zir mi, nunu yafert zir mi, nunu ral zir shcab nim. Nunu Ñgyoozh nap guc num mi.
42002041	Na de mbel ni Jesuuz de ña'n la rza dey Jerusaleeng rza dey sa' ni Pas.
42002042	Orze' ornu bi yu' Jesuuz tub ña'n trocyup, gua dey sa' ze' gal mod nu nil ricy dey.
42002043	Na ornu bi bded sa' ze', orze' gush nez dey yay. Ze' Jesuuz byeeñ gam Jerusaleeng. Nunu wangad lagy de mbel nim.
42002044	Guzii dey nu ya Jesuuz lat de' zir mbecy. Bi bza' tub dzi nu zu dey nez. Orze' brugyi' nu ryub dey mi lat de famil nim, nunu lat de mbecy nu yu' lom.
42002045	Tees wangyad mi ni dey. Orze' bish cya ga' dey yay laaba' Jerusaleeng nu yub dey mi.
42002046	Na ornu bza' dzi chon, orze' byad mi ni dey zub mi nañ yu' nu driib zily mbecy Ñgyoozh nu de yu nu rlyuu leey ni de mbecy Israeel. Rzuub gyidag mi ni dey, nunu rgugyi'm lo dey.
42002047	Nunu dela de yu nu reñ de riidz nu rniim za nu la ic dey nu nac nu dzi lily rniim.
42002048	Ornu bzaac de mbel nim mi, za nu la ic dey. Orze' ñaam nañ rab ñim: ―Fiñ nguzh, ¿lagu ni bicy nur de̱? Uz ru nu ya̱ tona' la deet guc nañ lardo̱o̱ de̱ nu ryub de̱ ru ―nam.
42002049	Orze' na Jesuuz rab mi ñaam: ―¿Lagu ryub der ya̱? ¿A wagad lagy der nu ya̱ rlagy ñi nu cui̱ nañ yu' ni Ñgyoozh uza̱? ―nam.
42002050	Tees wangyet lag dey cuen de coz nu mniim.
42002051	Orze' Jesuuz bish cya ga'm num dey yam Nazaret. Ze' pcyiiñ mi nunu bzuub gyidag mi dela coz nu mnii dey. Orze' ñaam pcaa ic ñi dela coz nu guc ze'.
42002052	Orze' Jesuuz zaab raly zir mi. Raly cuerp nim, nunu ral shcab nim. Orze' Ñgyoozh bet lagy mi nu nac mi, nunu ni' zi'l mbecy bet lagy dey nu nac mi.
42003001	Na bi bza' tiiñ ña'n nu riib ic yu nu la Tiberio de nasyoong. Ze' Poncio Pilato byub ic yu Judea por cuen ni gubier. Nunu Herodes byub ic yu por cuen ni gubier Galilea. Nunu bicy yu, Lip, byub ica'y por cuen ni gubier Iturea nu Traconite. Nunu Lisanias byub ic yu por cuen ni gubier Abilinia.
42003002	Orze' Anás nu Caifás byub ic dey de uz Israeel. Orze' tiem ze' Ñgyoozh mniim lo Waa, i'ñ Zacarí, tub lugaar ub zi.
42003003	Orze' Waa gusay dela lugaar nu ri gaab ga gyoow Jordaang. Orze' nay rab yu de mbecy: ― Mne' der dela cyi nu ricy ru nunu bzu nis der, gun orze' Ñgyoozh gyicy sulagy mi de cyi der ―nay.
42003004	Gun Isaías, yu nu mnii por cuen ni Ñgyoozh, laab Waa bzat yu ornu pcaay: Zaab ti' tub mbecy rbish tiy tub lugaar ub zi. Orze' nay: “Nañ lardoo der nañ gal nu na tub nez. Orze' bicy nap der nez ze' par ornu cyid Shuaan ru. Pshaal der tub nez nu li par nu ded mi.
42003005	Dela nez nu a̱' tub ru' gyicy tub ru' der ñii. Nunu de ze' nu zub bicy ily gyicy lacy der ñii. Nunu de nez nu a̱' li gu' li der ñii. Nunu dela de nez nu dzi wech zu, gyicy tub ru' der ñii.
42003006	Orze' de lo la mbecy gzac dey biñ nu bzuu nez Ñgyoozh nu co mbañ den”, nay, na Isaías.
42003007	Orze' tona' la mbecy zigy bruu dey nu yad yu par nu rlagy dey nu griib nis Waa dey. Orze' Waa nay rab yu dey: ―¡Der mbecy shiñ ricy! ¿Cyu mnii lo der nu gac gla der lo cashtig ily ni Ñgyoozh nu bi yad gaab?
42003008	Bicy der tub mod nu nap gabe nu bi mne' der de cyi nu ricy ru. Cue' gnii too der nu gla der ni de cashtig ze' nu nac nu rnii der: “De ub na nac naa nez gyitoo bel nin Abraham”, rnii der, gun ya̱ rishli rne̱e̱ lo der nu Ñgyoozh gac gyicy mi nu mas gashtal de gyita' ii gyac ñi nez Abraham.
42003009	Gun cashtig ni Ñgyoozh nañ gal na tub gyibag. Bi zu lily ñii par nu shi'ñ ñi dela yag gashtal lyu lañ. Dela yag nu wacuic uugy nap gyi'ñ ñi. Orze' chañ lo gyi ―na Waa.
42003010	Orze' na de mbecy rab yu Waa: ―¿Lac mod gyicy de̱ beni? ―na dey.
42003011	Orze' na Waa rab yu dey: ―Benu tub mbecy mbish cyup shab yu, orze' rlagy ñi cuic yu tub ni yu nu sac ni, nunu benu yu' nu row tub mbecy, orze' rlagya'ñ nu cuica'y ñuu gow yu nu sac nu row ―na Waa.
42003012	Gaza' de yu nu rboo tiñ por cuen ni gubier Rom za ga' dey lo Waa par nu griib nis yu dey. Orze' na dey rab yu Waa: ―Masht, ze' de̱ ya̱, ¿la coz rlagy ñi nu gyicy de̱? ―na dey.
42003013	Orze' Waa nay: ―Rlagy ñi nu co der tiñ gal nu ca lo cuen nu co der, nunu cue' nu sheñ zir co der ―nay rab yu dey.
42003014	Ni' zi'l de soldad nu yu' ze' bdugyi' ga' dey lo Waa. Orze' na dey: ―Ze' de̱ ya̱, ¿lac mod gyicy de̱? ―na dey. Orze' na Waa rab yu dey: ―Cue' co der tiñ ni mbecy por fers la, nunu cue' riib der gyidza too dey. Bzu la der conform ca na la i der nu ricy ru gan ―na Waa rab yu dey.
42003015	Orze' de mbecy brugyi' rgyish lo dey nu zac lo dey tub coz ily, nunu brugyi' rgugyi' dey lo losa'y ben a walab Waa nac yu Mesías, biñ nu ca lo cuen nu cyid.
42003016	Orze' Waa nay rab yu dey: ―Ya̱ rishli griib nisa̱ der nu nis, tees cyid tub biñ nu cuic Espiriit Yon ni Ñgyoozh ni mbecy, nunu cuic mi cashtig nu na gal nu na gyi ni dey. Mi ze' tub biñ nu gya zir zu par ya̱. Ya̱ ni wayapa̱ nu shagya̱ gyid nu zub gyid lab mi.
42003017	Mi ze' nam gal na tub mbecy nu bi zu lily nu tub yag ru' biiz par nu com dela mbigy trig, nunu gyicy tublaazh mi ñii par nu cu' choow mi nañ ye. Ze' de gyid ich ñi zeed mi ñii chañ lo tub gyi nu rila wayu ―na Waa.
42003018	Orze' ni mod nunu zañ zir mod Waa pshaal yu de riidz nu sac nu bruu lo Ñgyoozh lo de mbecy.
42003019	Orze' pshuu nuy Herodes, yu nu riib ic por cuen ni gubier nu nac nu gush yu Herodías, mñaa bicy yu Lip. Nunu yu' zir coz a̱' nap nu bicy yu.
42003020	Nunu shiñ zir bicy yu ornu bicy yu mandaar nu pshet lag mbecy Waa nañ yu' gyiib.
42003021	Tiem ze' ornu Waa griib nis yu de mbecy, orze' ni' zi'l Jesuuz briic yu nu winis mi. Na lat nu rnii num Ñgyoozh, orze' byaal la baa.
42003022	Orze' bruu zac Espiriit Yon ni Ñgyoozh nu na gal na tub beg. Orze' bet mi toom. Orze' zaab ti' Ñgyoozh. Gal gyibaa rniim. Orze' nam: ―Ru nac ru i'ña̱ nu tona' la rca̱, nunu tona' la yet lagya̱ ―na Ñgyoozh gashtal gyibaa.
42003023	Ornu bzuub Jesuuz gyi' riiñ nu ricy mi, orze' yu'm ña'n gal rup tii. Orze' de mbecy guzii dey nu mi ze' i'ñ See. Ze' See yu ze' i'ñ Elí.
42003024	Orze' Elí guc yu i'ñ Matat. Orze' Matat guc yu i'ñ Leví. Orze' Leví guc yu i'ñ Melqui. Orze' Melqui guc yu i'ñ Janai. Orze' Janai guc yu i'ñ See.
42003025	Orze' See guc yu i'ñ Matatías. Orze' Matatías guc yu i'ñ Amós. Orze' Amós guc yu i'ñ Nau. Orze' Nau guc yu i'ñ Esli. Orze' Esli guc yu i'ñ Nagai.
42003026	Orze' Nagai guc yu i'ñ Maat. Orze' Maat guc yu i'ñ Matatías. Orze' Matatías guc yu i'ñ Semei. Orze' Semei guc yu i'ñ Josec. Orze' Josec guc yu i'ñ Judá.
42003027	Orze' Judá guc yu i'ñ Joanán. Orze' Joanán guc yu i'ñ Resa. Orze' Resa guc yu i'ñ Zorobabel. Orze' Zorobabel guc yu i'ñ Salatiel. Orze' Salatiel guc yu i'ñ Neri.
42003028	Orze' Neri guc yu i'ñ Melqui. Orze' Melqui guc yu i'ñ Adi. Orze' Adi guc yu i'ñ Cosam. Orze' Cosam guc yu i'ñ Elmadam. Orze' Elmadam guc yu i'ñ Er.
42003029	Orze' Er guc yu i'ñ Jesuuz. Orze' Jesuuz guc yu i'ñ Eliezer. Orze' Eliezer guc yu i'ñ Jorim. Orze' Jorim guc yu i'ñ Matat.
42003030	Orze' Matat guc yu i'ñ Leví. Orze' Leví guc yu i'ñ Simyo̱o̱. Orze' Simyo̱o̱ guc yu i'ñ Judá. Orze' Judá guc yu i'ñ See. Orze' See guc yu i'ñ Jonam. Orze' Jonam guc yu i'ñ Eliaquim.
42003031	Orze' Eliaquim guc yu i'ñ Melea. Orze' Melea guc yu i'ñ Mena. Orze' Mena guc yu i'ñ Matata. Orze' Matata guc yu i'ñ Natán.
42003032	Orze' Natán guc yu i'ñ Dabi. Orze' Dabi guc yu i'ñ Isaí. Orze' Isaí guc yu i'ñ Obed. Orze' Obed guc yu i'ñ Booz. Orze' Booz guc yu i'ñ Sala. Orze' Sala guc yu i'ñ Naasón.
42003033	Orze' Naasón guc yu i'ñ Aminadab. Orze' Aminadab guc yu i'ñ Admin. Orze' Admin guc yu i'ñ Arni. Orze' Arni guc yu i'ñ Esrom. Orze' Esrom guc yu i'ñ Fares. Orze' Fares guc yu i'ñ Judá.
42003034	Orze' Judá guc yu i'ñ Jacob. Orze' Jacob guc yu i'ñ Isaac. Orze' Isaac guc yu i'ñ Abraham. Orze' Abraham guc yu i'ñ Taré. Orze' Taré guc yu i'ñ Nacor.
42003035	Orze' Nacor guc yu i'ñ Serug. Orze' Serug guc yu i'ñ Ragau. Orze' Ragau guc yu i'ñ Peleg. Orze' Peleg guc yu i'ñ Heber. Orze' Heber guc yu i'ñ Sala.
42003036	Orze' Sala guc yu i'ñ Cainán. Orze' Cainán guc yu i'ñ Arfaxad. Orze' Arfaxad guc yu i'ñ Sem. Orze' Sem guc yu i'ñ Noé. Orze' Noé guc yu i'ñ Lamec.
42003037	Orze' Lamec guc yu i'ñ Matusalén. Orze' Matusalén guc yu i'ñ Enoc. Orze' Enoc guc yu i'ñ Jared. Orze' Jared guc yu i'ñ Mahalaleel. Orze' Mahalaleel guc yu i'ñ Cainán.
42003038	Orze' Cainán guc yu i'ñ Enós. Orze' Enós guc yu i'ñ Set. Orze' Set guc yu i'ñ Adaang. Orze' Adaang guc yu i'ñ Ñgyoozh.
42004001	Orze' Jesuuz brugyi' riib ic za' la Espiriit Yon ni Ñgyoozh mi. Gaze' nu bruum gashtal gyoow Jordaang zam. Orze' Espiriit Yon ni Ñgyoozh za num mi tub lugaar ub zi.
42004002	Ze' brim cyuu dzi. Orze' ze' bicy nuras preb mi. Dub laa lat nu brim ze' wangow lam gyit. Na despuees, orze' briib nu ran mi.
42004003	Orze' na nuras rab yum: ―Benu ru rishli gaal nac ru i'ñ Ñgyoozh, orze' mnii lo de gyita' ii nu gyac ni gyishtily ―nay.
42004004	Orze' Jesuuz nam rab mi nuras: ―Lat de riidz ni Ñgyoozh rniin: “Walab gyishtily zi'l gyicy ñi nu cui mbañ mbecy”, rniiñ ―nam.
42004005	Gaze' nu nuras gua nuy mi tub ze' nu gya. Orze' nañ tub miiñ zi'l blyuuy dela lugaar ni gyishlombecy lom.
42004006	Orze' nay: ―Ya̱ gyicya̱ nu gac gyub ic ru dutuub la gyishlombecy ii, nunu grica̱ dela gyel nap nu yu' loñ nir. Ya̱ bi guud ñi ne̱, nunu gac grica̱ ñii ni cyu zi'l mbecy nu rlagya̱.
42004007	Ya̱ grica̱ nde' nir benu zu tib ru lo̱ nu griib zily ru ya̱ ―nay.
42004008	Orze' Jesuuz nam rab mi nuras: ―Gun lat de riidz ni Ñgyoozh rniin: “Briib zily Shuaan ru, biñ nu nac Ñgyoozh nir, nunu se coz nu rlagy zi'l mi gyicy ru”, rnii riidz nim ―na Jesuuz.
42004009	Gaze' nu za nu nuras mi par Jerusaleeng. Orze' pshup yum ze' nu gya zir ni yu' nu driib zily de mbecy Israeel Ñgyoozh. Orze' nay rab yu Jesuuz: ―Benu rishli gaal nac ru i'ñ Ñgyoozh, orze' bzut yeñ gashtal lo yu la re.
42004010	Gun lat de riidz ni Ñgyoozh rniiñ: Ñgyoozh cu'm riiñ yaa de anc nim nu ña dey ru, nunu wazaan dey nu shiñ gzac ru.
42004011	Orze' lagy yaa dey ru, gun orze' cue' nu gad güii par ni gyi'r lo de gyita', rniiñ, nay.
42004012	Orze' Jesuuz nam rab mi yu: ―Ni' zi'l rniiñ lat de riidz nim: “Cue' gyicy ru preb Ñgyoozh, Shuaan ru”, rniiñ ―na Jesuuz.
42004013	Orze' nuras wangada' mod nu ñgyicy yu preb Jesuuz. Orze' bruu chuy lom par la be tiem.
42004014	Orze' Jesuuz ya ga'm par lo de yu ni Galilea, nunu riib ic za' la Espiriit Yon ni Ñgyoozh mi. Orze' brush las riidz ni de coz nu bicy mi dela lugaar nu yu' gaab ga ze'.
42004015	Orze' rlyuum nañ de yu' nu rsya' de mbecy Israeel riidz ni Ñgyoozh de ga la lugaar ze' nu rded mi. Nunu dela mbecy ryabic dey gyel mbecy nim.
42004016	Orze' Jesuuz yam Nazaret, gyedz ze' nu guul mi. Na ornu pshuub sab, dzi nu rzu lagy de mbecy Israeel, orze' bicy mi gal mod nu nil ricy mi. Orze' gu'm nañ yu' ze' nu rsya' dey riidz ni Ñgyoozh. Gaze' nu wes sum nu lab mi riidz ni Ñgyoozh.
42004017	Orze' briic dey libr ni Isaías, tub yu nu rnii por cuen ni Ñgyoozh, par nu lab mi. Na ornu pshaal mi looñ, orze' byap mi ze' nu cañ nu rniiñ:
42004018	Espiriit Yon ni Ñgyoozh Shuaana̱ riib ic mi ya̱, gun bzum ya̱ nu cha̱ ne̱e̱ de riidz nu sac lo de mbecy zi. Nunu bzuu nez mi ya̱ par nu gyicya̱ nu cue' gyub ic reña' coz nañ lardoo de mbecy. Nunu bzuu nez mi ya̱ nu gyicya̱ nu zac de mbecy nu wacsac. Nunu bzuu nez mi ya̱ par nu gyicya̱ nu gruu nap de mbecy nu rzac zi nu nac nu shiñ ricy nu de losa'y yu.
42004019	Nunu bzuu nez mi ya̱ nu ne̱e̱ lo dela mbecy nu bi pshuub ña'n nu nap gyicy nu Ñgyoozh dela mbecy, rniiñ, nam.
42004020	Laab nde' la. Orze' Jesuuz ptub mi gyicy ze'. Orze' byabic mi ñii ni yu nu zu riiñ nañ yu' ze'. Orze' gusub mi. Orze' mbi la bgüii de yu nu yu' nañ yu' ze' lom.
42004021	Orze' brugyi' rniim. Orze' nam rab mi dey: ―Lat nu blaba̱ de riidz ze' lo der, orze' byu' niñ ―nam.
42004022	Orze' dela mbecy nap mnii dey nu nac Jesuuz, nunu bet lagy dey de riidz cyit na nu mniim. Orze' na dey rab dey losa'y: ―Ze', ¿a walab yu ii i'ñ See? ―na dey.
42004023	Orze' na Jesuuz rab mi dey: ―Ya̱ rad lagya̱ nu segur la nii der tub riidz cyit. Riidz ze', nde': “Ru nac ru tub mbecy nu ricy guñaa. Orze' gyicy yac ru ub ru. Orze' gal nu bicy ru gyedz Capernaum, ni' zi'l gyicy ru ledz ru ii”, nii der lo̱.
42004024	Ya̱ rishli rne̱e̱ lo der nu ni tub la mbecy nu rnii por cuen ni Ñgyoozh, de mbecy ledz yu wagyicy cuen dey yu.
42004025	Gun rishli gaal tona' la yu' byud Israeel tiem ni Elías, yu nu mnii por cuen ni Ñgyoozh, tiem nu wangyet gyey chon na'ñ nu. Nunu tona' la byan mbecy dutuub la lugaar ze'.
42004026	Tees Elías wanchay lo ni tub la byud nu yu' Israeel, sinu guay lo tub byud nu rcyiiñ Sarepta. Nde' tub gyedz nu ri gaab ga Sidón.
42004027	Ni' zi'l tiem ni Eliseo, yu nu mnii por cuen ni Ñgyoozh, tona' la zigy de mbecy Israeel gurat yu gyedz nu la lepra. Tees ni tub la dey wangyac yu. Nomaas byac tub mbecy nu la Naamán. Yu ze' tub mbecy nu bruu lo yu ni Siria ―nam.
42004028	Ornu güeñ dela mbecy nu nguaa nañ yu' ze' de riidz nu mniim, orze' tona' la pcha' ic dey.
42004029	Orze' wes su dey, nunu gua nu dey Jesuuz por fers la par ru' gyedz ze'. Gaze' nu pshup dey mi too tub bicy ze' nu ri gyedz ze', gun bicy pee dey nu nshet lag dey mi gal ze' nu gya ni bicy ze', gal lo yu la.
42004030	Orze' bded mi lat dey yam.
42004031	Orze' Jesuuz yam tub gyedz nu ri lo yu ni Galilea nu la Capernaum. Orze' sab, dzi nu rzu lagy mbecy Israeel, gu'm nañ yu' ze' nu rsya' de mbecy Israeel riidz ni Ñgyoozh par nu lyuum ni dey.
42004032	Orze' de mbecy za nu la ic dey nu nac coz nu rniim, gun rlyuum ni dey gal nu rlyuu tub mbecy nu riib ic za' la.
42004033	Na nañ yu' ze' ri tub mbecy nu bicy ni nuras. Orze' ye la rbish tiy.
42004034	Orze' nay rab yu Jesuuz: ―Bruu chu. ¿Lagu yad ru lat de̱, Jesuuz, biñ nu bruu Nazaret? ¿A yad ru par nu za' lor de̱ ya̱? Ya̱ rad lagya̱ nu ru nac ru mbecy yon ni Ñgyoozh ―nay rab yu Jesuuz.
42004035	Orze' Jesuuz bdza'm ni nuras ze'. Orze' nam rab mi yu: ―Dzi chel, nunu bruu chu lo yu ii ―nam. Orze' nuras ze' mne'y mbecy ze' lo yu lo rgüii la dela mbecy. Orze' gaze' nu bruu chuy lo mbecy ze', nunu se la la bicy yu.
42004036	Orze' dela mbecy nu yu' ze' gudzib dey. Orze' na dey rab dey losa'y: ―¿Lac yaruu nu nii? ¡Mbecy ii ricy cup yu rishbeey, nunu ricy cup yu mod nu ricy yu mandaar gashtal nuras, nunu orze' druu chu dey lo mbecy! ―na dey.
42004037	Orze' lueg la bzu riidz ni de coz nu bicy Jesuuz dela lugaar nu yu' gaab ga.
42004038	Orze' Jesuuz bruum nañ yu' ze' nu rsya' de mbecy riidz ni Ñgyoozh. Orze' yam yu' Simo̱o̱. Ze' ñaa gud Simo̱o̱ riib rat mi. Tona' la pcaañ zig nim. Orze' mnishbaa dey lo Jesuuz nu nac mi.
42004039	Orze' gaze' nu gua Jesuuz bzaab tily mi lom. Orze' bicy mi mandaar nu gruu zig ze'. Orze' bruu zig mi. Gaze' nu lueg la weshtem, nunu brugyi' rzu bich mi nu nac dey.
42004040	Na ornu bi za doo na, orze' dela mbecy nu ricy cup famil ni nu rat zañ lo güii, orze' gua nu dey yu lo Jesuuz. Orze' mi ze' briib yaam too tub ga la dey. Gaze' nu byac dey.
42004041	Nunu bruu chu zañ nuras nu bicy ni mbecy nu yu' lat de mbecy rat ze'. Orze' nuras ze' rbish ti dey. Orze' na dey rab yu Jesuuz: ―¡Ru nac ru i'ñ Ñgyoozh! ―na dey. Orze' Jesuuz bdza'm ni de nuras ze'. Orze' wansaan mi nu nii zir dey, gun yu' lo dey mi nu nac mi Mesías, biñ nu ca lo cuen nu cyid.
42004042	Na or bza' yu tuuba' dzi na, orze' Jesuuz bruum lat gyedz zam tub lugaar ub zi. Orze' de mbecy brugyi' nu ryub dey mi. Orze' bru'ña dey ze' nu zum. Orze' bicy pee dey nu wazaan yu nu gruum lat dey.
42004043	Orze' nam rab mi dey: ―Tees ni' zi'l rlagy ñi cha shaala̱ de riidz nap ni gyel gubier ni Ñgyoozh de reña' gyedz, gun par nde' bzuu nez Ñgyoozh ya̱ ―nam.
42004044	Orze' Jesuuz gusam pshaal mi de riidz nu bruu lo Ñgyoozh nañ de yu' nu rsya' de mbecy riidz ni Ñgyoozh nu yu' de lo yu ni Judea.
42005001	Guc ñi tub tiem nu Jesuuz brim ru' nisyudoo tub gyedz nu la Genesaret. Orze' de mbecy rcyi'ñ su laa dey mi, gun rlagy dey gyeñ dey de riidz ni Ñgyoozh nu rniim.
42005002	Orze' Jesuuz bzaac mi cyup barc zuñ ru' nisyudoo. Nat laa nañ ñi, gun de yu nu rub bel bruu dey nañ ñi nu za tiib dey gyish niy.
42005003	Orze' Jesuuz gu'm nañ tub barc ze'. Orze' barc ze', nde' barc ni Simo̱o̱. Gaze' nu mniim lo Simo̱o̱ nu gyicy zet zir yu barc ze' par ru' nisyudoo. Orze' gusub mi, nunu brugyi' rlyuum ni mbecy gal nañ barc ze'.
42005004	Na ornu blazh blyuum ni dey na, orze' nam rab mi Simo̱o̱: ―Gua nu barc nir ze' nu gyi ni nisyudoo. Orze' ne'r gyish nir lo nis par nu cub ru bel ―nam.
42005005	Orze' na Simo̱o̱ rab yum: ―Masht, gua la rel ricy de̱ riiñ nu rdub de̱ bel. Ze' ii rila wangad la ma ni de̱. Tees na como ru mniir, orze' ya̱ ne̱' gyish ne̱ lo nisyudoo ―nay.
42005006	Na ornu mne' dey gyish niy lo nisyudoo na, orze' tona' la guud bel ni dey. Gashtal ri'ñ la gyish ni dey tanta' nu yu' bel nañ ñi.
42005007	Gaze' nu bicy yaa dey lo losa'y, de yu nu yu' nañ reña' barc par nu cha locyuub dey yu. Gaze' nu gua nu de yu ze' barc niy. Orze' bdzaa la nañ rup laa barc ni dey nu yu' bel. Se nu ches ti zi'l barc ni dey lo nisyudoo tanta' nu yu' ma nañ ñi.
42005008	Na ornu Bed bzaac yu de nu nde', orze' gusu tib yu lo Jesuuz. Orze' nay rab yum: ―Bruu chu lo̱ Shuaana̱, gun ya̱ naca̱ mbecy cyi ―nay.
42005009	Ni mniiy gun gudzib yu, nunu ni' zi'l gudziba' de' zir mbecy nu nac de bel zañ nu guud ze'.
42005010	Gaza' Santiag nu Waa, de i'ñ Zebedeo, gudzib dey. De yu ze' losa' Simo̱o̱. Orze' Jesuuz nam rab mi Simo̱o̱: ―Cue' dzib der, gun nese na la gal nu rub der bel, ni' zi'l te' der de mbecy, gun orze' cyid ca dey icha̱ ―nam.
42005011	Gaze' nu gua zeeñ dey de barc niy par lo yu bigy. Orze' ze' bzeeñ dey barc niy. Orze' za ca̱ dey ich mi.
42005012	Tub dzi Jesuuz zam tub gyedz. Orze' ze' bru'ña tub mbecy nu rat tub lo gyedz nu la lepra. Na ornu bzaac yu Jesuuz, orze' wes saa tiily yu gashtal lo yu la. Orze' mnishbaay lo Jesuuz. Orze' nay rab yum: ―Benu rlagy ru, ru gac gyicy yac ru ya̱ ―nay.
42005013	Orze' Jesuuz gul yaam yu. Orze' nam: ―Rlagya̱. Orze' na byac ru ―nam. Orze' lueg la mnit la gyedz ze' cuerp niy.
42005014	Orze' na ga' Jesuuz rab mi yu: ―Cue' niir lo ni tub la mbecy, sinu gua lo uz cha lyuur ub ru loy. Orze' cuic ru gun nu rlagy ñi par nu gyacaacy ru par lo Ñgyoozh gal nu mnii Moisees nu gyicy na, gun orze' gad lagy dela mbecy nu bi byac ru ni güii nu rat ru ―nam.
42005015	Mas ni mniim, tees de coz nu bicy mi bzu zir ñi. Nunu tona' la mbecy zigy byatublaazh dey lom par nu zuub gyidag dey nim, nunu par nu gyicy yac mi de güii nu rat dey.
42005016	Tees Jesuuz bruu chum lo dey zam tub lugaar ub zi nu nii num Ñgyoozh.
42005017	Tub dzi zub Jesuuz rlyuum ni de mbecy. Lat ze' nguaa la be mbecy fariseo nu de yu nu rlyuu leey ni Ñgyoozh. De yu ze' bruu dey dela lugaar ni Galilea, nu de lugaar ni Judea, gal nu de lugaar ni Jerusaleeng. Nunu rabee nu Ñgyoozh ricy mi coz ily nu nac Jesuuz nu nac nu bicy yac mi de mbecy rat.
42005018	Orze' bru'ña nu dey tub mbecy chi̱ lom riib yu lo tub nuun. Bicy pee dey nu chu' nu dey mbecy chi̱ ze' nañ yu' ze' nu zub Jesuuz par nu cyish dey yu lom.
42005019	Tees wangad mod nu chu' nu dey mbecy chi̱ ze', gun dzi yu' mbecy. Gaze' nu gup dey par too yu'. Gaze' nu blaat dey tub gyeegy lat de tej. Gaze' nu pshet dey nuun nu riib mbecy rat ze' lat de mbecy zigy ze' nu zub Jesuuz.
42005020	Na ornu gud lagy mi nu ricy cup dey consuel lom na, orze' nam rab mi mbecy chi̱ ze': ―Ru, de cyir bi byecy ñi ―nam.
42005021	Orze' de yu nu rlyuu leey ni Ñgyoozh, nu de mbecy fariseo brugyi' nu rnii too dey: “¿Cyu mbecy yu ii? ¿Lagu rniiy coz nu za contr ni Ñgyoozh? Tub zi la Ñgyoozh gac gyicy sulagy mi de cyi nu ricy mbecy”, rnii too dey.
42005022	Tees Jesuuz gud lagy mi nu ni rnii too dey. Gaze' nu nam rab mi dey: ―¿Lagu ni rnii too der?
42005023	Dzi zir a̱' biigy par nu ne̱e̱ nu bi bicy sulagya̱ de cyir gaze' nu ne̱e̱ wes su nunu bza ―nam―.
42005024	Tees ya̱ ne̱e̱ lo yu re nu gyes suy nunu gzay, gun orze' gad lagy der nu ya̱, biñ nu byac mbecy, ricy cupa̱ rishbeey nu gyicy sulagya̱ de cyi mbecy gyishlombecy ii ―nam. Gaze' nu nam rab mi mbecy chi̱ ze': ―Ya̱ ne̱e̱ du̱ ru wes su, gush nuun nir nunu yaa yu'r ―nam.
42005025	Orze' lueg la wes suy lo rgüii la de mbecy zigy ze'. Orze' bdu' yaay nuun nu byub yu lo ze'. Orze' yay yu'y. Nunu ryabic yu gyel mbecy ni Ñgyoozh.
42005026	Orze' dela yu nu nguaa ze' za nu la ic dey. Orze' byabic dey gyel mbecy ni Ñgyoozh, nunu tona' la gudzib dey. Orze' na dey: ―Dzi na bzaac na tub nusuriidz ily ―na dey.
42005027	Ornu bded ni de nu nde', orze' bruu Jesuuz zam. Orze' bzaac mi tub yu nu rboo tiñ por cuen ni gubier Rom. Yu ze' lay Leví. Zub yu ze' nu rboo dey tiñ. Orze' na Jesuuz rab mi yu: ―Da ca icha̱ ―nam.
42005028	Orze' wes suy. Bzeeñ ga lay de yu nu nguaa nuy ze' za cay ich mi.
42005029	Na despuees, orze' Leví bicy yu tub sa' ily yu'y nu nac Jesuuz. Nunu ze' nguaa ga' de yu nu rboo tiñ por cuen ni gubier Rom, gal nu zigy zir de mbecy. Tublaazh la nguaa dey lo mez row dey gyit.
42005030	Tees de mbecy fariseo, gal nu de yu nu rlyuu ley ni Ñgyoozh, brugyi' nu zi ga la rnii dey nu de yu nu rsya' lo Jesuuz. Orze' na dey: ―¿Lagu row der, nunu lagu ro' der nis nu de mbecy nu rboo tiñ por cuen ni gubier Rom, gal nu nu de mbecy cyi? ―na dey.
42005031	Orze' Jesuuz nam rab mi dey: ―Par de mbecy ruub walagy ñi doctoor, tees par de mbecy rat rlagy ñi.
42005032	Gal nu doctoor wagyicy nuy mbecy ruub guñaa, ni' ya̱ a̱' yapa̱ nu redza̱ mbecy nu sac cyi, sinu dredza̱ de mbecy cyi par nu ne' dey de cyiy ―nam.
42005033	Orze' na dey rab yu Jesuuz: ―De yu nu rsya' lo Waa rca dey ni ub yu nu cue' goy gyit lat nu rzu bich dey nu nac Ñgyoozh. Nunu cya' rnii nu dey mi. Nunu ni' zi'l ricy de yu nu rsya' lo de mbecy fariseo. Ze' de yu nu rsya' lo ru de dzi la row dey nunu ro' dey ―na dey.
42005034	Orze' Jesuuz nam rab mi dey: ―Ya̱ na̱ gal nu na tub nob. ¿Walab gaal gac ca de yu nu yu' lo fandang ni ub yu nu cue' goy gyit lat nu gabee rded nob lat dey?
42005035	Tees shuub tub dzi nu co mbecy nob ze' lat dey. Orze' gaze' nu gac ca dey ni ub yu nu cue' goy gyit par nu gyicy shni dey.
42005036	Orze' Jesuuz mniim tub riidz tiily lo dey. Orze' nam: ―Gun mod nu bicy de gyitoo bel, nde' nañ gal nu na tub negy gush. Ni tub la mbecy washi'ñ mi tub negy cub nu gad tub la' negy nu gyicy mi rumien negy gush, gun nis gash beñ negy cub ze'. Orze' gyicy ñi nu shaa negy cub ze'. Nunu negy cub ze' wagyap ñi negy gush ze'.
42005037	Nunu mod nu ricy de gyitoo bel, nde' nañ gal nu na tub gyid gush nu rgu' choow dey ñup ni urbyay. Ni tub la mbecy wac cu' choow dey ñup ni urbyay cub nañ gyid gush, gun nis cyich ñiñ. Orze' shu dela ñup ni urbyay ze', nunu nit lo gyid ze'.
42005038	Nde' nu rlagy ñi cu' choow dey ñup ni urbyay cub nañ gyid cub, gun orze' rup laañ wanit lom.
42005039	Nunu ni tub la yu nu ro' ñup ni urbyay gush walagy yu go'y ñup ni urbyay cub, gun rnii dey nu “Nap zir ro' ñup ni urbyay gush”, rnii dey ―nam.
42006001	Na tub dzi sab, dzi nu rzu lagy mbecy Israeel, orze' Jesuuz bded mi nu de yu nu rsya' lom lat tub nac trig. Orze' de yu nu rsya' lom brugyi' nu rcyug dey za' ni trig ze'. Gaze' nu brugyi' nu rzuub dey ñi nu yaay. Orze' gaze' nu bdow dey ñi.
42006002	Orze' la be mbecy fariseo na dey rab yu Jesuuz: ―¿Lagu ricy de ru riiñ nu a̱' yad ñi nu gyicy mbecy dzi nu rzu lagy den? ―na dey.
42006003	Orze' na Jesuuz rab mi dey: ―¿Walab gaal nigul sya' der lat de riidz ni Ñgyoozh ze' nu rniiñ de coz nu bicy Dabi lat nu byan yu nu de losa'y nu gusa nuy?
42006004	Orze' gu' dey nañ yu' ni Ñgyoozh. Bloo dey de gyishtily nu nguaa ze'. Nde' de uz nu zu riiñ lo Ñgyoozh zi'l gac gow yuñ. Tees Dabi bdow yu gyishtily ze', nunu briica'y gow de yu nu gusa nuy ―nam―.
42006005	Gun ya̱, biñ nu byac mbecy, riib ica̱ sab, dzi nu rzu lagy mbecy ―nam.
42006006	Na tuuba' dzi sab, dzi nu rzu lagy mbecy, orze' gu'm nañ yu' ze' nu rsya' mbecy riidz ni Ñgyoozh. Orze' brugyi' rlyuum ni dey, nunu nañ yu' ze' ri tub mbecy nu gush beñ tub la' yaa beey.
42006007	Orze' la be de yu nu rlyuu leey ni Ñgyoozh, gal nu la be mbecy fariseo psiiñ dey nim, ben a gyicy yac mi mbecy rat ze' sab, dzi nu rzu lagy mbecy, gun dzi ga gad tub mod nu riib dey cyi ic mi.
42006008	Tees Jesuuz gud lagy mi la coz rnii too dey. Orze' nam rab mi mbecy nu gush beñ yaa ze': ―Wes su. Da lo̱ gashtal gazel ii ―nam. Orze' mbecy nu gush beñ yaa ze' wes suy.
42006009	Orze' Jesuuz nam rab mi de' zir de mbecy: ―Na ya̱ dugyi̱' tub coz lo der. ¿Ca na coz nu nap zuñ par lo leey ni Moisees nu gyicy na sab, dzi nu rzu lagy mbecy? ¿A nap nu gyicy na coz nap, o ti nap nu gyicy na coz a̱' nap? ¿A nii tub dzi nu gloo mbañ naa mbecy, o ti nii tub dzi nu gnit lon mbecy? ―nam.
42006010	Orze' bgüiim lo de yu nu yu' lom. Gaze' nu nam rab mi mbecy yaa gush beñ ze': ―Bzaab yaar lo̱ ―nam. Orze' mbecy ze' bzaab yaay lom. Orze' byanap la yaay.
42006011	Ze' de' zir de mbecy tona' la pcha' ic dey. Orze' brugyi' nu ro dey riidz ben lac mod gyicy nu dey mi.
42006012	Orze' laab tiem ze' Jesuuz zam tub logyi' nu nii num Ñgyoozh. Orze' gua la rel nu rim ze' rnii num Ñgyoozh.
42006013	Na ornu bza' yu na, orze' bredz mi de yu nu rsya' lom. Orze' lat de yu ze' bloo sum trocyup dey. Orze' bloo lam dey aposht.
42006014	Orze' nii nu la de trocyup de yu nu bloo sum ze'. Gush lañ: Simo̱o̱, yu nu bloo lam Bed, nu bicy yu Ndrees, nu Santiag, nu Waa, nu Lip, nu Bartol,
42006015	nu Mateo, nu Tomaas, nu Santiag, i'ñ Alfeo, nu Simo̱o̱, yu nu nac partid nu la celote,
42006016	nu Judas, bicy Santiag, nu Judas Iscariote, yu nu bish cya ich mi.
42006017	Orze' Jesuuz bruum logyi' bet mi nu de yu nu bloo sum ze'. Gaze' nu gucua dem tub ze' nu lacy. Orze' ze' bi nguaa zigy de yu nu rsya' lom. Nunu nguaa zigy zir mbecy, de yu nu bruu lo yu ni Judea, nu de yu nu bruu Jerusaleeng, nu yu nu bruu Tiro nu Sidón, cyup gyedz nu ri ru' nisyudoo. Dela dey ze' yad dey par nu zuub gyidag dey de riidz nu rnii Jesuuz, nunu par nu gyicy mi nu nit de güii nu rat dey.
42006018	Nunu ni' zi'l bicy yac mi de mbecy nu bicy ni nuras.
42006019	Nde' nu dela de mbecy rlagy dey nu gal yaa dey Jesuuz, gun gyicy yac mi dey nu nac fers nu gruu nim.
42006020	Gaze' nu Jesuuz bgüiim lo de yu nu rsya' lom. Gaze' nu nam rab mi dey: ―Dzi ni de ru mbecy nu gyel zi zu, gun de ru gzac ru lo gyel gubier ni Ñgyoozh.
42006021	’Dzi ni de ru mbecy nu ran na, gun orze' gad nu gyel ni der. ’Dzi ni de ru mbecy nu ruun na, gun par lo orze' gyigy der.
42006022	’Dzi ni der ornu rzi lagy mbecy lo der, nunu ornu cyuu nu dey der, nunu ornu rnii zi dey ni der, nunu ornu rnii dey nu nac der mbecy a̱' nap nu nac ya̱, biñ nu byac mbecy.
42006023	Orze' tona' la bet lagy der dzi ze', nunu gal briich la gyi' der lo yu, gun gyibaa gyad tub i der nu tona' la coz ily, gun ni' zi'l mod de gyitoo bel ni den pshet zi dey de mbecy nu rnii por cuen ni Ñgyoozh.
42006024	’¡Tees cuaa de ru mbecy guani'ñ, gun bi bicy der gusht ni der!
42006025	’¡Nunu cuaa de ru mbecy nu dza nañ, gun par lo gyan der! ’¡Nunu cuaa de ru mbecy nu dzi rigy na, gun par lo gun der nu gyicy shnir!
42006026	’¡Cuaa ga' der ornu dela mbecy ryabic dey gyel mbecy nir, gun ni' zi'l de too bel ni dey byabic dey gyel mbecy ni de mbecy nu mnii fals por cuen ni Ñgyoozh gulas!
42006027	’Tees ya̱ rne̱e̱ lo der mbecy nu rzuub gyidag ne̱ ya̱: Pca der losa' yuur, nunu nap bicy nu der de yu nu rzi lagy lor.
42006028	Nunu nap mnii der ni de yu nu shiñ rnii rab de ru. Nunu bdiiñ der lo Ñgyoozh ni de yu nu rnii zi ni der.
42006029	Benu tub mbecy shet yu zig tub la' ya lor, orze' zaaba' der tub la' ga' loy nu shet yu. Nunu benu ca na mbecy rbooy chicyet ni der, orze' briic la niy, nunu briica' yaag ru niy.
42006030	Nunu benu ca na mbecy cyiñ yu la coz lor, orze' cuic ru ñii niy. Nunu benu ca na mbecy rbooy la coz nir, orze' cue' niir loy nu gyabic yu nir.
42006031	Nunu bicy nu der de' zir mbecy gal mod nu rlagy ub der nu gyicy nu dey der.
42006032	’Nunu benu de ru ca zi'l der de yu nu rca zi'l ru, ¿a dzi coz ilya' ricy der rziir? Gun mas gashtal de mbecy cyi rca dey losa'y benu ni' rca losa'y ub yu.
42006033	Nunu benu nap gyicy der nu de mbecy nu nap zi'l gyicy nu ru, ¿a nde' la nu dzi coz ilya' ricy der, rziir? Gun mas gashtal de mbecy cyi ni ricy dey.
42006034	Nunu benu rbic der de coz nu rboo mbecy nu rzii der nu gyabica'y nir, ¿a dzi coz ilya' ricy der rziir? Gun ni' zi'l de mbecy cyi rbica' dey de coz rboo losa'y. Nunu rgyish lo dey nu gyabica' losa'y niy.
42006035	Orze' pca der losa' yuur, nunu nap bicy nu der dey, nunu briic der coz nu co losa'r. Nunu cue' cyish lo der nu gyabic yu ni tub la coz nir. Orze' gyad tub i der nu tona' la coz ily. Nunu orze' gyac der i'ñ Ñgyoozh, biñ nu gya zir zu. Gun mi ze' nap mi num de mbecy nu sac graseer, gal nu de mbecy a̱' nap.
42006036	Guc der mbecy nu rashni lagy losa', gal nu Ñgyoozh uz der rashni lagy mi mbecy.
42006037	’Cue' nii der nu yu' falt ni losa'r, gun orze' Ñgyoozh waniim ti yu' falt ni der. Cue' nii der nu rlagy ñi nu cha losa'r lo cashtig, gun orze' Ñgyoozh waniim nu de ru rlagy ñi char lo cashtig. Bicy sulagy der ni losa'r. Orze' Ñgyoozh gyicy sulagya'm ni der.
42006038	Briic der coz nu galagy losa'r, gun orze' Ñgyoozh cuica'm de coz nu galagy der. Nunu cuic za' lam ñii ni der. Gun dub gal nu gyicy nu der losa'r, dub ni gyicy num de ru ―nam.
42006039	Orze' Jesuuz mniim tub riidz tiily lo dey. Orze' nam: ―¿Walab gaal gac tub lo ca' lyuuy nez ni tuuba' mbecy lo ca'? ¿A walab orze' rup laa dey gyet lag yu nañ tub zi'l gyeegy?
42006040	Sac ni tub yu nguzh scuel nu zily zir nac yu par moscuel niy. Tees ornu lazh sya' dey, orze' gaze' nu saap yu moscuel niy.
42006041	’De ru na der gal na mbecy nu rgu' cuen toop mi' nu ri urlo losa', ze' yabicy nu ri urlo ub der, nde' wagyicy cuen der ñii.
42006042	Ze' benu ri tub yabicy urlo der, ze' wayicy cuen ru ñii, ¿orze' lagu rnii ga' der lo losa'r: “Doo urlor, gun lo̱o̱ toop mi' ze'”, rnii ga' der? ¡A mbecy rzuu lo! Bloo yabicy ily nu ri urlor loga la, gun orze' nap zir zac ru cor toop mi' nu ri urlo losa'r.
42006043	’Sac ni tub la yag nap nu cuic ñi uugy shiñ na, nunu ni' sac tub yag a̱' nap na nu cuic ñi uugy nap.
42006044	Tub ga la yag rad lagy den la nañ nu nac de uugy nu rbic ñi, gun tub ya gyech wac cuic ñi urlas mni. Nunu ni' tub gyish gyech wac cuic ñi urbyay.
42006045	Benu tub mbecy nap, yu ze' rniiy coz nap, gun coz nap yu' nañ lardooy. Benu tub mbecy a̱' nap, rniiy coz a̱' nap, gun yu' coz a̱' nap nañ lardooy. Dub gal lac na coz nu yu' nañ lardooy dub ni na coz nu rniiy.
42006046	’¿Lagu rnii der ya̱, “Shuaana̱, Shuaana̱”, rnii der ze' wagyicy der gal nu rne̱e̱?
42006047	Benu tub mbecy cyid yu lo̱, nunu gyeñ yu riidz nu rne̱e̱, nunu gyicy yac yuñ, orze' ya̱ rne̱e̱ lor la nay.
42006048	Orze' yu ze' nay gal na tub mbecy nu bzaa tub yu'. Gyi bduuñ yu simient niñ. Orze' bzuub yu simient niñ lo gyita'. Na ornu bet gyey, orze' guuly gyoow. Orze' bdugyiñ ich yu' ze'. Tees wangyes saañ, gun nap byaañ.
42006049	Tees dela mbecy nu rzuub gyidag coz nu rne̱e̱, ze' wayicy dey gal nu rne̱e̱, de yu ze' nay gal na tub mbecy nu bzaa tub yu'. Ze' ni wansu lay simient niñ. Na ornu bet gyey, orze' guuly gyoow. Orze' bdiñ yeeñ yu' ze'. Orze' wes saañ. Orze' mnit lo dutuub la yu' ze' ―na Jesuuz.
42007001	Na ornu blazh mniim lo de mbecy, orze' zam tub gyedz nu la Capernaum.
42007002	Orze' ze' rcyiiñ tub mbecy nu riib ic tub gaynal soldad Rom. Ze' zu tub moz niy nu dzi rcay. Orze' moz ze' mbish rat yu. Se nu gat zi'l yu.
42007003	Na ornu mbecy nu riib ic ze' güeñ yu riidz nu rnii mbecy ni de coz nu ricy Jesuuz, orze' bzuu nez yu la be yu bel ni de mbecy Israeel nu cha nishbaa dey lo Jesuuz, gun orze' cham gyicy yac mi moz niy.
42007004	Orze' de yu bel ze' gua dey mnishbaa dey lo Jesuuz. Orze' na dey rab yum: ―Yad ñi nir nu locyuub ru mbecy ze',
42007005	gun dzi rcay de mbecy Israeel. Nunu laab yu bicy yu nu byaa yu' nu rsya̱' de̱ riidz ni Ñgyoozh ―na dey.
42007006	Orze' Jesuuz za num dey par yu' mbecy nu riib ic ze'. Na ornu bi ya gaab dem ze' nu zub yu'y, orze' yu nu riib ic ze' bzuu nez yu amig niy nu cha nii dey lo Jesuuz. Orze' na dey rab yu Jesuuz: ―Jesuuz, yu nu riib ic de soldad mniiy nu yap ne̱e̱ lor nu walagy yu gyicy seed yu ru, gun wangyap yu nu char yu'y.
42007007	Nunu nde' nu ni wancyiid cheel ub yu ru. Nomaas nu nii zi'l ru nu gyac moz niy. Orze' gyac yu nay.
42007008	Gun ni' yu ze' ricy yu de coz nu rnii de yu nu gya zir zu par ub yu, nay. Nunu ni' yu' ga' soldad nu gash zir zu par ub yu, nay. Na ornu niiy lo tub yu nu chay, orze' chay. Na ornu rbedz yu tuuba'y nu chay loy, orze' rzay. Na ornu rniiy lo moz niy nu gyicy yu tub riiñ niy, orze' ricy yuñ ―na amig ni yu nu riib ic ze'.
42007009	Na ornu güeñ Jesuuz de riidz ze', tona' la za nu ic mi. Orze' bish cyam bgüiim lo de mbecy nu za ca ich mi. Orze' nam rab mi dey: ―Ya̱ rishli rne̱e̱ lo der nu lat de mbecy Israeel nigul gyapa̱ ni tub la mbecy nu ricy cup consuel lo̱ gal nu na consuel nu ricy cup yu ii ―nam.
42007010	Orze' de amig ze' niy bish cyay yay. Na ornu bri dey na, orze' bi byac moz ni yu nu riib ic tub gaynal soldad ze'.
42007011	Na ornu bded de nu nde' na, orze' Jesuuz zam tub gyedz nu la Naíñ. Orze' de yu nu rsya' lom, gal nu zigy de mbecy za nu dey mi.
42007012	Na cuanzir nu brim ru' gyedz na, orze' bzaac mi nu yad de mbecy nu yad cach dey añ. Añ ze', yu ze' tub zi lay zuy ni ñaay. Nunu ñaay, mi ze' tub byud. Orze' zigy mbecy gyedz ze' yad nu dey añ ze'.
42007013	Na ornu Shuaan na bzaac mi, orze' gushni lagy mim. Orze' nam rab mim: ―Cue' gun ru ―nam.
42007014	Orze' becha'm lo gyiñ ni añ ze'. Orze' gul yaam ñii. Orze' de mbecy nu za nu gyiñ ze' guchu' ri la dey. Orze' na Jesuuz rab mi añ ze': ―Yu feñ, ya̱ rne̱e̱ du̱ ru: “¡Wes su!” ―nam.
42007015	Orze' mbecy nu gut ze' gusub yu nañ gyiñ ze'. Orze' brugyi' rniiy. Orze' Jesuuz byabic mi yu ni ñaay.
42007016	Orze' dela mbecy nu bzaac de nde' tona' la gudzib dey. Orze' brugyi' nu ryabic dey gyel mbecy ni Ñgyoozh. Orze' na dey: ―Bi bruu zac tub yu lily nu rnii por cuen ni Ñgyoozh lat de ub na ―na dey. Orze' rnii ga' dey: ―Ñgyoozh yad mi nu locyuub mi de mbecy nim ―na dey.
42007017	Orze' brush las de coz nu bicy Jesuuz par dutuub la lo de yu ni Judea gal nu de lugaar nu yu' gaab ga.
42007018	Orze' mnii de yu nu rsya' lo Waa nu driib nis mbecy dela coz nu ricy Jesuuz. Orze' bredz yu cyup de yu ze'.
42007019	Orze' bzuu nez yu de yu ze' nu cha tugyi' dey lo Shuaan na Jesuuz ben a laab mi biñ nu ca lo cuen nu cyid, o ti cuez dey nu cyid reña'm.
42007020	Orze' de yu ze' za dey lo Jesuuz. Na ornu bru'ña dey na, orze' na dey rab yum: ―Waa nu driib nis mbecy bzuu nez yu de̱ ya̱ nu yap tugyi̱' lor ben a laab ru biñ nu ca lo cuen nu cyid, o ti lez de̱ nu cyid reña'm ―na dey.
42007021	Orze' laab or la ze' bicy yac mi zigy mbecy rat. Ricy yac mi mbecy nu rzac zi nu nac güii. Nunu ii rboo chum nuras nu bicy ni mbecy. Nunu ricy mi nu zigy lo ca' rzac yu.
42007022	Gaze' nu lueg la mniim lo cyup yu nu bzuu nez Waa ze'. Orze' nam: ―Yaa nii der lo Waa dela coz nu bzaac der, gal nu dela coz nu güeñ der. Nii der nu de lo ca' bi rzac dey. Ze' de mbecy coj rac rza nap la dey. Ze' de mbecy rat nu ta' gyedz nu la lepra bi byac dey. Ze' de mbecy go̱' bi reñ dey. Nunu de mbecy nu bi gut byabañ dey. Nunu dunii de riidz nu sac ni Ñgyoozh lo de mbecy zi.
42007023	Dzi ni mbecy nu wayeca nu ricy cup consuel lo̱ ―nam.
42007024	Na ornu bi ya de yu ze' na, orze' Jesuuz bzat mi Waa lo de mbecy zigy. Orze' nam: ―Ornu gua der gua güiir Waa tub lugaar ub zi, ¿la nay guzii der? ¿O ti guzii der nu nac yu mbecy nu ricy cyup ic, gal nu na tub yagyi nu rguul bi par re par ii la guzii der?
42007025	Ze' benu walab, orze' ¿la na tub mbecy gua güii der? ¿A gua güii der tub mbecy nu zu negy cyit na? Walab, gun rad lagy der nu yu nu zu negy cyit na, nunu zu baay, yu ze' rcyiiñ yu yu' rey.
42007026	¿Orze' la gaal na tub mbecy nu gua güii der? ¿A gua güii der tub yu nu rnii por cuen ni Ñgyoozh? Laab, como ya̱ rne̱e̱ lo der nu gua güii der tub mbecy nu zily zir nac gaze' de yu nu mnii por cuen ni Ñgyoozh.
42007027	Gun laab Waa rzat riidz ni Ñgyoozh ze' nu rniiñ: Ñgyoozh nam rab mi biñ nu ca lo cuen nu cyid: Ya̱ zuu neza̱ yu nu nii por cuen ne̱ nu cha gay lor, gun orze' zu lily yu nez nu char, nam. Ni rnii riidz ni Ñgyoozh.
42007028	Gun ya̱ rishli rne̱e̱ lo der nu ni tub la mbecy a̱' zily zir nac yu gaze' Waa par lo Ñgyoozh. Tees yu nu gash zir zu lat de yu nu gyub ic Ñgyoozh, yu ze' gya zir zuy par Waa ―nam.
42007029	Orze' dela mbecy mas mbecy nu rboo tiñ por cuen ni gubier Rom, ornu güeñ dey de riidz nu mnii Jesuuz, orze' mnii dey nu mod nu rlagy Ñgyoozh, nde' mod nu laab ñi. Gun anzir Waa briic yu nu zu nis dey.
42007030	Tees de mbecy Fariseo, gal nu de yu nu rlyuu leey ni Ñgyoozh, wangalagy dey nu ndriib nis Waa dey, ca nu bzu chu dey mod nu rlagy Ñgyoozh nu gyicy num dey.
42007031	Orze' na ga' Jesuuz: ―¿La ñuu tub coz nu saapa̱ de mbecy nu yu' tiem na? ¿La ñuu na dey?
42007032	Na dey gal nu na yu nguzh nu nguaa rgyit lat yagyi'. Orze' ye la rbish ti dey nguaay. Orze' na dey rab yu losa'y: “Bla̱a̱ de̱ di gyel cyit nu bdzi. Tees wangulgyi' der. Na ornu bdulru' de̱ tub di nu shni za, ni wanguun der”, na dey.
42007033	Gun de mbecy nu yu' na wangalagy dey ni tub la mod. Gun Waa biid yu wangow nap yu. Nunu wango'y ñup. Orze' de ru rnii der nu tub nuras bicy niy yu.
42007034	Ze' ornu ya̱, biñ nu byac mbecy bri̱, orze' ya̱ rda̱w la zi'l coz, nunu rdo̱' la zi'l ñup. Orze' rnii der nu naca̱ mbecy row shaad, nunu naca̱ mbecy ro' ñup, nunu naca̱ amig ni de mbecy bdune', nunu naca̱ amig ni de yu nu rboo tiñ por cuen ni gubier Rom.
42007035	Ni tub la mod wangyet lagy der. Tees rabee nu de mod nu psa' lagy Ñgyoozh, nde' mod nap, nu nac nu gruu nap ñi ―nam.
42007036	Orze' tub mbecy fariseo bredz yu Jesuuz nu cha tom gyit yu'y. Orze' guam yu'y. Na ornu bi zub mi lo mez na,
42007037	orze' bru'ña tub biñ mñaa lom. Orze' mi ze' tub biñ nu rcyiiñ gyedz ze', nunu nac mi mbecy a̱' nap. Orze' gud lagy mi nu Jesuuz za tom gyit yu' mbecy fariseo ze'. Orze' bru'ña num tub bas nu byaa nu gyita' nu la alabastro. Ze' nañ bas ze' dza laa nu yu' nis zguul.
42007038	Orze' gusub tiily mi yeñ gyi' Jesuuz. Ruun mi. Gaze' nu rcoom nis urlom gyi' Jesuuz. Orze' gaze' nu rcuiigy mi ñii nu gyich ic mi. Lat ze' pca ru' biñ mñaa ze' gyi'm. Orze' pcoo ga'm asecy zguul ze' gyi' Jesuuz.
42007039	Na ornu mbecy fariseo, yu nu bredz Jesuuz nu guam yu' ze', bzaac yu de coz nu bicy biñ mñaa ze', orze' nay nañ lardooy: “Benu rishli gaal mbecy ii nac yu tub yu nu rnii por cuen ni Ñgyoozh, orze' gad lagy yu la na biñ mñaa nu gul mi yu. Mi re tub biñ mñaa a̱' nap”, rnii tooy.
42007040	Orze' na Jesuuz rab mi mbecy fariseo ze': ―Simo̱o̱, ya̱ rlagya̱ ne̱e̱ tub coz lor ―nam. Orze' na mbecy fariseo ze' rab yu Jesuuz: ―Mnii lo̱, masht ―nay.
42007041	Orze' na Jesuuz: ―Cyup mbecy zaab yu tiñ ni tub mbecy nu rbic tiñ nu rboo losa'. Tub yu zaab yu gaay gaynal tiñ plat. Ze' tuuba'y zaab yu cyaal gaynal tiñ plat.
42007042	Orze' como rup laa dey wangac gyabic yu tiñ ze', orze' yu nu rbic tiñ ze' bicy sulagy yu di'ñ rup laa dey. Na mnii lo̱ Simo̱o̱: ¿ca na de yu ze' rca zir dey yu nu rbic tiñ ze'? ―nam.
42007043	Orze' na Simo̱o̱: ―Ya̱ rze̱e̱ nu mbecy nu coz ily zir bicy sulagy yu ni ze', yu ze' rca zir yu yu nu briic tiñ ze' co dey ―nay. Orze' na Jesuuz rab mi yu: ―Laab ni gal nu mniir ―nam.
42007044	Orze' lat nu rgüiim lo biñ mñaa ze', orze' na Jesuuz rab mi Simo̱o̱: ―¿A rzac ru biñ ii? Ya̱, ornu gu̱' nañ yu'r, orze' wancuic ru nis nu diba̱ gyi̱'. Ze' biñ mñaa ii bdiib mi gyi̱' nu nis urlom, nunu pcuiigy mi ñii nu gyich toom.
42007045	Ru ni wanca ru'r ya̱, tees biñ mñaa ii nese nu gu'm nañ yu' ii wanchecam nu rca ru'm gyi̱' ―nam―.
42007046	’Ni wancoor asecy to̱o̱, tees mi ii pcoom asecy zguul gyi̱'.
42007047	Nde' nu ya̱ rne̱e̱ lor nu Ñgyoozh gyicy sulagy mi dela cyi zañ nu bicy mi, gun tona' la rcam ya̱. Tees benu Ñgyoozh gyicy sulagy mi de cyi ñuu zi ni tub mbecy, orze' yu ze' beñ zi rcay ya̱ ―nam.
42007048	Orze' nam rab mi biñ mñaa ze': ―Ñgyoozh bi bicy sulagy mi de cyir ―nam.
42007049	Orze' de yu nu nguaa num lo mez brugyi' nu ro dey riidz nu losa'y. Orze' na dey: ―¿Cyu mbecy yu ii? Mas gashtal cyi mbecy ricy sulagy yu ―na dey.
42007050	Orze' nam rab mi biñ mñaa ze': ―Ru bruu mbañ ru nu nac nu bicy cup ru consuel lo̱. Na yaa nu dub gusht la ―nam.
42008001	Na ornu bded de nu nde' na, orze' Jesuuz gusam de gyedz, gal nu de ranch. Orze' pshaal mi de riidz nu sac ni gyel gubier ni Ñgyoozh. Nunu de trocyup de aposht gusa nu dey mi.
42008002	Nunu ni' la be de biñ mñaa gusa num mi. Lat ze' ri Li nu bruu tub gyedz nu la Magadán. Jesuuz bloo chum gagy nuras lo mi ze'.
42008003	Nunu ni' zi'l ri Wan, mñaa Cuza. Cuza yu ze' yu nu riib ic asunt ni Herodes. Nunu ri ga' Susan lat ze', gal nu zañ zir biñ mñaa. Orze' de biñ mñaa ze' rlocyuub dem Jesuuz, gal nu de yu nu rsya' lom. Rlocyuub dem Jesuuz nu nac de coz nu rad ni dem.
42008004	Tona' la zañ mbecy bruu dey ledz yu za dey lo Jesuuz. Orze' tona' la mbecy zigy byatublaazh dey lom. Orze' brugyi' rniim nu riidz tiily. Orze' nam:
42008005	―Tub mbecy bruuy zay za nuuz yu mbigy. Lat nu rtich yu de mbigy ze', yu'ñ bet lag ñi ru' gyernez. Orze' mbecy bded yu bzuub gyi'y tooñ. Nunu bru'ña chigyiñ bdow ma ñii.
42008006	Ze' yu' ga'ñ bet lag ñi lo yu las ru' nu ri gyita' par nañ. Orze' ornu briib ñi na, orze' guwach ñi, gun a̱' lyup lo yu.
42008007	Ze' yu' ga'ñ bet lag ñi lat gyech. Orze' gyech tublaazh la guuly ñi nu de ya mni ze'. Orze' pcyiig ñi de ya mni ze'.
42008008	Ze' yu' ga'ñ bet lag ñi lo yu nap. Briib ñi nunu guuly ñi. Orze' tona' la cosech nap briic ñi. Gashtal tub gaynal mbigy briic tub ga mbigy nu bdunuuz ―nam. Orze' na ga'm: ―¡Mbecy nu zub gyidag rlagy ñi gyicy yu nu gyet lag yu cuen! ―nam.
42008009	Orze' de yu nu rsya' lom bdugyi' dey lom lac yaruu de riidz tiily ze'.
42008010	Gaze' nu nam rab mi dey: ―Ñgyoozh briic mi nu gad lagy de ru de coz ni gyel gubier nim, de coz nu wagad lagy mbecy gulas. Ze' de' zir mbecy ya̱ shaala̱ lo dey nu riidz tiily. Gun orze' mas zac dey, tees wayu' loy, nunu mas gyeñ dey, tees wayet lag dey cuen ―nam.
42008011	Orze' nam: ―Orze' na ya̱ ne̱e̱ lo der lac yaruu de riidz tiily ze'. Orze' de mbigy ze' nañ gal na riidz ni Ñgyoozh.
42008012	Orze' de mbigy nu bet lag ru' gyernez, nde' nañ gal nu na mbecy nu reñ de riidz ni gyel gubier ni Ñgyoozh. Rnii mbecy riidz ze' lo dey, tees orze' dru'ña nuras rbooy de riidz ze' nañ lardoo dey, gun orze' cue' nu cheña lagy dey niñ. Orze' cue' nu gruu mbañ dey.
42008013	Ze' mbigy nu bet lag lo yu las ru' nu ri gyita' par nañ, nde' nañ gal nu na de mbecy nu reñ de riidz ze'. Orze' lueg la “O” rniiy nunu yet lagy yu. Tees a̱' fert yu par nu wacshet riidz ze' sheñ lyuñ nañ lardooy. Orze' la be zi'l dzi ragyeey. Tees ornu shuub dzi nu gac preb dey, orze' wagyee dey.
42008014	Ze' de mbigy nu bet lag lat de ya gyech ze', nde' nañ gal nu na mbecy nu rzuub gyidag de riidz ze'. Tees como mbecy ze' dzi zuy shcab ni de coz ni gyishlombecy, nunu como rlagy yu gyicy yu gusht niy, orze' de nde' rsoow ñi lo de riidz ze'. Orze' nde' nu wacuic riidz ze' cosech nañ lardoo mbecy ze'.
42008015	Ze' de mbigy nu bet lag lo yu nap ze', nde' mbecy nu rzuub gyidag de riidz ze' nu lardooy. Orze' bicy yac dey niñ. Orze' briic ñi cosech nap nañ lardoo dey ―nam.
42008016	Orze' na ga' Jesuuz: ―Ni tub la mbecy wacaa dey gyi tub candiil nu riiy ñi nañ tub la coz, o nañ tub nuun, sinu zuub dey ñi se'ñ, gun orze' cuic ñi yaa lo de yu nu chu' nañ yu'.
42008017	Ni' zi'l rac nu de riidz nu bruu lo Ñgyoozh. Gun dela de riidz ngach nim gyicy mi nu gad lagy de mbecy, nunu dela de riidz nu wagad lagy dey, shaal mi ñii lo dey.
42008018	’Orze' nap bzuub gyidag der, gun yu nu ricy cup sheñ, sheñ zir gad niy. Ze' yu nu sac ni, gashtal coz miiñ nu rnii tooy nu gyicy cup yu gruuñ niy ―nam.
42008019	Orze' bru'ña ñaam, nu de bicy mi. Tees wangac ñgyecha' dey lo Jesuuz, gun dzi yu' mbecy lom.
42008020	Orze' tub mbecy byooy rishlo Jesuuz. Orze' nay rab yum: ―Ñaar nu de bicy ru yu' dey gashtal ich yu' re, nunu rlagy dey zac yu ru ―nay.
42008021	Orze' na Jesuuz rab mi yu nu byoo rishlom ze': ―Yu nu reñ de riidz ni Ñgyoozh nunu “O” rniiy nu rzuub gyidag yuñ, orze' de yu ze' nac dey bicya̱ nu ña̱a̱ ―nam.
42008022	Tub dzi Jesuuz gu'm nañ tub barc nu de yu nu rsya' lom. Orze' nam rab mi dey: ―Yaa der chan gal naa tub la' ga' dzu ru' nisyudoo ―nam. Orze' gu' dey nañ barc ze' za dey.
42008023	Na lat nu za dey na, orze' Jesuuz gugyit mi nas mi. Orze' sij la bru'ña tub gyey bi ily. Orze' brugyi' nu rzu' nis nañ barc ze'. Orze' byarishdzidz nañ barc ze'.
42008024	Gaze' nu gua cueeñ dey mi. Orze' na dey rab yum: ―¡Masht, masht, bi rnit lo den lo nis! ―na dey. Gaze' nu weshtem. Gaze' nu bicy mi mandaar lo bi, nu lo de nguuly lo nis. Orze' guri bi. Nunu se ri zu la byac.
42008025	Gaze' nu nam rab mi de yu nu rsya' lom: ―¿La bzaac der? ¿Lagu wagyicy cup der consuel lo̱? ―nam. Orze' tona' la za nu ic dey nunu gudzib dey. Orze' na dey rab yu losa'y: ―¿Ze' cyu mbecy nac mi ii? Mi ii ricy mi mandaar mas gashtal lo bi nu lo nisyudoo, nunu rzuub gyidag ñi nim ―na dey.
42008026	Orze' bri dem tub la' ga' ru' nisyudoo, tub lugaar nu la Gerasa nu ri par lo Galilea.
42008027	Na laab bruu la Jesuuz nañ barc na, orze' bruu za la tub mbecy yad yu. Bruuy par lat gyedz. Yu ze' tub mbecy nu bicy ni nuras. Orze' becha'y lo Jesuuz. Nunu dzi bi rac tiem nu wacsuy shab yu. Nunu walab nañ yu' rcyiiñ yu, sinu lat de blyuu nu rcach dey añ rcyiiñ yu.
42008028	Na ornu bzaac yu Jesuuz, orze' gusu tib yu lom. Orze' dub ru' la nuras ze' rbish tiy. Gaze' nu nay rab yu Jesuuz: ―¿La ryub ru yad ru lo̱ Jesuuz, i'ñ Ñgyoozh, biñ nu zily zir nac? ¡Ya̱ rnishba̱a̱ lor nu cue' shet zir ya̱! ―nay.
42008029	Ni mniiy, gun Jesuuz mniim lo nuras ze' nu gruchuy lo mbecy ze'. Yad nu tona' la guzañ ña'n nu ni ricy nuy mbecy ze'. Nunu de mbecy rcyiig dey gyi'y nu yaay nu caden. Tees rshi'ñ rshi'ñ lay caden. Orze' nuras ze' ricy yu nu rza mbecy ze' lugaar ub zi.
42008030	Orze' na Jesuuz rab mi nuras ze': ―¿La lar? ―nam. Gaze' nu nay rab yum: ―Ya̱ la̱ bee miily ―nay. Ni mniiy gun dzi zigy yu bicy niy mbecy ze'.
42008031	Orze' de nuras ze' mnishbaa dey lom nu cue' zeed mi dey ze' nu cow.
42008032	Gun lugaar ze' rded row tub nac cuch zigy. Orze' nuras ze' mnishbaa dey lo Jesuuz nu cuic mi rishbeey nu chu' dey nañ de cuch ze'. Orze' gaze' nu briic mi rishbeey ni dey nu chu' dey nañ de cuch ze'.
42008033	Gaze' nu bruu chu dey lo mbecy ze'. Orze' gu' dey nañ de cuch ze'. Orze' de cuch ze' rzab la de ma bzu tiily ma par gyoow. Orze' bet lag de ma lo nisyudoo. Orze' gut de ma lo nis.
42008034	Orze' de yu nu rña de cuch ze' gush dey carer ya niiy de coz nu guc lo de mbecy nu yu' lat gyedz, gal nu lo de mbecy nu yu' ngush.
42008035	Gaze' nu bruu dey yad güiiy de coz nu guc. Na ornu bru'ña dey ze' nu zub Jesuuz na, orze' bzaac dey mbecy nu bicy ni nuras ze' zub yu yeñ gyi'm. Zuy shab yu, nunu byanap la shcab niy. Orze' tona' la gudzib dey.
42008036	Orze' dela de mbecy nu bzaac coz nu guc ze' mnii dey lo de mbecy zigy ze' lac mod byac mbecy nu bicy ni nuras ze'.
42008037	Orze' dela de mbecy nu yu' lo yu ni Gerasa brugyi' rnishbaa dey lo Jesuuz nu ruum ledz dey, gun tona' la rdzib dey lom. Orze' Jesuuz gu'm nañ barc zam.
42008038	Orze' yu nu bicy ni nuras ze' mnishbaay lom nu cha num yu. Orze' Jesuuz nam rab mi yu:
42008039	―Yaa lo de famil nir. Orze' gyoor rishlo dey de coz nu bicy Ñgyoozh num ru ―nam. Orze' mbecy ze' gush nez yu yay. Byooy rishlo dela mbecy nu yu' gyedz ze' de coz nu bicy Ñgyoozh num yu.
42008040	Na ornu Jesuuz bru'ñam tub la' ga' ru' nisyudoo na, orze' de mbecy zigy nu yu' ze' tona' la bet lagy dey ornu bru'ñam lo dey. Gun dela dey yu' dey rbez yum.
42008041	Orze' bru'ña tub mbecy nu la Jairo. Yu ze' riib ic yu nañ yu' nu rsya' mbecy riidz ni Ñgyoozh. Orze' gugyit tiily yu yeñ gyi' Jesuuz. Gaze' nu mnishbaay lom nu cham yu'y.
42008042	Gun zu tub zi la i'ñ yu, tub fiñ mñaa ña'n trocyup. Orze' fiñ ze' rat ñi. Se nu gat zi'l lañ. Orze' rlagy yu nu gyicy yac mi ñii. Orze' Jesuuz za num yu, nunu tona' la mbecy zigy za nu dey mi gal rcyi'ñ su la dey mi.
42008043	Orze' lat de mbecy ze' ri tub biñ mñaa nu bi bza' trocyup ña'n nu rshu reñ mi. Nunu mniit mi dela tiñ nim lo doctoor, tees ni tub la dey wangac ñgyicy yac dey mi.
42008044	Orze' biñ mñaa ze' becha'm par ich Jesuuz. Orze' gul yaam ru' shab mi. Orze' laab or la ze' guca reñ ze'.
42008045	Orze' Jesuuz nam: ―¿Cyu gul yaa ya̱? ―nam. Orze' dela mbecy mnii dey nu walab dey gul yaay mi. Orze' na Bed rab yum: ―Masht, de mbecy dub yub la rcyi'ñ su dey ru ―nay.
42008046	Tees Jesuuz bzu fert mi. Orze' nam: ―Ca zi na mbecy gul yaa ya̱. Gun gud lagya̱, nu nac nu bruu fers ne̱ ―nam.
42008047	Orze' ornu gud lagy biñ mñaa ze' nu waca' cach lom lo Jesuuz, orze' za laam gusu tib mi lom. Nunu rash la bis mi. Orze' mniim lo de mbecy zigy ze' la gyi' nu gul yaam shab Jesuuz. Nunu mnii ga'm nu byac mi laab or la ze'.
42008048	Gaze' nu na Jesuuz rab mi biñ mñaa ze': ―Biñ mñaa, ru byac ru gun bicy cup ru consuel lo̱. Orze' dub gusht la yaa ―nam.
42008049	Lat nu gabee rnii ru' Jesuuz nu biñ mñaa ze', orze' bru'ña tub mbecy nu biid nu raso̱o̱, yu nu bruu gashtal yu' Jairo, yu nu riib ic ze'. Orze' nay rab yu Jairo: ―I'ñ ru bi guut ñi. Orze' cue' ga' gyicy seed zir ru masht ―nay.
42008050	Tees Jesuuz güeñ mi nu ni mniiy lo Jairo. Orze' nam rab mi Jairo: ―Cue' dzib ru. Bicy cup zi'l consuel lo̱. Orze' i'ñ ru gyac ñi ―nam.
42008051	Na ornu bru'ñam yu' Jairo na, orze' wansaana'm nu chu' zir mbecy nañ yu' ze' nu mbish fiñ nguzh ze'. Nomaas gu' num Bed nu Santiag, nu Waa, gal nu uz fiñ nguzh ze' gal nu ñaañ.
42008052	Orze' dela mbecy nu nguaa ze' ricy shni dey, nunu ruun dey nu nac fiñ nguzh ze'. Orze' nam rab mi dey: ―Cue' gun der. Fiñ nguzh ii nu nas zi'l ñi. Walab nu guut ñi ―nam.
42008053	Orze' brugyi' nu rigy nu ñaañ dey mi, gun gud lagy dey nu gut fiñ nguzh ze'.
42008054	Orze' bdu' yaam yaañ. Gaze' nu ye la mniim. Orze' nam rab mi ñii: ―¡Fiñ nguzh, weshte! ―nam.
42008055	Orze' byabañ fiñ nguzh ze'. Orze' lueg la weshteñ. Orze' Jesuuz bicy mi mandaar nu cuic dey coz nu goñ.
42008056	Orze' de mbel ni fiñ nguzh ze' za nu la ic dey. Tees Jesuuz bdu'm riiñ yaa dey nu cue' la nii dey lo ni tub la mbecy de coz nu guc ze'.
42009001	Orze' Jesuuz bredz mi trocyup de yu nu rsya' lom nu gyatublaazh dey lom. Orze' briic mi rishbeey nu co chu dey nuras, nunu gyicy yac dey mbecy rat. Nunu bicy mi nu cyiiñ dey nu gyicy dey ñi.
42009002	Orze' bzuu nez mi dey nu cha dey cha shaal yu de riidz ni gyel gubier ni Ñgyoozh, nunu par nu gyicy yac dey de mbecy rat.
42009003	Orze' nam rab mi dey: ―Cue' cha nu der ni tub la coz nu cyiiñ ni der par nez. Cue' cha nu der yangar. Cue' cha nu der moraal. Ni cue' cha nu der gyit. Ni cue' cha nu der tiñ. Shab nu zu zi'l der cha nur. Cue' cha nu der reña' shab ru.
42009004	Ca zi'l ze' nu chu' der nañ yu', orze' ze' cyiiñ der gashtal gruu la der lugaar ze'.
42009005	Ca zi'l ze' nu washet ic dey nu chu' der nañ yu', orze' ornu gruu der lugaar ze', orze' cyib der yu gyedz nu ta' gyid lab ru par nu gabe nu a̱' nap bicy dey ―nam.
42009006	Orze' gush nez dey zay de lugaar nu yu' gaab ga ze'. Pshaal dey riidz ni Ñgyoozh, nunu bicy yac dey de mbecy rat.
42009007	Orze' rey Herodes güeñ yu coz nu guc nu nac Jesuuz. Orze' tona' la pcan shcab niy. Gun yu' mbecy nu rniiy nu Waa nu driib nis mbecy byabañ yu.
42009008	Ze' yu' ga'y rniiy nu yu ze' Elías, yu nu mnii por cuen ni Ñgyoozh. Ze' yu' ga' dey rniiy nu yu ze' ca zi na de yu nu mnii por cuen ni Ñgyoozh nu gu' gulas. Na byabañ yu, rnii dey.
42009009	Tees Herodes nay: ―Gunca laab ya̱ bicya̱ mandaar nu pcyug dey too Waa. ¿Ze' cyu mbecy nac yu ze' beni? Ya̱ reña̱ nu rnii mbecy zañ coz nu ricy yu ―nay. Nde' nu Herodes byub yu zañ mod nu gac zac yu Jesuuz.
42009010	Na ornu bi bri de yu nu rsya' lom na, orze' mnii dey lom de coz nu bicy dey. Gaze' nu gua nu reñ mi dey tub gyedz nu la Betsaida.
42009011	Na ornu gud lagy de mbecy zigy na, orze' za ca dey ich mi. Orze' Jesuuz pcueez mi dey. Orze' mniim riidz ni gyel gubier ni Ñgyoozh lo dey. Nunu bicy yac mi zañ mbecy rat.
42009012	Na ornu bi rdze na, orze' de trocyup de yu nu rsya' lom becha' dey lom. Orze' na dey rab yum: ―Bzuu nez de mbecy ii nu cha yub dey posad niy, nunu cha yub dey coz nu goy. Cha dey de gyedz gal nu de ranch nu yu' gaab ga ii, gun ii tub lugaar ub zi ―na dey.
42009013	Orze' na Jesuuz rab mi dey: ―Briic de ru coz nu gow dey ―nam. Orze' na dey rab yum: ―A̱' ricy cup de̱ sheñ. Nomaas ricy cup de̱ gaay zi gyishtily nu cyup bel. ¿A rlagy ru nu cha̱ zi̱ zir de̱ de coz nu gow dey? ―na dey.
42009014	Gun nac gaay miily de mbecy ze'. Orze' na ga' Jesuuz rab mi dey: ―Mnii der lo de mbecy nu gzub dey bee cyaal gaynal ga dey tub ga se' ―nam.
42009015	Orze' ni bicy dey. Orze' de mbecy gucua dey.
42009016	Orze' bdu' yaam gaay gyishtily ze' nu cyup bel ze'. Orze' bgüiim par baa nunu briic mi gras ni Ñgyoozh nu nac ñii. Gaze' nu blew mi ñii. Nunu briica'm ñii ni de yu nu rsya' lom nu cyez dey ni de mbecy zigy.
42009017	Orze' dela mbecy bdow gyel la dey. Nunu ii pte' dey trocyup ru' chicyiw de coz nguzh nu brusub ze'.
42009018	Tub dzi bzub Jesuuz ub zi lam mnii num Ñgyoozh. Nomaas de yu nu rsya' lom yu' nu dey mi. Orze' nam rab mi dey: ―¿Cyu rnii mbecy nu nac ya̱? ―nam.
42009019	Orze' na dey: ―Yu' mbecy nu rniiy nu ru Waa nu driib nis mbecy. Ze' yu' ga' dey rniiy nu ru Elías. Ze' yu' ga' dey rniiy nu ru tub yu nu mnii por cuen ni Ñgyoozh gulas. Ze' na byabañ yu, rnii dey ―nay.
42009020	Orze' nam rab mi dey: ―Ze' de ru, ¿cyu rnii der nu naca̱? ―nam. Orze' na Bed rab yum: ―Ru nac ru Mesías, biñ nu bzuu nez Ñgyoozh nu cyid ―nay.
42009021	Tees Jesuuz tona' la nap bdu'm riiñ yaa dey nu cue' nii dey de riidz ze' lo ni tub la mbecy.
42009022	Gaze' nu nam rab mi dey: ―Ya̱, biñ nu byac mbecy, rlagy ñi nu zac zi̱ zañ lo coz deet. Nunu de yu bel ni de mbecy Israeel, nu de uz zub lo, nu de yu nu rlyuu leey ni Ñgyoozh gne' dey ya̱. Orze' cut mbecy ya̱. Orze' dzi chon, orze' gyabaña̱ ―nam rab mi de yu nu rsya' lom.
42009023	Orze' na Jesuuz rab mi dela mbecy: ―Benu ca na mbecy rlagy yu nu gac yu mbecy nu rsya' lo̱, orze' rlagy ñi nu cue' gyicy cuen yu coz nu rlagy ub yu. Nunu rlagy ñi nu shet ic yu nu zac ziy de dzi la nu nac ya̱. Orze' rlagy ñi nu gyicy yu gal nu rlagya̱.
42009024	Gun yu nu rlagy co nap ub, yu ze' gnit loy. Tees yu nu nit lo nu nac ya̱, yu ze' yu nu rishli gruu mbañ.
42009025	¿Gun la rusub ni mbecy, benu gyicy yu gan dela coz ni gyishlombecy, ze' ub yu gnit loy?
42009026	Tees cyu zi'l mbecy nu gat lo nu nac ya̱, nunu gat loo ga'y nu nac de riidz nu rne̱e̱ lo dey, orze' ni' ya̱, biñ nu byac mbecy, gat lo̱ nu nac de yu ze', ornu shuub dzi nu yapa̱ nu gyel lily ne̱, gal nu gyel lily ni Ñgyoozh uza̱, gal nu gyel lily ni de anc yon.
42009027	Gun ya̱ rishli rne̱e̱ lo der nu la be de mbecy nu yu' lat der ii na wat dey gashtal zac la dey gyel lily ni Ñgyoozh ―nam.
42009028	Na ornu bded shuñ dzi na, orze' Jesuuz gua nu reñ mi Bed, nu Santiag, nu Waa. Orze' gup mi num dey too tub bicy nu nii num Ñgyoozh.
42009029	Na lat nu rnii num Ñgyoozh na, orze' bdza nu na lom. Nunu shab mi byacaacy ñi. Ryal lañ tanta' nu caacy ñi.
42009030	Orze' sij la bruu zac cyup mbecy bee nu dey mi riidz. De yu ze' Moisees gal nu Elías.
42009031	Nunu bzu yaa lo dela dey. Orze' bee nu dey Jesuuz riidz nu lac mod gat mi Jerusaleeng.
42009032	Orze' lat ze' Bed nu de' zir de losa'y gush pcaal dey. Tees orze' briish dey yaa. Nunu bzaac dey gyel lily ni Jesuuz gal nu cyup de yu nu yu' num ze'.
42009033	Ornu bruu chu cyup de yu ze' lo Jesuuz, orze' Bed nay rab yum: ―¡Masht, dzi ga nap nu yu̱' de̱ ii! Na za̱a̱ de̱ chon ramad ni der: tub par ru, tuuba' par Moisees, nu tuuba' par Elías ―nay. Gun Bed wangad lagy yu la coz niiy.
42009034	Na lat nu rniiy na, orze' bruu zac tub za. Orze' psoow ñi dey. Orze' tona' la gudzib dey ornu psoow za ze' dey.
42009035	Orze' lat za ze' zaab ti' mbecy nu rnii. Orze' nam: ―Mi ii i'ña̱ nu bzu chu̱. Bzuub gyidag der nim ―nam.
42009036	Na ornu bi bded nu güeñ dey nu mnii mbecy ze' na, orze' bzaac dey Jesuuz ub zi lam zum. Orze' guchu' ri la dey. Orze' wanii la dey lo ni tub la mbecy de coz nu bzaac dey.
42009037	Na or bza' yu tuuba' dzi na, orze' bruum par too bicy, bet mi par gyi'. Orze' bruu zac zigy mbecy nu gua cheel dey mi.
42009038	Orze' lat de mbecy zigy ze' ri tub mbecy. Orze' ye la rbish tiy. Orze' nay: ―Masht, gyicy ru tub faboor nur ya̱ nu güiir i'ña̱, gun tub zi yu ii ne̱ zuy.
42009039	Gun nuras rgu' yaay yu, nunu ricy yu nu rbish tiy. Nunu ii ricy yu nu ricy ñi bi niy. Nunu driib bdziñ ru'y. Tona' la shiñ ricy nuy yu, nunu walagy yu nu ruu chuy loy ne̱.
42009040	Ya̱ mnishba̱a̱ lo de yu nu rsya' lor nu co chu dey yu, tees wangac ni dey ―nay.
42009041	Orze' na Jesuuz rab mi dey: ―¡A der mbecy nu yu' na! ¡Dzi ga wagyicy cup der consuel lo̱! ¡Dzi ga mnu shcab ni der! ¿La' zir be tiem rlagy ñi nu chesa̱ du̱ der? ¿La' zir be tiem rlagy ñi nu gagye̱ lo der? ―nam. Gaze' nu nam rab mi uz yu nguzh ze': ―Da nu yu nguzh nir lo̱ ―nam.
42009042	Na ornu yu nguzh ze' zay lo Jesuuz na, orze' nuras ze' mne'y yu nguzh ze' lo yu. Orze' bicy yu nu ricya'ñ bi niy. Tees Jesuuz bdza'm ni nuras ze'. Orze' bicy yac mi yu nguzh ze'. Orze' byabic mi yu ni uz yu.
42009043	Orze' dela mbecy tona' la za nu ic dey nu nac de coz ily nu ricy Ñgyoozh. Lat nu yu' dey za nu ic yu nu nac de coz nu bicy mi, orze' nam rab mi de yu nu rsya' lom:
42009044	―Bzuub gyidag der coz nu ne̱e̱ lo der, nunu cue' nit lagy der ñii. Ya̱, biñ nu byac mbecy, gu' dey ya̱ yaa de mbecy ―nam.
42009045	Tees de yu ze' wangyet lag dey cuen de coz nu mniim. Gun Ñgyoozh wansaan mi nu ñgyet lag dey cuen. Nunu gudzib dey nu ñgugyi'y lom lac yaruu de riidz ze'.
42009046	Na de yu nu rsya' lom brugyi' nu ro zi dey riidz ben ca na dey gyac yu yu nu gya zir zu.
42009047	Na ornu gud lagy Jesuuz nu ni mnii dey na, orze' bdu' yaam tub yu nguzh bzum yu lat dey.
42009048	Orze' nam rab mi dey: ―Cyu zi'l yu nu shet ic nu gac tub mbecy nu na gal nu na yu nguzh ii nu nac ya̱, orze' ni' zi'l shet ic yu nu gac nuy ya̱. Nunu yu nu shet ic nu gac nu ya̱, walab ne̱ ya̱ zi'l shet ic yu nu gac nuy, sinu ni' zi'l shet ic yu nu gac nuy Ñgyoozh, biñ nu bzuu nez ya̱. Gun mbecy nu gash zir zu lat de ru, yu ze' yu nu ricy zir ñi presis ―nam.
42009049	Orze' na Waa rab yum: ―Masht, de̱ ya̱ bzaac de̱ tub mbecy nu bloo chuy nuras nu nac rishbeey nu bruu lor, tees mne̱e̱ de̱ nu cue' nu ni gyicy yu, gun wachesa nuy de ub na ―nay.
42009050	Orze' na Jesuuz rab mi yu: ―Cue' ca der niy, gun yu nu wacha contr nin, yu ze' yu nu rza faboor nin ―nam.
42009051	Na ornu bi rgaab nu shuub dzi nu chup Jesuuz gyibaa, orze' Jesuuz bi zuu lam ca na nu zum. Orze' gush nez mi zam par Jerusaleeng.
42009052	Orze' bzuu nez mi mbecy nu cha ga dey lom nu cha nu dey raso̱o̱ tub lugaar ni Samaria. Gun orze' gzu lily dey ornu grim.
42009053	Tees de mbecy Samaria wangalagy dey nu cuez mi lat dey, gun gud lagy dey nu par Jerusaleeng rsaap mi nu zam.
42009054	Na ornu bzaac Santiag nu Waa nu ni ricy dey na, orze' na dey: ―Shuaana̱, ¿a walagy ru gyicy na mandaar nu gyet gyi nu gruuñ baa, gun orze' gnit loñ de yu ze'? ―na dey.
42009055	Orze' bish cya Jesuuz bdza'm ni dey.
42009056	Orze' lueg la za dey tuuba' gyedz.
42009057	Na lat nu zaab za dem nez na, orze' na tub mbecy rab yum: ―Shuaana̱, ya̱ rlagya̱ cha du̱ ru ca zi'l ze' nu char ―nay.
42009058	Orze' na ga' Jesuuz rab mi yu: ―De bez ricy cup ma blyuu ni ma. Ze' de chigyiñ ricy cup ma teez ma. Tees ya̱, biñ nu byac mbecy, a̱' ricy cupa̱ ni tub lugaar mi' par nu gabisha̱ zu lagya̱ ―nam.
42009059	Orze' Jesuuz nam rab mi tuuba'y: ―Da ca icha̱ ―nam. Orze' yu ze' nay rab yum: ―Shuaana̱, ¿a wazaan ru leza̱ gashtal gat uza̱? Orze' gaze' nu cha ca̱ ich ru ―nay.
42009060	Orze' na Jesuuz rab mi yu: ―Bzaan nde' par de mbecy nu na gal nu na mbecy gut nu cach dey losa' gut yu. Ze' ru char cha shaal ru riidz ni gyel gubier ni Ñgyoozh ―nam.
42009061	Orze' tuuba'y nay rab yum: ―Shuaana̱, ya̱ rlagya̱ cha ca̱ ich ru. Nomaas ¿a wazaan ru nu gya̱ yu̱' gya̱ ne̱e̱ du̱ de famil ne̱ ñgyoozh? ―nay.
42009062	Orze' na Jesuuz rab mi yu: ―Yu nu bi driib yaa ich yaa arad, ze' despuees cush cyay güiiy par ich yu, orze' yu ze' wac chu'y ze' nu riib ic Ñgyoozh ―nam.
42010001	Na despuees ni de nu nde' na, orze' Shuaan na Jesuuz pcuim setent zub cyup mbecy. Orze' bzuu nez mi dey nu cha ga dey lom cyup ga dey tub ga gyedz o tub ga lugaar, ze' nu rlagy ñi nu cham.
42010002	Orze' nam rab mi dey: ―De mbecy nu yu' ii na na dey gal na tub cosech. Rishli cosech tona' la sheñ ñi. Tees de mbecy nu gyicy riiñ loñ ñuu zi dey. Nde' nu bdiiñ der lo Ñgyoozh Shuaan cosech ze' nu gzeed zir mi de mbecy nu te' cosech ze'.
42010003	Orze' gua der. Na der gal nu na shily nu zuu neza̱ nu cha lat lob.
42010004	Cue' cha nu der gyish gyit nir, nunu cue' cha nu der bay tiñ nir. Ni cue' cha nu reñ der gyid lab ru. Nu ca gyi' zi'l der cha nur. Nunu cue' chi glaa der nez nu nii nur losa'r ñgyoozh.
42010005	Na ornu chu' der nañ tub yu', orze' nii nur de mbecy ze' ñgyoozh. Orze' nii der: “Ñgyoozh zeed mi gyel ri zu lat der”, niir.
42010006	Benu nañ yu' ze' rcyiiñ mbecy nu wagyet lagy gyel yuu, orze' gyu' niñ gal nu mnii der. Tees benu walab ni, orze' wayu' niñ gal nu mnii der.
42010007	Orze' laab yu' la ze' gri der. Orze' la zi'l coz nu yu' ni de mbecy nu yu' ze' gow der nunu go' der. Gun yu nu ricy riiñ yad ñi niy nu gyad iy. Nunu cue' gri der reñ reñ la yu'.
42010008	Na ornu gru'ña der tub gyedz ze' nu shet ic dey nu cyiiñ der na, orze' gow der la zi'l coz nu cuic dey.
42010009	Orze' gyicy yac der de mbecy rat nu yu' ze'. Orze' nii der lo dey: “Sñuu ga cyid gyel gubier ni Ñgyoozh lat der”, nii der.
42010010	Ze' benu gru'ña der tub gyedz ze' nu washet ic dey nu cyiiñ ru, orze' cha der lat cay. Orze' nii der:
42010011	“¡Mas gashtal de yu gyedz nu yu' gyedz ni der nu ta' gyid lab de̱ dib de̱ ñii par nu gabe nu a̱' nap bicy der! Tees nap gad lagy der nu sñuu ga cyid gyel gubier ni Ñgyoozh lat der”, niir.
42010012	Ya̱ ne̱e̱ lo der nu ornu shuub dzi nu gri bee Ñgyoozh ni dela mbecy, dzi zir cashtig ily cuic mi ni de mbecy gyedz ze' gaze' ni de mbecy Sodoma.
42010013	’¡Cuaa de ru mbecy gyedz Corazín! ¡Nunu cuaa ga' de ru mbecy Betsaida! Gun benu ñgyicy ya̱ nusuriidz lat de mbecy nu yu' gyedz Tiro nu lat de mbecy nu yu' gyedz Sidón gal nu bicya̱ lat de ru, orze' bi gulas mne' dey de cyi nu ricy yu. Orze' nzu dey shab cuiñ yu, nunu ncoo dey di'ñ tooy par nu gabe nu ñgyac dey mbecy shni.
42010014	Tees ya̱ rne̱e̱ lo der ornu shuub dzi nu gri bee Ñgyoozh ni de mbecy, cashtig ily zir cuic mi ni de ru gaze' ni de mbecy nu yu' gyedz Tiro nu Sidón.
42010015	Ze' de ru mbecy gyedz Capernaum, ¿a rlagy der chup der gal gyibaa? Tees gyet lag der gal ze' nu blaazha' zir gyi ni gabily.
42010016	’Yu nu rzuub gyidag ni de ru ni' zi'l rzuub gyidag yu ne̱ ya̱. Nunu yu nu rzu chu de ru ni' zi'l rzu chuy ya̱. Nunu yu nu rzu chu ya̱, ni' zi'l rzu chuy Ñgyoozh, biñ nu bzuu nez ya̱ ―nam.
42010017	Orze' setent zub cyup mbecy ze' gua dey riiñ. Na ornu bish cya dey na, orze' tona' la bet lagy dey. Orze' na dey: ―¡Shuaan de̱, gashtal de nuras rzuub gyidag yu ni de̱ ornu rne̱e̱ du̱ de̱ yu nu nac ru! ―na dey.
42010018	Orze' na Jesuuz: ―Tees ya̱ bzaaca̱ nuras nu nay gal nu na tub gyi ni guzii nu bruuy gyibaa bet lag yu.
42010019	Ya̱ bicya̱ nu de ru cyiiñ der nu zar too bily nu too gune, nunu se la la zac der. Nunu bicya̱ nu gyicy der gan dela losa' yuur mas tona' la fert yu. Nunu se la la coz zac der.
42010020	Orze' cue' gyet lagy der nu nac nu rzuub gyidag de nuras ni der, sinu bet zir lagy der gun bi ca nu la der lat de mbecy nu bi ya gyibaa ―nam.
42010021	Laab or la ze' Jesuuz tona' la yet lagy mi nu nac Espiriit Yon ni Ñgyoozh. Orze' nam: ―Ñgyoozh uza̱, biñ nu nac Shuaan gyibaa gal nu gyishlombecy, ya̱ drica̱ gras nir gun ru bicy ru nu gad lagy de yu nu na gal nu na mdoo de coz nu pcach ru lo de yu nu yu' shcab ni, nu lo de yu nu yet lag cuen. Ni bicy ru gun nde' coz nu rlagy ru ―nam rab mi Ñgyoozh.
42010022	Orze' nam: ―Ñgyoozh uza̱ bdu'm riiñ ya̱a̱ nu gyub ica̱ dela coz. Nunu ni tub la mbecy wad lagy yu cyu ya̱, i'ñ Ñgyoozh. Nomaas Ñgyoozh uza̱, mi ze' rad lagy mi. Nunu ni' zi'l wagad lagy dey cyu nac Ñgyoozh, uza̱. Nomaas ya̱ i'ñ mi rad lagya̱. Nunu ni' zi'l de mbecy nu rica̱ nu gad lagy cyu nac mi, de yu ze' gad lagy dey cyu nac mi ―nam.
42010023	Orze' gaze' nu bish cyam lo de yu nu rsya' lom. Orze' mnii gareñ lam lo dey. Orze' nam: ―Dzi ni de mbecy nu zac dela coz nu de ru rzac ru.
42010024	Gun zigy de mbecy nu mnii por cuen ni Ñgyoozh, gal nu zigy de rey ngulagy dey nzac yu de coz nu de ru rzac ru, tees wansac dey. Nunu ngulagy dey ñgyeñ yu de coz nu reñ de ru, tees wangyeñ dey ―nam.
42010025	Orze' tub mbecy nu rlyuu leey ni Ñgyoozh gua niiy lo Jesuuz ben a wad tub mod nu riib yu cyi ic mi. Orze' nay rab yum: ―Masht, ¿lac mod rlagy ñi gyicya̱ par nu gad nu cui mbaña̱ tub la? ―nay.
42010026	Orze' Jesuuz nam rab mi yu: ―¿La coz ca lo leey ni Moisees? ¿Lac mod yaruu leey ze' rziir? ―nam.
42010027	Orze' na mbecy ze' rab yum: ―Pca Shuaan ru, biñ nu nac Ñgyoozh nir, nu dutuub la lardoor nu dela gyel mbañ nir, nu dela fers nir, gal nu dela shcab nir. Nunu pca losa'r gal nu rcar ub ru ―nay.
42010028	Orze' na Jesuuz rab mi yu: ―Nap rnii ru. Benu ni gyicy ru, orze' gad nu cui mbañ ru ―nam.
42010029	Orze' mbecy ze', como rlagy yu gyicy yu nu gabe nu nap yu par lo Ñgyoozh, orze' nay rab yu Jesuuz: ―¿Cyu nac losa̱'? ―nay.
42010030	Orze' na Jesuuz rab mi yu: ―Bzu tub mbecy. Orze' bruuy gyedz Jericó yay par Jerusaleeng. Orze' nez nu yay bdzeel yu gubaan. Orze' de gubaan ze' bgo la dey tooy. Orze' bloo dey dela suuy. Dela shab yu, dela bloo dey. Gaze' nu bdi su dey yu. Orze' gaze' nu ya dey. Se nu gat zi'l yu bzeeñ de gubaan ze' ya dey.
42010031	Ze' yad nu laab zi'l nez ze' bded tub uz. Tees ornu bzaac yu mbecy nu mbish ze', orze' zet byach yu ze' nu mbish mbecy nu guud güii ze'. Orze' yaa lay.
42010032	Orze' ni' zi'l bru'ña tub mbecy nez Leví lugaar ze'. Ni' yu ze' nac yu tub yu nu ricy riiñ nañ yu' nu driib zily mbecy Ñgyoozh. Na ornu bzaac yu mbecy nu mbish ze', orze' zeta' byach yu ze' nu mbish yu ze'. Orze' yaa ga' lay.
42010033	Tees ornu bded tub mbecy Samaria nez ze', orze' bzaac yu nu mbish mbecy ze'. Orze' gushni lagy yuy.
42010034	Orze' becha'y lo mbecy ze'. Gaze' nu bicy nuy mbecy ze' guñaa. Orze' briily yu asecy nu ñup ni urbyay ze' nu guud güii ni mbecy ze'. Gaze' nu ptiish yu negy ze' nu guud güii ni mbecy ze'. Orze' briib yu mbecy ze' ich bañcyug niy. Orze' ya nuy yu nañ tub yu', ze' nu rgyiiñ mbecy posad. Orze' laab yu bgüiiy yu.
42010035	Na tuuba' dzi na, orze' mbecy Samaria ze' blooy cyup tiñ briic yu ni shuaan yu' ze'. Orze' nay rab yuy: “Nap zi'l güiir mbecy ii. Nunu benu gyicy zir yu gasht, orze' ya̱ risha̱ ornu cush cya̱”, nay.
42010036	Ze' orze' na, ¿ca na lo chon de mbecy ze' bicy nuy yu nu guud güii ze' gal mod nu rlagy ñi nu gyicy mbecy nu losa'y? ―nam.
42010037	Orze' na yu nu rlyuu leey ze' rab yu Jesuuz: ―Yu nu gushni lagy mbecy nu guud güii ze' ―nay. Orze' na Jesuuz rab mi yu: ―Orze' gua nunu ni' zi'l gyicy ru ―nam.
42010038	Orze' ya Jesuuz. Gaze' nu bru'ñam tub gyedz. Gyedz ze' rcyiiñ tub fiñ mñaa nu la Mart. Orze' mniiñ lo Jesuuz nu chu'm nañ yu' niñ.
42010039	Ze' bily ñii lañ Li. Orze' gusub ñi yeñ gyi' Jesuuz par nu zuub gyidag ñi de riidz nu rlyuum.
42010040	Orze' Mart rcha' ic ñi nu nac nu dzi yu' riiñ ricy ñi. Orze' becha'ñ lo Jesuuz. Orze' nañ: ―Shuaana̱, ¿a wagyicy cuen ru nu bilya̱ dela riiñ bzeeñ ñi nu gyicya̱ ub zi̱? Mnii loñ nu locyuub ñi ya̱ ―naañ.
42010041	Orze' na Jesuuz rab mi Mart: ―Mart, Mart tona' la rsug ic ru nunu deet rac nañ lardoor nu nac zañ coz.
42010042	Tees tub zi coz nu ricy ñi presis. Ze' Li pcuiñ tub coz nu nap zir par nu gyicy ñi. Nunu se cyu la gac co niñ ―nam.
42011001	Tub tir Jesuuz zub mi rnii num Ñgyoozh tub lugaar. Na ornu blazh mnii num Ñgyoozh na, orze' na tub yu nu rsya' lom: ―Shuaan de̱, blyuu ne̱ de̱ lac mod ne̱e̱ du̱ de̱ Ñgyoozh gal nu Waa blyuuy ni de yu nu rsya' loy ―nay rab yum.
42011002	Orze' Jesuuz nam rab mi yu: ―Ornu nii nu der Ñgyoozh, orze' i mod nii der: Ñgyoozh, uz de̱, rlagy ñi ca lagy de̱ lor. De̱ ya̱ rdiñ de̱ nu cyid gyel gubier nir lat de̱.
42011003	Tub dzi ga cuic ru de coz nu rlagy ñi nu da̱w de̱.
42011004	Bicy sulagy ne̱ de̱ ni de coz cyi nu ricy de̱, gal nu de̱ ya̱ ricy sulagya' de̱ ni de yu nu shiñ ricy nu de̱ ya̱. Nunu cue' zaan ru nu gyet lag de̱ lo preb ―nam.
42011005	Orze' na ga' Jesuuz rab mi dey: ―Gyicy peen zu tub amig ni ca na de ru. Orze' char loy tub guzeel rel. Orze' niir loy: “¿A zu ru? Ya̱ yapa̱ lor ben a sac chon gyishtily nir cuic ru lo̱.
42011006	Gun saa la bri tub amig ne̱ nu guay byaj. Ze' ya̱ rila sac coz ne̱ nu rica̱ gow yu”, niir.
42011007	Orze' amig ze' nir nii ga'y gab yu ru gal ri zi'l yu nañ yu'. Orze' niiy: “Cue' gyicy seed ru ya̱, gun ro' ne̱ noow ñi, nunu ya̱ nu de yu nguzh ne̱ bi rib das de̱ lo nuun. Nde' nu wayeshte̱ nu rica̱ la coz nir”, niiy.
42011008	Orze' ya̱ ne̱e̱ lor nu mas wayeshtey nu cuic yu coz nu rlagy ru par nu nac yu amig nir, tees ca ni gaal cuic yu dela coz nu cyiiñ nir nu nac nu zaab rgyiiñ lar loy.
42011009	Nde' nu ya̱ rne̱e̱ lo der: Bdiiñ der lo Ñgyoozh, gun Ñgyoozh cuic mi de coz nu cyiiñ ni der. Byub der ñii, gun orze' gyad ñi ni der. Mnii nu der mi, gun orze' shaal mi ro' ni der.
42011010	Gun cyu zi'l mbecy nu rgyiiñ gad ñi niy. Nunu cyu zi'l mbecy nu ryub gyad yuñ. Nunu cyu zi'l mbecy nu rnii num shaal mi ro' niy.
42011011	’¿Walab gaal grusu tub mbecy lat der nu cuic yu tub bily ni i'ñ yu ornu rgyiiñ yu tub bel loy?
42011012	O ¿walab gaal grusu tub mbecy nu cuic yu tub gune ni i'ñ yu ornu rgyiiñ yu nguu gyid loy?
42011013	Gunca de ru nac der mbecy a̱' nap rad lagy der lac mod rbic ru coz nap ni i'ñ ru, ze' yegar Ñgyoozh, uz den, biñ nu zub gyibaa, wabic mi Espiriit Yon ni de yu rgyiiñ lom ―na Jesuuz rab mi de yu nu rsya' lom.
42011014	Tub tiem Jesuuz bloo chum nuras, gun nuras ze' bicy yu nu byagop tub mbecy. Na ornu nuras bruu chuy lo yu nu byagop ze', orze' yu ze' brugyi' rniiy. Orze' de mbecy nu yu' ze' za nu la ic dey nu nac nde'.
42011015	Ze' yu' ga' mbecy nu rniiy: ―Beelzebé, yu nu riib ic de nuras, yu ze' bicy yu nu cyiiñ yu ii nu co chuy de' zir de nuras ―na dey.
42011016	Ze' yu' ga' mbecy nu byub yu tub mod par nu gyicy yu nu gadzam. Mniiy lom nu cuic mi tub muesht baa.
42011017	Tees gud lagy mi de coz nu rnii too dey. Orze' nam rab mi dey: ―Benu tub nac mbecy dulew dey nu chucooy laab nu losa' zi'l yu, orze' rila wazu dey. Nunu benu tub famil chucooy laab nu losa' zi'l yu, orze' ni' zi'l wazu dey.
42011018	Nunu benu de nuras dulew yu nunu chucoo dey laab nu losa' zi'l yu, orze' ni' zi'l wazu dey, sinu nit lo dey. Ni rne̱e̱ gun de ru rnii der nu ya̱ rlo̱o̱ chu̱ nuras nu nac rishbeey ni Beelzebé, yu nu riib ic de nuras.
42011019	Tees benu ni, orze' cyu briic rishbeey ni de losa'r nu ni ricy yu. Nde' nu de losa'r ricy dey nu rabee nu radza der.
42011020	Gun benu ya̱ gac loo chu̱ nuras nu nac coz ily nu ricy Ñgyoozh nu nac ya̱, orze' nde' yaruuñ nu bi bri gyel gubier ni Ñgyoozh lat der.
42011021	’Gun benu tub mbecy fert zu tañ yu nu rñay yu'y, orze' de coz nu yu' choow nañ yu'y nguaa segur ñi.
42011022	Tees benu ru'ña tuuba' mbecy nu fert zir, orze' yu ze' gyicy yu gan yu. Orze' coy dela gyiib dañ nu rgyish loy lo ze'. Nunu gyash yu dela coz nu ricy cup yu.
42011023	’Gun yu nu waya faboor ne̱, yu ze' zay contr ne̱. Nunu yu nu walocyuub ya̱ nu te̱' de mbecy, yu ze' tush las yu dey ―nam―.
42011024	’De ru na der gal na tub mbecy ornu druu chu nuras loy. Orze' nuras ze' rzay tub lugaar wach. Rded yu ryub yu tub lugaar ze' nu zu lagy yu. Na ornu wagad lugaar ze', orze' rnii tooy: “Nap zir cush cyan laaba' ze' nu bruun”, rnii tooy.
42011025	Na ornu griy na, orze' gyap yu mbecy ze' nay gal nu na tub yu' nu nat laa nañ. Nunu se cyudz la zu nañ ñi nu bdulyuub.
42011026	Orze' chay nu cha te'y tub gagya' nuras nu shiñ zir ricy gaze' ub yu. Orze' chu' dey nañ mbecy ze' cyiiñ yu. Orze' mbecy ze' yashiñ zir na mod nu nay gaze' nu loga ―nam.
42011027	Lat nu mnii Jesuuz de riidz ze', orze' bruu zac tub biñ mñaa lat de mbecy zigy ze'. Orze' nam rab mi Jesuuz: ―¡Dzi ni biñ mñaa, biñ nu bgaal ru, nunu briic mi nu gugy ru! ―nam.
42011028	Orze' na Jesuuz: ―¡Dzi zir dzi ni mbecy benu zuub gyidag yu de coz nu rnii Ñgyoozh nunu gyicy yac yu niñ! ―nam.
42011029	Na lat nu rde' de mbecy zigy lo Jesuuz na, orze' brugyi' rniim lo dey. Orze' nam: ―Dzi ga a̱' nap de mbecy nu yu' na. Rgyiiña' dey tub muesht ni nusuriidz lo̱, tees ya̱ warica̱ ñii ni dey. Nomaas muesht ni Jonás, yu nu mnii por cuen ni Ñgyoozh, nde' zi'l muesht nu gad ni de yu ze'.
42011030	Tees gal nu Jonás guc yu tub muesht ni de mbecy gyedz Nínive, nde' nu ni' zi'l ya̱, biñ nu byac mbecy, gaca̱ tub muesht ni de mbecy nu yu' tiem na.
42011031	Ornu shuub dzi nu ri bee Ñgyoozh ni dela mbecy nu yu' tiem na, orze' biñ mñaa nu riib ic tub nasyoong nu ri par yaa been, ornu güiin par ze' nu driib doo, gaza'm gyes sum niim nu yu' cyi der, mbecy nu yu' na. Gun mi ze' zet zir bruum biid mi nu bzuub gyidag mi de coz nu mnii Salomoong. Nunu ya̱, biñ nu zu ii na, gya zir zu̱ gaze' Salomoong.
42011032	Nunu ornu shuub dzi nu ri bee Ñgyoozh ni dela mbecy, orze' dela mbecy nu yu' gyedz Nínive gyes su ga' dey nu nii dey nu yu' cyi der mbecy nu yu' tiem na. Gun de mbecy Nínive mne' dey cyiy ornu güeñ dey de riidz ni Ñgyoozh nu pshaal Jonás lo dey. Nunu ya̱ biñ nu zu ii na, gya zir zu̱ gaze' Jonás ―nam―.
42011033	’Ni tub la mbecy wacaay gyi tub candiil nu riiy ñi tub lugaar ngach. Ni wariiy ñi nañ tub cajo̱o̱, sinu zuub yuñ se'ñ, gun orze' cuic ñi yaa lo de mbecy nu rzu' nañ yu'.
42011034	Urlor, nde' nañ gal na tub candiil nu rbic yaa nañ shcab nir. Orze' benu gyicy ru coz nap nu urlor, orze' gzu yaa nañ dutuub la shcab nir. Tees benu gyicy ru coz cyi nu urlor, orze' cow la zu nañ shcab nir.
42011035	Orze' bicy cuidad, gun dzi ga walab yaa yu' nañ shcab nir, sinu zu cow la nañ shcab nir.
42011036	Tees benu dutuub la nañ shcab nir yu' yaa nunu benu sac ni ñumiiñ ze' nu cow, orze' naal la zac ru dela coz, gal nu rzac ru ornu tub candiil rbic ñi yaa ―nam.
42011037	Na ornu blazh mnii Jesuuz de nu nde' na, orze' tub mbecy fariseo bredz yu Jesuuz nu cham yu'y nu gow mi gyit. Orze' gu'm nañ yu' gusub mi lo mez.
42011038	Na ornu bzaac yu nu wanaam gal mod nu rnii leey ni dey anzir nu gom gyit, orze' za nu la ic yu.
42011039	Orze' nam rab mi yu: ―De ru mbecy fariseo ich zi'l taz rgyiib der, nunu ni' zi'l ricy der nu gya'n. Ze' par nañ lardoo der dza laa yu' coz a̱' nap nu ricy der. Yu' ga' gyel gubaan nu ricy der.
42011040	¡Mbecy ton! ¿A wagad lagy der laab biñ nu bzaa nañ ñi, laab mi bzaam par ich ñi?
42011041	Benu cuic der coz nu yu' nir ni de mbecy zi, orze' caacy nañ lardoor.
42011042	’¡Cuaa de ru mbecy fariseo! Gun mas lo tii nac loow comid, rboo reñ der tub nac ñii nu rbic der ni Ñgyoozh. Ni ricy der nu menta, nu rud, nunu nu de' zir gyish loow comid. Tees wagyicy cuen der mod nu rlagy ñi par nu chu' den par lo Ñgyoozh, nunu ni waca der mi. De nde' rlagy ñi gyicy der, nunu walagy ñi laa yaa der de' zir coz nap nu bi ricy der.
42011043	’¡Cuaa de ru mbecy fariseo! Gun yet lagy der gzub der lo yashily ni mbecy zub lo nañ yu' nu rsya' mbecy riidz ni Ñgyoozh. Nunu yet lagy der ornu mbecy ca lagy dey lo der ornu nii nu dey der lat yagyi'.
42011044	’¡Cuaa de ru! Na der gal nu na baa ni añ nu wacabee ca ri. Orze' de mbecy rded dey par ich ñi, tees wagad lagy dey ti rded dey tooñ ―nam.
42011045	Orze' na tub yu nu rlyuu leey ni Ñgyoozh rab yum: ―Masht, ornu ni rniir, orze' ni' zi'l rnii zi ga'r ni de̱ ya̱ ―nay.
42011046	Orze' nam rab mi yu: ―¡Ni' zi'l cuaa de ru mbecy nu rlyuu leey ni Ñgyoozh! Gun rzuub der yuu ich mbecy. Ni wagyee ni tub la mbecy nu guy yuu ze'. Ze' de ru walagy der locyuub der losa'r nu guy yuu ze' ni nu tub mbiz ru.
42011047	’¡Cuaa de ru! Ricy zig der ru' baa ni de yu nu mnii por cuen ni Ñgyoozh, de yu nu gu' gulas. Tees na der gal nu na de gyitoo bel ni der, gun de yu ze' biit dey de yu nu mnii por cuen ni Ñgyoozh.
42011048	Orze' rabee nu gal gaa la na der gal nu na gyitoo bel ni der. Gun de yu ze' biit yu de yu nu mnii por cuen ni Ñgyoozh. Ze' de ru ricy zig der ru' baa ni dey.
42011049	’Nde' nu como Ñgyoozh rad lagy mi dela coz, orze' mniim: “Ya̱ gzuu neza̱ yu nu gnii por cuen ne̱, nunu gzuu neza̱ de aposht. Tees yu' nu cut dey yu. Nunu yu' ga' nu shet zi dey yu”, nam.
42011050	Nde' nu Ñgyoozh zeed mi cashtig too de mbecy nu yu' na nu nac dela yu nu mnii por cuen nim nu biit mbecy nese nu bzub gyi' gyishlombecy.
42011051	Nese nu biit dey Abeel, gashtal nu biit dey Zacarí, yu nu biit dey loli' ni yu' ni Ñgyoozh par gazel ni mez nu rcuaa der gun lom nu yu' yon nim. Orze' Ñgyoozh zeed mi cashtig ni de mbecy nu yu' tiem na nu nac nu gut dela de yu ze'.
42011052	’¡Cuaa de ru, mbecy nu rlyuu leey ni Ñgyoozh! De ru ricy cup der mod nu cuic der nu gad lagy de mbecy de coz nu rishli. Per walab tub lo zi'l nu walagy der gad lagy ru de coz nu rishli, sinu ni' zi'l wazaan der nu gad lagy de' zir mbecy ―nam.
42011053	Na ornu mniim de nu nde', orze' de yu nu rlyuu leey, nu de mbecy fariseo tona' la bdza' dey. Orze' brugyi' nu ricy seed dey mi nu rgugyi' dey zañ lo coz lom.
42011054	Bicy dey preb mi ben a wad mod nu riib dey cyi toom.
42012001	Orze' tona' la mbecy zigy bde' dey lo Jesuuz. Bee miily la dey bde' dey lom gashtal rzuub la gyi' dey losa'y. Orze' Jesuuz nu loga la brugyi' rniim lo de yu nu rsya' lom. Orze' nam rab mi dey: ―Cuidad der nu lebadur ni de mbecy fariseo. Lebadur ze', nde' gyel rzuu lo ni dey.
42012002	Gun dela coz nu walagy dey nu gad lagy mbecy, ca ni gaal gad lagy mbecy par lo. Nunu sac ni tub coz nu cach dey nu wad lagy mbecy par lo.
42012003	Gun la zi'l riidz nu ro der rel gyeñ mbecy ñi or widoo. Nunu la zi'l riidz dze ga nu ro der nañ yu' nir, gyeñ de mbecy nu zaab ti' riidz ze' gal too yu' ―nam―.
42012004	’De ru mbecy, ya̱ rne̱e̱ lo der nu cue' dzib der lo de mbecy nu rut cuerp ni losa', tees wac nu la' zir gyicy yu.
42012005	Tees ya̱ rne̱e̱ lo der nu cyu lo rlagy ñi nu dzib der. Rlagy ñi nu dzib der lo biñ nu gac cut cuerp ni der, nunu despuees orze' ne'm ñii gabily. Orze' gudzib zir der lo mi ze'.
42012006	’¿A walab nu rut dey gaay chigyiñ mi' par cyup sentab mi'? Nunu Ñgyoozh ni wagnit lagy mi ni tub ma.
42012007	Ze' yegar de ru. Ñgyoozh rad lagy mi la be gyich too der. Delañ ngab ñi nim. Nde' nu cue' dzib der, gun de ru sac zir der gaze' de chigyiñ zigy ze'.
42012008	’Ya̱ ne̱e̱ lo der nu benu tub mbecy niiy nu naca̱ Shuaan yu lo losa'y, orze' ni' zi'l ya̱, biñ nu byac mbecy, ne̱e̱ lo de anc zigy ni Ñgyoozh nu yu' gyibaa nu nac yu ne̱.
42012009	Tees de mbecy nu rcach ru' ya̱ lo de mbecy, orze' ni' ya̱ cach ru̱' ga̱' dey lo de anc ni Ñgyoozh.
42012010	’Orze' cyu zi'l mbecy nu nii zi ne̱ ya̱, biñ nu byac mbecy, orze' Ñgyoozh gyicy sulagy mi niy. Tees de yu nu nii zi ni Espiriit Yon nim, de yu ze' wayicy sulagy mi ni dey.
42012011	’Yu' nu gu' dey der yaa de yu nu riib ic nañ yu' nu rsya' de mbecy Israeel riidz ni Ñgyoozh. Ze' yu' ga' nu gu' dey der yaa feez. Nunu yu' ga' nu gu' dey der yaa de fushtiz. Ornu ni gyicy nu dey der, orze' cue' sug ic der nu lac mod gyicy ru par nu gabe nu sac falt nir. Ni cue' sug ic der la na riidz nu niir.
42012012	Gun ornu shuub or nu nii der ze', orze' Espiriit Yon ni Ñgyoozh lyuum ni der lac mod niir ―nam.
42012013	Orze' bruu su tub mbecy lat de mbecy zigy. Orze' nay rab yu Jesuuz: ―Masht, mnii lo bicya̱ nu cuic yu gyel nap nu ya̱ bdugyi̱ ornu gut uza̱ ―nay.
42012014	Orze' na Jesuuz rab mi yu: ―Ru mbecy, ¿cyu bicy nu ya̱ naca̱ feez nu lewa̱ gyel nap ni de ru? ―nam.
42012015	Orze' nam rab mi de mbecy: ―Bicy cuidad der nu nac de lo la gyel ye rzac. Gun mbecy walab nu nac nu ricy cup dey zañ lo coz, nde' gyicy ñi nu cui mbañ yu ―nam.
42012016	Orze' mniim tub riidz tiily lo dey. Orze' nam: ―Bzu tub mbecy guani'ñ. Tona' la sheñ cosech rte'y lo yu niy.
42012017	Orze' brugyi' nu rnii tooy: “¿Ze' na lac mod gyicya̱? Saca' la ca lugaar nu du' choowa̱ cosech ne̱”, mnii tooy.
42012018	Orze' mnii ga' tooy: “Ya̱ bi gud lagya̱ lac mod gyicya̱. Tilya̱ de ye ne̱. Orze' za̱a̱ zira̱ nu zily zir. Gun orze' nañ ze' du' choowa̱ dela cosech ne̱, nunu dela coz nu ricy cupa̱.
42012019	Orze' ne̱e̱ nañ lardo̱o̱: Dzi ga nap. Bdu' choowa̱ zañ coz nu cyiiñ ne̱ par zañ ña'n. Na gac zu lagya̱. Gac da̱w. Gac do̱'. Nunu gac gyicya̱ gusht ne̱.” Ni mnii tooy.
42012020	Orze' na Ñgyoozh rab mi yu: “¡Mbecy ton! Laab rel na gat ru. Ze' de coz nu bdu' choow ru, orze' ¿cyu ni gyeñ ñi?”
42012021	Orze' ni mod zac mbecy benu cyaañ yu gyel nap niy par ub zi'l yu, tees sac coz nu sac niy par lo Ñgyoozh ―nam.
42012022	Despuees orze' Jesuuz nam rab mi de yu nu rsya' lom: ―Cue' sug ic der nu nac de coz nu gow der par nu cui mbañ der. Ni cue' csug ic der nu nac shab ru.
42012023	Gun dzi zir sac nu cui mbañ der gaze' de coz nu gow der. Nunu cuerp ni der sac zir ñi gaze' shab ru.
42012024	Güii der mod nu ricy de byac. Ni wagnuuz ma. Nunu ni wagte' ma. Nunu sac ye ni ma. Mas ni, tees Ñgyoozh rgoow mi de ma. ¡Ze' yegar de ru sac zir der gaze' de chigyiñ!
42012025	¿Ca na de ru nu nac nu dzi rsug ic der gac tuuñ zir der lo yur, mas ñuu se tub or?
42012026	Ze' benu wac gyicy der de coz mi' ze', ¿lagu dzi rsug ic der nu nac de' zir coz?
42012027	’Güii lac mod raly de ya gyee. Ni wagyicy ñi riiñ. Ni wagri'ñ iily. Mas ni, tees ya̱ rne̱e̱ lo der nu rey Salomoong, mas tona' la guani'ñ yu, tees wansuy negy nu nsaap ñi gal nu na de gyee ze'.
42012028	Benu Ñgyoozh rtiish mi de gyish nu nash ngush na, ze' ina gyañ lo gyi nañ yo, nde' nu segur la tiish mi de ru mbecy nu wagyicy cup consuel lom.
42012029	Nde' nu cue' dzi csug ic der chesar nu yub ru de coz nu gow der o nu go'r.
42012030	Gun dela de coz ze' rsug ic de mbecy ni gyishlombecy. Tees de ru zu Ñgyoozh, uz der. Nunu mi ze' bi rad lagy mi la coz galagy ñi ni der.
42012031	Orze' bzub lo der nu nac gyel gubier ni Ñgyoozh. Orze' mi ze' cuic mi dela coz nu galagy ñi ni der ―nam―.
42012032	’Der mbecy nu na gal nu na shily ne̱, cue' dzib der. Sac zig der. Tees Ñgyoozh, uz na, yet lagy mi nu gyicy mi nu gyub ic nu der mi lugaar ze' nu riib ic mi.
42012033	Orze' biit der de coz nu yu' nir. Orze' nu tiñ nu gad ni der ze' cuic der ni mbecy zi. Orze' bicy der nu gad tub nerbid tiñ nu yu' gyibaa ni der, gun wayaguush ñi. Pcyaañ der gyel nap nir gyibaa ze' nu rila walaazh ñi. Ze' ni wayu' gubaan nu coy ñi, ni bigyich wac nit lo ma ñii.
42012034	Gun lugaar ze' nu rcyaañ der gyel nap nir, ze' lugaar nu ric la añ ni der lo ―nam―.
42012035	’Rlagy ñi nu gac der tub mbecy nu lily gaa la zu. Na der gal na tub mbecy nu bi bzu lily yu. Bzuy shab yu, nunu bi pcaay gyi candiil niy.
42012036	Nunu rlagy ñi gyicy der gal nu ricy de moz nu rbez yu patro̱o̱ niy nu griy nu guay lo fandang. Na ornu griy, gnii nuy de moz niy. Orze' lueg la shaal dey ro' niy.
42012037	Dzi ni de moz benu patro̱o̱ niy gyap yu dey zu ga lagy yu ornu griy. Ya̱ rishli rne̱e̱ lo der nu laab patro̱o̱ ze' gyicy yu nu gzub dey lo mez. Orze' patro̱o̱ niy zu lily yu nu saay gya'n nu gow dey gyit.
42012038	Dzi ni de moz ze' benu patro̱o̱ niy gyap yu dey zu ga lagy yu mas guzeel rel riy, o mas bi rza' yu riy.
42012039	Na gad lagy der de nu nii. Benu shuaan tub yu' gad lagy yu la or ru'ña gubaan, orze' wazaan yu nu chu'y nañ yu'y nu coy suuy.
42012040	Orze' ni' zi'l de ru rlagy ñi nu gac der tub mbecy nu lily zu. Gun ya̱, biñ nu byac mbecy, yapa̱ or nu a̱' sa' la lagy der ya̱ ―nam.
42012041	Orze' Bed nay rab yu Jesuuz: ―Shuaan de̱, riidz tiily nu mniir lo̱ de̱ ze', ¿a nde' par de̱ ya̱ zi'l, uti nde' par dela mbecy? ―nay.
42012042	Orze' Jesuuz nam rab mi yu: ―¿Ca na moz nu ricy paa, nu moz nu yu' shcab ñi? Yu ze' bdu' patro̱o̱ niy riiñ yaay nu gyub ic yu de' zir moz nu yu' niy, par nu cuic yu nu gow de yu ze' or niñ.
42012043	Dzi ni moz ze' benu gyap patro̱o̱ niy yu ornu griy nu ricy yu gal nu mniiy loy.
42012044	Ya̱ rishli rne̱e̱ lo der nu patro̱o̱ niy cu'y riiñ yaay nu gyub ic yu dela coz niy.
42012045	Tees benu moz ze' nac yu mbecy a̱' nap, orze' nii tooy nu wari gyiily patro̱o̱ niy. Orze' cugyi' gyicy ras nuy de losa' moz yu. Mñaa gyeey la gyicy ras nuy. Gow yu nunu go'y, nunu gzugy yu.
42012046	Orze' gri patro̱o̱ niy tub dzi nu a̱' sa' la lagy yu. Griy tub or nu wagad lagy lay. Orze' tona' la cashtig ily cuic yu ni moz ze'. Gyicy yu gal nu ricy nu dey mbecy wagyicy paa.
42012047	’De moz nu rad lagy de coz nu rlagy patro̱o̱ ni, tees wacsu lily yu de coz nu rniiy, ni wacsuub gyidag yu niy, orze' yu ze', cuic dey cashtig niy. Orze' zañ golp gad niy.
42012048	Ze' de moz nu wagad lagy de coz nu rlagy patro̱o̱ ni, ni' zi'l yad ñi nu gad cashtig niy, orze' ornu cuic dey cashtig niy, orze' ñuu zi zir golp gad niy. Gun de mbecy nu briic Ñgyoozh sheñ ni, orze' ni' zi'l niim nu gyabic yu sheñ. Nunu yu nu sheñ bgu' Ñgyoozh yaa, orze' yu ze' cyish lo zir Ñgyoozh loy nu gyicy yu zañ zir coz.
42012049	’Ya̱ yapa̱ nu gyicya̱ nu ri bee Ñgyoozh ni dela mbecy nu yu' gyishlombecy. Gyicy mi gal nu ricy gyi. Bicy na nu bi rca gyi ze', orze' tona' la gyet lagya̱.
42012050	Nunu ya̱ rlagy ñi nu tona' la gzac zi̱. Nunu tona' la deet gac nañ lardo̱o̱ gashtal gded la nu gzac zi̱.
42012051	¿A rnii too der nu ya̱ yapa̱ nu gyicya̱ nu nap chu' mbecy nu losa'y gyishlombecy? Walab nu gyicya̱ nu nap chu' dey, sinu gyicya̱ nu chucoo dey nu losa'y.
42012052	Gun na par lo gaay mbecy laab nu famil zi'l ni dey chucooy. Chon yu chay contr ni cyup yu. Ze' cyup yu chay contr ni chon yu.
42012053	Gun yu' mbecy gush nu chay contr ni i'ñ yu yu gyeey. Ze' yu ze' chay contr ni uz yu. Ze' yu' ga' biñ mñaa nu cham contr ni i'ñ mi fiñ mñaa. Ze' fiñ ze' chañ contr ni ñaañ. Ze' yu' ga' biñ mñaa nu cham contr ni shis mi. Ze' fiñ ze' chañ contr ni ñaa gud ñi ―nam.
42012054	Orze' na ga' Jesuuz rab mi de mbecy: ―Ornu de ru rzac der nu yad za par ze' nu rza doo, orze' rnii der nu gyet gyey. Nunu ni raac ñi.
42012055	Ze' ornu bi druuñ par yaa reg na ornu güiin par ze' nu rza doo, orze' rnii der nu bi yad tiem zig. Nunu ni raac ñi.
42012056	¡Mbecy rzu' lo! Benu rad lagy der muesht nu ta' baa, gal nu muesht nu yu' lo yu, ¿se lagu wagad lagy der la tiem yu' der beni? ―nam rab mi dey.
42012057	Orze' na ga'm rab mi dey: ―¿Lagu wagnii too der par ub ru ben ca na nu nap?
42012058	Orze' benu ca na tub losa'r rlagy yu cu'y cyir nu cha nuy ru lo de fushtiz, orze' bzu altant nu gyicy ru rishnap nur yu lat nu gabee cuic ñi tiem nir. Gun orze' cue' cha nuy ru lo feez. Gun benu wayicy ru nde', orze' feez ze' gu'y ru yaa de yu nu rña yu' gyiib. Orze' de yu nu rña yu' gyiib shet lag dey ru nañ.
42012059	Ya̱ rne̱e̱ lor nu waruur nañ gashtal cuaa lar dela tiñ nu nii dey ―nam.
42013001	Orze' laab tiem ze' la be mbecy gua güii dey Jesuuz. Orze' byoo dey rishlom nu Pilato bicy yu nu gut la be mbecy Galilea. Orze' gucan reñ de mbecy ze' nu reñ bañcyug nu briic dey gun lo Ñgyoozh.
42013002	Orze' na Jesuuz rab mi dey: ―¿A rnii too der nu de mbecy nu gut ze' dzi zir nac yu mbecy cyi par de' zir mbecy Galilea, nunu nde' nu ni bzac dey?
42013003	Ya̱ rne̱e̱ lo der nu walab. Nunu benu de ru wane' der dela cyi nu ricy der, orze' ni' de ru gat der.
42013004	¿La coz rnii der nu nac tiiñ zu chon mbecy nu gut ornu bet lag tub yu' gya too dey tub gyedz nu la Siloé? ¿A rash der shcab nu de yu ze' dzi zir bicy dey coz cyi gaze' de' zir mbecy nu rcyiiñ Jerusaleeng?
42013005	Ya̱ rne̱e̱ lo der nu walab, nunu benu de ru wane' der de cyi nu ricy ru, orze' ni' zi'l gat der ―nam.
42013006	Orze' Jesuuz mniim tub riidz tiily lo dey. Orze' nam: ―Bzu tub mbecy. Bzub tub ya las niy. Bzub ñi lat lyucy urbyay niy. Orze' gua güiiy ben a ta' uugy niñ. Tees wangyap yu ni tub uugy niñ.
42013007	Orze' nay rab yu moz niy nu ricy riiñ lat naa ze': “Güii. Bza' chon ña'n zaab ryap la̱ rgüi̱i̱ ya las ii nu ryuba̱ uugy niñ. Tees rila wagyapa̱ uugy niñ. Orze' na pshi'ñ ñi. ¿Gun lagu leew la ricy seed ñi lat naa?” nay.
42013008	Tees yu nu ricy riiñ ze' nay rab yu patro̱o̱ niy: “Patro̱o̱, bzaan zub ñi stub ña'n. Orze' gla̱a̱ yu gyi'ñ. Gaze' nu du̱' abon gyi'ñ.
42013009	Benu ni, orze' cyup ridz cuic ñi uugy. Ze' benu wabic ñi uugy, orze' nap zir gyi'ñ ñi”, nay ―nam.
42013010	Tub tiem, tub sab, dzi nu rzu lagy mbecy, orze' Jesuuz rim nañ tub yu' nu rsya' de mbecy Israeel riidz ni Ñgyoozh rlyuum ni de mbecy.
42013011	Nunu ze' ri tub biñ mñaa nu bi bza' tiiñ zu chon ña'n rat mi. Gun bi bicy ni nuras mi, nunu bicy yu nu brong mi. Orze' rila wangac ñgyu' lim.
42013012	Na ornu Jesuuz bzaac mi biñ mñaa ze', orze' bredz mi biñ mñaa ze'. Orze' nam: ―Biñ mñaa, bi byac ru ni güii nu rat ru ―nam.
42013013	Orze' gaze' nu gul yaam biñ mñaa ze'. Orze' laab or la ze' byu' li cuerp ni biñ mñaa ze'. Orze' brugyi' nu ryabic mi gyel mbecy ni Ñgyoozh.
42013014	Tees yu nu riib ic nañ yu' ze' guzi lagy yu, gun Jesuuz bicy yac mi biñ mñaa ze' sab, dzi nu rzu lagy mbecy. Orze' nay rab yu de' zir de mbecy nu yu' ze': ―Yu' tub shuup dzi nañ tub sman par nu gyicy na riiñ. Orze' lat de dzi ze' cyid der par nu gyicy yac mbecy der. Tees dzi nu rzu lagy mbecy, cue' cyid der par nu gyicy yac mbecy der ―nay.
42013015	Orze' na Jesuuz rab mi dey: ―Der mbecy rzuu lo, ¿de ru walab gaal washaagy der tor nir o bur nir sab, dzi nu rzu lagy mbecy, par nu cha nu der ma nu go' ma nis?
42013016	Ze' biñ mñaa ii, mi ii nez Abraham, nunu bi bza' tiiñ zu chon ña'n nu pcyiig nuras biñ mñaa ii nu güii nu rat mi. Orze' beni ¿a wac gyagy biñ mñaa ii ni güii nu rat mi sab, dzi nu rzu lagy mbecy? ―nam.
42013017	Ornu ni mnii Jesuuz, orze' de losa' yuum tona' la gut lo dey. Tees de' zir de mbecy tona' la bet lagy dey nu nac de coz ily nu ricy mi.
42013018	Orze' na ga' Jesuuz: ―¿La na gyel gubier ni Ñgyoozh? ¿La ñuu coz saapa̱ nu gyel gubier nim?
42013019	Gyel gubier ni Ñgyoozh rac ñi gal nu rac nu tub mbigy ya urnishtas nu rnuuz mbecy lo yu niy. Orze' gaze' nu raly ñi gashtal gyac lañ tub yag ily mas gashtal de chigyiñ rzaa ma teez ma lat yaañ ―nam.
42013020	Gaze' nu na ga'm: ―¿La ñuu coz saapa̱ nu gyel gubier ni Ñgyoozh?
42013021	Gyel gubier ni Ñgyoozh nañ gal nu na lebadur nu gush tub biñ mñaa. Bdu'm ñii lat chon nac arin, gun orze' lebadur ze' cshup ñi dela cub zañ ze' ―nam.
42013022	Na nez nu yam par Jerusaleeng na, orze' blyuum ni de mbecy dela gyedz gal nu dela ranch nu yu' nez nu zam.
42013023	Orze' gaze' nu bruu su tub mbecy. Orze' nay rab yum: ―Shuaana̱, ¿a ñuu zi zi mbecy gruu mbañ yu? ―nay. Gaze' nu nam rab mi yu:
42013024	―Bicy der fers nu chu' der ro' shii, gun ya̱ ne̱e̱ lor tona' la zigy mbecy galagy dey chu'y, tees wac chu' dey.
42013025	Orze' yu guyu' gyeshtey nunu soow yu ro'. Orze' de ru, de mbecy nu yu' par ich gnii der: “Shuaana̱, pshaal ro' ne̱”, nii der. Tees yu guyu' ze' gnii ga'y gab yu de ru: “Ya̱ wagad lagya̱ ca bruu der”, niiy.
42013026	Gaze' nu nii ga' de ru: “Ze' ¿lagu ni rnii ru? Ze' de̱ ya̱ tublaazh la bda̱w du̱ de̱ ru gyit. Nunu tublaazh la bdo' du̱ de̱ ru. Nunu laab ru blyuur ne̱ de̱ lat cay ledz de̱”, nii der.
42013027	Orze' yu guyu' ze' nii ga'y gab yu der: “Ya̱ bi mne̱e̱ lo der nu wagad lagya̱ ca bruu der. Orze' bruu chu der lo̱, der mbecy nu shiñ ricy”, niiy gab yu de ru.
42013028	Orze' ze' gun der nunu siigy lay der ornu zac der Abraham, nu Isaac, nu Jacob, gal nu de' zir de yu nu mnii por cuen ni Ñgyoozh yu' dey ze' nu riib ic mi. Ze' ii de ru bi zu chu der par ich.
42013029	Gun cyid mbecy nu gruu gaza' dela lugaar ni gyishlombecy nu gzub dey lo mez nu gow dey gyit ze' nu riib ic Ñgyoozh.
42013030	Orze' la be de mbecy nu gash zir zu na, de yu ze' gyac yu yu nu gya zir zu par lo, nunu la be de mbecy nu gya zir zu na, de yu ze' gyac yu yu nu gash zir zu par lo ―nam.
42013031	Gaze' nu bru'ña la be de mbecy fariseo. Orze' na dey rab yu Jesuuz: ―Gua la ru, gun Herodes rlagy yu cut yu ru ―na dey.
42013032	Gaze' nu nam rab mi dey: ―Gua der gua niir lo mbecy rguu ze' nu na gal nu ina ya̱ lo̱o̱ chu̱ nuras nu bicy ni mbecy, nunu gyicy yaca̱ mbecy rat. Orze' widz na, gya' lo de riiñ nu ricya̱.
42013033	Rlagy ñi zab za̱ la̱ nez dzi na, nu ina, nu widz na. Gun walab se'ñ nu gat tub mbecy nu rnii por cuen ni Ñgyoozh reña' lugaar par Jerusaleeng.
42013034	’¡A der mbecy Jerusaleeng! Rut der de mbecy nu rnii por cuen ni Ñgyoozh. Nunu rgoow gyita' der de mbecy nu rzeed Ñgyoozh lat der. Zañ tir ngulagya̱ ñgyicy tublaazha̱ der gal nu ricy tub gyid ornu ricy tublaazh ma dzich ni ma nañ lowe' ma. Tees de ru wangalagy der.
42013035	Na ledz der gyiyeeñ ub ziñ. Gun ya̱ ne̱e̱ lo der nu wazaca' la der ya̱ gashtal shuub la dzi nu nii der: “Dzi ga zily nac biñ nu bzuu nez Ñgyoozh Shuaan na, biñ nu cyid lo den”, nii der ―na Jesuuz.
42014001	Guc ñi tub tiem, tub sab, dzi nu rzu lagy mbecy, orze' Jesuuz guam gua tom gyit yu' tub yu zub lo ni de mbecy fariseo. Nunu ze' yu' la be mbecy fariseo nu rgu' cuen ga dey mi ben lac mod gyicy mi.
42014002	Nunu ri ga' tub mbecy nu yu' gyi.
42014003	Orze' Jesuuz bdugyi'm lo de yu nu rlyuu leey ni Ñgyoozh gal nu lo de mbecy fariseo. Orze' nam rab mi dey: ―¿A nap zuñ lo leey ni Moisees nu gyicy yac na mbecy rat sab, dzi nu rzu lagy mbecy, uti a̱' nap? ―nam.
42014004	Tees dey ze' wanii lay. Gaze' nu gul yaam mbecy rat ze'. Orze' gaze' nu bicy yac mi yu. Orze' gaze' nu bzuu nez mi yu yay yu'y.
42014005	Gaze' nu nam rab mi de mbecy fariseo: ―Benu ca na de ru gyet lag tub i'ñ der nañ tub zo, o tub tor ni der gyet lag ma, orze' ¿a walab co der ma, mas sab, dzi nu rzu lagy mbecy? ―nam.
42014006	Orze' de yu ze' rila wannii dey.
42014007	Ornu Jesuuz bzaac mi de mbecy nu ya tow gyit ryub dey lugaar ni mbecy zub lo lo mez nu zub dey, orze' gaze' nu briic mi consef ni dey. Orze' nam rab mi dey:
42014008	―Ornu cuedz mbecy de ru nu cha der lo fandang, orze' cue' zub der se' mbecy zub lo, gun dzi ga gru'ña tub mbecy nu lily zir na gaze' ru.
42014009	Orze' gru'ña mbecy nu bredz rup laa der gal nu mbecy lily ze'. Orze' niiy gab yu ru: “Ze' nu zub ru gac cuic ru nu zub yu lily ii”, niiy gab yu ru. Orze' ru gruu gyel mbecy nir, nunu chesub ru se' mbecy zaab ich zir.
42014010	Lugaar nu gyicy ru nde', orze' i mod gyicy ru: Ornu cuedz dey ru nu char fandang, orze' ornu ru'ñar, orze' zub ru se' mbecy nu zaab ich zir. Gun ornu ru'ña mbecy nu bredz ru ze', orze' niiy gab yu ru: “Mbecy, ru char zub ru se' mbecy zub lo zir”, niiy gab yu ru. Orze' ornu gyicy ru nde', orze' de' zir mbecy nu nguaa lo mez ze' ca lagy dey lor.
42014011	Gun yu nu ricy zily ub, yu ze' gruu gyel mbecy niy. Ze' yu nu ricy gyel gyidz ni, yu ze' gyed gyel mbecy niy ―nam.
42014012	Orze' nam rab mi mbecy nu bredz mi nu cha tom gyit yu' ze': ―Ornu cuic ru cui o che nu gow mbecy, orze' cue' cuedz ru amig nir. Ni cue' cuedz ru de bicy ru. Ni cue' cuedz ru de uz ru. Ni cue' cuedz ru de yu guani'ñ lat losa'r. Gun benu ni gyicy ru, orze' ni' zi'l de yu ze' cuedz dey ru nu cha tor gyit yu'y. Orze' ni mod gyad ir.
42014013	Lugaar nu gyicy der nde', orze' i mod gyicy ru. Ornu gyicy ru tub sa', orze' cuedz ru de mbecy zi nu cyid dey lor. Cuedz ru mbecy nu wagac za, nunu cuedz ru mbecy coj, nunu cuedz ru mbecy lo ca'. De yu ze' cuedz ru.
42014014	Dzi ni der benu ni gyicy ru. Gun de yu ze' waca' gyabic dey ir. Tees ru gyad ir ornu shuub dzi nu gyabañ de mbecy nap.
42014015	Na ornu güeñ tub yu nu bzub nu Jesuuz lo mez de coz ze', orze' nay rab yum: ―¡Dzi ni de mbecy nu cha tow gyit lo sa' ze' nu riib ic Ñgyoozh! ―nay.
42014016	Orze' Jesuuz nam: ―Bzu tub mbecy. Orze' bicy yu tub sa' ily. Orze' bredz yu zigy mbecy nu chay lo sa' ze'.
42014017	Na ornu pshuub or na, orze' bzuu nez yu tub moz niy nu cha niiy lo de mbecy nu ca lo cuen nu cha lo sa' ze'. Orze' nay: “Da der, gun dela coz bi zu lily ñii”, nay.
42014018	Orze' dela dey mnii dey rishto' lo. Orze' mbecy nu guay lo loga la ze' nay: “Ya̱ wac cha̱, gun saa la wi tub nac yu. Nde' nu ya̱ cha güi̱i̱ ñii. Orze' bicy sulagy ne̱, gun wac cha̱”, nay.
42014019	Ze' tuuba'y nay: “Wac cha̱, gun saa la wi̱ gaay nez tor. Orze' na cha̱ gyicya̱ preb ma ben a nap ricy ma riiñ. Orze' bicy sulagy ne̱, gun wac cha̱”, nay.
42014020	Ze' tuuba'y nay: “Wac cha̱, gun saa la pchela̱a̱. Nde' nu wac cha̱”, nay.
42014021	Orze' gaze' nu moz ze' bish cyay yay. Ornu briy na, orze' mniiy dela nde' lo patro̱o̱ niy. Orze' patro̱o̱ niy tona' la guzi lagy yu. Gaze' nu nay rab yu moz niy ze': “Dzach ru gua lat cay, gal nu de nez mi' nu riib lat gyedz. Orze' cyid nur de mbecy zi, nu de mbecy nu wagac za, nu mbecy lo ca', gal nu mbecy coj”, nay.
42014022	Na ornu bi rac la be or, orze' moz ze' nay rab yu patro̱o̱ niy: “Na bi bicya̱ dela coz nu mniir, nunu gabee gad ru' lugaar nu gzub mbecy benu cyid yu”, nay.
42014023	Orze' patro̱o̱ ze' nay rab yu moz niy: “Gua de nez zu gal nu de nez las nu riib ngush. Orze' niir lo reña' mbecy nu cyid dey, gun orze' chu' zir mbecy gashtal dzaa la nañ yu' ne̱.
42014024	Gun ya̱ rne̱e̱ nu ni tub la mbecy nu mne̱e̱ nu cyid nu loga la wow yu de coz nu bzu ye̱”, nay ―nam.
42014025	Orze' tona' la zigy mbecy za ca dey ich Jesuuz. Orze' bish cyam bgüiim lo dey. Orze' nam rab mi dey:
42014026	―Benu ca na mbecy cyid cay icha̱, ze' benu rca zir yu uz yu, o ñaay, o mñaay, o i'ñ yu, o bicy yu, o zan yu, o ub yu gaze' ya̱, orze' yu ze' rila wangyap yu nu gac yu mbecy nu rsya' lo̱.
42014027	Cyu zi'l mbecy nu washet ic nu gzac zi nu nac ya̱, nunu benu washet ic yu nu gyicy yu gal nu ya̱ rlagya̱, orze' yu ze' ni' zi'l wangyap yu nu gac yu mbecy nu rsya' lo̱.
42014028	Orze' benu ca na de ru rlagy der zaar tub yu' gya, orze' ¿a walab nu loga la rlagy ñi nu zub ru cor cuen ben a gal tiñ nir par nu gya' lo yu' ze'?
42014029	Tees benu de ru gzu zi'l der simient niñ, ze' waza' lo der ñii, orze' ornu gzac de mbecy, orze' cugyi' gubdzaa dey der.
42014030	Orze' nii dey: “Yu re nu bzuub zi'l yu gyi' yu' niy per wangac nza' loy ñi”, nii dey.
42014031	O benu tub rey chay nu chu'y gyel yuu nu tuuba' rey, orze' ¿a walab nu loga la rlagy ñi nu nii tooy ben a zu tii miily soldad niy lo tub gal miily soldad nu chucoo nuy ze'?
42014032	Ze' benu wazuy lo gyel yuu ze', orze' ornu gabee zet ru' zu tuuba' rey nu chucoo nuy ze', orze' gzuu nez yu tub moz niy nu niiy lo tuuba' losa'y nu cue' gyicy yu gyel yuu.
42014033	Orze' ni' zi'l de ru. Benu washet ic der nu zeeñ der de coz nu ricy cup der, orze' wangyap der gac ru mbecy nu rsya' lo̱ ―nam―.
42014034	’Zed, nde' nap ricy ñi benu yu' nu ri' niñ. Tees benu zed ze' ruu nu ri' niñ, ¿orze' lac mod chu' ga' nu ri' niñ tuuba' tir?
42014035	Orze' rila wacyiiñ ñi. Ni wacyiiñ ñi nu gyicy nap ñi yu. Nunu ni wacyiiñ ñi par abon. Orze' nap zir nu ne' dey ñi. Yu nu zub gyidag, rlagy ñi gyicy yu nu gyet lag yu cuen ―nam.
42015001	Dela yu nu rboo tiñ por cuen ni gubier Rom, gal nu reña' mbecy bdune' becha' dey lo Jesuuz par nu zuub gyidag dey de coz nu rniim.
42015002	Ze' de mbecy fariseo gal nu de yu nu rlyuu leey ni Ñgyoozh rnid ru' dey nu nac mi. Orze' na dey: ―Yu re rnii nuy mbecy cyi nunu row nuy dey gyit ―na dey.
42015003	Orze' Jesuuz mniim riidz tiily lo dey. Orze' nam:
42015004	―Benu ca na de ru zu tub gaynal shily nir, se' dune' tub ma, orze' ¿a walab zeeñ der nobent zuub gaa ma ngush? Orze' gaze' nu cha der cha yub der tub bañ nu bdune' ze' gashtal gyad la ma.
42015005	Na ornu gyad ma na, orze' tona' la gyet lagy der. Orze' riib yeñ der ma gya nur ma.
42015006	Na ornu rir yu'r na, orze' cha te'r de amig nir gal nu de mbecy nu yu' gaab ga. Orze' nii der gab ru dey: “Bet lagy der nur ya̱, gun ya̱ byada̱ shily ne̱, bañ nu bdune'”, nii der.
42015007	Ya̱ rishli rne̱e̱ lo der, cyit zir rac gyibaa nu nac tub mbecy cyi ornu rne'y dela cyi nu ricy yu, gaze' nu nac nobent zub gaa mbecy nap nu walagy ñi nu ne' cyi nu ricy yu.
42015008	’Gyicy peen nu tub biñ mñaa nu ricy cup tii tiñ plat. Orze' dune' tub ñi nim. Orze' ¿la coz gyicy mi? Nu loga la caam gyi candiil nim. Orze' gaze' nu lyuub mi nañ yu' nim. Orze' nap yub mi ñii gashtal gyad lañ.
42015009	Na ornu gyad ñi nim na, orze' cuedz mi dela amig nim, gal nu dela mbecy nu yu' gaab ga. Orze' niim gab mi dey: “Tona' la yet lagya̱ gun bi byada̱ de tiñ nu bdune' ne̱”, niim.
42015010	Orze' ya̱ rne̱e̱ lo der nu tona' la yet lagy de anc ni Ñgyoozh nu nac tub mbecy cyi nu rne'y de cyi nu ricy yu ―nam.
42015011	Orze' Jesuuz mniim tuuba' riidz tiily lo dey. Orze' nam:
42015012	―Zu tub mbecy. Zu cyup i'ñ yu. Orze' yu mi' ze' nay rab yu uz yu: “Tat, cuic ru gyel nap nir nu ya̱ dugyi̱”, nay. Orze' yu ze' blew yu gyel nap ze' niy lat de i'ñ yu.
42015013	Na ornu bi rac la be tiem, orze' yu mi' ze' biit yu dela coz nu bdugyiy. Orze' gush nez yu za nuy tiñ ze' tub lugaar zet. Gashtal tuuba' nasyoong zay. Orze' ze' mniit ton yu dela tiñ niy.
42015014	Na ornu blazh mniit yu dela tiñ niy, orze' biid tub cubiñ ily lugaar ze'. Orze' brugyi' rded yu gyel ran.
42015015	Orze' gua yub yu riiñ lo tub mbecy guledz. Orze' yu ze' bzuu nez yuy chay ranch niy nu cha ñay cuch.
42015016	Orze' yu mi' ze' ngulagy yu ñgyow yu gyid ich zaa nu row cuch ze' par nu dzaa nañ yu. Tees ni tub la mbecy wancuic yu nde' gow yu.
42015017	Laab nde' la orze' mnii tooy: “De moz nu rcyiiñ lo uza̱ rad nu row dey gashtal drusuba' lañ. Ze' ya̱ se nu gat zi'la̱ gyel ran.
42015018	Nde' nu na nap zir cush cya̱ gya̱ yu' uza̱. Orze' ne̱e̱ loy: Tat, ya̱ guch ñii ne̱ lo Ñgyoozh, nunu guch ñii ne̱ lo ru.
42015019	A̱' yada'ñ nu nii dey nu naca̱ i'ñ ru. Orze' na bicy nu ya̱ gal nu ricy nur de moz nir, ne̱e̱ lo uza̱”, rnii tooy.
42015020	Orze' gaze' nu gush nez yu yay lo uz yu. ’Na ornu gabee zet yay, orze' uz yu bzaac yuy. Orze' gushni lagy yuy. Gaze' nu gush nez yu zay za cheel yuy. Orze' bdu' yaay yeñ yu. Orze' bdoy chit loy.
42015021	Orze' yu feñ ze' nay rab yu uz yu: “Tat, guch ñii ne̱ lo Ñgyoozh, nunu guch ñii ne̱ lo ru. A̱' yada'ñ ne̱ nu nii dey nu naca̱ i'ñ ru”, nay.
42015022	Gaze' nu uz yu bicy yu mandaar lo de moz niy. Orze' nay rab yu de moz niy: “Dzach der, gua gyii der negy nu cyit zir na. Orze' zuu der yu negy ze'. Nunu rii ga' der tub bi' yaay. Nunu caa der gyid lab gyi'y.
42015023	Orze' gua tee der chigud, bañ feñ nu re'ñ zir par lo dela ma. Orze' gyicy na sa'.
42015024	Gun i'ña̱ ii nay gal nu na tub mbecy nu bi gut. Tees na byabañ yu. Guc yu mbecy bdune'. Tees na byad yu”, nay. ¡Orze' brugyi' nu ricy dey sa'!
42015025	’Orze' lat ze' i'ñ yu yu gush ze' riy lat naay. Orze' bish cyay yay. Na ornu yay bi rgaab ro' na, orze' güeñ yu nu rlaa musiic. Nunu rulgyi' mbecy.
42015026	Orze' bredz yu tub moz nu ri lo sa' ze'. Orze' bdugyi'y loy la coz rac.
42015027	Orze' moz ze' nay rab yuy: “Bi bri bicy ru. Orze' uz ru bicy yu mandaar nu cut dey tub chigud, bañ feñ nu re'ñ zir par lo dela ma. Gun bicy ru bri nap yu, nunu bri ruub yu”, na moz ze' rab yu yu gush ze'.
42015028	Orze' yu gush ze' tona' la guzi lagy yu. Orze' wangalagy yu ñgyu'y yu'. Orze' gaze' nu uz yu bruuy nu mnishbaay loy nu chu'y yu'.
42015029	Orze' nay rab yu uz yu: “Ru rad lagy ru nu bi guzañ ña'n nu ya̱ ricya̱ riiñ nir. Nunu rila wangyicya̱ nu wazuub gyidaga̱ nir. Tees ru rila wancuic ru ni tub chiib feñ par nu ñgyicya̱ sa' nu de amig ne̱.
42015030	Tees lugaar nu ni ñgyicy nur ya̱, per ca yu re biit ru chigud, bañ feñ nu re'ñ zir par nu gyicy ru sa' nu briy. Ze' yu re mniit ton yu tiñ nir lo de biñ congal”, nay.
42015031	’Orze' na ga' uz yu rab yuy: “A uza, ru dub laa tiem nac nur ya̱, nunu dela coz nu ricy cupa̱, nde' coz nir.
42015032	Tees na dzi nap nu gyicy na sa' nu gyet lagy na, gun bicy ru nay gal nu na tub mbecy nu bi gut. Tees na byabañ yu. Bi bdune'y, tees na byada'y”, nay.
42016001	Orze' na ga' Jesuuz rab mi de yu nu rsya' lom: ―Bzu tub mbecy guani'ñ. Nunu bzu tub moz nu byub ic de coz niy. Orze' bruu zu tub mbecy briib yu cyi ic moz ze' nu rniit ton yu gyel nap ni patro̱o̱ niy.
42016002	Orze' gaze' nu patro̱o̱ niy ze' bredz yu moz niy. Orze' nay rab yuy: “¿La ñuu riidz zaab nu rnii dey nir? Zeed cuen ru lo̱ de riiñ nu ricy ru, gun na waca' gac ru moz ne̱”, nay.
42016003	Orze' moz ze' bzub yu gush yu shcab: “¿Lac mod gyicy na? Gun patro̱o̱ nin blooy riiñ yaan. Ze' sac fers nin nu gyicy na riiñ ngush, nunu gat loon benu chesan diñ na gun.
42016004	Na la bi rad lagy na la coz gyicy na. Gun orze' gad cyu nu cuic yu' chu'n ornu shuub dzi nu wayicya'n riiñ.” Ni mnii tooy.
42016005	Orze' bredz yu tub ga yu nu zaab tiñ ni patro̱o̱ niy. Gaze' nu nay rab yu yu nu bru'ña loga la: “¿La be zaab ru ni patro̱o̱ ne̱?”, nay.
42016006	Orze' yu nu bru'ña loga la ze' nay rab yuy: “Ya̱ zaaba̱ gal rub tii zu tap gaynal litr asecy niy”, nay. Orze' na moz nu riib ic ze' nay rab yuy: “Ii gyicy nu ta' de nu zaab ru. Gaze' nu zub ru zaar tuuba' nu niiñ nu zaab ru tiiñ zu tub gaynal litr asecy”, nay.
42016007	Na ornu blazh mniiy lo yu ze' na, orze' nay rab yu tuuba' yu nu zaab ni patro̱o̱ niy ze': “Ze' ru, ¿la be zaab ru?”, nay. Orze' yu ze' nay rab yu yu nu riib ic ze': “Tub gaynal bult trig”, nay. Orze' na moz nu riib ic ze': “Ii gyicy nu ta' de nu zaab ru. Orze' zaar tuuba' gyicy nu niiñ nu zaab ru ochent bult trig”, nay.
42016008	Orze' patro̱o̱ niy ze' mniiy nu dzi lily na moz niy par nu dzi bzuy altant. Gun de mbecy nu ricy mod ni cualcyer la mbecy gyishlombecy ii, de yu ze' dzi zir zu dey altant gaze' de mbecy nu ricy mod nu rishli.
42016009	’Ya̱ do̱o̱ rishlor lac mod gyicy nur de gyel nap nir nu yu' gyishlombecy ii. Gyicy nur ñii tub mod par nu gad amig nir. Gun orze' ornu lazh de gyel nap nir, orze' gad mbecy nu nap nii nuy ru ze' nu cyiiñ ru tub la.
42016010	’Gun yu nu ricy paa nu ñumiiñ, orze' ni' zi'l ricy paay nu sheñ. Nunu yu nu wagyicy paa nu ñumiiñ, ni' zi'l wagyicy paay nu sheñ.
42016011	Orze' benu wac gyicy cup mbecy consuel lo der nu nac gyel nap ni gyishlombecy ii, ¿orze' walab gaal gac gyicy cup Ñgyoozh consuel lo der nu nac gyel nap nu rishli?
42016012	Nunu benu wayicy paa der nu suu reña' mbecy, orze' se cyu la cuic la coz nir.
42016013	’Gun ni tub la mbecy nu ricy riiñ wagyicy yu riiñ ni cyup patro̱o̱ niy. Gun benu ni, orze' ga zi lagy yu lo tub yu. Ze' tuuba'y cay yu. O nu gyicy paay nuy tub yu. Ze' güii naañ yu lo tuuba'y. Orze' wac zu bich mbecy nu nac Ñgyoozh, nunu ni' zi'l wac zu bich yu nu nac de gyel nap nu yu' gyishlombecy ii laab tub zi'l tiem ―nam.
42016014	Na ornu güeñ de mbecy fariseo de coz ze' na, como dzi rca dey tiñ, orze' bgubdzaa dey Jesuuz.
42016015	Orze' na Jesuuz: ―De ru lo mbecy zi'l ricy der nu dzi nap ru. Tees Ñgyoozh rad lagy mi la coz yu' nañ lardoo der. Gun de coz nu rzii mbecy nu tona' la sac, par lo Ñgyoozh rila a̱' sac ñi ―nam―.
42016016	’Nese gulas gashtal pshuub la tiem ni Waa nu driib nis mbecy, de mbecy rshaal dey de riidz ni leey ni Moisees, gal nu de riidz ni de yu nu mnii por cuen ni Ñgyoozh. Tees nese tiem ze' rshaal dey de riidz nu sac ni gyel gubier ni Ñgyoozh. Nde' nu na zigy mbecy ricy dey fers par nu chu'y ze' nu riib ic Ñgyoozh.
42016017	’Tees a̱' biigy zir nit lo baa nu gyishlombecy ii, gaze' nu ricy falt nu gyu' ni tub coz mi' ni leey.
42016018	’Benu tub mbecy coy gyicy rishbeey nu zaan yu mñaay, ze' chelaay tuuba' biñ mñaa, orze' yu ze' ricy yu cyi. Nunu yu nu chelaa biñ mñaa nu bzaan ñgyee ze' ni' zi'l ricy yu cyi.
42016019	’Bzu tub mbecy guani'ñ. Nunu tona' la negy ñgyup rzuy. Nunu de dzi la rzu baay.
42016020	Ze' bzu ga' tub mbecy zi nu la Lázaro. Bzu laa gyedz dutuub la cuerp niy. Nunu rzub yu ro' ni guani'ñ ze'.
42016021	Yu ze' rgyish loy nu mas ñuu de coz nguzh nu yet lag lo yu nu goy. Nunu gal de che̱' yecha' ma rle' ma ze' nu ta' gyedz niy.
42016022	Orze' pshuub dzi nu gut mbecy zi ze'. Orze' anc ya nuy yu ze' nu ri gyitoo Abraham. Ni' zi'l yu guani'ñ ze' gut yu. Orze' pcach dey yu.
42016023	’Orze' lat nu ri mbecy guani'ñ ze', ze' nu rza mbecy gut, orze' pshes nañ ic yu bgüiiy zet. Orze' bzaac yu Abraham nu Lázaro yu' dey tublaazh.
42016024	Orze' brish ti nuy Abraham. Orze' nay: “¡Uza̱ Abraham, gushni ñuu lagy ya̱! Orze' zuu nez ru Lázaro nu cyid yu lo̱, gun sal yu too mbiz yu lo nis. Orze' gyicy yu nu gyag lyudza̱, gun tona' la rzac zi̱ lo gyi ii”, nay.
42016025	Orze' na Abraham rab yuy: “Uza̱, bicy nu gyeza' lagy nu ru dzi gusht bzur lat nu gabee mbañ ru. Ze' Lázaro ii dzi shni pcyiiñ yu. Orze' na ya̱ rica̱ consuel niy ii. Ze' ru rzac zir.
42016026	Ze' tuuba' coz, ri tub gyerlas ily cyaal nez par ze' nu ru rir. Orze' benu ca na tub mbecy nu ri ii galagy yu chay par ze' nu ru rir, orze' wac. Nunu ni' zi'l de yu nu ri ze' nu ru rir waca' cyid dey par ii”, na Abraham.
42016027	’Orze' na yu guani'ñ ze': “Beni orze' ya̱ nishba̱a̱ lor uza̱ Abraham nu zuu nez ru Lázaro chay yu' uza̱.
42016028	Gun zu gaay bicya̱. Orze' nii Lázaro lo dey nu gyicy cuidad dey ub yu, gun orze' cue' nu gyed dey lugaar ii ze' nu rzac zi mbecy”, nay.
42016029	Orze' na Abraham: “De yu ze' bi ricy cup dey de riidz nu bzeeñ Moisees, nu de riidz nu bzeeñ de yu nu mnii por cuen ni Ñgyoozh. Orze' rlagy ñi nu gyicy cuen dey ñi”, nay.
42016030	Orze' na yu guani'ñ ze': “Laab ni uza̱ Abraham, tees benu tub mbecy gut gyabañ yu nunu gruu zac yu lat dey, orze' ne' dey dela cyi nu ricy yu”, nay.
42016031	Tees Abraham nay: “Benu wayicy cuen dey de riidz ni Moisees gal nu de riidz ni de yu nu mnii por cuen ni Ñgyoozh, orze' ni' zi'l waguugy lardoo dey mas tub mbecy gut gyabañ yu”, nay ―na Jesuuz.
42017001	Orze' Jesuuz nam rab mi de yu nu rsya' lom: ―Dub laa tiem yu' coz a̱' nap nu ricy ñi nu ricy mbecy cyi. ¡Tees cuaa mbecy nu ricy yu nu gyicy de losa'y cyi!
42017002	Nap zir benu cyiig dey tub gyita' gyech yeñ yu. Orze' shet lag dey yu lo nisyudoo. Nap zir nde' gaze' nu gyicy yu nu gyicy tub yu shni cyi.
42017003	¡Orze' bicy cuidad der! ’Benu tub losa'r ricy yu cyi, orze' shuu nur yu. Tees benu ne'y de cyi nu ricy yu, gyicy sulagy ru niy.
42017004	Mas tub gagy tir gyicy yu coz nu walab se'ñ nuy ru nañ tub dzi, nunu benu tub ga ga' tir cyid yu lor nunu niiy nu wayicya'y de coz nu bicy nuy der ze', orze' gyicy sulagy der niy ―nam.
42017005	Orze' de yu nu bloo su Shuaan na Jesuuz na dey rab yum: ―Locyuub ru de̱ nu fert zir gyicy cup de̱ consuel lor ―na dey.
42017006	Orze' Shuaan na Jesuuz nam: ―Benu de ru ricy cup der consuel lo̱ mas ñuu mi', gal nu na mbigy urnishtas, orze' gac nii der lo yag ily ii nu gruu lyuñ nu chañ gal lo nisyudoo. Orze' ze' gzub ñi, gnii der. Orze' yag ii gyicy ñi gal nu de ru niir ―nam―.
42017007	’Gyicy pee lan nu zu tub moz ni ca na tub de ru. Orze' ricy yu riiñ rla'y yu, o nu rñay shily. Na ornu riy yu' or gudze nu guay lat naay, wanii gaal der: “Gyeed zub ru gor gyit”, niir.
42017008	Walab nu ni nii der, sinu niir: “Bzu lily, gun gyicya̱ che. Orze' zu bich ru nu nac ya̱ lat nu rda̱w nunu rdo̱'. Ornu lazh da̱w ya̱, orze' gow ru, nunu go'r”, niir.
42017009	Ni' zi'l waric na gras ni moz benu gyicy zi'l yu gal nu yad ñi nu gyicy yu.
42017010	Ni' zi'l de ru, ornu glazh gyicy der gal nu mnii Ñgyoozh nu gyicy der, orze' niir: “Gur moz zi'l nac de̱. Wangyicy de̱ coz ily. Nomaas bicy de̱ gal nu yad ñi nu gyicy de̱”, nii der ―nam.
42017011	Orze' nez nu ya Jesuuz par Jerusaleeng, bded mi lo de yu nu ri ru' bzaa ni Samaria, gal nu lo de yu ni Galilea.
42017012	Ornu brim ru' tub gyedz mi', orze' bdzeel mi tii mbecy nu rat tub lo güii nu la lepra. Orze' zet yu' dey
42017013	rbish ti nu dey mi. Orze' na dey: ―¡Jesuuz, masht, gushni ñuu lagy de̱ ya̱! ―na dey.
42017014	Orze' ornu Jesuuz bzaac mi dey, orze' nam: ―Gua der lo uz rlyuur ub ru, gun orze' gad lagy yu nu bi byac der ―nam. Orze' nez nu za dey byac dey ni güii ze'.
42017015	Orze' tub yu nu gurat ze', ornu gud lagy yu nu byac yu, orze' bish cyay gua ga'y lo Jesuuz. Orze' ye la rniiy nu ryabic yu gyel mbecy ni Ñgyoozh.
42017016	Orze' gugyit tiily yu gal lo yu la yeñ gyi' Jesuuz nu rbic yu gras nim. Yu ze' nac yu mbecy Samaria.
42017017	Orze' Jesuuz nam: ―¿Walab gaal walab tii mbecy byac yu? ¿Ca za se gaa de mbecy ze'?
42017018	¿A saca' zir yu nu rbic gras ni Ñgyoozh gaze' mbecy ii? Ni a̱' nac yu mbecy guledz ―nam.
42017019	Orze' nam rab mi mbecy ze': ―Wes su, nunu yaa. Ru bi byac ru par nu bicy cup ru consuel lo̱ ―nam.
42017020	Orze' la be mbecy fariseo bdugyi' dey lo Jesuuz ben gul cyid gyel gubier ni Ñgyoozh. Orze' nam rab mi dey: ―Mod nu cyid gyel gubier ni Ñgyoozh, nde' walab mod nu zac mbecy.
42017021	Wac nii mbecy nu par ii zuñ, o par re zuñ. Gun bi zu gyel gubier ni Ñgyoozh lat de ru ―nam.
42017022	Orze' nam rab mi de yu nu rsya' lom: ―Shuub dzi ornu de ru galagy der gzac der tub dzi nu ya̱, biñ nu byac mbecy, gzu̱ lat der, tees or la ze' wazaca' der ya̱.
42017023	Gun gruu zac mbecy nu nii dey: “Ii zum”, o “Re zum”, nii dey. Tees cue' cha güii der, nunu ni cue' cha ca der ich dey.
42017024	Gun gal nu rzu gyi ni guzii baa nu ricy ñi nu rzu yaa rup chu la' gaa la, orze' ni mod gyicy ya̱, biñ nu byac mbecy, ornu shuub dzi nu yapa̱.
42017025	Tees nu loga la rlagy ñi nu gzac zi̱. Nunu rlagy ñi nu gzu chu de mbecy nu yu' tiem na ya̱.
42017026	Gal nu guc tiem ni Noé, orze' ni' zi'l mod gac ornu ya̱, biñ nu byac mbecy, yapa̱ tuuba' tir.
42017027	Tiem ze' de mbecy nu bdow zi'l dey, nunu go'y, nunu pchelaa dey. Ni bicy dey gashtal ornu pshuub dzi nu gu' Noé nañ barc. Na ornu bru'ña gyey, orze' dela dey gut yu.
42017028	Nunu ni' zi'l guc tiem ni Lot. De mbecy row dey, nunu ro' dey. Rzii dey la coz, nunu rut dey la coz. Rnuuz dey la coz, nunu rzaa dey yu'.
42017029	Tees ornu bruu Lot lat gyedz Sodoma, orze' bet gyey gyi gal nu asufre. Orze' dela dey gut yu.
42017030	Ni' zi'l gac ornu ya̱, biñ nu byac mbecy, gruu zaca̱ tuuba' tir.
42017031	’Orze' dzi ze' yu nu zub too yu', cue' nu gyet yu nu coy suuy nu yu' nañ yu' anzir nu ruu chuy. Nunu ni' zi'l yu nu ricy riiñ lat naa, cue' ga' cush cyay gyay yu'y.
42017032	Byeza' lagy der mñaa Lot.
42017033	Gun yu nu rlagy co nap ub, yu ze' gnit loy. Tees yu nu shet ic nu gat, yu ze' gruu nap yu.
42017034	’Tees ya̱ rne̱e̱ lo der nu rel ze' cyup mbecy riib yu laab lo tub zi'l nuun nas yu. Orze' tub yu gruuy gyishlombecy ii nu gyay. Orze' tuuba'y gyiyeeñ yu.
42017035	Na cyup biñ mñaa cam rom iiñ gyech. Orze' tub mi gruum gyishlombecy ii nu gyam. Ze' tuuba'm gyiyeeñ mi.
42017036	Na cyup mbecy riy ricy yu riiñ lat naay. Orze' tub yu gruuy gyishlombecy ii nu gyay. Ze' tuuba'y gyiyeeñ yu ―nam.
42017037	Orze' na de yu nu rsya' lom rab yum: ―¿Ca gac de coz ze' Shuaan de̱? ―na dey. Gaze' nu nam rab mi dey: ―Ze' nu nguaa de cuerp gut, ze' gyatublaazh dela lyash ―nam.
42018001	Orze' Jesuuz mniim tub riidz tiily lo dey, gun orze' glyuum ni dey nu zaab nii nu laa dey Ñgyoozh, nunu cue' shi'ñ dey baloor.
42018002	Orze' nam: ―Tub gyedz bzu tub feez. Orze' ni wanchib lay lo Ñgyoozh, ni wanca lagy yu lo mbecy.
42018003	Nunu laab gyedz ze' bzu tub byud. Orze' bicy cup mi tub gyel cha' ic. Orze' zaab rza lam lo feez ze' nu rgyiiñ mi loy nu gyicy nuy losa' yuum gal nu yad ñi.
42018004	Orze' bi guzañ tiem feez ze' wangalagy yu locyuub yum. Orze' despuees mnii tooy: “Mas ya̱ wacchiba̱ lo Ñgyoozh nunu ni waca lagya̱ lo mbecy,
42018005	tees como byud ii wachecam nu ricy seed mi ya̱, orze' ya̱ locyuuba̱m nu gad gyel fushtiz nim, gun orze' cue' nu zaab cyid lam. Gun benu zaab cyid lam, orze' gyicy mi nu lazh fers ne̱”, mnii tooy ―na Jesuuz.
42018006	Orze' na ga' Jesuuz: ―De ru zuub gyidag der de coz nu mnii feez a̱' nap ze'.
42018007	Beni, ¿walab gaal wabic Ñgyoozh gyel fushtiz ni de mbecy nu bi pcuim, de mbecy nu dzi rel la rnii num? Walab nu dzi tuñ laam.
42018008	Ya̱ rne̱e̱ lor nu dzach cuic mi gyel fushtiz ni dey. Tees ornu ya̱, biñ nu byac mbecy, yapa̱ tuuba' tir, ¿a gyapa̱ mbecy nu ricy cup consuel lo̱ gyishlombecy ii? ―nam.
42018009	Orze' mniim tuuba' riidz tiily ii lo la be mbecy nu ricy nu nac mbecy nap, ze' rgüii naañ yu lo de' zir losa'y.
42018010	Orze' nam: ―Cyup mbecy guay nañ yu' ze' nu driib zily mbecy Ñgyoozh par nu nii nu dey mi. Tub yu nac yu tub mbecy fariseo. Ze' tuuba'y nac yu tub mbecy nu rboo tiñ por cuen ni gubier Rom.
42018011	Orze' mbecy fariseo ze' bzuy mnii nuy Ñgyoozh. Orze' nay: “Ñgyoozh, ya̱ rica̱ gras nir, gun ya̱ walab nu na̱ gal nu na de' zir mbecy. A̱' naca̱ gubaan. A̱' naca̱ mbecy shiñ ricy. A̱' naca̱ mbecy nu ricy cyi nu biñ mñaa. Ni a̱' naca̱ mbecy nu na gal nu na mbecy ii, yu nu rboo tiñ por cuen ni gubier.
42018012	Ya̱ rca̱ ne̱ nu cue' da̱w gyit cyup tir nañ tub sman par nu rzu bicha̱ nu nac ru. Nunu lo tii coz nu ricya̱ gan, rlo̱o̱ tuub ñi nu drica̱ nir”, nay.
42018013	Tees mbecy nu rboo tiñ por cuen ni gubier ze' zet bzuy. Ni wangalagy yu shes nañ loy nu güiiy par baa, sinu pshet yu lyush yu. Orze' nay: “¡Ñgyoozh, gushni ñuu lagy ya̱, gun ya̱ naca̱ mbecy cyi!” nay.
42018014	Orze' na ga' Jesuuz: ―Ya̱ rne̱e̱ lo der nu mbecy nu rboo tiñ por cuen ni gubier ze', Ñgyoozh bicy sulagy mi niy. Orze' yay. Ze' mbecy fariseo ze', Ñgyoozh wangyicy sulagy mi niy. Gun cyu zi'l mbecy nu ricy zily ub yu, yu ze' gruu gyel mbecy niy. Ze' yu nu ricy gyel gyidz ni, yu ze' gyed gyel mbecy niy ―nam.
42018015	Orze' la be mbecy bru'ña nu dey yu nguzh mi' lo Jesuuz par nu gal yaam dey. Na ornu bzaac de yu nu rsya' lom, orze' brugyi' rdza' dey ni de mbecy nu yad nu de yu nguzh mi' ze'.
42018016	Orze' Jesuuz bredz mi dey. Orze' nam rab mi dey: ―Bzaan der nu gyecha' de yu nguzh mi' lo̱. Cue' niir lo dey nu ruu chuy. Gun lugaar ze' nu riib ic Ñgyoozh, nde' lugaar nu yu' mbecy nu na gal nu na de yu nguzh ii.
42018017	Ya̱ rishli rne̱e̱ lo der nu yu nu wazaan nu gyub ic Ñgyoozh gal nu ricy de yu nguzh ii, orze' wac chu'y ze' nu riib ic mi ―nam.
42018018	Orze' tub yu nu riib ic lat de mbecy Israeel nay rab yu Jesuuz: ―Masht nap, ¿la ñuu coz rlagy ñi nu gyicya̱ par nu cui mbaña̱ tub la? ―nay.
42018019	Orze' na Jesuuz rab mi yu: ―¿Lagu rnii ga' ru nu nap ya̱? Ze' cyu zir nu nap, sinu tub zi la Ñgyoozh.
42018020	Ru bi rad lagy ru de coz nu rnii Ñgyoozh nu gyicy yac ru. Cue' gal ru mbecy nu wanchelaar. Cue' cut ru losa'r. Cue' gyicy ru gubaan. Cue' riib ru gyidza too losa'r. Pca lagy lo uz ru, nunu pca lagy lo ñaar ―nam.
42018021	Orze' yu nu riib ic ze' nay rab yum: ―Dela nde' bi bicy yaca̱ ñi nese miiñ la̱ ―nay.
42018022	Na ornu güeñ mi nde', orze' nam rab mi yu: ―Tees ru ricy falt se tub coz nir nu gyicy ru. Yaa cut ru dela coz nu yu' nir. Gaze' nu tiñ ze' cuic ru ni de mbecy zi. Orze' gyibaa gyad gyel nap nir. Gaze' nu cyid ru cyid car icha̱ ―nam.
42018023	Tees ornu güeñ mbecy ze' nu ni mnii Jesuuz, orze' tona' la bicy shniy, gun tona' la guani'ñ yu.
42018024	Na ornu bzaac Jesuuz nu dzi ricy shniy, orze' nam: ―¡Dzi ga biigy nu chu' mbecy guani'ñ lat de mbecy nu riib ic Ñgyoozh!
42018025	A̱' biigy zir ded tub camey gyeegy gyi' tub gyishtiib, gaze' nu chu' tub mbecy guani'ñ lat de mbecy nu riib ic Ñgyoozh ―nam.
42018026	Orze' de mbecy nu güeñ ze' na dey rab yum: ―Beni, ¿cyu gac gruu mbañ, beni? ―na dey.
42018027	Gaze' nu nam rab mi dey: ―Coz nu wagac gyicy mbecy, tees Ñgyoozh gac gyicy mi ñii ―nam.
42018028	Orze' na Bed rab yum: ―Shuaan de̱, de̱ ya̱ bzeeñ de̱ dela coz nu yu' ne̱ de̱ nu yap ca̱ de̱ ich ru ―nay.
42018029	Orze' na ga'm rab mi yu: ―Ya̱ rishli rne̱e̱ lo der nu cyu zi'l mbecy nu bzeeñ la coz ni nu nac gyel gubier ni Ñgyoozh, orze' de yu ze' sheñ zir gyad niy. De yu nu bzeeñ yu', yu nu bzeeñ mñaa, yu nu bzeeñ bicy, yu nu bzeeñ uz, yu nu bzeeñ i'ñ, o la zi'l coz nu bzeeñ dey,
42018030	tees sheñ zir gad niy gyishlombecy ii, nunu tuuba' lo yu ze' gad nu cui mbañ yu tub la ―nam.
42018031	Orze' Jesuuz gua nu reñ mi trocyup de yu nu rsya' lom. Orze' nam rab mi dey: ―Na gyan par gyedz Jerusaleeng, gun orze' gyu' niñ ni dela coz nu pcaa de yu nu mnii por cuen ni Ñgyoozh nu gzac ya̱, biñ nu byac mbecy.
42018032	Gun gu' dey ya̱ yaa mbecy yad. Nunu de yu ze' gubdzaa dey ya̱. Nunu gab zi dey ya̱. Nunu co yeñ dey lo̱.
42018033	Orze' gaaz dey ya̱ nu cuart. Gaze' nu cut dey ya̱. Tees ornu za' dzi chon, orze' gyabaña̱ ―nam.
42018034	Orze' de yu ze' rila wangyet lag dey cuen de nu nde'. Ni wangad lagy dey de coz nu mniim. Tees de coz ze', nde' coz nu wangac gyet lag dey cuen.
42018035	Ornu bi rgaab Jesuuz tub gyedz nu la Jericó, orze' nez nu zam, ze' zub tub mbecy lo ca' nu rgyiiñ yu gun.
42018036	Na ornu güeñ yu nu dzi rded mbecy zigy loy, orze' bdugyi'y ben la coz rac.
42018037	Orze' mnii dey nu Jesuuz, biñ nu bruu Nazaret, yad mi lugaar ze'.
42018038	Orze' brugyi' rbish tiy. Orze' nay: ―¡Jesuuz, nez Dabi, gushni ñuu lagya̱! ―nay.
42018039	Orze' de mbecy nu yad lo bdza' dey niy, gun orze' gariy. Tees orze' rbish ti ga' zir yu. Orze' na ga'y: ―¡Jesuuz, nez Dabi, gushni ñuu lagya̱! ―nay.
42018040	Gaze' nu gusum. Orze' mniim lo dey nu cha tee dey lo ca ze'. Na ornu bru'ñay lom na, orze' nam rab mi yu:
42018041	―¿La coz rlagy ru gyicy du̱ ru? ―nam. Orze' na lo ca' ze' rab yum: ―Shuaana̱, rlagya̱ nu zac nap la̱ ―nay.
42018042	Orze' na Jesuuz rab mi yu: ―¡Na gac gzac ru! Byac ru nu nac nu bicy cup ru consuel lo̱ ―nam.
42018043	Orze' laab or la ze' lo ca' ze' brugyi' rzac yu. Orze' za cay ich Jesuuz, nunu ryabic yu gyel mbecy ni Ñgyoozh. Nunu ni' zi'l dela mbecy nu bzaac de coz nu guc ze' ryabic dey gyel mbecy ni Ñgyoozh.
42019001	Orze' Jesuuz gu'm gyedz Jericó. Orze' brugyi' nu rded mi gyedz ze'.
42019002	Laab gyedz ze' zu tub mbecy nu la Zaqueo. Yu ze' riib ic yu de mbecy nu rboo tiñ por cuen ni gubier Rom. Nunu tona' la guani'ñ yu.
42019003	Orze' yu ze' rlagy yu zac yu Jesuuz, tees wangac gun dzi yu' mbecy. Nunu Zaqueo dzi shub yu.
42019004	Nde' nu gush yu carer zay par lo. Orze' par nu rlagy yu gad mod nu gzac yum, orze' gup yu lo tub yag garee ze' nu ded mi.
42019005	Na ornu bded Jesuuz gyi' yag ze', orze' pshes nañ lom bgüiim par ic. Orze' nam: ―Zaqueo, dzach ru bet, gun na rlagya̱ gyeche̱ yu'r ―nam.
42019006	Orze' Zaqueo dzach bet yu. Orze' dub gal rii la lagy yu mniiy nu gyam yu'y.
42019007	Na ornu bzaac de mbecy na, orze' dela dey brugyi' rnii zi dey ni Jesuuz. Orze' mnii dey nu a̱' nap ricy mi, gun cyiiñ mi lo tub mbecy cyi.
42019008	Orze' Zaqueo wes suy. Orze' nay rab yu Shuaan na Jesuuz: ―Shuaana̱, lo dela coz nu yu' ne̱, ya̱ grica̱ cyaal ni de mbecy zi, nunu benu ya̱ bicy gubaana̱ coz ni ca na tub mbecy, orze' tap tant gyabica̱ niy ―nay.
42019009	Orze' na Jesuuz: ―Dzi na gruu mbañ de mbecy nu yu' yu' ii. Nunu gaza' mbecy ii nac yu nez Abraham.
42019010	Gun ya̱, biñ nu byac mbecy, yapa̱ gyishlombecy par nu yuba̱ de mbecy nu bdune', nunu par nu gloo mbaña̱ dey ―nam.
42019011	Orze' de mbecy ze' rzuub gyidag dey de coz nu rnii Jesuuz. Orze' brugyi' rniim tub riidz tiily lo dey, gun lugaar ze' gaab ga Jerusaleeng, nunu de mbecy ze' mnii too dey nu laab or la ze' cyid gyel gubier ni Ñgyoozh.
42019012	Orze' nam rab mi dey: ―Bzu tub mbecy. Orze' yu ze' famil ni rey. Orze' mbecy ze' bruuy zay tub lugaar zet. Zay gashtal tuuba' nasyoong par nu gac yu rey ni de mbecy nu yu' lugaar ze'. Orze' grii ga'y ledz yu ze' nu bruuy.
42019013	Orze' anzir nu chay, orze' bredz yu tii moz niy. Orze' bzeeñ yu tub nac gaa la tiñ yaa tub ga dey. Orze' nay rab yu dey: “Gyicy der dalje̱z nu de tiñ nu brica̱ ni der ii gal shuub la dzi nu cush cya̱ tuuba' tir”, nay rab yu de moz niy.
42019014	Na lugaar ze' nu zay nu gac yu rey ze', de mbecy ze' wangyet lagy dey yu. Orze' bzuu nez dey la be mbecy nu chay lo rey ze' nu cha niiy: “De̱ ya̱ walagy de̱ nu mbecy ii gac yu rey ne̱ de̱”, na dey.
42019015	’Tees yu ze' gu'y nu gac yu rey. Gaze' nu bish cya ga'y briy ledz yu. Na ornu briy na, orze' bredz yu de moz niy, de yu nu bzeeñ yu tiñ yaa ze', par nu gad lagy yu la be bicy tub ga dey gan.
42019016	Orze' bru'ña mbecy loga la. Orze' nay: “Tiñ nu bzeeñ ru lo̱, nde' byañ ñii. Byac ñi tii tant”, nay.
42019017	Orze' rey ze' nay rab yuy: “Nap tona' la bicy ru. Ru nac ru tub moz nap. Par nu ru bicy paar nur ñumiiñ, orze' nde' nu gyicya̱ nu ru gyub ic ru tii gyedz”, na rey ze'.
42019018	Orze' bru'ña tuuba'y. Orze' nay: “Shuaana̱, byañ tiñ nir. Byac ñi gaay tant”, nay.
42019019	Orze' na rey ze' rab yu moz niy: “Ya̱ gyicya̱ nu ru gyub ic ru gaay gyedz”, nay.
42019020	’Orze' bru'ña tuuba'y. Orze' nay: “Shuaana̱, ii yap du̱ tiñ nir. Bdu' choowa̱ ñii nañ tub bay.
42019021	Gun ya̱ gudziba̱ lor, gun ru nac ru mbecy cyigy lardoo, gun ru gyash ru coz nu walab nir, nunu ru rte'r ze' nu walab ru rnuuz ru”, nay.
42019022	Orze' rey ze' nay: “Moz a̱' nap, nu nac riidz nu rniir ya̱ ne̱e̱ nu yu' falt nir. Benu rad lagy ru nu naca̱ mbecy cyigy lardoo, benu rad lagy ru nu gyasha̱ coz nu walab ne̱, benu rad lagy ru nu rte̱' ze' nu walaba̱ mnuuza̱,
42019023	¿orze' lagu wancha nur tiñ ne̱ nañ banc? Orze' ornu ya̱ nri̱ yu̱', orze' ñgyabic ru ne̱ nu i'ñ ñi”, na rey ze'.
42019024	Orze' na ga' rey ze' rab yu de' zir mbecy nu yu' lugaar ze': “Bloo der tiñ niy. Orze' briic der ñii ni yu nu bicy gan tii tant”, nay.
42019025	Orze' na dey: “Shuaan de̱, yu ze' bi ricy cup yu tii tant”, na dey.
42019026	Orze' na rey ze' rab yu dey: “Tees ya̱ rne̱e̱ lo der nu yu nu ricy cup sheñ, sheñ zir gad niy. Tees yu nu sac ni, gashtal coz miiñ nu ricy cup yu gruuñ niy.
42019027	Na de losa' yu̱u̱, de yu nu wangalagy nu gaca̱ rey ni ze', da nu der yu ii. Orze' biit der yu ii lo rgüi̱i̱ la̱”, nay ―na Jesuuz.
42019028	Na ornu blazh mniim de coz ze' na, orze' gush neza'm zam par Jerusaleeng.
42019029	Orze' bru'ñam tub lugaar gaab ga tub gyedz nu la Betfagé nu tuuba' gyedz nu la Betania. Lugaar ze' gaab ga bicy ni Ya Oliva. Orze' ze' bzuu nez mi cyup de yu nu rsya' lom nu cha ga dey lom.
42019030	Orze' nam rab mi dey: ―Gua der gal gyedz mi' nu ri par lo ze'. Orze' ornu gru'ña der lugaar ze', orze' gyap der tub bur ca cuñ ma, bañ nu nigul gyub la mbecy. Orze' shaagy der ma. Gaze' nu cyid nu der ma.
42019031	Benu ca na mbecy niiy lo der: “¿Lagu rshaagy der bur ze'?” niiy, orze' nii der, “Shuaan na cyiiñ ma nim”, nii der ―nam.
42019032	Orze' de yu nu rsya' lom gua dey, nunu byap dey bur ze' gal nu mnii Jesuuz.
42019033	Na lat nu rshaagy dey bur ze', orze' na yu nu guni ma rab yu dey: ―¿Lagu rshaagy der bur ze'? ―nay.
42019034	Orze' de yu ze' nay: ―Shuaana̱ cyiiñ ma nim. Nde' nu rshaagy de̱ ma ―na dey.
42019035	Orze' gaze' nu za nu dey ma lo Jesuuz. Gaze' nu briib dey shab yu ich ma. Orze' pshup dey mi ich ma.
42019036	Orze' lat nu zaab za lam, orze' de mbecy rcuaa dey shab yu nez nu zam.
42019037	Na ornu bru'ñam gaab ga ze' nu gyet nez par gyi' bicy ni Ya Oliva, orze' dela mbecy nu za ca ich mi brugyi' nu rbish ti dey nu yet lagy yu. Nunu ii ryabic dey gyel mbecy ni Ñgyoozh nu nac de nusuriidz nu bzaac dey nu bicy mi.
42019038	Orze' na dey: ―¡Dzi ni biñ nu bzuu nez Ñgyoozh nu gac rey ni den! ¡Dela anc nu yu' gyibaa nap zu lagy dey! ¡Rlagy ñi gyabic den gyel mbecy ni Ñgyoozh, biñ nu gya zir zu! ―na dey.
42019039	Orze' la be mbecy fariseo nu yu' lat de mbecy zigy ze' na dey rab yu Jesuuz: ―Masht, bdza' ni de mbecy nu yad ca ich ru ―na dey.
42019040	Orze' nam rab mi dey: ―Ya̱ ne̱e̱ lo der nu benu de yu ii gari dey nu cush tiy, orze' gashtal de gyita' ii cush tiñ ―nam.
42019041	Na ornu bi rgaab rim Jerusaleeng, orze' bgüiim par lat gyedz. Orze' ruun mi nu nac de mbecy ze'.
42019042	Orze' nam: ―¡Dzi ga nap bicy na nu ru gyet lag ru cuen ni de riidz nu cuic gyel ri zu dzi na! Tees wagyet lag ru cuen ni de riidz ze'. Orze' wac zac ru gyel ri zu.
42019043	Na cyid tub dzi nu gri lo' de losa' yuur. Orze' soow dey dela nez nu ruu der. Orze' dub yub la shet yaa dey ru.
42019044	Orze' gnit lo za' la dey ru. Cut dey de mbecy ledz ru. Nunu ni tub gyita' wazeeña' dey ñi too losa'ñ. Ni zac ru, gun wancu' lor Ñgyoozh ornu biid mi nu co mbañ mi ru ―na Jesuuz.
42019045	Na ornu blazh nde' na, orze' gaze' nu gu' Jesuuz nañ yu' nu driib zily mbecy Israeel Ñgyoozh. Orze' brugyi' rboom de mbecy nu nguaa rut nañ yu' ze'.
42019046	Orze' nam rab mi dey: ―Lat de riidz ni Ñgyoozh rniiñ: “Yu' ne̱ gruu lañ yu' nu gnii nu mbecy ya̱. Ze' de ru ricy der ñii nu nañ gal na tub blyuu ni gubaan”, rniiñ ―nam.
42019047	Orze' de dzi la Jesuuz rlyuum ni de mbecy nañ yu' nu driib zily dey Ñgyoozh. Orze' de yu zub lo ni uz, gal nu de yu nu rlyuu leey, gal nu de yu zub lo ni de mbecy gyedz, gusa dey nu ryub dey lac mod cut dey mi.
42019048	Tees wangad mod nu ni ñgyicy dey, gun dela mbecy nap rzuub gyidag dey ni de coz nu rniim.
42020001	Tub dzi Jesuuz rim nañ yu' nu driib zily mbecy Ñgyoozh. Rlyuum ni de mbecy nunu rshaal mi de riidz nu rbic gyel mbañ. Gaze' nu bru'ña de yu nu riib ic de uz, nu de yu nu rlyuu leey ni Ñgyoozh, gal nu de yu bel ni de mbecy Israeel.
42020002	Gaze' nu na dey rab yum: ―¿La na rishbeey ricy cup ru nu ricy ru de coz ii? ¿Cyu briic rishbeey ze' nir? ―na dey.
42020003	Orze' na ga' Jesuuz: ―Ni' zi'l ya̱ dugyi̱' ga̱' tub coz lo der. Mnii lo̱:
42020004	¿Cyu bzuu nez Waa nu guay briib nis yu mbecy? ¿A Ñgyoozh bzuu nez mi yu, uti mbecy? ―nam.
42020005	Orze' brugyi' nu ro dey riidz nu losa'y. Orze' na dey: “Benu niin nu Ñgyoozh bzuu nez mi yu biid yu, orze' niiy: ¿Lagu wancheña lagy der de riidz nu mniiy, beni?, niiy.
42020006	Nunu wac niin nu mbecy bzuu nez dey yu, gun dzi ga cut mbecy de ub na nu gyita', gun dela dey rzu fert dey nu Waa mniiy por cuen ni Ñgyoozh”, na dey.
42020007	Orze' nde' nu mnii dey nu wangad lagy dey cyu bzuu nez Waa nu griib nis yu mbecy.
42020008	Orze' Jesuuz nam rab mi dey: ―Benu ni, ni' ya̱ wane̱e̱ la rishbeey ricy cupa̱ nu ricya̱ de nu nii ―nam.
42020009	Gaze' nu lueg la Jesuuz brugyi' rniim nu riidz tiily lo de mbecy. Orze' nam rab mi dey: ―Bzu tub mbecy nu mnuuz tub nac lyucy urbyay. Gaze' nu briic yu nu nde' par coz cyaal ni tuuba' mbecy. Gaze' nu gush nez yu zay byaj tuñ tiem.
42020010	Na ornu byap tiem nu dulag urbyay ze' na, orze' bzuu nez yu tub moz niy lo de yu nu gush coz cyaal ze' par nu cha gyiy ca na de coz nu bruu lo de lyucy urbyay ze', ca na nu dugyiy. Tees de yu ze' bgaaz dey moz ze' nunu dzi lay bzuu nez dey yu yay.
42020011	Orze' gaze' nu yu nu guni lyucy urbyay ze' bzeed yu tuuba' moz niy. Tees ni' zi'l yu ze' mnii zi dey niy, nunu bgaaz dey yu, nunu ni' zi'l dzi lay bzuu nez dey yu yay.
42020012	Gaze' nu bzeeda' yu nu guni lyucy urbyay ze' tuuba' moz. Orze' yu ze' pcad güii dey yu, nunu bloo dey yu lat lyucy urbyay ze'.
42020013	’Laab nde' la, orze' na yu nu guni lyucy urbyay ze': “Ze' na, ¿lac gyicya̱? Orze' ya̱ zeeda̱ i'ña̱ nu dzi rca̱ nu chay lo dey. Ca gaal lagy dey loy, gun yu re i'ña̱”, nay.
42020014	Tees ornu de yu ze' bzaac dey i'ñ yu nu guni lyucy urbyay ze', orze' na dey rab yu losa'y: “Yu re gyeñ nuy gyel nap ni uz yu. Yaa der chan dut nay, gun orze' gyeñ gyel nap ze' ni den”, na dey.
42020015	Orze' bdu' yaa dey yu ze'. Bloo dey yu lat lyucy urbyay ze'. Orze' biit dey yu. ’¿Na lac gyicy yu nu guni lyucy urbyay ze' nu de yu nu mnuuz coz cyaal ze' rsa' lagy der?
42020016	Na chay cut yu dela yu nu mnuuz coz cyaal ze'. Orze' zeeñ yu lyucy urbyay ze' yaa reña' mbecy ―nam rab mi dey. Na ornu güeñ dey de coz nu mniim ze', orze' na dey: ―¡Cue' nu ni gac ñii! ―na dey.
42020017	Orze' Jesuuz bgüiim lo dey. Orze' nam rab mi dey: ―Beni lac mod yaruu de riidz ni Ñgyoozh ze' nu rniiñ: Gyita' nu mne' biryu, byac ñi gyita' nu ricy zir ñi presis rniiñ.
42020018	Cyu zi'l mbecy nu gyes saa lo gyita' ze', orze' gzug lay. Ze' benu gyita' ze' gyet lag ñi too ca na mbecy, orze' gyagyez la mbecy ze' ―nam.
42020019	Orze' de uz zub lo gal nu de yu nu rlyuu leey ni Ñgyoozh ngulagy dey ngu' yaa dey Jesuuz laab or la ze', gun gud lagy dey nu lo dey pcaam ornu mniim riidz tiily ze'. Tees wancu' yaa dey mi, gun rdzib dey lo de mbecy.
42020020	Orze' psiiñ dey ni Jesuuz. Orze' bzuu nez dey la be mbecy nu chay lom. Orze' mbecy ze' bicy dey tub mod nap par lo Jesuuz, tees gal nu bdu' cuen zi'l dey mi ben a wad mod nu gu' dey mi yaa de yu nu riib ic por cuen ni gubier.
42020021	Orze' na dey rab yum: ―Masht, de̱ ya̱ rad lagy de̱ nu de coz nu rniir gal nu de coz nu rlyuur, nde' coz rishli, nunu wagyicy cuen ru la na tub ga mbecy, sinu rlyuur mod nu rlagy Ñgyoozh nu chu' den nu rishli.
42020022	¿A gruu nap ñi nu griib den tiñ nu rbic dey ni yu nu riib ic de nasyoong, uti waruu nap ñi? ―na dey.
42020023	Tees Jesuuz bi gud lagy mi nu walab nu dutuub la lardoo dey rniiy lom.
42020024	Orze' nam rab mi dey: ―Blyuu der tub tiñ lo̱. ¿Cyu nab ca lo tiñ ii? Nunu ¿cyu nu la ca looñ? ―nam. Orze' na dey: ―Lo César, yu nu riib ic de nasyoong, gal nu nu lay ―na dey.
42020025	Gaze' nu nam rab mi dey: ―Briic der ni yu nu riib ic de nasyoong coz nu nac niy. Nunu briica' der ni Ñgyoozh coz nu nac nim ―nam.
42020026	Orze' wangad mod nu riib dey cyi ic mi nu nac de coz nu mniim lo dela mbecy, sinu se za nu zi'l ic dey yu'y. Orze' wannii ga' la dey.
42020027	Gaze' nu gua la be mbecy saduceo gua güii dey Jesuuz. Na de mbecy saduceo rnii dey nu ornu gat mbecy, orze' wayabañ dey. Orze' nde' nu bdugyi' dey lo Jesuuz. Orze' na dey rab yum:
42020028	―Masht, Moisees pcaay par dela den nu benu tub mbecy gat bicy yu, nunu zeeñ yu mñaay, ze' sac i'ñ mi, orze' mbecy ze' rlagy ñi chelaay mñaa bicy yu nu gut ze' par nu cuic yu i'ñ mi por cuen ni bicy yu yu nu gut ze', na Moisees.
42020029	Orze' bzu gagy mbecy nuy bicy yu. Orze' yu loga la guud mñaay. Orze' gut yu nunu wangyeeñ i'ñ yu ni mñaay.
42020030	Orze' yu cyup ze' pchelaa ga'y mi. Orze' ni' zi'l guta'y, nunu wangyeeñ i'ñ yu ni biñ mñaa ze'.
42020031	Orze' ni' zi'l yu chon pchelaa ga'y nu biñ mñaa ze'. Orze' za' gagy laa dey pchelaay mi. Tees wangyeeñ i'ñ ni tub la dey nim.
42020032	Laab nde' la, orze' biñ mñaa ze' guta'm.
42020033	Na ornu shuub dzi nu gyabañ de mbecy gut, ¿ca na dey ze' gac mñaay biñ mñaa ze'? Gun za' gagy laa dey pchelaay mi ―na dey.
42020034	Orze' na Jesuuz rab mi dey: ―Gyishlombecy ii de yu gyeey, nu de biñ mñaa rchelaa dey losa'y.
42020035	Tees de yu gyeey nu de biñ mñaa nu yad ñi nu gyabañ gri dey tuuba' lo yu, de yu ze' wachelaa ga' dey.
42020036	Gun orze' wata' dey, sinu chu' dey gal nu yu' de anc, nunu gyac dey i'ñ Ñgyoozh nu nac nu gyabañ dey.
42020037	Gun laab Moisees bicy yu nu bi gud lagy na nu gyabañ de mbecy nu bi gut lat de riidz nu bzeeñ yu ni yag nu rca gyi ze'. Lat de riidz ze' mnii Moisees nu Shuaan na nac mi Ñgyoozh ni Abraham, nac mi Ñgyoozh ni Isaac, nunu nac mi Ñgyoozh ni Jacob, rniiñ.
42020038	Gun Ñgyoozh a̱' nac mi Ñgyoozh ni mbecy nu bi bya' lo la, sinu nac mi Ñgyoozh ni mbecy nu gabee zu, gun par mi ze' dela mbecy gabee zu dey ―na Jesuuz.
42020039	Orze' la be de mbecy nu rlyuu leey ni Ñgyoozh nu yu' ze' na dey: ―Masht, tona' la nap mniir ―na dey.
42020040	Gun wancuica' dey baloor nu ngugyi' zir yu lom.
42020041	Orze' Jesuuz nam rab mi dey: ―¿Lagu rnii dey nu Mesías, biñ nu ca lo cuen nu cyid, gruum lat nez Dabi?
42020042	Gun laab Dabi mniiy tub riidz lo libr ni Salmos. Orze' nay: Ñgyoozh nam rab mi Shuaana̱, Gzub ru lugaar ni mbecy nu gya zir zu, par yaa be̱e̱ ii,
42020043	Gashtal gyicy la̱ nu gyicy ru gan losa' yuur, nam, na Dabi.
42020044	Orze' ¿lac mod gruu Mesías lat nez Dabi, benu ub la Dabi rniiy rab yum: “Shuaana̱”, rniiy?
42020045	Orze' dela de mbecy yu' dey rzuub gyidag yu ni Jesuuz. Orze' nam rab mi de yu nu rsya' lom:
42020046	―Cuidad der nu de mbecy nu rlyuu leey ni Ñgyoozh. Gun de yu ze' yet lagy dey chesay nu shab duñ yu, nunu yet lagy dey nu rca lagy mbecy loy ornu rnii nu dey yu lat yagyi'. Nunu gusht ni dey nu gzub yu lo yashily ni de mbecy nu ricy ñi presis nañ yu' nu rsya' mbecy riidz ni Ñgyoozh. Nunu yet lagy dey lugaar ni de mbecy lily ze' nu yu' sa'.
42020047	Tees rboo dey yu' byud. Orze' par nu rsoow su dey lo de coz a̱' nap nu ricy nu dey byud ze', orze' chi rnii nu dey Ñgyoozh. Nde' nu cashtig ily zir gad ni dey ―nam.
42021001	Orze' Jesuuz zum rgüiim lo de mbecy guani'ñ lat nu rgu' dey tiñ gun nañ alcansi.
42021002	Gaze' nu bzaac mi nu pshet lag tub byud nu dzi gyel zi zu cyup sentab mi' nañ alcansi ze'.
42021003	Orze' nam: ―Ya̱ rishli rne̱e̱ lo der nu byud re mas gyel zi zum, tees sheñ zir briic mi gaze' de' zir mbecy.
42021004	Gun dela mbecy rbic yu tiñ nu drusub zi'l niy. Ze' byud re gyel zi zum. Tees briic mi dela tiñ nu rcyiiñ nim par nu cui mbañ mi ―na Jesuuz.
42021005	Orze' la be de yu nu rsya' lo Jesuuz ro dey riidz nu losa'y nu nac yu' nu driib zily mbecy Ñgyoozh. Rnii dey nu tona' la cyit na de gyita' nu gup ñi, nunu rnii ga' dey nu cyit na lo gyita' nu bdudii nu gun nu briic mbecy. Orze' na Jesuuz rab mi dey:
42021006	―Shuub tub dzi nu de yu' nu rzac der ii dudily ñi. Ni tub gyita' wayeñ ñi too losa'ñ, sinu delañ nit loñ ―nam.
42021007	Orze' de yu nu rsya' lom bdugyi' dey lom. Orze' na dey rab yum: ―Masht, mnii lo̱ de̱. ¿Gul gac de coz nu mniir ze'? Nunu ¿la na muesht gruu zac ornu bi zuu lañ nu gac de coz ze'? ―na dey.
42021008	Orze' na Jesuuz rab mi dey: ―Bzu der cuidad nis guu mbecy der, gun tona' la zigy mbecy gruu zac yu nu gash yu nu la̱. Nii dey nu “Ya̱ naca̱ mi ze'”, niiy. Nunu nii ga' dey nu “Na bi pshuub tiem”, niiy. Tees cue' cha ca der ich yu.
42021009	Na ornu gyeñ der nu yu' gyel yuu, orze' cue' dzib der, gun nde' coz nu rlagy ñi nu gac nu loga la. Mas ni, tees walab nu bi pshuub la dzi ze' ―nam.
42021010	Orze' na ga'm: ―Gun tub nac mbecy chu'y gyel yuu nu tub naca' mbecy. Nunu tub gubier chu'y gyel yuu nu tuuba' gubier.
42021011	Grib duru ily. Nunu cyid cubiñ. Nunu chu' güii zañ lugaar ni gyishlombecy. Nunu baa gruu zac coz nu dzib mbecy. Nunu tona' la muesht ily gruu zac.
42021012	’Tees anzir nu gac de coz ze', orze' shet yaa dey de ru. Nunu shet zi dey der. Orze' cha nu dey der nañ yu' nu rsya' de mbecy riidz ni Ñgyoozh. Orze' ze' gri bee dey ni der. Gaze' nu ne' dey der nañ yu' gyiib. Nunu cu' cyi dey der lo yu nu riib ic por cuen ni gubier gal nu lo de rey nu nac ya̱.
42021013	Gun orze' gad mod nu gzat der ya̱ lo dey.
42021014	Orze' bicy der tub mod nu cue' zu lily der ben lac mod niir anzir nu char lo dey.
42021015	Gun ya̱ grica̱ riidz nu gnii der. Orze' par nu dzi nap gnii der, orze' rila wad mod nu gnii de losa' yuu der nu walab ni gal nu nii der.
42021016	Tees zigy mbecy cush cya dey ich der. Gaza' uz der, nu bicy ru, nu de famil ni der, nu de amig nir, dela de yu ze' cush cya dey ich ru. Orze' cut dey ca na de ru.
42021017	Nunu dela mbecy gazi lagy dey lo der nu nac ya̱.
42021018	Tees de ru ni tub gyich too der wadune'ñ.
42021019	Orze' bzu fert der, gun orze' ni mod gad nu gruu mbañ der.
42021020	’Ornu gzac der nu dub yub la ru' gyedz Jerusaleeng bi bri lo' soldad, orze' gad lagy der nu sñuu ga gnit loñ.
42021021	Orze' de yu nu yu' lo yu ni Judea, rlagy ñi nu ruu chu dey par logyi'. Nunu de yu nu yu' lat gyedz Jerusaleeng rlagy ñi nu ruu dey lat gyedz ze'. Ze' de yu nu ricy riiñ lat naa walagy ñi nu gyay par lat gyedz.
42021022	Gun tiem ze', nde' tub tiem nu cuic Ñgyoozh cashtig, gun orze' gyu' niñ gal nu bi cañ lat de riidz ni Ñgyoozh.
42021023	¡Cuaa de biñ mñaa nu segyi zu tiem ze'! Nunu, ¡cuaa ga' de biñ nu rgaagy mdoo tiem ze'! Gun tona' la gzac zi mbecy lugaar ii. Nunu Ñgyoozh tona' la cashtig ily cuic mi ni de mbecy ii.
42021024	Yu' mbecy nu gat nu mandzicy. Nunu yu' ga' mbecy nu cha nu dey pres de ga la ze' ni gyishlombecy. Orze' de mbecy nu walab mbecy Israeel gzuub gyi' dey gyedz Jerusaleeng gal shuub la dzi nu gya' lo tiem nu briic Ñgyoozh ni dey.
42021025	’Orze' gruu zac muesht lo doo, nu lo beey, gal nu lo de bel nu ta' baa. Nunu dela mbecy nu yu' lo yu lazh la consuel ni dey. Nunu dzib dey nu dzi siigy nisyudoo gal nu de nguuly loñ.
42021026	Orze' de mbecy csuun ñi dey nu dzib dey ornu gash dey shcab de coz nu gac gyishlombecy. Nunu gashtal dela fers nu nash baa cueñ ñii.
42021027	Orze' gaze' nu gzac dey ya̱ biñ nu byac mbecy yapa̱ lat za. Gzac dey nu gac gyicya̱ coz ily. Nunu tona' la lily na.
42021028	Ornu cugyi' nu gac dela coz ze', orze' briic der baloor, nunu pshes nañ too der, gun sñuu ga bi gla der lo de coz a̱' nap ―nam.
42021029	Orze' gaze' nu Jesuuz mniim tub riidz tiily lo dey. Orze' nam: ―Bdu' cuen der mod nu ricy ya las o ca zi'l na yag.
42021030	Ornu bi rga'ñ nu driib lyag niñ, orze' de ru bi rad lagy der nu bi yad tiem zig.
42021031	Orze' ni' zi'l mod, ornu gzac der nu gac de coz ze', orze' gad lagy der nu sñuu ga cyid gyel gubier ni Ñgyoozh.
42021032	’Ya̱ rishli rne̱e̱ lo der nu dela coz ze' gac ñii anzir nu gat dela mbecy nu yu' tiem ze'.
42021033	Baa nuñ gyishlombecy ii, delañ ded niñ, tees riidz nu ya̱ rne̱e̱, nde' rila waded niñ.
42021034	’Bicy cuidad der nis zaan der nu gyacyigy lardoo der nu nac de bis, nu nac nu gzugy der, nu nac nu sug ic der, nu nac coz ni gyishlombecy ii. Gun orze' sij zi'l gruu zac dzi ze'
42021035	gal nu ricy tub caa. Gun gruu zac ñi lo dela mbecy nu yu' gyishlombecy.
42021036	Orze' bzu der altant, nunu mnii nu der Ñgyoozh dub laa tiem, gun orze' gad tub mod nu cue' gzac der lo dela coz nu gac ze', nunu orze' gac gyecha' der lo ya̱, biñ nu byac mbecy ―nam.
42021037	Orze' Jesuuz rlyuum ni de mbecy orwi doo nañ yu' nu driib zily dey Ñgyoozh. Ze' or yecheñ, orze' rzam too bicy nu la bicy ni Ya Oliva.
42021038	Orze' ornu rza' yu, orze' dela mbecy rza dey nañ yu' nu driib zily dey Ñgyoozh par nu rzuub gyidag dey de coz nu rniim.
42022001	Orze' tiem ze' bi rgaab chu' sa' nu gow dey gyishtily nu sac lebadur. Sa' ze', nde' rnii dey sa' ni Pas.
42022002	Orze' de uz zub lo, gal nu de yu nu rlyuu leey ni Ñgyoozh ryub dey mod nu cut dey Jesuuz, tees rdzib dey lo mbecy.
42022003	Orze' nuras gu'y nañ lardoo Judas, tub yu nu bruu laab lat de trocyup yu nu bloo sum ze'. Yu ze' lay Judas Iscariote.
42022004	Orze' yu ze' guay lo de uz zub lo, gal nu lo de yu nu riib ic nañ yu' nu driib zily mbecy Ñgyoozh. Orze' mniiy lo dey nu lac mod gyicy yu nu gu'y Jesuuz yaa dey.
42022005	Orze' de yu ze' tona' la bet lagy dey. Orze' mnii dey nu cyish dey tiñ ni Judas.
42022006	Orze' Judas “O” nay. Orze' brugyi' ryub yu tub mod nu nap nu gu'y Jesuuz yaa de yu nu rzi lagy lom. Byub yu tub mod nu cue' nu gad lagy de mbecy zigy.
42022007	Orze' pshuub dzi ni sa' nu row dey gyishtily nu sac lebadur. Dzi ze' rut dey shily ni sa' ni Pas.
42022008	Orze' bzuu nez mi Bed nu Waa nu cha dey tub riiñ. Orze' nam rab mi dey: ―Gua der gun zu lily ru nu gyicy den che ni sa' ni Pas ―nam rab mi dey.
42022009	Orze' na dey rab yum: ―¿Ca rlagy ru nu cha̱ de̱ nu gzu lily de̱? ―na dey.
42022010	Orze' nam rab mi dey: ―Ornu chu' der lat gyedz, orze' ze' dzeel der tub mbecy nu ya nu tub re' nis. Orze' ich yu ze' cha ca der gal grii lay yu' ze' nu chu'y.
42022011	Orze' niir gab ru shuaan yu' ze': “Masht mniim nu yap tugyi̱' lor ben ca na cuart nu gow mi gyit nu gyicy mi che ni sa' ni Pas nu de̱ ya̱, mbecy nu rsya' lom”, niir.
42022012	Orze' gaze' nu yu ze' lyuuy tub cuart ily nu zub gya. Orze' ze' bi nguaa dela coz nu cyiiñ nañ ñi. Orze' ze' zu ye der nu dow den comid ni sa' ni Pas ―nam rab mi dey.
42022013	Gaze' nu de yu ze' gua dey lat gyedz. Orze' bzaac dey nu guc ñi gal nu mnii Jesuuz. Orze' ze' bzu ye dey nu gyicy dey che ni sa' ni Pas.
42022014	Na ornu byap or nu gyicy mi che na, orze' gusub mi lo mez nu de aposht nim.
42022015	Orze' nam rab mi dey: ―¡Ya̱ tona' la rlagya̱ nu gyicy du̱ de ru che ni sa' ni Pas ii anzir nu ya̱ gata̱!
42022016	Ya̱ rne̱e̱ lo der nu ya̱ rila wayica' che du̱ de ru gashtal shuub la dzi nu gyicya̱ ñii mod nu rlagy ñi ze' nu riib ic Ñgyoozh ―nam.
42022017	Gaze' nu gush mi tub taz. Orze' brugyi' rbic mi gras ni Ñgyoozh nu nac ñii. Orze' nam rab mi de yu nu rsya' lom: ―Gush der nu nii, nunu briic der nu go' tub ga losa'r.
42022018	Ya̱ rishli rne̱e̱ lo der nu rila wado̱' ga̱' ñup ni urbyay gal do̱' la̱ ñup cub ze' nu riib ic Ñgyoozh ―nam.
42022019	Gaze' nu gusha'm tub gyishtily. Orze' briic mi gras ni Ñgyoozh nu nac ñii. Gaze' nu blew mi ñii briic mi ni dey. Orze' nam rab mi dey: ―Nii cuerp ne̱ nu rica̱ nu gat par nu gruu mbañ der. Mod ii gyicy der par nu gyeza' lagy der ya̱ ―nam.
42022020	Orze' ornu blazh nu bdow dey, orze' ni' zi'l bicy mi nu tub taz ñup urbyay. Orze' nam rab mi dey: ―Nii tub trat cub nu gyicy Ñgyoozh nu de mbecy nu nac nu shu reña̱. Nunu shu reña̱ par nu gruu mbañ de ru.
42022021	Tees laab lo mez nu zuba̱ ii na, zub yu nu cush cya icha̱.
42022022	Tees ya̱, biñ nu byac mbecy, gata̱, gun nde' coz nu rlagy Ñgyoozh nu gzaca̱. Tees ¡cuaa yu nu cush cya icha̱!
42022023	Orze' de yu nu rsya' lom brugyi' nu rgugyi' dey lo losa'y ben ca na dey cush cyay ich mi.
42022024	Orze' de yu nu rsya' lom bee dey riidz nu losa'y ben ca na yu nu gya zir zu.
42022025	Orze' na Jesuuz rab mi dey: ―Lat de mbecy nu a̱' yu' lo Ñgyoozh, de rey ricy yu mandaar de mbecy ledz yu, nunu rnii dey “Patro̱o̱” par mbecy nu ricy mandaar, rnii dey.
42022026	Tees lat de ru walab ni mod rlagy ñi gyicy der, sinu lat de ru yu nu gya zir zu gal gaa la zuy nu de yu feñ. Nunu yu nu riib ic rlagy ñi gyicy yu gal nu ricy de moz.
42022027	Orze' ¿ca na yu nu gya zir zu: yu nu gzub lo mez o ti yu nu csaa gya'n? Yu nu gzub lo mez, yu ze' gya zir zuy. Tees ya̱ rdeda̱ lat der rzu bicha̱ nu nac der.
42022028	’De ru guc nur ya̱ lat nu bzac deeta̱.
42022029	Nde' nu ya̱ gyicya̱ nu gyub ic de ru gal nu gyicy Ñgyoozh nu gyub ic ya̱.
42022030	Nunu de ru gow der gyit nunu go' der nis ze' nu gyub ica̱. Nunu gzub der lo yashily nu gri bee der ni trocyup nac nez mbecy Israeel ―nam.
42022031	Gaze' nu nam rab mi Simo̱o̱: ―Simo̱o̱, nuras bdiiñ yu rishbeey nu gyicy yu preb de ru. Cyib yu der gal nu rgyib dey trig.
42022032	Tees ya̱ mnishba̱a̱ lo Ñgyoozh nu nac ru, gun orze' cue' nu checar nu gyicy cup ru consuel lo̱. Nunu ru ornu cush cyar lo̱, orze' locyuub ru de' zir de bicy ru nu fert zir gyicy cup dey consuel lo̱ ―nam.
42022033	Orze' Simo̱o̱ nay rab yum: ―Shuaana̱, ya̱ bi zu̱ la̱ ca na nu zu̱. Cha̱ du̱ ru nañ yu' gyiib. Mas gashtal gata̱ du̱ ru ―nay.
42022034	Orze' Jesuuz nam rab mi yu: ―Bed, ya̱ ne̱e̱ lor nu laab rel na anzir nu cuedz ngüel, orze' ru niir nu a̱' yu' lor ya̱ chon tir ―nam.
42022035	Orze' gaze' nu Jesuuz bdugyi'm lo dey. Orze' nam: ―Ornu ya̱ bzuu neza̱ de ru nu char riiñ, mas sac gyish gyit ni der, mas sac nerbid tiñ ni der, mas sac reña' gyid lab der, tees ¿a yu' coz nu bicy falt ni der? ―nam. Orze' na dey: ―Se la la coz bicy falt ne̱ de̱ ―na dey.
42022036	Orze' nam: ―Tees na reña' mod gyicy der. Benu mbecy ricy cup yu gyish gyit niy, orze' cha nuy ñi. Ni' zi'l benu ricy cup yu nerbid tiñ, orze' cha nuy ñi. Nunu benu tub mbecy sac mandzicy niy, orze' rlagy ñi cut yu chacyet niy. Orze' gad tiñ nu ziy mandzicy niy.
42022037	Gun ya̱ rne̱e̱ lo der nu rlagy ñi nu gyu' niñ gal nu bi cañ lat de riidz ni Ñgyoozh nu nac ya̱. Rniiñ: “Briib cuen dey mi lat de mbecy a̱' nap”, rniiñ. Tees dela coz nu bi cañ nu nac ya̱ rlagy ñi nu gyu' niñ ―nam.
42022038	Orze' na dey: ―Shuaan de̱, ii mbish cyup mandzicy ―na dey. Orze' nam rab mi dey: ―Beñ nde' ―nam.
42022039	Orze' gaze' nu Jesuuz gush nez mi zam. Laab gal mod nu nil ricy mi, zam bicy ni Ya Oliva. Orze' de yu nu rsya' lom za ca dey ich mi.
42022040	Na ornu bru'ñam lugaar ze', orze' nam rab mi dey: ―Mnii nu der Ñgyoozh, gun orze' cue' nu gyicy de coz cyi gan der ―nam.
42022041	Orze' bruu chum lo dey. Nu rnii gal nu tuñ nu zaan na tub gyita' ni tuñ bruu chum lo dey. Orze' gusu tib mi nu mnii num Ñgyoozh.
42022042	Orze' nam: ―Ñgyoozh uza̱, benu gac, bloo chu taz nu rlagy ñi nu gzuub ru̱'. Tees cue' gac ñii gal nu rlagy ya̱, sinu gal nu rlagy ru ―nam.
42022043	Orze' lat nu rnii num Ñgyoozh, orze' bet tub anc nu bruu gyibaa par nu cuic yu fers nim.
42022044	Orze' par nu tona' la deet rac nañ lardoom, orze' fert zir mnii num Ñgyoozh. Orze' nis nu rlag lom, nde' nañ gal nu na ndzuj reñ yet ñi lo yu.
42022045	Na ornu blazh mnii num Ñgyoozh, orze' zam ze' nu nguaa de yu nu rsya' lom. Na ornu bru'ñam lo dey, orze' nguaa nas dey, gun rsuun lañ dey nu dzi ricy shni dey.
42022046	Orze' nam rab mi dey: ―¿Walab gaal nguaa nas der? Wesh te der nunu mnii nu der Ñgyoozh, gun cue' nu gyicy de coz cyi gan der ―nam.
42022047	Lat nu gabee rnii Jesuuz zum, orze' bru'ña mbecy zigy. Orze' Judas, tub yu nu bruu lat trocyup de yu nu bloo sum ze', yu ze' zub loy lo dey. Orze' becha'y lom nu bdoy chit lom.
42022048	Tees Jesuuz nam rab mi yu: ―Judas, ¿a nu nac tub chit gu'r ya̱, biñ nu byac mbecy, yaa de yu nu rzi lagy lo̱? ―nam.
42022049	Na ornu bzaac de yu nu yu' nu Jesuuz de coz nu bicy nu dey mi, orze' na dey rab yum: ―Shuaan de̱, ¿a shet yaa de̱ yu nu mandzicy? ―na dey.
42022050	Orze' tub de yu ze' pcad güiiy tub moz ni yu nu riib ic de uz. Orze' pcyug yu gyidag beey.
42022051	Orze' na Jesuuz: ―Bzaan nu nde' ―nam rab mi yu. Gaze' nu gul yaam gyidag nu guud güii ni moz ze'. Orze' bicy mi nu byanapa'ñ.
42022052	Orze' gaze' nu nam rab mi de yu zub lo ni uz, gal nu de yu nu rña nañ yu' nu driib zily mbecy Ñgyoozh, gal nu de yu bel ni de mbecy Israeel, de yu nu yad teem ze'. Orze' nam: ―¿Lagu yad tub der ya̱ gal nu rza tub dey tub gubaan: nu mandzicy nu garot?
42022053	Gun de dzi la bri̱ du̱ der nañ yu' nu driib zily mbecy Ñgyoozh. Tees ni wancu' yaa der ya̱. Tees na pshuub or nu gyicy der gal nu rlagy ru, tub or nu riib ic nuras ―nam rab mi dey.
42022054	Gaze' nu za nu dey Jesuuz pres par yu' yu nu riib ic de uz. Orze' Bed zet zet zi'l zaab yu za cay ich mi.
42022055	Na gazel la loli' ni yu' ze' nguaa gyi. Orze' ze' nguaa de mbecy rbidz dey gyi. Na ornu bru'ña Bed, orze' gusuba'y lat dey.
42022056	Na ornu bzaac tub criad nu zub yu rbidz yu gyi ze', orze' mbi la bgüiim loy. Orze' nam: ―Fiñ ii laaba' Jesuuz re rded nuñ ―nam.
42022057	Tees Bed mniiy nu walab. Orze' nay rab yu criad ze': ―Biñ mñaa, ni a̱' yu' lo̱ ya̱ yu ze' ―nay.
42022058	Na guchi ga' zi'l nu mnii criad ze', orze' bzaac tuuba'y Bed. Orze' nay rab yu Bed: ―Ru laab losa'r yu re ―nay. Orze' Bed nay: ―Walab. Walab losa̱' ya̱ yu re ―nay.
42022059	Tub or gaal guc nu ni mniiy nu Bed, orze' na tuuba'y: ―Wanted la nu yu ii nac nuy yu re. Gun gaza' yu ii nac yu mbecy Galilea ―nay.
42022060	Orze' Bed nay: ―Walab. Ni wagad lagya̱ la coz rniir ―nay rab yuy. Orze' laab or la ze', lat nu gabee rnii ru' Bed, orze' bredz ngüel.
42022061	Orze' Shuaan na Jesuuz bish cyam bgüiim lo Bed. Orze' Bed byeza' lagy yu de riidz nu mnii Jesuuz loy ornu nam: “Dzi na, anzir nu cuedz ngüel, orze' ru niir nu a̱' yuur lor ya̱ chon tir”, nam.
42022062	Gaze' nu bruu Bed ze' zay. Nunu tona' la zi ruun yu zay.
42022063	Orze' de yu nu rña Jesuuz rgubdzaa dey mi, nunu ii rgyi su dey mi.
42022064	Orze' psoow dey lom. Orze' na dey rab yum: ―¡Mnii ben cyu bdi ru! ―na dey.
42022065	Nunu zañ zir coz mnii dey nu rab zii dey mi.
42022066	Na ornu bza' yu tuuba' dzi na, orze' byatublaazh de yu bel ni de mbecy Israeel, gal nu de yu zub lo ni uz, gal nu de yu nu rlyuu leey ni Ñgyoozh. Gaze' nu za nu dey Jesuuz lat junt zub lo. Orze' bdugyi' dey lom. Gaze' nu na dey rab yum:
42022067	―Mnii lo de̱, ¿a laab ru Mesías? ―na dey. Orze' nam: ―Ze' benu ne̱e̱ nu laaba̱, ze' de ru wayeña lagy der.
42022068	Nunu benu dugyi̱' lo der ni wanii der.
42022069	Tees na bi yad shuub or nu ya̱, biñ nu byac mbecy, chesuba̱ par yaa bee Ñgyoozh, biñ nu gac gyicy dela coz ―nam.
42022070	Orze' dela dey bdugyi'y lom. Orze' na dey rab yum: ―Orze' ¿a laab ru nac ru i'ñ Ñgyoozh beni? ―na dey rab yum. Orze' nam rab mi dey: ―Laab der rniir nu ya̱ naca̱ ―nam.
42022071	Gaze' nu na dey: ―¿La' zir be teshtig rlagy ñi par yu ii? Gun de ub na güeñ gyidag lan de riidz nu briib ru' ub yu ―na dey.
42023001	Orze' dela mbecy wes su dey. Gaze' nu za nu dey Jesuuz lo Pilato.
42023002	Na ornu bru'ña dey loy, orze' brugyi' nu driib dey cyi toom. Orze' na dey: ―De̱ ya̱ byap de̱ yu ii ricy yu nu radza de mbecy ledza̱. Nunu rniiy nu walagy ñi nu rish de̱ tiñ nu rboo dey por cuen ni yu nu riib ic de nasyoong. Nunu ricy yu ub yu nu nac yu Mesías. Nunu nac yu rey ricy yu ―na dey.
42023003	Orze' Pilato nay rab yum: ―¿A ru nac ru rey ni de mbecy Israeel? ―nay. Orze' nam rab mi yu: ―Laab ni gal nu ru mniir ―nam.
42023004	Orze' gaze' nu Pilato mniiy lo de yu zub lo ni uz, gal nu lo de mbecy. Orze' nay: ―Ya̱ wangyap la̱ ni tub la falt ni mbecy ii ―nay.
42023005	Tees de mbecy fert la zu dey. Orze' na dey: ―Yu ii ricy yu nu deet rac ledz de̱ nu nac coz nu rlyuuy. Nu loga la ni bicy yu Galilea. Na ga' ni' zi'l ricy yu lo de yu ni Judea ii ―na dey.
42023006	Ornu Pilato güeñ yu de nu nde', orze' bdugyi'y lo dey ben a nac mi mbecy Galilea.
42023007	Na ornu gud lagy yu nu laab mi mbecy Galilea, orze' bzuu nez yum zam lo Herodes, gun yu ze' riib ic yu Galilea por cuen ni gubier Rom, nunu tiem ze' riy Jerusaleeng.
42023008	Orze' Herodes tona' la bet lagy yu ornu bzaac yu Jesuuz, gun bi rac tiem rlagy yu gzac yum, gun güeñ yu de coz nu rnii mbecy nu ricy mi. Orze' rgyish loy nu rlagy yu zac yu tub nusuriidz nu gyicy mi.
42023009	Orze' zañ coz bdugyi'y lom. Tees Jesuuz rila wanniim.
42023010	Ni' zi'l ze' yu' de uz zub lo gal nu de yu nu rlyuu leey ni Ñgyoozh. Orze' bzu fert dey, nunu briib zir dey cyi toom.
42023011	Orze' Herodes gal nu de soldad niy shiñ bicy nu dey mi. Orze' bigy nu naañ dey mi. Orze' ptiish dey mi tub negy fin. Orze' bzuu nez dey mi tub tira' nu zam lo Pilato.
42023012	Orze' dzi ze' Herodes nu Pilato bicy dey rishnap nu losa'y. Ze' anzir rzi lagy dey lo losa'y.
42023013	Orze' Pilato bicy tublaazh yu de uz zub lo, gal nu de yu bel ni de mbecy Israeel, gal nu de mbecy gyedz ze'.
42023014	Orze' nay: ―De ru yad nu der mbecy ii lo̱, nunu mnii der nu ricy yu nu radza mbecy. Tees ya̱ bdugyi' biigya̱ loy lo rgüii la der, nunu wangyapa̱ ni tub la falt niy nu nac cyi nu briib der tooy.
42023015	Nunu ni' zi'l Herodes wangyap yu falt niy. Nde' nu ptush cyay yu yad yu lo̱. Gun yu ii sac la cyi nu bicy yu nu gyicy ñi nu yad ñi nu gat yu.
42023016	Orze' nde' nu ya̱ grica̱ cashtig niy. Orze' gaze' nu gla̱a̱ yu ―nay rab yu de mbecy.
42023017	Na de ña'n la, lat nu rzu' sa' ni Pas, Pilato rlagy ñi laay tub pres par nu gyicy yu nu gyet lagy de mbecy.
42023018	Tees orze' dela dey dub ru' lay rbish tiy. Orze' na dey: ―¡Biit yu! ¡Orze' glaar Barrabás! ―na dey.
42023019	Gun Barrabás mne' dey yu nañ yu' gyiib par nu bicy yu nu byach mbecy, nunu par nu biit yu mbecy.
42023020	Tees Pilato rlagy yu nu glaay Jesuuz. Orze' gaze' nu mniiy lo de mbecy tuuba' tir.
42023021	Tees orze' de mbecy dzi zir ye rbish ti dey. Orze' na dey: ―¡Cut ruy lo cruuz! ¡Cut ruy lo cruuz! ―na dey rab yu Pilato.
42023022	Orze' Pilato tir chon la mniiy lo de mbecy. Orze' nay: ―¿La ñuu coz a̱' nap bicy yu? Ya̱ wangyapa̱ ni tub la cyi nu bicy yu nu gyicy ñi nu yad ñi nu gat yu. Orze' ya̱ grica̱ cashtig niy. Orze' gaze' nu gla̱a̱ yu ―nay.
42023023	Tees de mbecy ze' rzaab rbish ti la dey nu rnii dey nu gat mi lo cruuz. Orze' par nu tanta' rbish ti dey, orze' nde' nu “O” mnii Pilato.
42023024	Orze' Pilato pshet ic yu nu gyicy yu gal mod nu mnii dey.
42023025	Gaze' nu blaay yu nu mnii mbecy. Yu ze' yu nu bicy nu byach mbecy nunu yu nu biit mbecy. Orze' bgu'y Jesuuz yaa dey par nu gyicy dey ca na nu rlagy dey.
42023026	Na ornu za nu dey Jesuuz nu caa dey mi lo cruuz, orze' nez nu za dey bdzeel dey tub mbecy Cirene nu la Simo̱o̱. Yu ze' bruuy ngush yeed yu. Orze' pshet yaa dey yu. Orze' briib dey cruuz nim yeñ yu. Orze' bicy dey nu guy cruuz ze' cha cay ich Jesuuz.
42023027	Nunu tona' la mbecy zigy za ca ich mi. Nunu lat dey yu' zigy biñ mñaa. Ruun dem nunu rbish tim za ca dem ich mi nu nac nu tona' la ricy shni dem nu nac Jesuuz.
42023028	Orze' Jesuuz bgüiim lo de biñ mñaa ze'. Orze' nam: ―Der biñ mñaa Jerusaleeng, cue' gun der nu nac ya̱, sinu biiñ der nu nac ub der nunu nu nac i'ñ der.
42023029	Gun shuub dzi nu nii mbecy: “Dzi ni biñ mñaa nu wanchu' i'ñ. Dzi ni biñ mñaa nu wangaal mdoo. Nunu ni' zi'l dzi ni biñ mñaa nu wangaagy mdoo”, nii dey.
42023030	Orze' cugyi' de mbecy nu niiy gab yu de bicy: “¡Bish cya to̱o̱ de̱!”, niiy, nunu nii ga' dey gab yu de bicy miiñ: “¡I pcach de̱ ya̱!” niiy.
42023031	Gun benu ni mod ricy dey nu yag ca', orze' dzi zir gyicy dey ornu cha wach ñi ―nam.
42023032	Nunu za nu ga' dey cyup mbecy nu bicy cyi par nu caa dey yu tublaazh nu Jesuuz lo cruuz.
42023033	Na ornu bru'ña dey lugaar nu la Calavera, orze' pcaa dey Jesuuz lo cruuz. Nunu pcaa ga' dey cyup mbecy cyi ze' lo cruuz. Tub yu pcaa dey yu par yaa beem. Ze' tuuba'y pcaa dey yu par yaa reg mi.
42023034	Orze' na Jesuuz rab mi Ñgyoozh: ―Ñgyoozh uza̱, bicy sulagy ni dey, gun wagad lagy dey de coz nu ricy yu ―nam. Orze' de soldad bloo dey suert par nu cyez dey shab mi lat losa'y.
42023035	Orze' de mbecy yu' dey rgüiiy lom. Nunu gal de fushtiz bgubdzaa dey mi. Orze' na dey: ―Bloo mbañ yu reña' mbecy. Na rlagya'ñ nu co mbañ yu ub yu benu rishli gaal nac yu Mesías, biñ nu bloo zu Ñgyoozh ―na dey.
42023036	De soldad ni' zi'l bgubdzaa dey mi. Orze' becha' dey lom nunu briic dey ñup zii go'm.
42023037	Orze' na dey rab yum: ―¡Benu ru nac ru rey ni de mbecy Israeel, bloo mbañ ub ru! ―na dey.
42023038	Ze' par too cruuz ze' pcaa dey tub yala nu ta' letr. Orze' rniiñ: “Yu ii rey ni de mbecy Israeel”, rniiñ.
42023039	Na tub yu nu ca cuit mi mnii ziy nim. Orze' nay rab yum: ―Benu ru nac ru Mesías, biñ nu ca lo cuen nu cyid, orze' bloo mbañ ub ru, nunu bloo mbaña' de̱ ya̱ ―nay.
42023040	Tees tuuba' losa'y bdza'y niy. Orze' nay rab yuy: ―¿A wacchib ru lo Ñgyoozh? Gun bi ta' den laaba' lo cashtig.
42023041	Gun de ub na yad ñi nu gzac zin, gun na drish na de coz nu bicy na. Tees yu ii rila wangyicy yu coz a̱' nap ―nay rab yu losa'y.
42023042	Orze' na ga'y rab yu Jesuuz: ―Jesuuz, gyeza' lagy ru ya̱, ornu cugyi' nu gyub ic ru de mbecy nir ―nay.
42023043	Orze' Jesuuz nam rab mi yu: ―Ya̱ rishli rne̱e̱ lor nu dzi na bi ri nur ya gyibaa ―nam.
42023044	Orze' tub gyiib trocyup or widoo, orze' bet cow dutuub la lo yu gashtal gyiib chon or gudze. Orze' bzu yaa.
42023045	Ni doo wancuic ñi yaa. Ze' negy nu zaab lugaar yon ni yu' nu driib zily mbecy Ñgyoozh pshelañ. Cyaal, cyaal lañ guc ñi.
42023046	Orze' Jesuuz ye la brish tim. Orze' nam rab mi Ñgyoozh: ―¡Uza̱, byash lardo̱o̱! ―nam. Na ornu blazh mniim nde', orze' gut mi.
42023047	Na ornu bzaac yu nu riib ic de soldad Rom de coz nu guc na, orze' brugyi' ryabic yu gyel mbecy ni Ñgyoozh. Orze' nay: ―Rishli gaal yu ii nac yu mbecy nu sac falt ni ―nay.
42023048	Orze' dela mbecy zigy nu yu' lugaar ze', ornu bzaac dey nu ni guc, orze' gush nez dey zay. Rgyich yaa dey lyush yu.
42023049	Tees dela mbecy nu yu' lo Jesuuz, nunu gaza' de biñ mñaa, biñ nu za ca ich mi nese nu bruum Galilea, orze' de yu ze' byeeñ gay lugaar ze'. Orze' zet yu' dey rgüiiy de coz nu guc ze'.
42023050	Bzu tub mbecy nu la See. Yu ze' bruuy tub gyedz ni Judea nu la Arimatea. Nunu nac yu tub mbecy nap. Nunu ricy yu mod nu se'ñ. Nunu yu ze' nac yu tub yu nu zu riiñ lat de junt zub lo ni de mbecy Israeel.
42023051	Yu ze' rgyish loy lo gyel gubier ni Ñgyoozh, nunu wangyicy yu tub zi'l riidz nu de yu nu gu' junt ze' ben lac mod ñgyicy nu dey Jesuuz.
42023052	Orze' gush nez yu guay lo Pilato bdiiñ yu cuerp ni Jesuuz.
42023053	Na ornu bi pshet yu cuerp nim lo cruuz, orze' ptiish yu cuerp nim ze' tub sab nu byaa nu lino. Gaze' nu briy ñi nañ tub gyerbaa cub nu bduguuñ nañ tub gyita'. Gyerbaa ze' nigul cui la añ.
42023054	Nde' guc ñi dzi byer or gudze. Dzi ze' rzu lily dey par nu zu lagy dey sab.
42023055	Orze' de biñ mñaa nu guca ich Jesuuz nese nu bruum Galilea gua nu dem See par ru' baa ni Jesuuz. Orze' bzaac dem lac mod briy cuerp nim.
42023056	Na ornu bri dem yu' na, orze' bzu lily dem coz zguul gal nu coz nu coo dem cuerp ni Jesuuz. Orze' ornu pshuub dzi sab, orze' bzu lagy dem gal nu rniiñ lo leey nu gyicy dem.
42024001	Noming, dzi loga ni sman, orze' de biñ mñaa ze' napor la za dem ru' baa ni Jesuuz. Za nu dem coz zguul nu bzu lily dem ze'.
42024002	Na ornu bru'ña dem ru' baa ze' na, orze' bzaac dem nu saca' gyita' nu noow ru' baa ze' se'ñ.
42024003	Orze' gu' dem gyeegy ni baa ze'. Orze' bzaac dem nu saca' cuerp ni Shuaan na Jesuuz.
42024004	Orze' pcan shcab ni dem yu'm. Orze' wagad lagy dem lac gyicy mi. Orze' sij la bruu zac cyup mbecy. Orze' gusu dey garee lom. Ze' zu dey negy cacy iily la.
42024005	Tona' la gudzib dem. Orze' gusab tiily la dem gal lo yu la. Orze' de mbecy ze' nay rab yu dem: ―¿Lagu ryub der tub biñ mbañ lat de añ ii?
42024006	Gun mi ze' saca'm ii, sinu bi byabañ mi. Bicy der nu gyeza' lagy der de coz nu mniim lat nu gusam Galilea.
42024007	Mniim nu rlagy ñi nu gu' dey ub mi, biñ nu byac mbecy, yaa de mbecy cyi. Orze' de yu ze' rlagy ñi caa dey mi lo cruuz. Orze' nu za' dzi chon, orze' gyabañ mi, nam ―na de mbecy shab cacy ze'.
42024008	Orze' gaze' nu de mi ze' byeza' lagy dem de riidz nu mnii Jesuuz.
42024009	Orze' bruu dem ru' baa ze' bish cya dem yam. Orze' byoo dem rishlo de trotub de aposht, gal nu lo de' zir mbecy de coz nu guc.
42024010	De biñ nu bya too riidz ze', mi ze' Li, biñ nu bruu Magadán, nu Wan, gal nu Li ñaa Santiag, gal nu de' zir de biñ mñaa. Orze' mnii dem riidz ze' lo de aposht.
42024011	Tees de yu ze' guzii dey nu riidz ton zi'l rnii dem. Orze' wancheña lagy dey.
42024012	Orze' mas ni, tees Bed gush yu carer zay ru' baa ni Jesuuz. Na ornu bru'ñay na, orze' bgüiiy nañ gyerbaa ze'. Orze' bzaac yu se sab zi'l nim mbish ñi. Orze' bish cyay yay par yu'. Nunu za nu la ic yu nu nac de coz nu guc.
42024013	Orze' laab dzi ze' cyup de yu nu rsya' lom za dey tub gyedz nu la Emaés. Gyedz ze' riñ tub nu rnii trotub miily metr nu ruun Jerusaleeng ru'ñan gyedz ze'.
42024014	Na nez nu za dey, orze' ro dey riidz nu nac dela coz nu guc.
42024015	Na lat nu ro dey riidz na, orze' laab Jesuuz becha'm lo dey. Orze' gaze' nu za num dey tublaazh.
42024016	Orze' mas bzaac dey mi, tees wangyu' lo dey mi.
42024017	Orze' nam rab mi dey: ―¿La riidz ro der yad ru? ―nam. Orze' guca dey nu ricy shniy.
42024018	Orze' tub yu nu rsya' lom ze' lay Cleofas. Orze' nay rab yum: ―¿A tub zi la ru mbecy nu pcyiiñ Jerusaleeng nu wagad lagy de coz nu sa guc ze'? ―nay.
42024019	Orze' na ga' Jesuuz: ―¿La coz guc? ―nam. Orze' na ga'y: ―De coz ni Jesuuz, biñ nu bruu Nazaret. Mi ze' guc mi tub biñ nu rnii por cuen ni Ñgyoozh. Ñgyoozh, gal nu dela mbecy bicy dey Jesuuz par tub mbecy nu tona' la coz ily ricy nunu tona' la coz ily rnii.
42024020	Orze' de uz zub lo gal nu de fushtiz ledz na bgu' dey mi yaa mbecy, gun orze' gyicy dey nu gat mi lo cruuz.
42024021	Tees de̱ ya̱ brish lo̱ de̱ nu mi ze' nac mi biñ nu co mbañ de mbecy Israeel. Tees na bi bza' chon dzi nu gut mi.
42024022	Tees la be de biñ mñaa nu nac nu de̱ ya̱ bicy mi nu za̱ du̱ la ic de̱. Gun cas ru' zu gua dem ru' baa ni Jesuuz.
42024023	Na ornu wangyap dem cuerp ni Jesuuz, orze' bish cya dem yam. Orze' mnii dem nu bruu zac la be anc lo dem. Orze' anc ze' mniiy nu Jesuuz mbañ mi.
42024024	Orze' gaze' nu gua la be de losa̱' gal ru' baa ze'. Orze' bzaac yu nu ni gaal ni zu, gal nu mnii de biñ mñaa ze'. Tees wansaca' dey Jesuuz ―na dey.
42024025	Orze' na Jesuuz: ―¡Dzi ga cyigy too der! ¡Dzi ga gyee cheña lagy der de riidz ni de yu nu mnii por cuen ni Ñgyoozh!
42024026	¿Walab gaal walagy ñi nu zac zi Mesías anzir nu gyam lo gyel lily nim? ―nam rab mi dey.
42024027	Orze' gaze' nu brugyi' nu rshaal mi dela se' lat riidz ni Ñgyoozh ze' nu rzat ñi ub mi. Gush lam de riidz nu bzeeñ Moisees. Orze' yad mi dela libr nu pcaa de yu nu mnii por cuen ni Ñgyoozh rshaal mi lo dey.
42024028	Na ornu bri dey gyedz nu rsaap dey ze', orze' Jesuuz bicy lam nu zu ga zi'l mi.
42024029	Tees de yu ze' pcueez dey mi nu gyeeñ mi num dey. Orze' na dey rab yum: ―Byeeñ la nu de̱ ya̱, gun na bi gudze. Sñuu ga gyecheñ ―na dey. Orze' Jesuuz gu'm nañ yu' par nu gyeñ num dey.
42024030	Na ornu bi nguaa dem lo mez na, orze' bdu' yaam gyishtily. Orze' briic mi gras ni Ñgyoozh nu nac ñii. Orze' blew mi ñii briic mi ni dey.
42024031	Orze' or la ze' de yu ze' byaal la urlo dey. Orze' byu' lo dey mi. Orze' mi ze' mnit mi lo dey.
42024032	Orze' na dey rab yu losa'y: ―¿A walab nu nap zu lagy na nez nu yap na ornu mniim lo den, nunu ornu pshaal mi riidz ni Ñgyoozh lon? ―na dey.
42024033	Orze' wancuez la dey, sinu gush nez la dey yay Jerusaleeng. Na ornu bri dey na, orze' ze' byap dey za' trotub la de yu nu rsya' lom yu' tublaazh dey nu de' zir de losa'y.
42024034	Orze' na de yu nu rsya' lom rab yu de yu nu bri ze': ―Rishli ni gaal Shuaan na byabañ mi, gun bruu zac mi lo Simo̱o̱ ―na dey.
42024035	Orze' de yu nu bri ze' byoo dey rishlo dey nu la coz bzaac dey nez. Nunu mnii ga' dey lac mod byu' lo dey mi ornu psug mi gyishtily.
42024036	Na lat nu gabee yu' dey rniiy de coz ze', orze' bruu zaca' Jesuuz lat dey. Orze' mnii num dey ñgyoozh. Orze' nam: ―Gyel ri zu briñ lat der ―nam.
42024037	Orze' de yu nu rsya' lom tona' la gudzib dey. Bis guzii dey mi.
42024038	Orze' Jesuuz nam rab mi dey: ―¿Lagu rdzib der? ¿Lagu wacheña lagy der nu ya̱ nu nde'?
42024039	Güii der ya̱a̱ nunu güii der gyi̱'. Laab ya̱ nu nde'. Güii der ya̱, nunu gul yaa der ya̱. Bis a̱' ricy cup ñi cuerp niñ gal nu rzac der nu na ya̱ ―nam.
42024040	Orze' ornu blazh mniim de nde', orze' blyuum yaam lo dey gal nu gyi'm.
42024041	Orze' de yu ze' gabee wacheña lagy dey ti laab mi, tanta' nu yet lagy dey, nunu tanta' nu za nu ic dey. Orze' Jesuuz nam rab mi dey: ―¿A yu' ñuu la coz ni der don? ―nam rab mi dey.
42024042	Orze' briic dey tub la' bel nu guuy lo boo gom.
42024043	Orze' gush mi ñii. Orze' bdom ñii lo rgüii dela dey.
42024044	Orze' gaze' nu nam rab mi dey: ―Coz nu bzaca̱, nde' mne̱e̱ lo der lat nu gabee gusa du̱ der. Orze' dela coz nu cañ lo leey ni Moisees, nu dela coz nu cañ lat de riidz ni de yu nu mnii por cuen ni Ñgyoozh, gal nu dela coz nu cañ lo libr ni salmos nu nac ya̱, dela riidz ze' byu' niñ ―nam.
42024045	Orze' bicy mi nu gyet lag dey cuen de riidz ni Ñgyoozh.
42024046	Orze' nam rab mi dey: ―Bi cañ nu ya̱, Mesías, biñ nu ca lo cuen nu cyid. Cañ nu rlagy ñi gata̱. Tees ornu za' dzi chon, orze' gyabaña̱'.
42024047	Nunu rniiñ nu de mbecy rlagy ñi cha shaal dey riidz ni Ñgyoozh lo dela mbecy nu nac ya̱. Nii dey nu rlagy ñi ne' mbecy dela cyi nu ricy yu, gun orze' Ñgyoozh gyicy sulagy mi ni dey. Gash dey Jerusaleeng. Orze' cha dey dutuub la gyishlombecy nu cha shaal dey riidz ze'.
42024048	Orze' de ru nac der teshtig ni de coz nu guc ze'.
42024049	Orze' ya̱ gzuu neza̱ Espiriit Yon ni Ñgyoozh nu cyid mi lat der gal nu Ñgyoozh uz na bi mne' ic mi nu cuic mim ni der. Tees de ru gyeñ der gyedz Jerusaleeng ii gashtal gyicy la Ñgyoozh gyibaa nu cyiiñ der. Orze' gaze' nu gruu der char ―nam.
42024050	Orze' gaze' nu Jesuuz bruu num dey gyedz Jerusaleeng. Guam num dey gal Betania. Orze' ze' pshes nañ yaam bdiiñ mi lo Ñgyoozh nu locyuub mi dey.
42024051	Orze' lat nu ni bicy mi bruu chum lo dey. Gaze' nu gup mi gyibaa yam.
42024052	Na ornu blazh nu briib zily dey mi, orze' bish cya dey yay par Jerusaleeng. Nunu tona' la bet lagy dey yay.
42024053	Nunu de dzi la yu' dey nañ yu' nu driib zily de mbecy Ñgyoozh nu ryabic dey gyel mbecy nim.
43001001	Nese anzir nu gya gyishlombecy, biñ nu la riidz ni Ñgyoozh nil bi zum. Mi ze' nac num Ñgyoozh, nunu nac mi Ñgyoozh.
43001002	Nunu nil bi zum nu Ñgyoozh nese anzir nu gya gyishlombecy.
43001003	Dela coz nu psa' lagy Ñgyoozh, mi ze' bicy mi ñii. Nunu ni tub la coz wansa' lagy Ñgyoozh benu walab nu nac mi ze'.
43001004	Mi ze' nac mi biñ nu rbic gyel mbañ nu rishli. Nunu gyel mbañ ze' nañ gal nu na tub yaa nu ricy ñi nu gyal shcab ni de mbecy.
43001005	Ze' yaa ze' bzu laañ ze' nu cow, nunu de ze' nu cow ze' rila wangyicy ñi gan nu nsoow ñi lo yaa ze'.
43001006	Bzu tub mbecy, yu nu bzuu nez Ñgyoozh. Yu ze' lay Waa nu driib nis mbecy.
43001007	Biid yu par nu cuic yu nu gad lagy de mbecy nu cyu biñ nu na gal nu na yaa ze', gun orze' de yu nu gzuub gyidag de riidz nu niiy, orze' de yu ze' gyicy cup dey consuel lom nu nac de riidz nu mniiy.
43001008	Yu ze' walab biñ nu na gal nu na yaa ze', sinu Ñgyoozh bzuu nez mi yu biid yu par nu cuic yu nu gad lagy mbecy cyu nac mi ze'.
43001009	Gun biñ nu nac yaa nu rishli ze' bi yad mi par nu cuic mi nu gad lagy dela mbecy.
43001010	Laab biñ nu la riidz ni Ñgyoozh ze' brim gyishlombecy. Nunu mas Ñgyoozh psa' lagy mi dela coz ni gyishlombecy nu nac mi, tees de mbecy ni gyishlombecy wangyu' lo dey mi.
43001011	Brim ledz mi tees de mbecy nu yu' ledz mi wannii dey “O” nim.
43001012	Dela mbecy nu “O” mnii nim nunu bicy cup dey consuel lom, orze' de yu ze' briic mi mod ni dey nu gyac yu i'ñ Ñgyoozh.
43001013	Walab nu byac dey i'ñ Ñgyoozh par nu gul dey ni tub biñ mñaa, nunu walab nu byac dey i'ñ Ñgyoozh par nu nac coz nu rlagy ca na tub mbecy, sinu byac dey i'ñ Ñgyoozh gal nu ub mi bicy mi.
43001014	Nunu biñ nu la riidz ni Ñgyoozh ze' byac mi mbecy gyishlombecy, nunu pcyiiñ mi lat den. Nunu tona' la gugy nam num de ub na. Nunu rniim dub ub la coz rishli. Nunu de ub na bi bzaac na gyel lily nim, gyel lily nu yad ñi nu gad ni biñ nu tub zi zu ni uz.
43001015	Waa bzat yum. Orze' ye la mniiy: ―Mi ze' biñ nu bzata̱ ornu mne̱e̱ lo der nu biñ nu yad par icha̱ gya zir zum gaze' ya̱, gun mi ze' nil bi zum anzir nu gal ya̱ ―nay.
43001016	Par nu nac nu dzi gugy nam, zaab nap la ricy num de ub na.
43001017	Gun briic Ñgyoozh leey ni den nu nac Moisees. Ze' nu nac Jesuuz, nap ricy num de ub na nunu blyuum de coz rishli nim lo den.
43001018	Ni tub la mbecy wacsac dey Ñgyoozh. Tees i'ñ mi, biñ nu tub zi zu nim, nac num mi. Mi ze' briic mi nu gad lagy na la nam.
43001019	Nii de coz nu mnii Waa ornu de fushtiz ni de mbecy Israeel bzuu nez dey de uz gal nu la be de mbecy nu bruu lat nez Levita nu yu' Jerusaleeng nu cha dey cugyi'y lo Waa. Orze' na dey rab yu Waa: ―¿Cyu nac ru? ―na dey.
43001020	Orze' Waa naal la mniiy lo dey cyu nac yu. Orze' nay: ―Ya̱ walab Mesías, biñ nu ca lo cuen nu co mbañ mbecy ―nay.
43001021	Orze' bdugyi' ga' dey loy: ―¿Ze' cyu gaal nac ru beni? ¿A walab Elías, yu nu mnii por cuen ni Ñgyoozh, nac ru beni? ―na dey. Orze' na ga' Waa: ―Walab yu ze' naca̱ ―nay. Orze' na ga' dey: ―¿A walab ru yu nu rnii por cuen ni Ñgyoozh nu ca lo cuen nu cyid? ―na dey. Orze' na Waa: ―Walab ―nay.
43001022	Orze' na ga' dey: ―¿Cyu nac ru beni? Gun rlagy ñi nu gya du̱ de̱ raso̱o̱ lo deyu nu bzuu nez de̱ ya̱ nu yapa̱. ¿Cyu nac ub ru? Mnii beni ―na dey.
43001023	Orze' na Waa rab yu dey: ―Ya̱ naca̱ tub mbecy, tub yu nu bzat Isaías, yu nu mnii por cuen ni Ñgyoozh ornu nay: “Zaab ti' tub mbecy rbish tiy tub lugaar ub zi. Orze' nay: Bicy nap der nañ lardoor gal nu ricy nap der tub nez nu ded tub yu lily, gun bi cyid Shuaan den”, na Isaías ―na Waa.
43001024	Na de yu nu bzuu nez de mbecy fariseo nu gua tugyi'y lo Waa,
43001025	orze' na dey rab yu Waa: ―Ze' benu a̱' nac ru Mesías, biñ nu ca lo cuen nu co mbañ mbecy, ni a̱' nac ru Elías, ni a̱' nac ru yu nu rnii por cuen ni Ñgyoozh, ze' ¿lagu rbic ru nu zu nis mbecy beni? ―na dey.
43001026	Orze' na Waa rab yu dey: ―Ya̱ driib nisa̱ mbecy nu nis, tees lat de ub na zu tub mbecy nu a̱' yu' lo der.
43001027	Mi ze' cyid mi par lo ya̱, tees ya̱ wangyapa̱ nu shaagya̱ ni gyid nu zub gyid lab mi ―nay.
43001028	Dela de coz ii guc ñi tub lugaar ni tub gyedz nu la Betania, par tub la' ga' ru' gyoow Jordaang. Nde' lugaar ze' nu driib nis Waa de mbecy.
43001029	Na tuuba' dzi orze' bzaac Waa Jesuuz nu yad mi loy. Orze' nay: ―Güii der, re yad tub mbecy nu na gal nu na tub shily nu gac gun lo Ñgyoozh. Mi ze' cyib mi cyi de mbecy nu yu' gyishlombecy.
43001030	Mi ze' biñ nu bzata̱ lo der ornu ya̱ mne̱e̱: “Biñ nu yad par ich ya̱, gya zir zum gaze' ya̱, gun mi ze' nil bi zum anzir nu gal ya̱”, mne̱e̱.
43001031	Wangad lagya̱ cyu nac mi, tees ya̱ yapa̱ nu griib nisa̱ mbecy nu nis gun par nu cu' lo de mbecy Israeel mi cyu nac mi ―nay.
43001032	Nii riidz nu mnii Waa ornu nay: ―Ya̱ bzaaca̱ Espiriit Yon ni Ñgyoozh nam gal nu na tub begy bet mi. Bruum gal gyibaa. Gusub mi too mi ze'.
43001033	Ya̱ gabee wangyu' lo̱m cyu nac mi. Tees Ñgyoozh, biñ nu bzuu nez ya̱ nu griib nisa̱ mbecy nu nis, nam rab mi ya̱: “Ornu gzac ru nu gyet Espiriit Yon ne̱ too tub mbecy, orze' mi ze' biñ nu cuic Espiriit Yon ze' ne̱ ni de mbecy”, nam.
43001034	Ya̱ bi bzaaca̱ de coz ze'. Nde' nu ya̱ naca̱ teshtig nu mi ze' nac mi i'ñ Ñgyoozh ―na Waa.
43001035	Na orze' tuuba' dzi, orze' Waa laab lugaar ze' zuy nu cyup de yu nu rsya' loy.
43001036	Na ornu bzaac yu nu bded Jesuuz, orze' nay: ―Güii der. Re rded tub mbecy nu na gal na tub shily nu gac gun lo Ñgyoozh ―nay.
43001037	Na ornu güeñ cyup de yu nu rsya' loy de riidz ze', orze' za dey za cay ich Jesuuz.
43001038	Orze' Jesuuz bish cyam, nunu bzaac mi nu yad dey. Orze' nam rab mi dey: ―¿La coz ryub der? ―nam. Orze' na dey rab yum: ―Masht, ¿ca rcyiiñ ru? ―na dey.
43001039	Orze' na Jesuuz rab mi dey: ―Yaa der chan gun cha güiir ca rcyiiña̱ ―nam. Orze' gush nez dey za nuy mi. Orze' bzaac dey ca rcyiiñ mi. Orze' byeeñ nu dey mi gua la nu gudze ze', gun bi yu'n tub gyiib tap or gudze ornu bri num dey ze'.
43001040	Tub de yu nu güeñ ni Waa, yu nu gua ca ich Jesuuz, lay Ndrees bicy yu Simo̱o̱ Bed.
43001041	Orze' lueg la gua yub yu bicy yu Simo̱o̱. Orze' nay rab yuy: ―De̱ ya̱ bi bdzeel de̱ Mesías, bin nu ca lo cuen nu co mbañ den ―nay. (Mesías, nde' tub zi'l yaruuñ nu Crisht.)
43001042	Orze' lueg la za nuy Simo̱o̱ lo Jesuuz. Orze' Jesuuz mbi la bgüiim loy. Orze' nam rab mi yu: ―Ru lar Simo̱o̱ i'ñ Waa. Tees na loo la̱ ru Cefas. (Cefas nu Bed tub zi'l nu yaruu riidz ze'. Nde' gyita'.)
43001043	Na tuuba' dzi, orze' Jesuuz mnii ic mi gyam tub lugaar ni Galilea. Orze' ze' bdzeel mi Lip. Orze' nam rab mi yu: ―Da, da ca icha̱ ―nam.
43001044	Na Lip nac yu tub mbecy gyedz nu la Betsaida. Laab ze' ledz Ndrees nu Bed.
43001045	Orze' Lip guay gua yub yu Natanael. Na ornu bdzeel yuy, orze' nay rab yuy: ―Na bi bdzeel de̱ biñ nu bzat Moisees lo de gyicy ze' nu ca leey ni Ñgyoozh. Laab mi ze' biñ nu bzat de yu nu mnii por cuen ni Ñgyoozh. Mi ze' Jesuuz i'ñ See. Ze' ledz mi, nde' Nazaret ―na Lip.
43001046	Orze' na ga' Natanael: ―¿Walab gaal gac gruu ñuu la coz nap gyedz Nazaret? ―na Natanael. Orze' na Lip rab yuy: ―Da güiir ben a walab ―nay.
43001047	Na ornu Jesuuz bzaac mi nu byagaab Natanael lom, Orze' nam: ―Güii, ii yad tub mbecy nu rishli gaal nac mbecy Israeel, tub yu nu sac gyel rguu nañ lardoo ―nam.
43001048	Orze' Natanael bdugyi'y lom: ―¿Lac bicy ru? ¿Lagu nu gud lagy ru lac mbecy na̱? ―nay. Orze' na Jesuuz rab mi yu: ―Ya̱ bzaaca̱ ru lat nu gusub ru gyi' yalas anzir nu cuedz Lip ru ―nam.
43001049	Orze' na Natanael rab yum: ―Masht, ru nac ru i'ñ Ñgyoozh. Ru nac ru rey nu nac Shuaan de mbecy Israeel ―nay.
43001050	Orze' Jesuuz nam rab mi yu: ―¿A ricy cup ru consuel lo̱ nu nac zi'l nu mne̱e̱ nu bzaaca̱ ru nu gusub ru gyi' yalas? Coz ily zir gzac ru par lo gaze' coz nu bzaac ru na ―nam.
43001051	Orze' na ga'm rab mi dey: ―Ya̱ rishli rne̱e̱ lo der nu gzac der nu gyal gyibaa, nunu gzac der nu chup gyet la de anc ni Ñgyoozh lo̱ ya̱, biñ nu byac mbecy ―nam.
43002001	Na ornu bi bza' chon dzi nu yu' fandang tub gyedz nu la Caná lo yu ni Galilea. Laab lat ze' ri ñaa Jesuuz.
43002002	Nunu ni' zi'l mnii ga' dey lo Jesuuz nu lo de yu nu rsya' lom nu cha dey lo fandang ze'.
43002003	Na ornu blazh ñup ni urbyay nu go' dey, orze' na ñaa Jesuuz rab mim: ―Blazh ñup ni urbyay ―nam.
43002004	Orze' na ga' Jesuuz rab mi ñaam Li: ―Ña, ¿lagu rniir riidz ze' lo̱? Nigul shuub dzi nu gzac mbecy de gyel lily ne̱ ―nam.
43002005	Orze' na ga' ñaam rab mi de moz nu yu' lo fandang ze': ―Bicy der la zi'l coz nu gniiñ ―nam.
43002006	Na, ze' nguaa ga' shuup re' nu byaa nu gyita'. Nañ re' ze' rgu' de mbecy Israeel nis par nu rnaa dey nunu par nu rgyiib dey la coz gal nu rnii leey ni dey. Ze' tub ga de re' ze' rzu' tub cyaal gaynal, o tub setent litr nis nañ ñi.
43002007	Orze' na Jesuuz rab mi de moz ze': ―Bdu' der nis nañ de re' re gal dzaa lañ ―nam. Orze' de yu ze' pchaa dey ñi gal ru' lañ. Orze' nis ze' byac ñi ñup ni urbyay.
43002008	Orze' na ga'm rab mi dey: ―Na bda' der nis ii gua nu der go' yu nu riib ic lo fandang ―nam. Orze' gua nu dey ñi go' yu nu riib ic ze'.
43002009	Orze' yu nu riib ic ze' bicy yu preb nis nu byac ñup ni urbyay ze', sinu wangad lagy lay ca bruuñ. Tees de moz nu bda' nis ze' gud lagy dey ca bruuñ. Orze' yu nu riib ic ze' bredz yu yu nu nac nob ze'.
43002010	Orze' nay rab yuy: ―Dela mbecy nu loga la rbic dey ñup nap ni urbyay go' de mbecy nu rde' lo fandang. Na ornu dzi bi go' shaad dey ñup nap ze', orze' rbic dey de ñup corient go' dey. Ze' ru bzeeñ ru ñup nap gashtal na rbic ru go' dey ―nay.
43002011	Nde' nusuriidz nu bicy mi nu loga la tub gyedz nu ri lo yu ni Galilea nu la Caná. Ze' blyuum gyel lily nim lo de mbecy, nunu de yu nu rsya' lom bicy cup zir dey consuel lom.
43002012	Na ornu bded ze', orze' bruum Caná gush nez mi zam nu ñaam, gal nu de bicy mi, gal nu de yu nu rsya' lom za num dey par Capernaum. Ze' pcyiiñ mi la be dzi.
43002013	Na ornu sñuu ga shuub dzi nu chu' de mbecy Israeel sa' ni Pas, orze' Jesuuz yam par Jerusaleeng.
43002014	Na ornu brim Jerusaleeng, orze' gu'm loli' ni yu' nu driib zily de mbecy Israeel Ñgyoozh. Orze' byap mi de mbecy nu rut tor, nu shily, gal nu begy ni de mbecy. Nunu byapa'm de mbecy nu nguaa lo mez nu rchaa tiñ ni de mbecy nu bruu reña' lugaar.
43002015	Na ornu bzaac mi de coz ze', orze' bzaam tub chicot nu duu lyaar. Orze' nu nde' pcyuu num dey, nu tor niy, gal nu shily niy. Bloom dey ich lo' ni yu' ze'. Orze' ptush las mi tiñ ni de yu nu rchaa tiñ ze' nunu blaagy yaam mez ni dey. Orze' brush las tiñ ni dey.
43002016	Ze' de yu nu rut begy ze' nam rab mi dey: ―Bloo der de bañcyug ii lugaar ii. Cue' gyicy der yu' ni Ñgyoozh uza̱ par tub yagyi' ―nam.
43002017	Orze' de yu nu rsya' lom byeza' lagy dey ze' nu rniiñ lat riidz ni Ñgyoozh: “Ya̱ rzu ferta̱ nu nac yu'r gashtal wagagye̱e̱ ga̱' la̱”, rniiñ.
43002018	Orze' de yu zub lo ni de mbecy Israeel bdugyi' dey lom: ―¿La ñuu muesht lyuur lo̱ de̱ par nu gabe nu ricy cup ru rishbeey nu ricy ru de coz ii? ―na dey.
43002019	Orze' na ga'm rab mi dey: ―Ptily der yu' ni Ñgyoozh ii. Orze' ya̱ zu napa̱ ñii nañ chon dzi tuuba' tir gal nu nañ ―nam.
43002020	Orze' na de mbecy Israeel rab yum: ―Cyuu zub shuup ña'n gu' dey bicy yu riiñ, gaze' nu bya' lo yu' ni Ñgyoozh ii. Ze' ru na'r nu nañ chon zi dzi bi gzu nap ru ñii ―na dey.
43002021	Tees yu' ni Ñgyoozh nu bzat Jesucrisht, nde' cuerp nim.
43002022	Tees ornu byabañ mi, orze' de yu nu rsya' lom byeza' lagy dey nu bi mniim nu ni gac ñii. Orze' guña lagy dey de riidz ni Ñgyoozh gal nu de riidz nu mnii Jesuuz.
43002023	Lat nu Jesuuz rded mi Jerusaleeng, lat sa' ni Pas, tona' la zigy mbecy bicy cup dey consuel lom nu nac de nusuriidz nu bicy mi.
43002024	Tees Jesuuz wangyicy cup mi consuel lo dey gun gud lagy mi lac mod na dela mbecy.
43002025	Ni tub la mbecy walagy ñi nu nii dey lom mod nu na de mbecy, gun ub mi rad lagy mi la na nañ lardoo dela dey.
43003001	Bzu tub mbecy fariseo lay Nicodemo. Nac yu tub mbecy nu zu riiñ lat de mbecy Israeel.
43003002	Orze' tub rel guay gua güiiy Jesuuz. Orze' nay rab yum: ―Masht, de̱ ya̱ rad lagy de̱ nu Ñgyoozh bzuu nez mi ru yad ru par nu lyuur ni de mbecy, gun ni tub la mbecy wac gyicy dey de nusuriidz nu ricy ru ze' benu walab Ñgyoozh nac num yu.
43003003	Orze' na Jesuuz rab mi yu: ―Ya̱ rishli rne̱e̱ lor nu ni tub la mbecy wazac yu lo gyel gubier ni Ñgyoozh benu wal yu tuuba' tir ―nam.
43003004	Orze' bdugyi' Nicodemo lom: ―¿Par lac mod gyicy tub mbecy gush nu gal yu tuuba' tir? ¿Walab gaal gac chu' tub mbecy gush nañ ñaay par nu gal yu tuuba' tir? ―nay.
43003005	Orze' na ga' Jesuuz rab mi yu: ―Ya̱ rishli rne̱e̱ lor nu ni tub la mbecy wazac yu lo gyel gubier ni Ñgyoozh benu wal yu lat nis, nunu benu wal yu nu nac Espiriit Yon ni Ñgyoozh.
43003006	Ornu tub mbecy ral yu ni ñaay, orze' mbecy zi'l nac yu. Tees benu tub mbecy gal yu nu nac Espiriit Yon ni Ñgyoozh, orze' ni Ñgyoozh nac yu.
43003007	Cue' cha nu ic ru nu rne̱e̱ lor nu rlagy ñi nu gal der tuuba' tir.
43003008	Gush ñuu shcab mod nu ricy bi. Ca zi'l lugaar druuñ. Reñ ru rsiigy ñi, tees wagad lagy der ca druuñ, nunu wagad lagy der ca par chañ. Ni' zi'l wagad lagy mbecy lac mod rac nu ral yu nu nac Espiriit Yon ni Ñgyoozh.
43003009	Orze' na ga' Nicodemo rab yu Jesuuz: ―¿Ze' lac mod gac de coz nu rniir ze'? ―nay.
43003010	Orze' na Jesuuz: ―Gunca ru nac ru tub moscuel zub lo ni de mbecy Israeel, ¿ze' a wagad lagy ru de coz ze'?
43003011	Ya̱ rishli rne̱e̱ lo der de coz nu rad lagy de̱, nunu dric de̱ raso̱o̱ ni de coz nu bzaac de̱. Ze' ni tub la der wagnii der “O” nu de riidz nu rne̱e̱ de̱.
43003012	Ze' benu wacheña lagy der ornu rne̱e̱ de coz nu rac gyishlombecy ii, ze' yegar benu ne̱e̱ ga̱' de coz nu rac gyibaa cheña ga' lagy der.
43003013	’Ni tub la mbecy nigul chup yu gyibaa, sinu tub zi ya̱, biñ nu byac mbecy, bru̱u̱ gyibaa bri̱ gyishlombecy ii.
43003014	Gal nu Moisees pcaay tub bily gyiib lo tub yag. Orze' pshes su dey yag ze' lat nu gusa de too bel nin tub lugaar ub zi, ni' zi'l ya̱, biñ nu byac mbecy, rlagy ñi nu caa dey ya̱ lo tub yag nu she su dey ñi.
43003015	Gun orze' de yu nu gyicy cup consuel lo̱, orze' de yu ze' gad gyel mbañ nu tub la ni dey ―nam―.
43003016	’Gun Ñgyoozh tona' la rcam de ru mbecy nu yu' gyishlombecy ii. Nde' nu gal briic lam ya̱ i'ñ mi nu tub zi zu nim ni der. Gun orze' de mbecy nu gyicy cup consuel lo̱, de yu ze' wanit lo dey, sinu gad nu cui mbañ dey tub la.
43003017	Gun Ñgyoozh wanseed mi ya̱, biñ nu nac i'ñ mi, gyishlombecy ii par nu niim nu yu' falt ni de mbecy, sinu par nu co mbañ mi dey nu nac ya̱.
43003018	’Cyu zi'l mbecy nu gyicy cup consuel lo̱ ya̱, i'ñ Ñgyoozh, de yu ze' wanii Ñgyoozh ti yu' falt niy. Tees de yu nu wayicy cup consuel lo̱, Ñgyoozh bi mniim nu yu' falt ni dey nu nac nu wangyicy cup dey consuel lo̱ ya̱, i'ñ mi nu tub zi zu nim.
43003019	Rnii Ñgyoozh nu yu' falt ni dey gun ya̱, biñ nu lyuu yaa ni coz rishli lo de mbecy, yapa̱ gyishlombecy ii, tees de mbecy bet zir lagy dey ze' nu cow, gaze' ze' nu yu' yaa ni coz rishli par nu nac nu shiñ ricy dey.
43003020	Ca zi'l na mbecy nu shiñ ricy, yu ze' wagyet lagy yu ze' nu yu' yaa ni coz rishli, nunu wagyecha'y ze' nu yu' yaa ni coz rishli par nu walagy dey gyu' bee de coz cyi nu ricy dey.
43003021	Tees ca zi'l na mbecy nu ricy coz nu laab ñi, yu ze' yecha'y ze' nu yu' yaa ni coz rishli, gun de coz nap nu ricy yu, nde' coz nu bruu lo Ñgyoozh ―na Jesuuz.
43003022	Na, despuees ornu bded de nu nde', orze' Jesuuz gush nez mi za num de yu nu rsya' lom par de lo yu ni Judea. Ze' pcyiiñ mi num dey la be dzi. Orze' briic mi nu bzu nis mbecy.
43003023	Ni' zi'l Waa rded yu driib nis yu mbecy tub gyedz nu la Enín garee ga gyedz nu la Salim, gun lugaar ze' yu' sheñ nis. Orze' de mbecy rza dey loy. Orze' rbic yu nu zu nis dey.
43003024	Gun tiem ze' Waa nigul gyet lag yu nañ yu' gyiib.
43003025	Na, la be de yu nu rsya' lo Waa, bee zi dey riidz nu tuuba' mbecy Israeel gyi' nu nac nu lac mod gyacaacy de mbecy par lo Ñgyoozh.
43003026	Orze' gua too dey rishlo Waa. Orze' na dey rab yuy: ―Masht, yu nu byeeñ nu ru tub la' ga' dzu ru' gyoow Jordaang, laab yu nu bzat ru lo̱ de̱, yu ze' driib nis yu mbecy. Nunu dela mbecy rza dey loy ―na dey.
43003027	Orze' na ga' Waa rab yu dey: ―Ni tub la mbecy wac gyicy yu tub riiñ ni Ñgyoozh benu walab Ñgyoozh bdu'm ñii yaay nu gyicy yuñ.
43003028	De ru bi güeñ der nu naal la mne̱e̱ lo der nu ya̱ walab Mesías, biñ nu ca lo cuen nu co mbañ mbecy, sinu ya̱ naca̱ tub yu nu bzuu nez Ñgyoozh nu cha̱ ga̱ lo par mi ze'.
43003029	Ya̱ na gal nu na tub amig ni tub yu nu nac nob. Biñ nu nac ni nob ze', mi ze' par yu nu nac nob ze'. Mi ze' walab par amig niy. Ze' yu nu nac amig niy, tona' la yet lagy yu ornu reñ yu nu zaab ti'y rniiy. Ni' zi'l na ya̱ tona' la yet lagya̱ nu nac de coz nu rniir lo̱, gal nu yet lagy de amig ni nob ze'.
43003030	Gun mi ze' yagya zir zum. Ze' ya̱ nu yagash zir zu̱ ―na Waa―.
43003031	’Biñ nu bruu lo Ñgyoozh, mi ze' gya zir zum par dela mbecy. Ze' de ub na, mbecy nu bruu gyishlombecy ii, nac naa ni gyishlombecy. Orze' rnii den de coz nu rac gyishlombecy. Tees biñ nu bruu gyibaa, mi ze' gya zir zum par dela mbecy.
43003032	Mi ze' rniim de coz nu bzaac mi, gal nu de coz nu güeñ mi, tees se ñuu zi zi mbecy “O” rnii nu nac de coz nu rniim.
43003033	Tees de mbecy nu “O” rnii ni de coz nu rniim, yu ze' ricy dey nu gabe nu par ub yu, de riidz nu rnii Ñgyoozh, nde' riidz rishli.
43003034	Ze' biñ nu bzuu nez Ñgyoozh, mi ze' rniim riidz ni Ñgyoozh, gun Ñgyoozh briic za' lam Espiriit Yon nim ni mi ze'.
43003035	Ñgyoozh, uz na, tona' la rcam i'ñ mi, Jesuuz, nunu bicy mi nu mi ze' gyub ic mi dela coz.
43003036	De yu nu gyicy cup consuel lo i'ñ mi, de yu ze' cui mbañ dey tub la. Tees de yu nu wazuub gyidag nim, de yu ze' wad nu cui mbañ dey. Sinu Ñgyoozh zeed mi cashtig ily nim too dey ―na Waa.
43004001	De mbecy fariseo güeñ dey nu zigy zir de mbecy nu za ca ich Jesuuz, gaze' de yu nu za ca ich Waa. Nunu rbic zir mi nu zu nis mbecy gaze' Waa.
43004002	Mas walab ub la Jesuuz driib nis mi mbecy, sinu de yu nu rsya' lom rbic dey nu zu nis mbecy.
43004003	Na ornu gud lagy Jesuuz de nu nde', orze' bruum lo yu ni Judea, orze' yam par de lo yu ni Galilea.
43004004	Na ze' nu yam rlagy ñi nu ded mi lo de yu ni Samaria.
43004005	Orze' bru'ñam tub gyedz nu la Sicar nu ri lo yu ni Samaria. Gyedz ze' gare ga ri tub nac yu nu briic Jacob ni i'ñ yu See.
43004006	Lugaar ze' zub zo nu rnii dey, “Zo ni Jacob.” Ze' gusub Jesuuz nu rzu lagy mi gun gutsiñ mi nu tuñ bzam nez. Nde' tub or widoo.
43004007	Orze' de yu nu rsya' lom bzeeñ dey mi. Orze' za dey lat gyedz nu za zii dey coz nu gow yu. Orze' bru'ña tub biñ mñaa Samaria, bru'ñam ru' zo ze' nu za gyiim nis. Orze' na Jesuuz rab mi biñ mñaa ze': ―Doo ñuu nis nir do̱' ―nam.
43004009	Orze' na biñ mñaa ze' rab mi Jesuuz: ―Ru nac ru tub mbecy Israeel. Ze' ya̱ naca̱ tub biñ mñaa Samaria. Orze' ¿lagu rgyiiñ ru nis go'r lo̱? ―nam. Gun de mbecy Israeel wagac gyicy dey ni tub la coz nu mbecy Samaria, gun a̱' nap yu' dey.
43004010	Orze' na ga' Jesuuz rab mi biñ mñaa ze': ―Bi bicy na nu ru gad lagy ru la na coz nu rbic Ñgyoozh, nunu bicy na nu gad lagy ru cyu nac ya̱, nu rdiña̱ nis do̱' lor, orze' ru cyiñ ru nis lo̱ ya̱ go'r. Orze' ya̱ rica̱ nis nu rbic gyel mbañ nu rishli nu go'r.
43004011	Orze' biñ mñaa Samaria ze' nam rab mi Jesuuz: ―Ze' ru, ni a̱' nur la nu par nu cor nis, gun zo ii gyi ri nis nañ ñi. Ze' ru, ¿ca cor nis nu cuic gyel mbañ ze' ne̱?
43004012	Gyitoo bel ne̱ de̱ Jacob bzeeñ mi zo ii ne̱ de̱ ya̱. Nunu laab ii go'm nis gal nu de i'ñ mi nu de bañcyug nim. ¿Walab gaal lily zir na ru gaze' gyitoo bel ne̱ de̱ ze'? ―na biñ mñaa ze'.
43004013	Orze' na Jesuuz: ―Dela de mbecy nu go' nis ii, wayeca nu cuigy zir dey nis.
43004014	Ze' de mbecy nu go' nis nu ya̱ grica̱, de mbecy ze' rila wabigya' dey nis. Gun nis nu ya̱ grica̱, nde' gyicy ñi nu gyac nañ lardoo dey gal na tub ze' nu driib nis. Nis ze' gyicy ñi nu cui mbañ dey tub la ―nam.
43004015	Orze' na biñ mñaa ze' rab mi Jesuuz: ―Beni, orze' cuic ru nis ze' do̱' gun cue' ga' nu cuigya̱' ñii nunu cue' ga' gyap gyi̱i̱ ñii ii ―na biñ mñaa ze'.
43004016	Orze' na ga' Jesuuz: ―Yaa, ya te ñgyeer, nunu cyid nur yu ii ―na Jesuuz.
43004017	Orze' na ga' biñ mña̱a̱ ze': ―Sac ñgye̱e̱ ya̱ ―nam. Orze' na ga' Jesuuz: ―Ru gaal rishli rniir nu sac ñgyeer,
43004018	Gun bi bzu gaay ñgyeer. Ze' yu nu zu ga' na, yu ze' walab ñgyeer. Ru rishli mniir lo̱ nu sac ñgyeer ―nam.
43004019	Ornu biñ mñaa ze' güeñ mi nu nde', orze' nam rab mi Jesuuz: ―Na bet laga̱ cuen nu ru nac ru tub biñ nu rnii por cuen ni Ñgyoozh.
43004020	De gyitoo bel ne̱ de̱, de biñ Samaria, briib zily dem Ñgyoozh too bicy ii. Ze' de ru rnii der nu gal Jerusaleeng rlagy ñi nu riib zily mbecy Ñgyoozh, rnii der ―na biñ mñaa ze'.
43004021	Orze' na Jesuuz rab mi biñ mñaa ze': ―Biñ mñaa, guña ñuu lagy riidz nu rne̱e̱. Shuub tub dzi nu de mbecy griib zily dey Ñgyoozh, uz den. Orze' walagya'ñ nu cyid dey too bicy ii, ni nu gya dey Jerusaleeng.
43004022	De ru mbecy Samaria wagad lagy der la na biñ nu driib zily ru. Tees de̱ ya̱ mbecy Israeel rad lagy de̱ la na biñ nu driib zily de̱, gun lat de mbecy Israeel gruu mod par nu gruu mbañ mbecy.
43004023	Tees shuub dzi, nunu na la nde' ornu de mbecy nu rishli gaal griib zily Ñgyoozh uz na gyicy dey ñi tub mod nu rishli, mod nu rlagy Espiriit Yon ni Ñgyoozh, gun nde' mod nu rlagy Ñgyoozh uz na. Nde' mod nu rlagy mi nu gyicy de yu nu griib zily mi.
43004024	Gun Ñgyoozh nac mi Espiriit, nunu de yu nu griib zily mi rlagy ñi nu gyicy dey ñi tub mod nu rishli, tub mod nu rlagy Espiriit Yon nim ―nam.
43004025	Orze' na biñ mñaa ze' rab mi Jesuuz: ―Rad lagya̱ nu cyid Mesías, biñ nu pcui Ñgyoozh nu co mbañ mi den. Laab mi ze' lam Crisht. Ornu mi ze' cyid mi, orze' shaal mi dela coz lo̱ de̱ ―nam.
43004026	Orze' na ga' Jesuuz: ―Mi ze' nac ya̱, biñ nu rnii nu ru na la ―nam.
43004027	Laab or la ze' bri de yu nu rsya' lom. Orze' za nu la ic dey nu Jesuuz rom riidz nu tub biñ mñaa. Tees ni tub la dey wancuic yu baloor nu ngugyi'y lo biñ mñaa ze' la coz rlagy mi, o nu ngugyi' dey lo Jesuuz ben lagu ro num biñ mñaa ze' riidz.
43004028	Orze' biñ mñaa ze' bzeeñ ga lam re' nim. Yam lat gyedz. Orze' nam rab mi de mbecy:
43004029	―Da der gun cha güiir tub biñ gyeey nu mniim dela coz nu bicya̱. ¿Ben a chii la a walab mi ze' Mesías? ―na biñ mñaa ze'.
43004030	Orze' bruu de mbecy lat gyedz ze' za dey lo Jesuuz.
43004031	Lat nu ya biñ mñaa ze', orze' de yu nu rsya' lo Jesuuz rnishbaa dey lom nu gow mi gyit. Orze' na dey: ―Masht, bdow mas ñuu mi' ―na dey.
43004032	Orze' nam rab mi dey: ―Ya̱ ricy cupa̱ coz nu da̱w. Tees de ru wagad lagy der la coz nde' ―nam.
43004033	Orze' de yu nu rsya' lom brugyi' rgugyi' dey lo losa'y. Orze' na dey: ―¿Walab gaal bi biid nu ca na mbecy coz nu gow mi? ―na dey.
43004034	Orze' na ga' Jesuuz rab mi dey: ―Ornu gyicya̱ coz nu rlagy Ñgyoozh, biñ nu bzuu nez ya̱, nunu ornu gza' lo̱ riiñ nim, orze' nde' nañ gal na de coz nu da̱w.
43004035	De ru mbish tub riidz nu rnii der: “Gabee ricy falt ru' tap beey par nu te'n cosech”, rnii der. Ze' ya̱ rne̱e̱ lo der nu güiir lo de mbecy nu yad ii. Na dey gal nu na tub nac gyel. Güii la nañ. Bi guc niñ nu dude' cosech, gun bi zu lily dey nañ lardooy nu gyicy cup dey consuel lo̱ ―na Jesuuz―.
43004036	’Gun de yu nu cha te' cosech ze', bi gyad iy, nunu cosech nu rte' dey ze', nde' de mbecy par nu cui mbañ dey tub la, gun orze' de yu nu rnuuz, gal nu de yu nu rte' tublaazh la gyet lagy dey.
43004037	Nii tub riidz nu rishli nu rnii mbecy: “Tub yu rnuuz yu. Ze' tuuba'y rte'y.”
43004038	Ya̱ bzuu neza̱ der nu gua te'r lat tub nac gyel ze' nu wangyicy la der riiñ. Ze' reña' dey bicy yu riiñ lat gyel ze'. Ze' de ru byash der cosech nu nac riiñ nu bicy reña' dey ―nam rab mi de yu nu rsya' lom.
43004039	Na, tona' la zigy de mbecy Samaria nu yu' gyedz ze' bicy cup dey consuel lo Jesuuz nu nac nu mnii biñ mñaa ze' lo dey. Orze' nam: “Mi ze' mniim lo̱ dela coz nu bicya̱”, nam.
43004040	Na ornu bru'ña de mbecy Samaria lom, orze' mnishbaa dey lom nu gyiyeeñ mi num dey. Orze' byeeñ num dey cyup dzi.
43004041	Orze' zigy zir mbecy bicy cup dey consuel lo Jesuuz nu nac de riidz nu mniim.
43004042	Orze' na dey rab yu biñ mñaa ze': ―Na ricy cup de̱ consuel lo Jesuuz walab nu nac riidz nu mnii zi'l ru, sinu nu nac nu güeñ gyidag la de̱. Nunu rishli gud lagy de̱ nu mi ii nac mi biñ nu co mbañ de mbecy nu yu' gyishlombecy ―na dey rab yu biñ mñaa ze'.
43004043	Na ornu bded ni cyup dzi ze', orze' bruu Jesuuz Samaria nu yam par lo de yu ni Galilea.
43004044	Gun laab ub mi mniim nu tub yu nu rnii por cuen ni Ñgyoozh waca lagy de mbecy ledz yu loy, nam.
43004045	Na ornu brim lo de yu ni Galilea, orze' de mbecy nu yu' de lugaar ze' nap bicy nu dey mi, gun bi bya dey sa' ni Pas Jerusaleeng. Nde' bi bzaac dey de coz nu bicy mi lat sa' ze'.
43004046	Orze' Jesuuz bish cyam zam Caná, tub gyedz nu ri lo yu ni Galilea. Laab lugaar ze' nu bicy mi nu byac nis ñup ni urbyay. Na zu tub mbecy nu zu riiñ ni gubier. Ze' i'ñ yu mbish rat yu Capernaum.
43004047	Yu ze', ornu güeñ yu nu bruum Judea nu brim Galilea, orze' guay mnishbaay lom nu cham yu'y nu gyicy yac mi i'ñ yu, gun bi zuu lay nu gat yu.
43004048	Orze' Jesuuz nam rab mi yu nu zu riiñ ze': ―De ru wagyicy cup der consuel lo̱ benu wazac der muesht o nusuriidz ―nam.
43004049	Orze' na yu nu zu riiñ ze' rab yu Jesuuz: ―Jesuuz, yaa chan gun nis gat i'ña̱ ―nay.
43004050	Orze' na Jesuuz rab mi yu: ―Yaa la gun i'ñ ru mbañ yu ―nam. Orze' mbecy ze' guña lagy yu de riidz nu mnii Jesuuz. Orze' yay.
43004051	Na nez nu yay, orze' gua cheel de moz niy yu. Orze' na dey: ―¡I'ñ ru mbañ yu! ―na dey.
43004052	Orze' bdugyi'y lo dey ben la or brugyi' nu zesu nap lagy i'ñ yu. Orze' na dey rab yuy: ―Naag, tub gyiib tub or gudze, orze' bruu zig yu ―na dey.
43004053	Orze' byeza' lagy yu nu laab or ze' mnii Jesuuz loy. Ornu nam: “I'ñ ru gruu mbañ yu”, nam. Orze' bicy cup dey consuel lom nu dela famil niy.
43004054	Nde' nusuriidz cyup nu bicy Jesuuz despuees nu bruum lo yu nu la Judea ornu zam par lo de yu ni Galilea.
43005001	Despuees ni de nu nde', orze' de mbecy Israeel gu' dey tub sa'. Orze' Jesuuz yaa ga'm par Jerusaleeng.
43005002	Na Jerusaleeng, garee ga ze' nu ca tub gyero' ily nu la ro' ni shily, ze' ri tub gyel. Gyel ze' lañ benu nu riidz hebreo, orze' lañ Betzata. Ze' ru' gyel ze' ca gaay coredoor.
43005003	Ze' nañ de coredoor ze' nguaa zigy mbecy rat. Ze' nguaa lo ca', nguaa mbecy coj, nguaa ga' mbecy chi̱. Ze' nguaa dey lo yu ze'.
43005004	Ze' nguaa rbez dey gun gul gul yet tub anc ni Ñgyoozh nu rcueñ suy nis ni gyel ze', gun yu rat nu gyicy gan nu gyet loñ loga la, ornu rcueñ ñii, orze' yu ze' gyac yu ni cualcyer la güii nu ricy cup yu.
43005005	Lat de yu rat ze' ri tub yu nu bi bza' gal rub tiiñ zu chon ña'n nu rat yu.
43005006	Ornu Jesuuz bzaac mi yu, orze' como gud lagy mi nu bi rac ña'n mbish rat yu, orze' nam rab mi yu: ―¿A rlagy ru gyac ru? ―nam.
43005007	Orze' na yu rat ze': ―Wagad cyu nu locyuub ya̱ nu gyeta̱ lo nis re ornu rcueñ suñ. De tir la ornu rcueñ suñ, ornu ricy pe̱e̱ nu gyeta̱, orze' ricy reña' dey gan ya̱ nu yet yu loñ ―nay.
43005008	Orze' na Jesuuz rab mi yu: ―Wesh te nunu byash da' nir nunu bza ―nam.
43005009	Orze' lueg la byac yu, nunu byash yu da' niy, nunu brugyi' rzay. Ze' dzi ze', nde' sab dzi nu rzu lagy mbecy.
43005010	Orze' de yu zub lo ni de mbecy Israeel na dey rab yu yu nu byac ze': ―Na dzi sab, dzi nu rzu lagy mbecy. Zañ contr ni leey nin nu gya nur da' nir ―na dey.
43005011	Orze' na yu nu gurat ze' rab yu dey: ―Yu nu bicy yac ya̱ nay rab yu ya̱: “Byash da' nir nunu bza”, nay rab yu ya̱ ―na yu rat ze'.
43005012	Orze' na ga' dey rab yu yu nu gu rat ze': ―¿Cyu mbecy nu mnii lor nu gyash ru da' nir, nunu bza? ―na dey rab yu yu gurat ze'.
43005013	Tees yu nu gurat ze' wangad lagy yu cyu nac biñ nu bicy nu byac yu, gun Jesuuz mnit mi lat de mbecy zigy nu yu' lugaar ze'.
43005014	Na despuees, orze' byap Jesuuz yu nu gurat ze' loli' ni yu' nu driib zily de mbecy Israeel Ñgyoozh. Orze' nam rab mi yu: ―Güii na, ru bi byac ru. Cue' ga' gyicy ru coz cyi, nis shiñ zir gzac ru par lo ―nam rab mi yu.
43005015	Orze' yu gurat ze' bruu chuy lo Jesuuz nu za tooy rishlo de yu zub lo ni de mbecy Israeel nu Jesuuz bicy yac mi yu.
43005016	Gyi' nde' brugyi' nu zaab mbecy ich Jesuuz: gyi' nu bicy yac mi tub mbecy sab, dzi nu rzu lagy mbecy Israeel.
43005017	Orze' Jesuuz nam rab mi dey: ―Ñgyoozh, uza̱, zaab ricy lam riiñ. Nde' nu ni' ya̱ ricya̱ riiñ ―nam.
43005018	Nu nac riidz ze', orze' de mbecy Israeel bzu fert zir dey nu cut yu Jesuuz, gun walab tub lo zi'l nu nac nu zam contr ni leey ni dzi sab, dzi nu rzu lagy mbecy, sinu ni' zi'l nu bicy mi nu gal gaa la nac mi nu Ñgyoozh ornu mniim nu Ñgyoozh nac mi uz mi.
43005019	Orze' na Jesuuz rab mi dey: ―Ya̱ rishli rne̱e̱ lo der nu ya̱ biñ nu nac i'ñ Ñgyoozh wac gyicya̱ ni tub la coz nu nac shcab zi'l ne̱, sinu ricya̱ coz nu rzaca̱ nu ricy Ñgyoozh uza̱. Gun la zi'l coz nu ricy Ñgyoozh uza̱ ni' zi'l ricy ya̱ i'ñ mi.
43005020	Gun Ñgyoozh uza̱ rcam ya̱, biñ nu nac i'ñ mi, nunu rlyuum lo̱ de coz nu ricy mi; nunu coz ily zir lyuum nu gyicya̱ gun orze' cha nu ic der.
43005021	Gal nu Ñgyoozh uza̱ gyicy mi nu gyabañ de añ nu bi gut nunu cuic mi nu cui mbañ dey, ni' zi'l ya̱, i'ñ mi, rica̱ gyel mbañ ni cyu zi'l nu galagya̱.
43005022	Gun Ñgyoozh, uza̱, wari beem ni ni tub la mbecy ni de cyi nu ricy dey, sinu nde' bzeeñ mi yaa ya̱, i'ñ mi, nu gri be̱e̱ ni de mbecy.
43005023	Gun orze' dela mbecy ca lagy dey lo̱ ya̱, gal nu rca lagya' dey lo Ñgyoozh uza̱. De yu nu waca lagy lo ya̱, ni' zi'l waca lagy dey lo Ñgyoozh uza̱, biñ nu bzuu nez ya̱.
43005024	’Ya̱ rishli rne̱e̱ lo der nu de yu nu gzuub gyidag de riidz nu ya̱ rne̱e̱, nunu gyicy cup dey consuel lo biñ nu bzuu nez ya̱, orze' de yu ze' cui mbañ yu tub la. Wane̱e̱ nu yu' falt niy, sinu bi bded loy lo lugaar ze' nu yu' mbecy gut. Bi guud nu cui mbañ dey tub la.
43005025	Ya̱ rishli rne̱e̱ lo der nu shuub tub tiem, nunu tiem ze', nde' bi guush ñi nese na la, ornu gyeñ gyidag de yu nu na gal nu na añ de riidz nu ne̱e̱ ya̱, i'ñ Ñgyoozh, orze' de yu nu gyeñ de riidz ze' gad nu cui mbañ dey.
43005026	Gun gal nu Ñgyoozh uza̱ ricy mi nu cui mbañ de mbecy, nde' nu ni' zi'l ya̱, i'ñ mi bicy mi nu gyicya̱ nu cui mbañ de mbecy.
43005027	Nunu briic mi rishbeey ne̱ nu gri be̱e̱ ni de mbecy, gun ya̱ naca̱ biñ nu byac mbecy.
43005028	Cue' cha nu ic der nu nac de riidz ii, gun shuub dzi nu dela de añ gyeñ dey nu zaab ti̱' ornu gne̱e̱.
43005029	Orze' gruu dey gyerbaa niy. Orze' de yu nu nap bicy, gyabañ dey par nu cui mbañ yu. Ze' de yu nu shiñ bicy gyabañ dey par nu gyay lo cashtig.
43005030	’Wac gyicya̱ ni tub la coz nu gruu ic zi'la̱. Tees gri be̱e̱ ni mbecy gal nu reña̱ nu rnii Ñgyoozh, uza̱. Nunu coz nu gne̱e̱ ornu gri be̱e̱, nde' coz nu se'ñ, gun ya̱ walab nu ricya̱ coz nu rlagy uba̱, sinu ricya̱ coz nu rnii uza̱, biñ nu bzuu nez ya̱ nu yapa̱.
43005031	Benu laab uba̱ cha̱ faboor ne̱, orze' wacyiiñ riidz nu rne̱e̱.
43005032	Tees zu tuuba' biñ nu rza faboor ne̱, nunu rad lagya̱ nu riidz nu rniim, nde' coz rishli.
43005033	Na de ru bzuu nez der mbecy nu cha tugyi'y lo Waa nu driib nis mbecy, nunu de riidz nu mnii yu ze', nde' coz rishli.
43005034	Ze' ya̱, walab nu rlagy ñi tub mbecy nu chay faboor ne̱, tees ya̱ rzata̱ Waa lo der gun dzi ga gruu mbañ der.
43005035	Yu ze' nay gal nu na tub candiil par nu cuic ñi yaa. De ru bet lagy der yaa ze' la be zi'l dzi.
43005036	Tees yu' coz nap zir cuic ñi nu gad lagy der cyu naca̱ gaze' de riidz nu mnii Waa. De coz nu ricya̱, laab de coz nu mnii Ñgyoozh lo̱ nu gyicya̱, de nde' ricy ñi nu gabe cyu naca̱, nunu gyicy ñi nu gabe nu mi ze' bzuu nez mi ya̱ nu yapa̱.
43005037	Nunu ni' Ñgyoozh, uza̱, biñ nu bzuu nez ya̱ rniim cyu naca̱. Ze' de ru rila wangyeñ der de riidz nu rniim, nunu rila wanchu' lo der mi.
43005038	Nunu wancheti riidz nim nañ lardoo der, gun wangyicy cup der consuel lo ya̱, biñ nu bzuu nez mi.
43005039	De ru nap rsya' der riidz ni Ñgyoozh gun rash der shcab nu lat de riidz ze' gyap der riidz nu gyicy ñi nu cui mbañ der tub la. Ze' lat de riidz ze' rzat ñi ya̱.
43005040	Ze' de ru walagy der cyid ru lo̱ par nu gad gyel mbañ ze' ni der.
43005041	’A̱' ricy ñi presis ne̱ nu gyabic mbecy gyel mbecy ne̱.
43005042	Tees rad lagya̱ la na der nunu rad lagya̱ nu waca der Ñgyoozh nañ lardoor.
43005043	Gun ya̱ yapa̱ por mandaar ni Ñgyoozh uza̱. Ze' de ru wacshet ic der nu chu̱' lat der. Tees benu ru'ña reña' mbecy nu mandaar ni ub zi'l yu, orze' rshet ic der nu chu'y lat der.
43005044	De ru, lat de ub zi'l ru, driib zily der losa'r. Rila wagyub der mod par nu Ñgyoozh zi'l griib zily mi der. Benu ni gyicy der, ¿lac mod gyicy cup der consuel lo̱?
43005045	Cue' nii too der nu ya̱ du̱' cyi̱ der lo Ñgyoozh uza̱. Yu nu rgu' cyi der lo Ñgyoozh, nde' Moisees, yu nu bzeeñ leey nu rgyish lo der lo.
43005046	Gun benu de ru ñgyeña lagy der ni de riidz nu bzeeñ Moisees ze', orze' ni' zi'l ñgyeña lagy der ne̱.
43005047	Tees como wancheña lagy der ni de riidz nu bzeeñ Moisees, orze' lac mod cheña ga' lagy der de riidz nu rne̱e̱ ya̱ ―nam.
43006001	Na despuees ni de nu nde', orze' Jesuuz zam tub la' ga' ru' nisyudoo ni Galilea. Laab nde' nisyudoo ni Tiberias.
43006002	Orze' zigy mbecy za ca dey ich mi, gun bzaac dey de nusuriidz ily nu bicy mi nu de mbecy rat ze'.
43006003	Orze' Jesuuz gup mi too tub bicy. Orze' gusub mi nu de yu nu rsya' lom.
43006004	Na tiem ze' bi rgaab tub sa' ni de mbecy Israeel nu la sa' ni Pas.
43006005	Na ornu bri' lom, orze' bzaac mi nu tona' la zigy mbecy bde' dey lom. Orze' nam rab mi Lip: ―¿Ca chan cha gyiin coz nu gric na gow dela de mbecy ii? ―nam.
43006006	Ni mniim ben la gnii Lip, gun ub mi bi rad lagy mi la na coz nu gyicy mi.
43006007	Orze' na Lip rab yum: ―Ni nu sac i moz ni cyup gaynal dzi wal ñii nu gad coz nu gow dey mas ñuu ga ―nay.
43006008	Orze' brusu tub dey lat de yu nu rsya' lom, yu nu la Ndrees, yu ze' laab bicy Simo̱o̱ Bed. Orze' nay rab yu Jesuuz:
43006009	―Ii zu tub yu nguzh nuuy gaay gyishtily nu byaa nu arin ni sebada, nunu nuuy cyup bel. ¿Par ca gal laa nde' lat de mbecy zigy? ―nay.
43006010	Orze' na ga'm rab mi yu: ―Mnii der lo dela mbecy nu gzub dey ―nam. Lugaar ze' tona' la nash gyizh ca'. Orze' gucua dey loñ. Nac tub gaay miily yu gyeey lat de mbecy nu gucua lugaar ze'.
43006011	Orze' Jesuuz gush mi de gyishtily ze'. Orze' briic mi gras ni Ñgyoozh. Orze' briic mi ñii nu dugyeez ñi lat de mbecy nu nguaa ze'. Ni' zi'l bicy mi nu de bel ze' nu dugyeez ma lat dey dub gal nu galagy ñi ni tub ga dey.
43006012	Na ornu blazh bdow dey, orze' na Jesuuz rab mi de yu nu rsya' lom: ―Gua te' der de coz nu brusub gun cue' nu nit loñ ―nam.
43006013	Orze' de yu ze' brugyi' rte' dey de gyishtily nguzh nu brusub ni gaay gyishtily sebada ze'. Orze' bdu' dey ñi nañ trocyup chicyiw nunu bdzaa lañ.
43006014	Ornu bzaac de mbecy nu nguaa ze' nusuriidz nu bicy Jesuuz nu de gyishtily ze', orze' na dey rab yu losa'y: ―Rishli gaal mi ii nac mi tub biñ nu rnii por cuen ni Ñgyoozh. Mi ii nac mi biñ nu rnii por cuen ni Ñgyoozh nu ca lo cuen nu cyid gyishlombecy ―na dey.
43006015	Tees Jesuuz gud lagy mi nu rlagy dey nu zeeñ yum rey por fers la. Orze' bruum lat dey zam ub zim too tub bicy.
43006016	Na ornu becheñ, orze' de yu nu rsya' lo Jesuuz bet dey par ru' nisyudoo.
43006017	Orze' gu' dey nañ tub barc. Orze' bded dey lo nisyudoo par nu cha dey par Capernaum. Na ornu bi bet rel nap la, orze' gaal zi nigul ru'ña Jesuuz lo dey.
43006018	Laab or ze' tona' la fert bru'ña tub bi ily, nunu tona' la ricy ñi nu rzup nguuly lo nisyudoo ze'.
43006019	Na ornu dzi bi psaa dey barc ze' lo nis nu rnii tub gaay o shuup miily metr, orze' bzaac dey Jesuuz nu rzam lo nis, nunu yagaab mi lo dey. Orze' tona' la gudzib dey.
43006020	Orze' nam rab mi dey: ―¡Ya̱ nu nde'! ¡Cue' dzib der! ―nam.
43006021	Orze' de yu ze' pshet ic dey nu chu'm nañ barc ze'. Orze' sij la bri dey gashtal lugaar ze' nu rsaap dey chay.
43006022	Na ornu bza' yu tuuba' dzi, orze' de mbecy nu byeeñ tub la' ga' dzu ru' nisyudoo brugyi' rnii too dey. Gud lagy dey nu za ga de yu nu rsya' lo Jesuuz nañ tub zi barc nu zu lugaar ze'. Nunu gud lagy dey nu de yu ze' wancha nu dey Jesuuz.
43006023	Ze' lat ze' bri reña' barc. Barc ze' bruuñ gyedz Tiberias. Briñ gaab ga lugaar ze' nu bdow dey gyishtily despuees ornu Shuaan na Jesuuz briic mi gras ni Ñgyoozh.
43006024	Na ornu de mbecy zigy ze' bzaac dey nu sac Jesuuz lugaar ze' gal nu de yu nu rsya' lom, orze' ni' zi'l de mbecy ze' gu' dey nañ barc. Orze' za dey za yub yum par Capernaum.
43006025	Na ornu bri de mbecy zigy ze' tub la' ga' ru' nisyudoo, orze' bdzeel dey Jesuuz. Orze' na dey rab yum: ―Masht, ¿gul brir lugaar ii? ―na dey.
43006026	Orze' na Jesuuz rab mi dey: ―Ya̱ rishli rne̱e̱ lo der nu de ru ryub der ya̱ par nu nac nu brica̱ nu bdow der nu byel la nir. Walab par nu bet lag der cuen de nusuriidz nu bicya̱.
43006027	Cue' gyicy der riiñ par de coz nu gow der gyishlombecy ii, gun nde' wazu tuuñ ñi; sinu bicy der riiñ par de coz nu gow der nu gyicy ñi nu cui mbañ der tub la. Nde' coz nu gric ya̱, biñ nu byac mbecy. Gun de nusuriidz nu ricya̱, nde' tub sey nu briic Ñgyoozh ne̱ par nu gabe nu laab ñi de riidz nu rne̱e̱ ―nam.
43006028	Orze' na dey rab yum: ―¿Ca na coz nu rlagy ñi nu gyicy de̱ par nu gyicy de̱ coz nu rlagy Ñgyoozh? ―na dey.
43006029	Orze' na ga' Jesuuz rab mi dey: ―Coz nu rlagy Ñgyoozh nu gyicy der, nde' nu gyicy cup der consuel lo ya̱, biñ nu bzuu nez mi ―na Jesuuz.
43006030	Orze' na dey rab yu Jesuuz: ―¿La ñuu nusuriidz lyuur lo̱ de̱ par nu gzac de̱, gun orze' gyicy cup de̱ consuel lor? ¿La ñuu na coz nu gyicy ru?
43006031	Gun de gyitoo bel ni den bdow dey tub lo gyishtily nu la maná. Nde' bruuñ gal gyibaa lat nu gusa dey de lugaar ub zi, gal nu rniiñ lat riidz ni Ñgyoozh: “Ñgyoozh briic mi gyishtily nu bruu gyibaa gow dey”, rniiñ ―na dey.
43006032	Orze' na Jesuuz rab mi dey: ―Ya̱ rishli rne̱e̱ lo der nu walab Moisees briic yu gyishtily nu bruu gyibaa nu gow dey, sinu Ñgyoozh, uza̱, briic mi ñii. Ze' na Ñgyoozh, uza̱, mi ze' rbic mi gyishtily nu rishli nu bruu gyibaa nu gow der.
43006033	Gun gyishtily nu rbic Ñgyoozh ze', nde' gyishtily nu bruu gyibaa bet ñi gyishlombecy ii, nunu rishli rbic ñi nu cui mbañ de mbecy gyishlombecy ii ―nam.
43006034	Orze' na dey rab yum: ―Jesuuz, cuic ru gyishtily nu rniir ze' da̱w de̱ de dzi la ―na dey.
43006035	Orze' na Jesuuz rab mi dey: ―Ya̱ naca̱ gyishtily nu rbic gyel mbañ ze'. Yu nu gyecha' lo̱, yu ze' rila wariiba' nu gyan yu nañ lardooy. Nunu de yu nu gyicy cup consuel lo̱ rila wariiba' nu cuigy dey nis nañ lardooy.
43006036	Tees ya̱ bi mne̱e̱ lo der nu mas rzac der ya̱, tees wayicy cup der consuel lo̱.
43006037	Dela de yu nu rbic Ñgyoozh ne̱ yecha' dey lo̱. Nunu de yu nu gyecha' lo̱ walo̱o̱ chu̱ dey.
43006038	Gun ya̱ walab nu bru̱u̱ gyibaa par nu yapa̱ nu gyicya̱ coz nu rlagy uba̱, sinu yapa̱ nu gyicya̱ coz nu rlagy Ñgyoozh, uza̱, biñ nu bzuu nez ya̱.
43006039	Nunu biñ nu bzuu nez ya̱ ze' rlagy mi nu ni gyicya̱ nu cue' zaana̱ nu dune' ni tub la mbecy nu briic mi ne̱, sinu gyicya̱ nu gyabañ de mbecy nu bi gut ornu laab nde' la nu shuub dzi nu ded ni gyishlombecy.
43006040	Gun coz nu rlagy Ñgyoozh, uza̱, nde' nu dela mbecy nu cu' lo ya̱, i'ñ mi, nunu gyicy cup dey consuel lo̱, orze' cui mbañ dey tub la; nunu gyicya̱ nu gyabañ de mbecy nu bi gut ornu laab nde' la nu shuub dzi nu ded ni gyishlombecy ―nam.
43006041	Orze' la be de mbecy Israeel brugyi' rnii deet dey nu nac Jesuuz, par nu mniim: “Ya̱ naca̱ gyishtily nu bruu gyibaa beta̱ gyishlombecy ii”, nam.
43006042	Nunu na ga' dey: ―¿A walab yu ii, yu nu nac i'ñ See? De ub na yu' lo den uz yu, nunu yu' lo den ñaay. Güii la rnii ga'y na. Nay nu gyibaa bruuy bet yu gyishlombecy ii ―na dey.
43006043	Orze' na ga' Jesuuz rab mi dey: ―Cue' nii deet der lat losa'r.
43006044	Ni tub la mbecy wac gyecha' dey lo̱ benu walab Ñgyoozh uza̱ biñ nu bzuu nez ya̱, rniim nañ lardoo dey nu gyecha'y lo̱. Nunu gyicya̱ nu gyabañ yu ornu shuub dzi nu ded ni gyishlombecy.
43006045	Gun ca tub riidz lat de riidz nu bzeeñ de yu nu mnii por cuen ni Ñgyoozh. Orze' rniiñ: “Ñgyoozh rlyuum ni dela mbecy”, rniiñ. Nde' nu dela de yu nu rzuub gyidag de riidz ni Ñgyoozh uza̱, nunu rsya' dey lom, de yu ze' gyecha' dey lo̱.
43006046	’Nde' nu walab nu ca na tub mbecy bi bzaac yu Ñgyoozh uza̱; sinu tub zi la ya̱, biñ nu bruu lom rzaca̱m.
43006047	Ya̱ rishli rne̱e̱ lo der nu cyu zi'l yu nu gyicy cup consuel lo̱, yu ze' bi guud nu cui mbañ yu tub la.
43006048	Gun ya̱ naca̱ gyishtily nu cuic gyel mbañ ni mbecy.
43006049	De gyitoo bel ni de ru bdow dey gyishtily nu la maná nu briic Ñgyoozh lat nu gusa dey de lugaar ub zi, tees gut dey.
43006050	Tees gyishtily nu ya̱ rzata̱ lo der, nde' gyishtily nu bruu gyibaa. Mbecy nu gow gyishtily ze' wat yu.
43006051	Ya̱ naca̱ gyishtily nu cuic gyel mbañ: gyishtily nu bruu gyibaa. De yu nu gow gyishtily ze', cui mbañ yu tub la, nunu gyishtily nu ya̱ grica̱ ni dey, nde' laab cuerp ne̱. Rica̱ ñii, gun orze' de mbecy gyishlombecy gad nu cui mbañ dey ―nam.
43006052	Orze' la be de mbecy Israeel brugyi' nu ro zi dey riidz nu losa'y. Orze' na dey: ―¿Lac mod gyicya' yu ii par nu cuic yu cuerp niy dow den? ―na dey.
43006053	Orze' na Jesuuz rab mi dey: ―Ya̱ rishli rne̱e̱ lo der benu wow der cuerp ne̱ ya̱, biñ nu byac mbecy, nunu benu wo' der reña̱, orze' wad nu cui mbañ der.
43006054	Cyu zi'l mbecy nu gow cuerp ne̱ nunu go'y reña̱, yu ze' bi guud nu cui mbañ yu tub la, nunu gyicya̱ nu gyabañ yu ornu laab nde' la nu shuub dzi nu ded ni gyishlombecy.
43006055	Gun cuerp ne̱, nde' tub comid nu rishli gaal. Ze' reña̱, nde' tub nis nu rishli gaal nu go' dey.
43006056	Gun de yu nu gow cuerp ne̱ nunu go'y reña̱, de yu ze' cyiiñ du̱ yu, nunu de yu ze' cyiiñ nuy ya̱.
43006057	Ñgyoozh uza̱, biñ nu bzuu nez ya̱, mbañ mi, nunu ya̱ mbaña̱ par nu nac mi ze'. Nde' nu ni' zi'l mod de yu nu gow cuerp ne̱, cui mbañ yu nu nac ya̱.
43006058	Gyishtily nu ya̱ rzata̱ lo der, nde' gyishtily nu bruu gal gyibaa. Gyishtily nu rne̱e̱ ii, nii wasaap ñi gyishtily nu la maná nu bdow de gyitoo bel ni den. Mas bdow dey de gyishtily ze', tees gut dey. Ze' de yu nu gow gyishtily nu ya̱ rne̱e̱, de yu ze' cui mbañ dey tub la ―nam.
43006059	De nii coz nu blyuu Jesuuz ni de mbecy nu byatublaazh nañ yu' nu rsya' de mbecy Israeel riidz ni Ñgyoozh Capernaum.
43006060	Na zigy de yu nu rsya' lom, ornu güeñ dey de nde', orze' na dey rab yu losa'y: ―De riidz nu mniim ii, dzi ga biigy. ¿Cyu gagye nu gyeñ de nu nde? ―na dey.
43006061	Na ornu gud lagy Jesuuz nañ lardoom nu rnii deet dey nu nac nde', orze' nam rab mi dey: ―¿A nu nac de riidz nu mne̱e̱ ii, nde' nu wangyu' lagy der?
43006062	¿Ze' la gyicya' der benu gzac ru nu ya̱, biñ nu byac mbecy, nu chupa̱ gyibaa, ze' nu pcyiiña̱ nu loga?
43006063	Espiriit Yon ni Ñgyoozh, mi ze' gyicy mi nu cui mbañ de mbecy gun de mbecy gyishlombecy se la la cyiiñ dey par nu gyicy dey nu cui mbañ yu. Tees de riidz nu mne̱e̱ lo der ii, nii coz nu bruu lo Espiriit Yon ni Ñgyoozh. Nunu mi ze' gyicy mi nu cui mbañ dey.
43006064	Tees gabee yu' la be mbecy lat der nu wagyicy cup consuel lo̱ ―nam. Gun Jesuuz nil bi gud lagy mi nese anzir nu cuim dey nu ca na de yu nu wayicy cup consuel lom, nunu bi gud lagya'm ca na yu nu gu'm yaa mbecy rzi lagy.
43006065	Orze' na ga'm: ―Nde' nu ya̱ bi mne̱e̱ lo der nu ni tub la mbecy wac gyecha' dey lo̱, benu walab Ñgyoozh niim nañ lardoo dey.
43006066	Par nu nac de riidz ze', zigy de yu nu rsya' lom bya ich yu nunu wanchesa nu ga' dey mi.
43006067	Orze' na Jesuuz rab mi de trocyup yu nu rsya' lom: ―Ze' de ru, ¿a ni' rlagy der ruu chur lo̱? ―nam.
43006068	Orze' na Simo̱o̱ Bed: ―Shuaan de̱, ¿ze' cyu lo cha̱ de̱ beni? De riidz nu ru rniir, nde' riidz nu gyicy ñi nu cui mbañ de̱ tub la.
43006069	Nunu de̱ ya̱ bi ricy cup de̱ consuel lor, nunu bi rad lagy de̱ nu ru nac ru biñ yon nu bruu lo Ñgyoozh ―na Bed.
43006070	Orze' na ga' Jesuuz rab mi dey: ―¿A walab nu pcui̱ de trocyup de ru? Ze' lo trocyup der, tub yu nac yu tub mbecy ni nuras ―nam.
43006071	Lat nu mniim de riidz ii, orze' bzat mi Judas, i'ñ Simo̱o̱ Iscariote, gun mas Judas nac yu tub de trocyup yu nu rsya' lom, tees yu ze' yu nu bgu' Jesuuz yaa mbecy nu rzi lagy.
43007001	Despuees ni de nu nde', orze' gusam de lugaar ni Galilea. Orze' wangalagy mi ñgyes sam Judea, gun lugaar ze' rded de yu zub lo ni de mbecy Israeel ryub yum par nu cut dey mi.
43007002	Na tiem ze' bi yad shuub dzi nu chu' de mbecy Israeel tub sa' nu la sa' ni ramad.
43007003	Orze' na de bicy mi rab yum: ―Cue' gyiyeeñ ru ii. Gush nez yaa par lo de yu ni Judea, gun orze' de yu nu rsya' lor zac dey de coz ily nu ricy ru.
43007004	Gun ni tub la mbecy wayicy yu coz ngach benu rlagy yu nu nap cu' lo mbecy yu. Como bi ricy ru de coz ily, orze' rlagy ñi nu lyuur de coz nu ricy ru lo dela mbecy ni gyishlombecy ―na dey.
43007005	Gun gashtal de bicy mi wangyicy cup dey consuel lom.
43007006	Orze' na Jesuuz rab mi dey: ―Gaal zi nigul shuub tiem ne̱ nu chu̱' Jerusaleeng. Ze' par de ru la zi'l tiem nde' coz nu nap.
43007007	De mbecy ni gyishlombecy wac gazi lagy dey lo de ru, tees lo ya̱ rzi lagy dey, gun naal la ricya̱ nu rabee nu de coz nu ricy dey, nde' coz a̱' nap.
43007008	De ru yaa der sa', gun ya̱ waya̱ na, gun gaal zi nigul shuub tiem ne̱ nu gya̱ ―nam.
43007009	Ornu blazh mniim de riidz ze', orze' byeeñ gam Galilea.
43007010	Na despuees ornu bi gush nez de bicy mi nu ya dey sa' ze', orze' gush neza' ub mi yam. Nomaas walab nu suelt la yam, sinu yam tub mod nu dze ga.
43007011	Na de mbecy zub lo ni de mbecy Israeel byub dey mi lat sa'. Orze' na dey rab yu losa'y: ―¿Ca rded yu ze' na? ―na dey.
43007012	Na lat de mbecy zigy brugyi' ro dey riidz dze ga nu rzat dey mi. Yu' dey nay: “Yu ze' nac yu tub mbecy nap.” Tees yu' ga' dey rniiy: “Yu ze' walab mbecy nap nac yu, sinu ricy yu nu radza mbecy”, na dey.
43007013	Nunu ni tub la mbecy wansat dey mi ye ga la nu nac nu rdzib dey lo de yu zub lo ni de mbecy Israeel.
43007014	Na ornu bi guzeel sa', orze' gu' Jesuuz loli' ni yu' nu driib zily de mbecy Israeel Ñgyoozh. Orze' brugyi' rlyuum ni dey.
43007015	Orze' tona' la za nu ic de yu zub lo ni de mbecy Israeel: ―¿Lac bicy yu ii nu gud lagy yu ni de coz nu rniiy, gun wanchay scuel? ―na dey.
43007016	Orze' na Jesuuz rab mi dey: ―Riidz nu rlyu̱u̱, nde' walab riidz nu bruu nañ shcab ni uba̱, sinu nde' riidz nu bruu lo Ñgyoozh, biñ nu bzuu nez ya̱.
43007017	Cyu zi'l mbecy benu shet ic yu nu gyicy yu coz nu rlagy Ñgyoozh, orze' gad lagy yu benu riidz nu rlyu̱u̱, nde' bruuñ lo Ñgyoozh, o nu rlyu̱u̱ riidz nu rlagy ub zi'l la̱.
43007018	Gun benu mbecy nu rnii nu shcab ni ub zi'l, yu ze' ni rniiy gun rlagy yu nu gyabic mbecy gyel mbecy niy. Ze' yu nu ryub gyel mbecy par yu nu bzuu nez yu, yu ze' coz nu rniiy, nde' coz nu rishli, nunu sac la gyel rguu nañ lardooy.
43007019	’¿A walab nu rishli nu Moisees bzeeñ yu leey yaa der? Tees ni tub la der wagyicy yac der niñ. Orze' ¿ze' lagu ryub der mod nu cut ru ya̱? ―nam.
43007020	Orze' na la be de mbecy zigy ze' rab yum: ―¡Ru bicy ni nuras ru! ¿Ze' cyu nu rlagy cut ru ze' beni? ―na dey.
43007021	Orze' na ga' Jesuuz rab mi dey: ―Dela de ru za nu ic der nu nac tub zi coz nu bicya̱ sab, dzi nu rzu lagy mbecy Israeel.
43007022	Tees Moisees pcaay der nu caar beey sircunsision cuerp ni de yu nguzh ni der. Mas sab, dzi nu rzu lagy mbecy Israeel, rcaa der beey ni sircunsision cuerp ni yu nguzh ni der, como nde' coz nu pcaa Moisees der nu gyicy ru. Tees nde' walab coz nu bzuub Moisees gyi'ñ, sinu nde' coz nu nil ricy de gyitoo bel ni den.
43007023	Benu de ru rcaar beey sircunsision cuerp ni yu nguzh ni der mas sab, dzi nu rzu lagy mbecy, par nu cue' chu' falt ni der nu leey ni sircunsision nu bzeeñ Moisees, orze' ¿lagu rzi lagy der lo̱ gyi' nu bicy yaca̱ dutuub la cuerp ni tub mbecy rat, sab, dzi nu rzu lagy mbecy Israeel?
43007024	Cue' nii too der la na tub coz tub nu rgüii zi'l der looñ. Ornu nii too der la na tub coz, orze' bicy der mod nu se'ñ.
43007025	Na la be de mbecy nu yu' Jerusaleeng, orze' brugyi' rgugyi' dey lo losa'y: ―¿Ze' a walab yu ii yu nu ryub dey mod nu cut yu ze'?
43007026	¡Güii ñuu! Lo rgüii la mbecy rniiy. Nunu ni tub la mbecy wagnii dey nu yu' falt niy. ¿Posib a walab nu rad lagy de fushtiz nu rishli gaal nu yu re nac yu Mesías?
43007027	Tees ornu cyid Mesías, orze' ni tub la mbecy wad lagy dey ca gruum. Ze' yu ii rad lagy den ca ledz yu ―na dey.
43007028	Na tiem ze' zu Jesuuz loli' ni yu' nu driib zily de mbecy Ñgyoozh, nunu rlyuum ni dey. Orze' brugyi' ye ga la rniim: ―¡Laab ni yu' lo der ya̱, nunu rad lagy der ca bru̱u̱! Tees walab nu yapa̱ nu nac nu rlagy ub zi'l la̱, tees biñ nu bzuu nez ya̱, mi ze' nac mi biñ nu ricy paa, nunu mi ze' a̱' yu' lo der mi.
43007029	Tees ya̱ yu' lo̱m, gun ya̱ bru̱u̱ lom, nunu mi ze' bzuu nez mi ya̱ yapa̱ ―nam.
43007030	Yu' mbecy ngulagy dey ñgya nu dey mi pres, tees ni tub la dey wanshet yaay mi gun nigul shuub tiem nu ni gyicy nu dey mi.
43007031	Tees zigy mbecy bicy cup dey consuel lom. Orze' na dey: ―Ornu cyid Mesías, ¿walab gaal gyicy zir mi nusuriidz, gaze' gal nu ricy yu ii? ―na dey.
43007032	Na ornu güeñ de mbecy fariseo de riidz nu bee de mbecy dze ga nu nac Jesuuz, de yu ze' gal nu de yu zub lo ni de uz bzuu nez dey la be de yu nu rña nañ yu' ni Ñgyoozh nu cha nu dey mi pres.
43007033	Orze' nam rab mi dey: ―Gabee chesa du̱ de ru se la be dzi. Orze' gru̱u̱ lat der nu gya̱ lo biñ nu bzuu nez ya̱ nu yapa̱.
43007034	De ru yub der ya̱, tees wayada̱' ni der, gun wac cha der lugaar ze' nu ya̱ gya̱.
43007035	Na de yu zub lo ni de mbecy Israeel brugyi' ro dey riidz nu losa'y. Orze' na dey: ―¿Ze' ca cha ga' yu ii nu wayada'y ni den? ¿Walab gaal chay lat de mbecy Israeel nu rcyiiñ reña' nasyoong nu cha lyuuy ni de mbecy nu walab mbecy Israeel?
43007036	¿Lac yaruu de riidz nu rniiy: “Yub der ya̱, tees wayada̱ ni der, gun wac cha der lugaar ze' nu ya̱ gya̱”, nay? ―na dey.
43007037	Laab nde' la dzi nu bded ni sa' ze'; nde' dzi nu ricy zir ñi presis. Orze' dzi ze' wes su Jesuuz. Orze' ye la mniim: ―Benu ca na der rbigy ru nis nañ lardoor, orze' da der lo̱. Ya̱ grica̱ nis go' der.
43007038	Nde' gal nu rniiñ lat de riidz ni Ñgyoozh. Rniiñ nu de yu nu gyicy cup consuel lo̱, grib nis nu cuic gyel mbañ nañ lardoo dey, rniiñ ―nam.
43007039	Na nis nu bzat Jesuuz ze', nde' Espiriit Yon ni Ñgyoozh, biñ nu cuic Ñgyoozh ni de yu nu gyicy cup consuel lom, gun tiem ze' Ñgyoozh nigul cuic mi Espiriit Yon nim ni mbecy, gun Jesuuz nigul cush cyam nu gyam lo gyel lily nim.
43007040	Na lat ze' yu' la be mbecy. Ornu güeñ dey de riidz ze', orze' na dey: ―Segur la yu ii nac yu yu nu mnii por cuen ni Ñgyoozh, yu nu ca lo cuen nu cyid ―na dey.
43007041	Ze' yu' ga' dey nay: ―Laab mi ii nac mi Mesías, biñ nu ca lo cuen nu co mbañ de ub na ―na dey. Tees yu' ga' dey nay: ―Walab, gun Mesías walab Galilea ca lo cuen nu gruum ―na dey―.
43007042	¿A walab nu rniiñ lat de riidz ni Ñgyoozh nu Mesías gruum lat de nez rey Dabi, nunu gal mi Beleeng, laab lugaar ze' nu gul rey Dabi? ―na dey.
43007043	Orze' de mbecy byacyup nac dey nu nac Jesuuz.
43007044	Yu' dey ngulagy yu ñgya nuy mi pres, tees ni tub lay wancu' yaay mi.
43007045	Orze' bish cya de yu nu rña nañ yu' ni Ñgyoozh nu yay lo de mbecy fariseo, gal nu lo de uz zub lo. Orze' na de yu ze' rab yu de yu nu rña ze': ―¿Lagu wancyiid nu der Jesuuz? ―na dey.
43007046	Orze' na ga' de yu nu rña ze': ―¡Rila wagrusu ni tub la mbecy nu gniiy gal nu rnii yu ze'! ―na de yu nu rña ze'.
43007047	Orze' na ga' de mbecy fariseo rab yu dey: ―¿A ni' zi'l de ru bi bguu ga'y der?
43007048	Guncar ni tub la de fushtiz ni den, ni de mbecy fariseo wacheña lagy dey nu nac yu Mesías.
43007049	Tees de mbecy nu a̱' yu' lo leey nu bzeeñ Moisees, de yu ze' cuic Ñgyoozh cashtig ni dey ―na dey.
43007050	Ze' ri tub mbecy fariseo nu la Nicodemo lat dey. Yu ze' yu nu gua güii Jesuuz anzir. Orze' nay rab yu dey:
43007051	―Gun lo leey nu bzeeñ Moisees ni den rniiñ nu wac niin nu yu' falt ni tub mbecy anzir nu gyeñ na de coz nu rniiy, nunu anzir nu gad lagy na de coz nu bicy yu ―nay.
43007052	Orze' na ga' dey rab yu Nicodemo: ―¿Walab gaal gaza'r nac ru mbecy Galilea? Nap psya' lat de riidz ni Ñgyoozh, gun orze' gad lagy ru nu rila waruu ni tub yu nu rnii por cuen ni Ñgyoozh Galilea ―na dey.
43007053	Orze' tub ga la mbecy ya dey yu'y.
43008001	Tees Jesuuz pcam zam par too bicy ni ya Oliva.
43008002	Na or nu bza' yu tuuba' dzi, orze' bish cyam yam loli' ni yu' nu driib zily de mbecy Ñgyoozh. Orze' brugyi' rde' mbecy lom. Orze' gusub mi nunu brugyi' nu rlyuum ni dey.
43008003	Orze' de yu nu rlyuu leey nu bzeeñ Moisees, gal nu de' zir mbecy fariseo, gua nu dey tub biñ mñaa lo Jesuuz par nu byu' beem nu yu gyeey nu walab ñgyeem. Orze' bzu dey mi gazel de mbecy ze'.
43008004	Orze' na dey rab yu Jesuuz: ―Masht, biñ mñaa ii bdub dey mi lat nu gucyaal la yu' num yu gyeey, yu nu walab ñgyeem.
43008005	Ornu Moisees bzeeñ yu leey ni den, orze' nay nu rlagy ñi nu gow gyita' den biñ mñaa nu na gal nu na mi ii gal gat lam. Ze' ru, ¿la ñuu niir? ―na dey.
43008006	Ni bicy dey par nu bzu dey tub caa ni Jesuuz, gun orze' gad mod nu griib dey cyi ic mi. Orze' Jesuuz gusab tiily mi. Orze' brugyi' rcaam lo yu nu mbiz mi.
43008007	Lat nu zu dey rgugyi'y lom, orze' wes sum. Orze' nam rab mi dey: ―Ca na de ru, mbecy nu wangyicy coz cyi, orze' pshet der gyita' biñ mñaa ii loga la ―na Jesuuz.
43008008	Orze' gusab tiilya'm tuuba' tir. Orze' brugyi' rcaa ga'm letr lo yu.
43008009	Na ornu güeñ dey riidz ze', orze' brugyi' tub ga, tub ga dey druu chuy. Brugyi' druu chu de yu gush loga la. Gaze' nu brugyi' druu chu de yu feñ. Orze' se Jesuuz zi'l byeeñ mi nu biñ mñaa nu gabee zum lugaar ze'.
43008010	Orze' wes su Jesuuz. Orze' nam rab mi biñ mñaa ze': ―Biñ mñaa, ¿ca za de yu ze' na? ¿A sac ni tuba' la mbecy nu niiy nu yu' falt nir? ―na Jesuuz.
43008011	Orze' na biñ mñaa ze' rab mi Jesuuz: ―Sac ni se tuba' la dem ―na biñ mñaa ze'. Orze' na ga' Jesuuz: ―Ni' ya̱ wane̱e̱ nu yu' falt nir. Na yaa yu'r, nunu cue' ga' gyicy ru cyi ―na Jesuuz.
43008012	Orze' na Jesuuz rab mi de mbecy ze': ―Ya̱ naca̱ yaa nu rbic nu gyal shcab ni de mbecy gyishlombecy. Yu nu cyid ca ich ya̱, yu ze' gad yaa ze' niy nu gyicy ñi nu cui mbañ yu. Nunu rila a̱' nac yu mbecy nu wagad lagy de coz nu rlagy Ñgyoozh ―nam.
43008013	Orze' na de mbecy fariseo rab yum: ―Ru laab ub zi'l ru rzat ru ub ru, nde' nu se la la cyiiñ de riidz nu rniir ―na dey.
43008014	Orze' na ga' Jesuuz rab mi dey: ―Mas laab uba̱ rzata̱ uba̱, tees riidz nu rne̱e̱ nde' riidz nu rishli. Gun rad lagya̱ ca bru̱u̱, nunu rad lagya̱ ca gya̱. Ze' de ru wagad lagy der ca bru̱u̱, nunu ni wagad lagy der ca gya̱.
43008015	De ru rnii too der ben lac na tub mbecy mod nu ricy mbecy gyishlombecy. Ze' ya̱, a̱' nii to̱o̱ ti yu' falt ni ni tub la mbecy.
43008016	Tees benu ya̱ nii to̱o̱ nu yu' falt ni tub mbecy, orze' nde' coz rishli, gun walab ub zi̱ gyicya̱ ñii, sinu nu Ñgyoozh uza̱, biñ nu bzuu nez ya̱, mi ze' nac num ya̱ ornu gyicya̱ de nde'.
43008017	Gun bi cañ lat leey nu bzeeñ Moisees ni der nu rniiñ: “Benu cyup mbecy tub zi'l riidz rnii dey, orze' nde' riidz nu cyiiñ”, rniiñ.
43008018	Ze' na, ya̱ rne̱e̱ por cuen ne̱. Nunu uza̱, biñ nu bzuu nez ya̱, mi ze' biñ cyup nu rnii por cuen ne̱ ―nam.
43008019	Orze' na ga' dey rab yu Jesuuz: ―¿Ze' ca zu uz ru beni? ―na dey. Orze' na ga' Jesuuz rab mi dey: ―De ru a̱' yu' lo der ya̱. Yegar uza̱ chu' lo ga' der mi. Gun ze' benu gyu' lo der ya̱, orze' ni' zi'l gyu' lo der uza̱ ―nam.
43008020	De nii riidz nu mnii Jesuuz lat nu rlyuum ni de mbecy ze' nu zub yu' nu driib zily de mbecy Ñgyoozh. Laab lugaar ze' nu ca alcansi ni tiñ gun ze' zum. Tees ni tub la mbecy wancu' yaa dey mi ñgya nuy mi pres, gun nigul shuub dzi nu ni gyicy nu dey mi.
43008021	Orze' Jesuuz na ga'm rab mi dey: ―Ya̱ gru̱u̱ lat der nu gya̱. Orze' de ru yub der ya̱, tees de ru gat der lat nu gabee nac der mbecy cyi. Nunu wac gya der ze' nu ya̱ gya̱ ―nam rab mi dey.
43008022	Orze' na ga' de yu zub lo ni de mbecy Israeel: ―¿Lac yaruu de riidz ii niy nu wac gyan ze' nu gyay? ¿Walab gaal nu cut yu ub yu? ―na dey.
43008023	Orze' na ga' Jesuuz rab mi dey: ―De ru nac ru ni gyishlombecy ii. Ze' ya̱ naca̱ ni gyibaa, gun de ru ledz ru gyishlombecy ii. Ze' ya̱ walab ii ledza̱.
43008024	Nde' nu ya̱ mne̱e̱ lo der nu gat der lat nu gabee nac der mbecy cyi. Gun gat der lat nu gabee nac der mbecy cyi benu wacheña lagy der nu ya̱ naca̱ biñ nu mne̱e̱ nu naca̱.
43008025	Orze' na dey rab yu Jesuuz: ―¿Ze' ru, cyu nac ru beni? ―na dey. Orze' na ga'm rab mi dey: ―Ya̱ bi mne̱e̱ lo der nese nu loga la cyu naca̱.
43008026	Yu' tona' la coz nu gac ne̱e̱ nu nac de ru, nunu yu' tona' la cyi nu gac griiba̱ ic der, tees tub lo zi'l riidz nu mnii biñ nu bzuu nez ya̱, nde' gne̱e̱ lo de ru, mbecy nu yu' gyishlombecy ii. Nunu mi ze' rniim riidz nu rishli ―na Jesuuz.
43008027	Lat de riidz nu mnii Jesuuz, bzat mi Ñgyoozh uz mi, tees wangyet lag dey cuen.
43008028	Orze' nam rab mi dey: ―Ornu caa der ya̱, biñ nu byac mbecy, lo tub ya cruuz, orze' gad lagy der nu ya̱ naca̱ biñ nu mne̱e̱ nu naca̱. Nunu ni' zi'l gad lagy der nu walab nu rne̱e̱ nu nac ub zi'l la̱, sinu rne̱e̱ tub lo zi'l coz nu blyuu Ñgyoozh uza̱ ne̱ nu gne̱e̱.
43008029	Gun Ñgyoozh, biñ nu bzuu nez ya̱, nac num ya̱. Mi ze' wansaan mi ya̱ nu chesa̱ ub zi̱ gun dub laa tiem ricya̱ coz nu mi ze' yet lagy mi.
43008030	Ornu mnii Jesuuz de riidz ze', orze' zigy mbecy bicy cup dey consuel lom.
43008031	Orze' na Jesuuz rab mi de yu zub lo ni de mbecy Israeel, de yu nu bicy cup consuel lom: ―Benu de ru zaab gyicy paa la der nu de riidz nu rne̱e̱, orze' rishli gaal nac der yu nu rsya' lo̱.
43008032	Orze' gad lagy der ca na nu coz rishli. Orze' nu nac coz rishli ze' gla der ―nam.
43008033	Orze' na dey rab yu Jesuuz: ―De̱ ya̱ nac de̱ nez Abraham, nunu rila nigul gac de̱ moz ni ni tub la mbecy. ¿Lac yaruu ga' nde' nu rniir nu gla̱ de̱? ―na dey.
43008034	Orze' na ga' Jesuuz rab mi dey: ―Ya̱ rishli rne̱e̱ lo der nu de mbecy nu ricy coz cyi, yu ze' nac yu moz ni de cyi.
43008035	Tub moz ni mbecy, a̱' nac yu famil ni mbecy tees yu nu nac i'ñ mbecy nac yu famil niy par tub la.
43008036	Benu ya̱ i'ñ Ñgyoozh gyicya̱ nu gla der ni de cyi, orze' rishli gaal dulaa der lo cyi.
43008037	Rad lagya̱ nu de ru nac ru nez Abraham, tees rlagy der cut ru ya̱, gun wayicy cuen der de riidz nu rne̱e̱.
43008038	Ya̱ rne̱e̱ de coz nu rad lagya̱ lat nu gusa du̱ Ñgyoozh uza̱. Ze' de ru ricy der de coz nu blyuu uz der nir ―nam.
43008039	Orze' na dey rab yum: ―¡Abraham, yu ze' nac yu uz de̱! ―na dey. Orze' na ga' Jesuuz rab mi dey: ―Bi bicy na nu rishli gaal nu nac der i'ñ Abraham, orze' ñgyicy der gal nu bicy yu.
43008040	Tees ya̱ rne̱e̱ de coz rishli lo der, de riidz nu güeña̱ ni Ñgyoozh, tees rlagy der cut ru ya̱. ¡Abraham rila wangyicy yu ni tub la coz gal nu rlagy de ru gyicy ru nur ya̱!
43008041	De ru gal gaa la ricy der nu uz ru ―nam. Orze' na dey rab yum: ―De̱ ya̱ a̱' nac de̱ gyid lab. De̱ ya̱ ricy cup de̱ tub zi uz de̱. Mi ze' Ñgyoozh ―na dey.
43008042	Gaze' nu na Jesuuz rab mi dey: ―Benu rishli gaal ñgyac der i'ñ Ñgyoozh, orze' nca der ya̱, gun ya̱ lo Ñgyoozh bru̱u̱ yapa̱. Nunu walab nu yapa̱ nu nac coz nu rlagy ub zi'l la̱, sinu Ñgyoozh bzuu nez mi ya̱ nu yapa̱.
43008043	¿Lagu wagac gyet lag der cuen de riidz nu rne̱e̱? Nde' gun walagy der nu zuub gyidag der de riidz nu rne̱e̱.
43008044	Gun uz der, nde' ub la nuras. Nunu de ru na der gal nu na yu ze'. Orze' rlagy der gyicy ru coz nu gyicy ñi nu gyet lagy yu. Gun nuras bicy yu nu gut mbecy nese nu loga la. Nunu rila wagchay faboor ni coz rishli, gun rila wagniiy nu rishli. Ornu rguuy, ni ricy yu gun ni nay, gun nac yu mbecy rguu. Nunu nac yu cyoong de mbecy rguu.
43008045	Tees como ya̱ rne̱e̱ de coz rishli lo der, nde' nu wacheña lagy der de riidz nu rne̱e̱.
43008046	¿Ca na de ru gac gyicy ru nu gabe ca na cyi nu bicya̱? Ze' benu ya̱ rne̱e̱ coz rishli, orze' ¿lagu wacheña lagy der de coz nu rne̱e̱?
43008047	Yu nu bi nac mbecy ni Ñgyoozh, yu ze' rzuub gyidag yu riidz nim. Ze' de ru par nu a̱' nac der mbecy nim, nde' nu wacsuub gyidag der nim ―na Jesuuz.
43008048	Orze' na ga' de mbecy Israeel rab yum: ―¿A walab nu ricy cup de̱ raso̱o̱ ornu rne̱e̱ de̱ nu nac ru mbecy Samaria, nunu bicy ni nuras ru? ―na dey.
43008049	Orze' na ga' Jesuuz rab mi dey: ―Walab nu bicy ni nuras ya̱. Tees driib zilya̱ Ñgyoozh uza̱. Ze' de ru rgüii naañ der lo̱.
43008050	Walab nu rlagya̱ nu gyabic mbecy gyel mbecy ne̱, tees zu tub biñ nu rlagy nu gyabic mbecy gyel mbecy ne̱ ya̱, nunu mi ze' zam faboor ne̱.
43008051	Ya̱ rishli rne̱e̱ lo der nu cyu zi'l mbecy nu zuub gyidag riidz nu rne̱e̱, yu ze' rila wat yu ―nam.
43008052	Orze' na ga' de mbecy Israeel: ―Na gaal rishli rad lagy de̱ nu bicy ni nuras ru. Abraham gut yu, nunu de yu nu mnii por cuen ni Ñgyoozh guta' dey. Ze' ru na'r nu cyu zi'l mbecy nu gzuub gyidag de riidz nu rniir, de yu ze' mniir nu wat dey.
43008053	¿A rsa' lagy ru nu zily zir nac ru gaze' gyitoo bel ni den Abraham? Yu ze' gut yu. Nunu guta' de yu nu mnii por cuen ni Ñgyoozh. ¿Orze' cyu rsa' lagy ru nac ru beni? ―na dey.
43008054	Orze' na ga' Jesuuz rab mi dey: ―Benu griib zilya̱ uba̱, orze' se la la sac nde'. Tees biñ nu driib zilya̱, mi ze' uza̱, biñ nu de ru rniir nu nac Ñgyoozh nir.
43008055	De ru rila wancu' lo der mi, tees ya̱ bi bdu' lo̱m. Bi bicy na nu ne̱e̱ nu wantu' lo̱m, orze' naca̱ tub mbecy rguu gal nu na de ru. Tees ya̱ rishli gaal bdu' lo̱m, nunu rzuub gyidaga̱ de riidz nu rniim.
43008056	Gyitoo bel ni der Abraham tona' la bet lagy yu, gun briish loy nu zac yu dzi nu gruu zaca̱ gyishlombecy ii, nunu ornu bzaac yu dzi ze', orze' bet lagy yu ―nam.
43008057	Orze' na ga' de mbecy Israeel rab yum: ―Ru, gaal zi nigul shuub ru cyaal gaynal ña'n, ze' na'r nu bi bzaac ru gyitoo Abraham ―na dey.
43008058	Orze' na ga' Jesuuz rab mi dey: ―Ya̱ rishli rne̱e̱ lo der nu ya̱ nil bi zu̱ nese anzir nu gal Abraham gyishlombecy ii ―nam rab mi dey.
43008059	Orze' brugyi' rte' dey gyita' nu gow gyita' dey mi gal gat lam. Tees wansac dey ca gush mi. Orze' bruum loli' ni yu' nu driib zily mbecy Ñgyoozh zam.
43009001	Lat nu za Jesuuz tub nez, orze' bzaac mi tub mbecy lo ca' nu nil nay nese nu gul yu.
43009002	Orze' na de yu nu rsya' lom: ―Masht, ¿ca na dey yu' cyiy nu bicy ñi nu byaca' lo yu re nese ornu gul yu? ¿A nu nac cyi ub yu uti nu nac cyi de mbel niy? ―na dey.
43009003	Orze' na ga' Jesuuz rab mi dey: ―Ni walab nu nac cyi ub yu byaca' loy, nunu ni walab nu nac cyi de mbel niy, sinu byaca' loy par nu gabe nu la na riiñ nu ricy Ñgyoozh nu nac yu re.
43009004	Lat nu gabee cuic ñi tiem, rlagy ñi nu gyicy den de coz nu rlagy Ñgyoozh, biñ nu bzuu nez ya̱, gun shuub tiem nu waca' gyicy den coz nu rlagy mi.
43009005	Lat nu gabee rcyiiña̱ gyishlombecy ii, ya̱ na gal nu na tub yaa nu rbic nu gad lagy de mbecy ni de coz rishli ni Ñgyoozh ―na Jesuuz.
43009006	Na ornu blazh mniim de riidz ze', orze' pshu nis ru'm lo yu. Orze' bicy biñ mi ñuu mi' yu. Orze' bdaab mi biñ ze' ru' iz lo ca' ze'.
43009007	Orze' nam rab mi yu: ―Gua cyib ru ru' iz ru ru' zo ni Siloé ―nam rab mi yu. (Benu shaal na riidz ni Siloé ze', orze' yaruuñ: Bzuu nez.) Orze' lo ca' ze' gua tiib yu ru' iz yu. Orze' gush nez yu yay, nunu bi rzac yu.
43009008	Orze' na de mbecy nu yu' nuy gaab ga gal nu de yu nu rzac nu rgyiiñ yu gun, orze' na dey rab yu losa'y: ―¿A walab yu ii yu nu rzub nu rgyiiñ gun? ―na dey.
43009009	Yu' ga' dey rniiy: ―Laab yu re nde' ―na dey. Ze' yu' ga' dey nay: ―Walab yu nde; nomaas nu rlyu nu ni' zi'l nay gal nu na yu nu rgyiiñ gun ze' ―na dey. Tees, orze' na yu nu guc lo ca' ze': ―Laab ya̱ nde' ―nay.
43009010	Orze' na ga' de mbecy ze': ―¿Ze' lac guc nu rac rzac ru na? ―na dey.
43009011	Orze' na ga' yu nu guc lo ca' ze' rab yu dey: ―Tub mbecy nu la Jesuuz bzaay biñ. Orze' bdaab yuñ ru' iza̱. Orze' nay rab yu ya̱: “Gua cyib ru ru' iz ru ru' zo ni Siloé”, nay rab yu ya̱. Orze' gua̱ ru' zo ze'. Na cuanzir nu blazh bdiba̱ ru' iza̱, orze' brugyi' rzaca̱ ―na yu nu guc lo ca' ze'.
43009012	Orze' na ga' dey rab yuy: ―¿Ze' ca zu mbecy ze' na? ―na dey. Orze' na ga' yu nu guc lo ca' ze': ―Wagad lagya̱ ca zay ―nay.
43009013	Orze' gua nu dey yu nu guc lo ca' ze' lo de mbecy fariseo.
43009014	Ze' dzi nu bzaa Jesuuz biñ nu bicy yac mi mbecy lo ca' ze', nde' sab, dzi nu rzu lagy mbecy Israeel.
43009015	Orze' de mbecy fariseo bdugyi' dey loy, ben lac mod byanap ur loy. Orze' nay rab yu dey: ―Yu ze' bdaab yu biñ ru' iza̱. Orze' gua tiba̱ ñii. Orze' na rzaca̱ ―nay.
43009016	Orze' la be de mbecy fariseo na dey: ―Yu nu bicy coz ii, yu ze' walab mbecy ni Ñgyoozh, gun wagyicy yac yu nu leey ni sab, dzi nu rzu lagy mbecy Israeel ―nay. Ze' yu' ga' dey nay: ―Ze' benu nac yu mbecy cyi, orze' ¿lac mod gac gyicy yu de nusuriidz gal nu na nu nde'? ―na dey. Orze' byac cyup nac dey.
43009017	Orze' na ga' dey rab yu yu nu guc lo ca' ze': ―¿La ñuu niir par nu nac yu ze', como bicy nap yu urlor? ―na dey. Orze' na ga' yu nu guc lo ca' ze': ―Yu ze' nac yu tub yu nu rnii por cuen ni Ñgyoozh ―nay.
43009018	Tees de yu zub lo ni de mbecy Israeel wancheña lagy dey nu guc yu mbecy lo ca', ze' na rzac yu, gashtal bredz la dey de mbel niy. Orze' guña lagy dey nu yu ze' guc yu lo ca'.
43009019	Na ornu bru'ña de mbel ni lo ca' ze', orze' bdugyi' de mbecy ze' lo dey. Orze' nay: ―¿A laab yu ii nac yu i'ñ der? De ru rnii der nu ca' loy ornu gul yu. Ze' benu ni, ¿lac guc? ¿Lagu nu rzac yu na? ―na dey.
43009020	Orze' na de mbel ni lo ca' ze': ―Rad lagy de̱ nu yu ii nac yu i'ñ de̱, nunu nese nu gul laay ca' loy.
43009021	Tees wagad lagy de̱ lac guc nu rzac yu. Ni wagad lagy de̱ cyu bicy nap urloy. Bdugyi' der loy ben. Bi nu ña'n yu ii. Gac niiy por cuen ni ub yu ―na de mbel ni yu ze'.
43009022	Ni mnii de mbel niy par nu gudzib dey lo de yu zub lo ni de mbecy Israeel, gun de yu ze' bi psaap dey riidz nu cyu zi'l mbecy nu gniiy nu Jesuuz nac mi Mesías, orze' wazaana' dey nu chu'y lat de mbecy ornu rsya' dey riidz ni Ñgyoozh.
43009023	Nde' nu ni mnii de mbel niy, ornu na dey: “Bdugyi' der loy. Bi nu ña'n yu ii”, na dey.
43009024	Orze' de yu zub lo ni de mbecy Israeel bredza̱' dey yu nu guc lo ca' ze'. Orze' na dey rab yuy: ―Mnii lo̱ de̱ rishli gaal ni Ñgyoozh. De̱ ya̱ rad lagy de̱ nu yu ze' nac yu tub mbecy cyi ―na dey.
43009025	Orze' na yu nu guc lo ca' ze' rab yu dey: ―Wagad lagya̱ ti nac yu mbecy cyi o ti a̱' nac yu. Tees tub coz nu rad lagya̱, nde' nu guca̱ lo ca', tees na rzaca̱ ―nay.
43009026	Orze' na ga' dey rab yu yu nu guc lo ca' ze': ―¿Lac mod bicy nuy ru? ¿Lac bicy yu ornu bicy yac yu urlor? ―na dey.
43009027	Orze' na ga' yu nu guc lo ca' ze': ―Ya̱ bi mne̱e̱ lo der, tees wangyicy cuen der de riidz nu mne̱e̱. ¿Lagu rlagy der nu ne̱e̱ lor tuuba' tir? ¿Walab gaal ni' de ru rlagy der sya'r loy? ―na yu nu guc lo ca' ze'.
43009028	Orze' brugyi' rsuriidz dey yu. Orze' na dey: ―Ru nac ru tub yu nu rsya' lo mbecy ze'. Ze' de̱ ya̱ naca̱ yu nu rsya' lo gyitoo Moisees.
43009029	De̱ ya̱ rad lagy de̱ nu Ñgyoozh mnii num Moisees, tees mbecy ze', ni wagad lagy de̱ ca ledz yu ―na dey.
43009030	Orze' na ga' yu nu guc lo ca' ze': ―¡Cha du ic na de coz nu rnii der! De ru wagad lagy der ca bruuy, tees bicy yac yu urlo̱.
43009031	De ub na nap rad lagy den nu Ñgyoozh wayicy cuen mi de coz nu rnii de mbecy cyi; tees ricy cuen mi de mbecy nu rca lagy lom gal nu de yu nu ricy coz nu rlagy mi.
43009032	Gaal zi nu bzub gyi' gyishlombecy nigul gyeñ den nu gruu su tub mbecy nu gyicy yac yu urlo tub mbecy lo ca' nu nil nay nese ornu gul laay.
43009033	Ze' benu walab lo Ñgyoozh bruuy, orze' wac ñgyicy yu ni tub la coz ―na yu nu guc lo ca' ze'.
43009034	Orze' na ga' dey rab yuy: ―Ru nese nu gul laar nil nac ru mbecy cyi. Ze' na, ¿a rlagy ru rlyuur ne̱ de̱ ya̱? ―na dey. Orze' pcyuu nu dey yu lugaar ze'.
43009035	Na ornu Jesuuz güeñ mi nu pcyuu nu dey yu nu guc lo ca' ze', orze' byub mi yu. Na ornu byad yu nim, orze' nam rab mi yu: ―¿A ricy cup ru consuel lo biñ nu byac mbecy? ―nam.
43009036	Orze' na yu nu guc lo ca' ze': ―Jesuuz, mnii lo̱ cyu nde', gun orze' gyicy cupa̱ consuel loy ―nay.
43009037	Orze' na ga' Jesuuz rab mi yu: ―Bi bzaac ru cyu nde'. Nde' ya̱, biñ nu rnii nur na ―nam.
43009038	Orze' nay rab yu Jesuuz: ―Shuaana̱, ya̱ gyicy cupa̱ consuel lor ―nay. Orze' guzu tib yu lom.
43009039	Orze' na Jesuuz rab mi yu: ―Ya̱ yapa̱ gyishlombecy ii par nu cui̱ de mbecy, gun orze' de lo ca' gad lagy dey. Ze' de mbecy nu rzac gyaca' lo dey ―nam.
43009040	Orze' la be de mbecy fariseo nu yu' garee ga güeñ dey de riidz nu mniim. Orze' na dey rab yum: ―¿Walab gaal gaza' de ub na nac na lo ca'? ―na dey.
43009041	Orze' na Jesuuz rab mi dey: ―Benu de ru nac der mbecy lo ca', orze' sac falt ni der, tees gun rnii der nu rzac ru, nde' nu gabee yu' falt ni der ―nam.
43010001	Orze' na Jesuuz: ―Tees ya̱ rishli rne̱e̱ nu de yu nu wayu' par gyero' ni chicyer ni shily, ze' chu'y par reña' lugaar ni chicyer, yu ze' nac yu tub gubaan, nunu nac yu mbecy a̱' nap.
43010002	Tees yu nu rzu' par gyero' ni chicyer ni shily, yu ze' nac yu yu nu rña ma.
43010003	Gun yu nu ca gyero' ni chicyer ze' rshaal yu ro' ze' ornu ru'ña yu nu rña de shily ze'. Orze' shily ze' reñ ma nu zaab ti'y rniiy. Orze' rbedz yu ma tub ga la ma niy nu nu la ma. Orze' rbooy ma nañ chicyer ze'.
43010004	Na ornu bi blazh bruu dela ma, orze' yu nu rña ma rzay par lo ma. Orze' de shily ze' za ca ma ich yu gun yu' lo ma ti'y ornu rniiy.
43010005	Tees de ma ze' wacha ca ma ich mbecy nu a̱' yu' lo ma, sinu druu chu ma loy, gun a̱' yu' lo ma ti'y, gun nac yu mbecy a̱' yu' lo ma ―nam.
43010006	Jesuuz mniim de riidz tiily ze' lo dey, tees wangyet lagy dey cuen lac yaruuñ.
43010007	Orze' nde' nu Jesuuz mnii ga'm tuuba' tir: ―Ya̱ rishli rne̱e̱ lo der: ya̱ na gal nu na gyero' ni chicyer ze' nu rzu' de shily.
43010008	Dela de yu nu biid lo zir gaze' ya̱, mas mnii dey nu nac yu yu nu rña shily, guc dey gubaan, nunu guc dey mbecy a̱' nap. Tees de shily wangyicy cuen ma dey.
43010009	Ya̱ na gal na gyero' ni chicyer ze'. De yu nu chu' gyero' ze', gruu mbañ yu. De yu ze' na dey gal nu na shily: nu rzu' ma nañ chicyer, nunu druu ga' ma, nunu rad gyizh nu row ma.
43010010	’De gubaan ryiid yu par nu gyicy zi'l yu gubaan, nunu par nu cut yu, nunu par nu nit loy; tees ya̱ yapa̱ par nu grica̱ gyel mbañ ni der, nunu par nu gyicy cup za' la der ñii.
43010011	’Ya̱ na gal nu na tub biñ nu nap rña shily. Ze' biñ nu nap rña shily ze', shet ic mi nu gat mi nu nac de shily ze'.
43010012	Benu tub moz nu ryash ni nu rña de shily, ze' nde' walab fis niy, nunu shily ze' walab niy ma, ze' benu zac yu nu yad tub lob, orze' zeeñ gay de shily ze'. Gash yu carer gyay. Orze' lob ze' shet ru' ma de shily ze', nunu tush las ma de ma.
43010013	Orze' moz ze' gruu chuy lo de shily ze', gun nu nac tiñ zi'l ricy yu riiñ, walab nu rcay de ma.
43010014	’Ze' ya̱ naca̱ biñ nu nap rña de shily. Gal nu ya̱ yu' lo̱ de ma ne̱, nunu yu' lo ga' de ma ya̱,
43010015	ni' zi'l Ñgyoozh uza̱ yu' lom ya̱, nunu ni' zi'l ya̱ yu' lo̱ Ñgyoozh uza̱. Nunu ya̱ shet ica̱ nu gata̱ nu nac de shily ne̱.
43010016	Nunu yu' ga' shily ne̱: bañ nu sac lat tub nac de bañ nu yu' ii. Ni' de ma ze' rlagy ñi nu cha te̱' ma. Orze' de ma ze' zuub gyidag de ma ne̱ nunu gyac se tub nac zi'l de ma. Orze' gyac se tub zi'l ya̱ biñ nu rña ma.
43010017	’Ñgyoozh uza̱ rcam ya̱ gun shet ica̱ nu gata̱, gun orze' cush cya̱ nu gyabaña' tuuba' tir.
43010018	Ni tub la mbecy wac cut yu ya̱, benu wazaana̱. Tees nde' coz nu bruu nañ lardo̱o̱ ub la̱ nu shet ica̱ nu cut mbecy ya̱. Ya̱ ricy cupa̱ rishbeey nu zaana̱ nu cut mbecy ya̱, nunu ricy cupa̱' rishbeey nu gyabaña̱ tuuba' tir. Nde' riiñ nu bdu' Ñgyoozh uza̱ ya̱a̱ ―na Jesuuz.
43010019	Orze' byac cyup nac de mbecy Israeel tuuba' tir nu nac de riidz nu mniim ze'.
43010020	Yu' zigy mbecy nu rnii dey: ―Cue' gyicy cuen der yu, gun bicy ni nuras yu. Orze' guloc yu ―na dey.
43010021	Tees yu' ga' mbecy nu rnii dey: ―Benu tub mbecy gyicy ni nuras yu, rila wac niiy gal nu rnii yu ii. ¿Walab gaal gac gyicy nap tub nuras urlo tub mbecy lo ca'? ―na dey.
43010022	Na ornu pshuub tiem nu bri nu rag, orze' gu' dey tub sa' Jerusaleeng par nu gyicy dey nu gyeza' lagy mbecy tiem nu bzu chu dey yu' par nu griib zily dey Ñgyoozh.
43010023	Orze' rded Jesuuz tub lugaar ni yu' ze' nu la coredoor ni Salomoong.
43010024	Orze' de mbecy Israeel bri lo' la dey mi. Orze' na dey rab yum: ―Ze' ¿la be ru' tiem gyicy ru nu wad lagy de̱? Naal la mnii lo̱ de̱ tub tir zi'l benu ru nac ru Mesías, biñ nu ca lo cuen nu co mbañ de̱ ya̱ ―na dey.
43010025	Orze' na Jesuuz rab mi dey: ―Ya̱ bi mne̱e̱ lo der, tees wancheña lagy der. De coz nu mnii Ñgyoozh nu ricya̱, nde' rlyuuñ nu naca̱ Mesías.
43010026	Tees de ru wacheña lagy der de coz nu rne̱e̱, gun a̱' nac der shily ne̱.
43010027	De shily ne̱ ryu' lo ma ti̱' ornu rne̱e̱. Nunu ya̱ yu' lo̱ de ma ne̱. Nunu de ma ze' ryiid ca ma icha̱.
43010028	Gyicya̱ nu cui mbañ de ma tub la, nunu rila wanit lo de ma. Nunu se cyu la gac co za de ma ya̱a̱.
43010029	Ñgyoozh uza̱, biñ nu briic de ma ne̱, mi ze' zily zir nac mi par de' zir mbecy. Nunu ni tub la mbecy wac co dey ma yaam.
43010030	Ya̱ nu Ñgyoozh uza̱ tub zi'l nu nac de̱ ―nam.
43010031	Orze' de mbecy ze' pte' ga' dey gyita' nu shet dey nim.
43010032	Orze' nam rab mi dey: ―Bicya̱ zañ de coz nap nu bruu lo Ñgyoozh lo rgüii la der. ¿A nu nac ca na de coz ze' rgoow gyita' der ya̱? ―nam.
43010033	Orze' na ga' de mbecy rab yum: ―Walab nu rgoow gyita' de̱ ru nu nac ca na tub coz nap nu ricy ru, sinu rgoow gyita' de̱ ru nu nac nu mnii zir ni Ñgyoozh, gun ru mbecy zi'l nac ru, tees ricy ru nu nac ru Ñgyoozh ―na dey.
43010034	Orze' na Jesuuz rab mi dey: ―Lat de riidz nu bzeeñ Ñgyoozh ni der, Ñgyoozh nam rab mi de mbecy: “De ru nac der de ñgyoozh”, nam.
43010035	Rad lagy den de coz nu rnii riidz ni Ñgyoozh, nu rila wagruu fals ñi. Ñgyoozh bloo lam de mbecy “De ñgyoozh”: de yu nu bri riidz nim lo.
43010036	Ze' Ñgyoozh bzum ya̱, nunu bzuu nez mi ya̱ yapa̱ gyishlombecy ii. Benu ni, ¿lagu rnii der nu ya̱ rne̱e̱ zi̱ ni Ñgyoozh nu nac nu mne̱e̱ nu naca̱ i'ñ mi?
43010037	Benu wagyicya̱ de coz nu bruu lo Ñgyoozh, uza̱, orze' cue' cheña lagy der de coz nu rne̱e̱.
43010038	Tees benu ricya̱ de coz ze', mas wacheña lagy der ne̱, tees guña lagy der ni de coz nu ricya̱, gun tub tir zi'l gad lagy der nu ya̱ tub zi'l naca̱ du̱ Ñgyoozh, uza̱, nunu Ñgyoozh, uza̱, tub zi'l nac mi nu ya̱ ―nam.
43010039	Orze' tub tira' ngulagy dey ngu' yaay mi nu ñgya nu dey mi pres. Tees blam yaa dey zam.
43010040	Orze' Jesuuz bish cyam za ga'm tub la' ga' ru' gyoow Jordaang. Orze' pcyiiñ mi ze'. Ze' lugaar nu gusa Waa briib nis yu mbecy anzir.
43010041	Zigy mbecy bde' dey lom. Orze' na dey: ―Waa wangyicy yu ni tub la nusuriidz, tees dela coz nu mniiy nu nac mbecy ii, nde' coz rishli ―na dey.
43010042	Orze' zañ mbecy bicy cup dey consuel lo Jesuuz lugaar ze'.
43011001	Bzu tub mbecy rat: yu nu la Lázaro. Yu ze' tub mbecy Betania, gyedz ze' nu rcyiiñ Li nu bily ñii Mart.
43011002	Laab Li ze', fiñ ze' nu pcoo asecy zguul gyi' Shuaan den Jesuuz. Orze' pcuiigy ñi gyi'm nu gyich ic ñi. Fiñ ze' zan Lázaro, yu nu gurat ze'.
43011003	Orze' rup laa deñ nu bily ñii bzeed ñi tub raso̱o̱ lo Jesuuz. Orze' na raso̱o̱ ze': ―Shuaan de̱, amig nir riib rat ñi ―na raso̱o̱ ze'.
43011004	Na ornu güeñ Jesuuz raso̱o̱ ze', orze' nam: ―Tees güii ze' walab nu za' loñ yu tub tir zi'l, sinu gush güii ze' par nu gabe nu dzi lily na Ñgyoozh, nunu ni' zi'l par nu gabe gyel lily ne̱ ya̱, i'ñ mi ―nam.
43011005	Na Jesuuz tona' la guzañ lagy mi Mart, gal nu bily ñii Li, gal nu Lázaro.
43011006	Tees ornu bri raso̱o̱ nu riib rat Lázaro, orze' byeeñ mi se cyup dzi lugaar ze' nu rcyiiñ mi ze'.
43011007	Na ornu bded cyup dzi ze', orze' nam rab mi de yu nu rsya' lom: ―Yaa ga' der gyan Judea tuuba' tir ―nam.
43011008	Orze' na de yu nu rsya' lom: ―Masht, ¿a walab nu sa ñuu, de mbecy Israeel bicy pee dey ngoow gyita'y ru gashtal ñgyat lar? ¿Walab gaal rlagy ru gya ga'r tuuba' tir? ―na dey.
43011009	Orze' na Jesuuz: ―¿A walab rishli nu trocyup or nde' yu' yaa nañ tub dzi? Benu ca na tub mbecy rded yu ze' nu yu' yaa, orze' waglagy gyi'y, gun rzac dey ya̱, biñ nu rbic yaa lo de mbecy gyishlombecy ii.
43011010	Tees benu rded yu rel, orze' rlagy gyi'y, gun sac yaa nu gzac yu.
43011011	Orze' na ga'm: ―Lázaro, amig ni den, gush pcaal yu, tees na cha̱ gun cueeña̱ yu ―nam.
43011012	Orze' na ga' de yu nu rsya' lom: ―Shuaan de̱, benu nas yu, ¿orze' yaruuñ nu gruu nap yu shiñ? ―na dey.
43011013	Tees riidz ni Jesuuz yaruuñ nu gut Lázaro, tees de yu nu rsya' lom guzii dey nu mniim nu nas zi'l yu.
43011014	Orze' Jesuuz naal la mniim lo dey. Orze' nam: ―Gut Lázaro.
43011015	Tees nu nac de ru yet lagya̱ nu saca̱ loy, gun orze' gyicy cup der consuel lo̱. Yaa der chan lo cuerp na ―nam.
43011016	Orze' Tomaas, yu nu rnii dey cuach, nay rab yu de' zir de yu nu rsya' lo Jesuuz: ―Yaa der cha dun masht nin, gun orze' gat den tublaazh dun mi ―nay.
43011017	Na ornu bri Jesuuz Betania, orze' briic mbecy nu gad lagy mi nu bi gut Lázaro nunu bi bza' tap dzi nu ri cuerp niy gyerbaa.
43011018	Betania, nde' tub chon miily metr nu zet riñ nu Jerusaleeng.
43011019	Nunu zigy de mbecy Israeel za güii dey Mart nu Li nu cuic dey consuel ni deñ nu nac nu gut zan ñi.
43011020	Na ornu güeñ Mart nu bi zaab riidz nu bi yeed Jesuuz, orze' za cheel ñim. Tees Li byeeñ ñi yu'.
43011021	Orze' na Mart rab ñi Jesuuz: ―Shuaana̱, bicy na nu zur ii, orze' cue' ñgyat zana̱.
43011022	Tees rad lagya̱ nu mas na, Ñgyoozh gyicy mi la zi'l coz nu cyiñ ru lom ―naañ.
43011023	Orze' na ga' Jesuuz rab mi Mart: ―Zan ru gyabañ yu tuuba' tir ―nam.
43011024	Orze' na ga' Mart: ―Bi rad lagya̱ nu gyabañ ñi ornu gyabañ de añ ornu shuub dzi nu gya' lo gyishlombecy ii ―nañ.
43011025	Orze' na ga' Jesuuz rab mi ñii: ―Ya̱ naca̱ biñ nu gyicy nu gyabañ de añ, nunu naca̱ biñ nu gyicy nu cui mbañ de mbecy. Orze' cyu zi'l mbecy nu gyicy cup consuel lo̱, mas gat yu, tees cui mbañ yu.
43011026	Cyu zi'l mbecy nu gabee mbañ, benu gyicy cup yu consuel lo̱, orze' yu ze' rishli gaal wata'y. ¿A rzeña lagy der de nu nde' Mart? ―nam.
43011027	Orze' na ga' Mart: ―Laab Shuaana̱, rzeña lagya̱ nu ru nac ru Mesías, i'ñ Ñgyoozh, biñ nu ca lo cuen nu cyid gyishlombecy ii ―nañ.
43011028	Na ornu blazh mnii Mart de riidz ze', orze' bish cyañ yaañ. Orze' dze ga bredz ñi bily ñii Li. Orze' nañ: ―Masht bi yeed gaab mi nunu rbedz mi ru nu char lom ―naañ.
43011029	Na ornu güeñ Li riidz ze', orze' lueg la wes suñ zañ lo Jesuuz.
43011030	Ze' Jesuuz gaal zi nigul chu'm ru' gyedz, sinu gabee zum lugaar ze' nu bdzeel mi Mart.
43011031	Na de mbecy ze' nguaay yu' Li nu rbic dey consuel niñ. Ornu bzaac dey nu dzach wes suñ zañ, orze' za ca dey ich ñi, gun mnii too dey nu zañ nu gun ñi ru' baa ni zan ñi.
43011032	Na ornu bru'ña Li lugaar ze' nu zu Jesuuz, orze' cuanzir nu bzaac ñim, orze' bdugyiñ yee lañ yeñ gyi'm. Orze' nañ: ―Shuaan de̱, bicy na nu zur ii, orze' cue' ñgyat zana̱ ―nañ.
43011033	Na ornu bzaac Jesuuz nu dzi ruun Li gal nu de mbecy nu bru'ña nuñ, orze' tona' la shni guc añ nim nunu gyi la byash lagy mi.
43011034	Orze' nam rab mi dey: ―¿Ca lugaar pcach der yu? ―nam. Orze' na ga' dey: ―Shuaan de̱, da güiir ―na dey.
43011035	Orze' biiñ Jesuuz.
43011036	Orze' na de mbecy Israeel: ―¡Güii ñuu la! ¡Razañ lagy yu Lázaro! ―na dey.
43011037	Tees yu' de mbecy ze' nay: ―Yu ii bicy yu nu rzac mbecy lo ca'. ¿A walab nu ñgyac ñgyicy yu tub mod nu cue' ñgyat Lázaro? ―na dey.
43011038	Orze' Jesuuz tona' la shni guc añ nim tuuba' tir. Orze' zam ru' baa. Baa ze', nde' tub blyuu. Nunu psoow dey ru'ñ nu tub gyita' ily.
43011039	Orze' na Jesuuz: ―Byash der gyita' re ―nam. Orze' na Mart, zan yu nu gut ze': ―Shuaan de̱, dzi bi byafert ti' gun bi rac tap dzi nu pcach de̱ ñii ―nañ.
43011040	Orze' na ga' Jesuuz rab mi ñii: ―¿A walab bi mne̱e̱ lor, benu gyicy cup ru consuel lo̱, orze' gzac ru gyel lily ni Ñgyoozh? ―nam.
43011041	Orze' byash dey gyita' ze'. Orze' Jesuuz bgüiim par baa. Orze' nam: ―Ñgyoozh uza̱, ya̱ drica̱ gras nir gun güeñ ru de coz nu mne̱e̱.
43011042	Rad lagya̱ nu dub laa tiem reñ ru de riidz nu rne̱e̱, tees ya̱ ni rne̱e̱ gun nde' coz nap par de mbecy nu yu' ii, gun orze' cheña lagy dey nu ru bzuu nez ru ya̱ ―nam.
43011043	Na ornu blazh mniim de riidz ze', orze' brish tim. Orze' nam: ―¡Bruu ze' Lázaro! Da ii ―nam.
43011044	Orze' Lázaro bruuy, tees gabee nag yaay nu gyi'y nu negy nu ptiish dey yu gal nu bay nu mbish loy. Orze' na Jesuuz: ―Pshaagy der yu, gun orze' gac gyay ―nam.
43011045	Zigy de mbecy nu gua nu Li, ornu bzaac dey de coz nu bicy Jesuuz, orze' bicy cup dey consuel lom.
43011046	Tees yu' ga' mbecy bish cya dey lo de mbecy fariseo nu byoo dey rishloy de coz nu bicy Jesuuz.
43011047	Orze' de mbecy fariseo, nu de yu zub lo ni de uz, gal nu de yu nu riib ic ni junt zub lo, orze' na dey: ―¿La ñuu coz gyicy den na? Gun mbecy ze' dzi guzañ nusuriidz ricy yu.
43011048	Benu zaan den nu ni gyicy zir yu, orze' dela mbecy gyicy cup dey consuel loy. Orze' cyid de soldad Rom nu nit lo dey yu' yon ni den gal nu de ledz na ―na dey.
43011049	Tees lat dey brusu tub yu nu la Caifás. Yu ze' yu nu riib ic de uz ña'n ze'. Orze' nay rab yu dey: ―De ru rila wagad lagy der.
43011050	Ni wagad lagy der ca na nu nap zir par de ru. Nap zir nu gat tub zi mbecy par lo dela mbecy gaze' nu nit lo dela losa'n: de mbecy Israeel ―nay.
43011051	Tees Caifás walab nu mniiy riidz nu bruu ic ub zi'l yu, sinu mniiy por cuen ni Ñgyoozh ornu mniiy nu Jesuuz gat mi par de mbecy Israeel, como nac yu yu nu riib ic de uz ña'n ze'.
43011052	Nunu walab nu nac mbecy Israeel zi'l gut mi, sinu ni' zi'l gut mi par nu nac dela mbecy ni Ñgyoozh nu yu' dela lugaar ni gyishlombecy, gun orze' gyac se tub nac zi'l dey.
43011053	Gush ñi nese dzi ze' nu psaap dey riidz nu cut dey Jesuuz.
43011054	Orze' Jesuuz wanchesa ga'm suelt la lat de mbecy Israeel. Orze' bruum lo de yu ni Judea zam tub lugaar ub zi ni tub gyedz nu la Efraín. Orze' ze' pcyiiñ mi nu de yu nu rsya' lom.
43011055	Na ornu se ñuu ga shuub dzi nu chu' de mbecy Israeel sa' ni Pas, orze' zigy de mbecy nu yu' reña' gyedz ya dey par Jerusaleeng, gun orze' gyicy dey coz nu gyicy nu gyacaacy dey par lo Ñgyoozh anzir nu chu' sa' ze'.
43011056	Orze' brugyi' rded dey ryub yu Jesuuz, nunu rgugyi' dey lo losa'y lugaar ze' nu driib zily dey Ñgyoozh. Orze' na dey: ―¿La ñuu rnii too der? ¿A cyid yu sa' o ti wayid yu? ―na dey.
43011057	Orze' de yu zub lo ni de uz, gal nu de mbecy fariseo, orze' mnii dey lo de mbecy ben ca na dey rad lagy yu ca zu Jesuuz. Orze' rlagy ñi cha too dey rishlo dey gun orze' cha nu dey mi pres.
43012001	Jesuuz guam Betania shuup ru' dzi anzir nu chu' sa' ni Pas. Betania ze' nu pcyiiñ Lázaro, yu nu bicy mi nu byabañ ze'.
43012002	Orze' de mbecy nu yu' ze' bzu ye dey tub che nu gow nuy mi. Ze' Mart psaañ gya'n. Nunu gaza' Lázaro riy lat de yu nu nguaa lo mez nu gyicy che ze'.
43012003	Orze' Li bru'ña nuñ chon gaynal gram tub lo asecy zguul nu la nardo nu tona' la ñgyup sac. Orze' pcooñ nde' gyi' Jesuuz. Orze' pcuiigy ñi asecy ze' nu gyich ic ñi. Orze' bzu laa nu zguul dutuub la nañ yu' ze'.
43012004	Ze' zu Judas Iscariote, tub yu nu rsya' lom. Laab yu ze' yu nu bgu' Jesuuz yaa de yu nu rzi lagy lom.
43012005	Orze' nay: ―¿Lagu wansa'y asecy zguul re nu sac i mbecy ni chon gaynal dzi? Gun orze' gad tiñ nu gric na ni de mbecy zi ―nay.
43012006	Tees Judas ni mniiy, gun nac yu gubaan walab par nu nac nu rcay de mbecy zi. Nunu bzuy riiñ nu ri yaay nerbid nu rgu' dey tiñ ni dey. Nunu yu' nu rboo dzey tiñ ze' par ub zi'l yu.
43012007	Orze' na Jesuuz: ―Cue' gyicy zeed ru fiñ ii, gun bi bzu lily ñii asecy ii par nu duzu cuerp ne̱ par ornu shuub dzi nu cach dey ya̱.
43012008	Ya̱ walab nu tuñ cyiiña̱ lat der, tees de mbecy zi zaab yu' la dey lat der ―nam.
43012009	Zigy de mbecy nu zu riiñ ni de mbecy Israeel güeñ dey nu zu Jesuuz Betania. Orze' gua dey ze' walab tub lo zi'l nu za güii dey mi sinu ni' zi'l par nu za güii dey Lázaro, yu nu bicy mi nu byabañ ze'.
43012010	Orze' de yu zub lo ni de uz bza' lo dey nu ni' cut dey Lázaro,
43012011	gun par nu nac yu ze' zigy de mbecy Israeel druu chu dey lo de uz par nu ricy cup dey consuel lo Jesuuz.
43012012	Orze' tuuba' dzi de mbecy zigy nu gua sa' ni Pas güeñ dey nu bi yeed Jesuuz par Jerusaleeng.
43012013	Orze' blag dey de yaa ya gyiñ. Orze' za cheel dey mi. Nunu rbish ti dey. Orze' na dey: ―¡Dzi ga zily nac Ñgyoozh! ¡Ñgyoozh nac num ru, biñ nu bzuu nez mi! ¡Ñgyoozh nac num ru, biñ nu nac rey ni de ub na, mbecy Israeel! ―na dey.
43012014	Orze' guud tub bur mi' ni Jesuuz. Orze' byub mi ma gal nu rniiñ lat de riidz ni Ñgyoozh. Rniiñ:
43012015	Cue' dzib der, mbecy nu yu' gyedz Sión. Güii der. Re yad rey ni der. Riib mi tub bur mi', rniiñ.
43012016	Tiem ze' de yu nu rsya' lom wangyet lag dey cuen de nu nde'. Tees ornu Jesuuz bish cyam lo gyel lily nim, orze' byeza' lagy dey nu de riidz ni Ñgyoozh mniiñ nu ni zac mi nunu mniiñ nu ni gyicy nu mbecy mi.
43012017	Na gaza' de mbecy nu bzaac ornu Jesuuz bredz mi Lázaro nu ruuy gyerbaa niy nunu bicy mi nu byabañ yu, de yu ze' mnii dey lo mbecy coz nu bzaac yu.
43012018	Nde' nu zigy mbecy gua cheel dey mi, gun güeñ dey nu bicy mi nusuriidz ze'.
43012019	Orze' na de mbecy fariseo rab dey losa'y: ―Na bi bzaac der nu rila wada' mod ni den. Güii der. Dela mbecy za ca dey ich yu ―na dey.
43012020	Na lat de mbecy nu gua Jerusaleeng nu briib zily dey Ñgyoozh lat sa', lat de yu ze' ri la be mbecy griego.
43012021	Orze' de yu ze' becha' dey lo Lip. Yu ze' nac yu tub mbecy Betsaida, tub gyedz nu ri lo yu ni Galilea. Orze' na dey rab yuy: ―De̱ ya̱ rlagy de̱ ne̱e̱ du̱ Jesuuz ―na dey.
43012022	Orze' Lip gua niiy lo Ndrees. Orze' rup laa dey gua nii dey lo Jesuuz.
43012023	Orze' nam rab mi dey: ―Bi rshuub tiem nu ya̱, biñ nu byac mbecy, gri̱ lo gyel lily ne̱.
43012024	Ya̱ rishli rne̱e̱ lo der nu benu tub mbigy trig wayet lag ñi lo yu nu nit loñ, orze' laab tub zi'l mbigy nac ñii. Tees benu nit loñ, orze' cuic ñi zañ cosech.
43012025	Yu nu rash shcab nu ricy ñi presis nu cui mbañ gyishlombecy ii, yu ze' gat yu. Tees yu nu rash shcab nu a̱' ricy ñi presis nu cui mbañ gyishlombecy ii, yu ze' gad nu cui mbañ yu tub la.
43012026	Gun benu ca na tub mbecy rlagy yu nu gyicy yu gal nu rne̱e̱, orze' rlagy ñi nu cyid cay icha̱. Orze' ze' nu ya̱ zu̱, laaba' ze' gzuy. Nunu Ñgyoozh, uza̱, gyicy mi nu gya gzuy.
43012027	’¡Na deet rac nañ lardo̱o̱! ¿Per la ñuu coz ne̱e̱? ¿A gne̱e̱: “Uza̱, bloo chu de coz nu gzaca̱ na”? ¡Tees laab par gyi' nde' nu yapa̱ gyishlombecy ii!
43012028	Uza̱ bicy nu gyed gyel mbecy nir ―nam. Orze' zaab ti' nu mnii Ñgyoozh gashtal gyibaa. Orze' nam: ―Bi bicya̱ nu bruu zac gyel mbecy ne̱, nunu gyicya̱ nu gruu zac zir ñi par lo ―nam.
43012029	Orze' de mbecy zigy nu yu' ze' güeñ dey nu zaab ti' ze'. Orze' yu' dey nu rniiy nu nde' guzii. Ze' yu' ga' dey nu mniiy nu nde' tub anc nu mnii nuy Jesuuz.
43012030	Orze' Jesuuz nam rab mi dey: ―Walab nu nac ya̱ nde' nu zaab ti' rnii sinu par nu nac de ru.
43012031	Na bi pshuub tiem nu gyu' bee nu dzi a̱' nap de mbecy nu yu' gyishlombecy ii. Nunu na Ñgyoozh gyicy mi gan nuras, yu nu riib ic gyishlombecy ii.
43012032	Tees ornu caa dey ya̱ lo cruuz, orze' laab ya̱ gyicya̱ nu gyecha' dela mbecy lo̱ ―nam.
43012033	Ni mod mniim par nu briic mi nu gad lagy dey nu lac mod gat mi.
43012034	Orze' na de mbecy zigy ze' rab yum: ―De ub na rad lagy na nu lat de riidz ni leey ni den rniiñ nu Mesías, biñ nu ca lo cuen nu co mbañ mbecy, cui mbañ mi tub la, rniiñ. Benu ni, orze' ¿lagu rniir nu ru, biñ nu byac mbecy, caa dey ru lo cruuz, rniir? Orze' ¿ca na biñ nu byac mbecy nac ru beni? ―na de mbecy ze'.
43012035	Orze' na ga' Jesuuz rab mi dey: ―Ya̱, biñ nu rlyuu yaa, gabee chesa̱ ru̱' sñuu la be dzi lat der. Orze' zaab za la der lat nu gabee yu' yaa gun orze' cue' gyet cow ni der. Gun de mbecy nu rded ze' nu cow wagad lagy dey ca par gash yu.
43012036	Orze' bicy cup der consuel lo ya̱, biñ nu rlyuu yaa, lat nu gabee rdeda̱ lat der, gun orze' nac der mbecy nu rded ze' nu yu' yaa ―nam. Na ornu blazh mniim de riidz ze', bruum lat dey nunu guam pcach lom ni dey.
43012037	Mas Jesuuz bicy mi zañ nusuriidz ily lo dey, tees wangyicy cup dey consuel lom,
43012038	gun orze' byu' niñ gal nu pcaa Isaías, yu nu mnii por cuen ni Ñgyoozh. Orze' nay: Ñgyoozh, ¿cyu guña lagy ni de riidz nu mne̱e̱? Nunu ¿Cyu gac gyet lag cuen de coz ily nu gac gyicy ru? na Isaías.
43012039	Nde' nu wangac ñgyeña lagy dey, gun ni' zi'l pcaa Isaías:
43012040	Ñgyoozh nam: “Ya̱ psowa̱ urlo dey. Gun orze' cue' gac zac dey nu urloy. Nunu bicya̱ nu guton shcab ni dey. Gun orze' cue' gac gyet lag dey cuen, nis cush cya dey lo̱. Orze' gyicy napa̱ dey”, na Ñgyoozh.
43012041	De riidz ii mnii Isaías gun bzaac yu gyel lily ni Jesuuz nunu laab mi ze' bzat yu lat de riidz nu bzeeñ yu.
43012042	Mas ni tees zigy de mbecy zub lo ni de mbecy Israeel bicy cup dey consuel lo Jesuuz. Tees wangyicy dey nu ñgyad lagy de losa'y gun rdzib dey lo de mbecy fariseo gun dzi ga cyuu nu dey yu nañ yu' nu rsya' dey riidz ni Ñgyoozh.
43012043	Gun dzi zir yet lagy dey nu grib zily mbecy dey gaze' nu grib zily Ñgyoozh yu.
43012044	Orze' Jesuuz ye la mniim. Orze' nam: ―Cyu zi'l mbecy nu ricy cup consuel lo ya̱, walab ti lo ya̱ zi'l ricy cup yu consuel, sinu ni' zi'l ricy cup yu consuel lo Ñgyoozh, uza̱, biñ nu bzuu nez ya̱.
43012045	Nunu mbecy nu rzac ya̱, ni' zi'l rad lagy yu la na biñ nu bzuu nez ya̱.
43012046	Ya̱ yapa̱ gyishlombecy ii par nu lyu̱u̱ yaa, gun orze' dela mbecy nu gyicy cup consuel lo̱, de yu ze' wagyiyeeñ yu ze' nu cow.
43012047	Tees cyu zi'l mbecy nu gyeñ de riidz nu rne̱e̱, ze' wazuub gyidag yuñ, walab ya̱ ne̱e̱ nu yu' falt niy. Gun walab nu yapa̱ nu ne̱e̱ nu yu' falt ni de mbecy ni gyishlombecy, sinu yapa̱ par nu gloo mbaña̱ dey.
43012048	Yu nu walagy gac nu ya̱, nunu yu nu wayicy cuen de riidz nu rne̱e̱, de yu ze' bi zu tub coz nu gyicy ñi nu gyu' bee nu yu' falt ni dey. Gun de riidz nu ya̱ mne̱e̱, nde' gyicy ñi nu gyu' bee nu yu' falt ni dey ornu shuub dzi nu gya' lo gyishlombecy.
43012049	Gun ya̱ walab nu rne̱e̱ por cuen ni uba̱, sinu rne̱e̱ de riidz nu mnii Ñgyoozh, uza̱, biñ nu bzuu nez ya̱ nu gne̱e̱, nunu gne̱e̱ ñii mod nu mniim lo̱.
43012050	Nunu rad lagya̱ nu de coz nu rnii Ñgyoozh, uza̱, nde' gyicy ñi nu cui mbañ mbecy tub la. Bi güeñ der beni nu de coz nu mne̱e̱, mne̱e̱ ñii lo der gal nu pcaam ya̱ nu ne̱e̱.
43013001	Anzir nu shuub dzi nu chu' sa' ni Pas, orze' bi gud lagy Jesuuz nu bi pshuub or nim nu ruum gyishlombecy nu gyam lo Ñgyoozh uz mi. Nunu dub laa tiem pcam de mbecy nu bicy cup consuel lom gyishlombecy ii. Nunu ni laa bicy mi gashtal pshuub la dzi nim.
43013002	Na Jesuuz gusub mi nu gyicy mi che nu de yu nu rsya' lom. Orze' nuras bi bicy yu nu mnii too Judas Iscariote i'ñ Simo̱o̱ nu cush cyay ich mi.
43013003	Ze' Jesuuz gud lagy mi nu Ñgyoozh briic mi fers nim nu gac gyicy mi dela coz. Nunu gud lagy mi nu lo Ñgyoozh bruum. Nunu gud lagy mi nu cush cyam nu gyam lo Ñgyoozh.
43013004	Orze' Jesuuz wes sum ze' nu zub mi ricy mi che. Orze' bloom shab mi nu riib par ich. Orze' gush mi tub negy nu cuiigy mi dey. Orze' brim ñii nañ mi.
43013005	Orze' bdu'm nis nañ tub casuel. Orze' brugyi' nu rgyiib mi gyi' tub ga de yu nu rsya' lom, nunu pcuiigy mi gyi' dey nu negy nu bri nañ mi ze'.
43013006	Na ornu bdugyi Bed nu cyib mi gyi'y, orze' nay rab yum: ―Shuaan na, ¿walab gaal ru cyib ru gyi̱' ya̱? ―nay.
43013007	Orze' na Jesuuz rab mi yu: ―Na na la wagyet lag ru cuen de coz nu ricy du̱ ru, tees par lo, orze' gyet lag ru cuen ―nam.
43013008	Orze' na ga' Bed: ―¡Mas lac ru' ya̱ washet ica̱ nu ru cyib ru gyi̱'! ―nay. Orze' nam rab mi yu: ―Ze' benu wadiba̱ gyi'r, orze' wac gac ru mbecy ne̱ ―nam.
43013009	Orze' na ga' Simo̱o̱ Bed: ―¡Ze' benu ni, orze' cue' nu gyi' zi'la̱ cyib ru, sinu ni' zi'l ya̱a̱ gal nu to̱o̱! ―nay.
43013010	Orze' na Jesuuz rab mi yu: ―Cyu zi'l mbecy nu bi blaagy, yu ze' walagy ñi nu cyib yu de' zir lugaar ni cuerp niy. No maas gyi' zi'l yu rlagy ñi nu cyib yu, gun dutuub la cuerp niy bi byacaacy ñi. Ze' de ru bi byacaacy der, tees walab dela der ―nam.
43013011	Jesuuz mniim nu walab dela dey byacaacy yu, gun bi gud lagy mi nu ca na yu nu cush cya ich mi.
43013012	Na ornu blazh nu bdiib mi gyi' dey, orze' bzu ga'm shab mi nu riib par ich ze'. Orze' bish cya ga'm nu gusub mi lo mez tuuba' tir. Orze' nam: ―De ru, ¿a bet lag der cuen coz nu bicy du̱ der ii na?
43013013	De ru rnii der nu ya̱ naca̱ moscuel nunu naca̱ Shuaan der. Nunu laab ni gal nu de ru rniir nu naca̱.
43013014	Tees como ya̱ naca̱ moscuel ni der, nunu naca̱ Shuaan der, se ya̱ bdiba̱ gyi' der, nde' nu ni' de ru rlagy ñi nu cyib tub, cyib tub zi'l der gyi' losa'r.
43013015	Nii tub mod nu blyu̱u̱ ni der, gun orze' ni' zi'l mod gyicy nu der losa'r: gal nu ya̱ bicy du̱ de ru.
43013016	Ya̱ rishli rne̱e̱ lo der, nu ni tub la moz walab nu zily zir nac yu gaze' patro̱o̱ niy. Nunu ni tub la mbecy nu rza nu raso̱o̱ walab nu zily zir nac yu gaze' yu nu rzuu nez yu.
43013017	Na como bi gyet lag der cuen de coz ii, orze' dzi ni der benu gyicy der gal nu ya̱ mne̱e̱.
43013018	’Walab nu rzata̱ dela de ru, gun rad lagya̱ la na lardoo de mbecy nu bi pcui̱. Tees rlagy ñi nu gyu' niñ gal nu rniiñ lat de riidz ni Ñgyoozh ze' nu rniiñ: “Tub mbecy nu bdow nu ya̱ gyishtily, mbecy ze' cush cyay icha̱”, rniiñ.
43013019	Ya̱ tiem ne̱e̱ de riidz ii lo der, anzir nu gac ñii, gun orze' ornu gac ñii, de ru cheña lagy der nu ya̱ naca̱ biñ nu naca̱.
43013020	Ya̱ rishli rne̱e̱ lo der, benu ca na tub mbecy cueez yu tub yu nu gzuu neza̱ nu gyiyeeñ nuy yu, orze' ni' zi'l cueez yu ya̱ nu gyiyeeñ du̱ yu. Nunu cyu zi'l mbecy nu cueez ya̱, ni' zi'l cueez yu Ñgyoozh biñ nu bzuu nez ya̱ nu yapa̱ ―nam.
43013021	Na ornu blazh mnii Jesuuz de riidz ze', orze' tona' la deet guc nañ lardoom. Orze' naal la mniim lo dey. Orze' nam: ―Ya̱ rishli ne̱e̱ lo der nu lat de ru gruu tub mbecy nu cush cya icha̱ ―nam.
43013022	Orze' de yu nu rsya' lom, brugyi' nu rgüii tub, rgüii tub zi'l dey lo losa'y, gun wagad lagy dey cyu rniim.
43013023	Cuit Jesuuz gusub ya̱, tub yu rsya' lom, nu gyicy du̱m che. Laab ya̱ yu nu dzi razañ lagy mi.
43013024	Orze' Simo̱o̱ Bed briic yu nu gad lagya̱ nu rlagy yu nii nuy ya̱. Orze' nay: ―Bdugyi' lom ben ca na den rzat mi ―nay.
43013025	Orze' byagaab zira̱ lo Jesuuz. Orze' mne̱e̱: ―Shuaan de̱, ¿cyu nde'? ―mne̱e̱.
43013026	Orze' na Jesuuz: ―Ya̱ sala̱ tub la' gyishtily. Orze' yu nu grica̱ ñii ni ze' orze' yu ze' nde' ―nam. Na ornu blazh mniim de riidz ze', orze' psal mi tub la' gyishtily. Orze' briic mi ñii ni Judas, yu nu nac i'ñ Simo̱o̱ Iscariote.
43013027	Nunu cuanzir gush Judas gyishtily ze', orze' nuras gutib ic yu nañ lardooy. Orze' na Jesuuz rab mi yu: ―Na bicy lal gua gyicy ru ca na coz nu gyicy ru ―nam.
43013028	Tees ni tub la de yu nu nguaa lo mez ze' wangyet lag dey cuen lagu nu ni mniim gugy mi Judas.
43013029	Gun Judas nac yu yu nu riib ic nerbid tiñ. Orze' la be de yu nu nguaa ze' mnii too dey nu Jesuuz mniim lo Judas nu cha ziiy coz nu cyiiñ par sa'. O benu walab ni, orze' nu cha leez yu la tub coz lat de mbecy zi, na dey.
43013030	Orze' laab gush la Judas gyishtily ze'. Orze' bruuy zay. Nde' tub or bi rel.
43013031	Na despuees ornu bi bruu Judas nu zay, orze' na Jesuuz: ―Na bi pshuub dzi ne̱ ya̱, biñ nu byac mbecy, nu gabe nu dzi lily na̱, nunu nu nac ya̱ gabe nu dzi lily na Ñgyoozh uza̱.
43013032	Nunu benu gabe nu dzi lily na Ñgyoozh nu nac ya̱, orze' ni' zi'l Ñgyoozh gyicy mi nu gabe gyel lily ne̱ ya̱, nunu bi gyicy gyiily lam ñii.
43013033	De ru, yu nu na gal nu na i'ña̱, walaba' nu tuñ tiem cyiiñ du̱ der. De ru yub der ya̱, tees ni' zi'l rne̱e̱ lo der na gal nu mne̱e̱ lo de mbecy Israeel: “Wac gya der ze' nu ya̱ gya̱.”
43013034	Ya̱ gzeeña̱ tuuba' riiñ cub nu gyicy der: nu ca tub, ca tub zi'l der losa'r. Gal nu ya̱ rca̱ de ru, ni' zi'l gyicy der nu ca tub, ca tub zi'l der losa'r.
43013035	Ze' benu de ru ca tub, ca tub zi'l der losa'r, orze' dela mbecy gad lagy dey nu de ru nac der mbecy nu rsya' lo̱ ―nam.
43013036	Orze' na Simo̱o̱ Bed rab yu Jesuuz: ―Shuaan de̱, ¿ze' ca char? ―nay. Orze' na Jesuuz: ―Na na la wac cyid car icha̱ ze' nu ya̱ gya̱. Tees par lo gac cyid car icha̱ ―nam.
43013037	Orze' na Bed rab yum: ―Shuaan de̱, ¿lagu wac yap ca̱ ich ru na la? ¡Ya̱ bi zu̱ la̱ ca na nu zu̱, mas gata̱ nu nac ru! ―nay.
43013038	Orze' na ga' Jesuuz rab mi yu: ―¿A rishli gaal bi zur nu gat ru par nu nac ya̱? Ya̱ rishli rne̱e̱ lor nu anzir nu cuedz ngüel, orze' chon tir niir nu a̱' yu' lor ya̱ ―nam.
43014001	Orze' na ga'm rab mi dey: ―Cue' zaan der nu gac deet nañ lardoor. Bicy cup der consuel lo Ñgyoozh, nunu ni' zi'l bicy cup der consuel lo̱ ya̱.
43014002	Gun lugaar ze' nu rcyiiñ Ñgyoozh uza̱, tona' la yu' lugaar par nu cyiiñ mbecy. Ze' benu walab ni, orze' ya̱ bi mne̱e̱ lo der. Nde' nu ya̱ gya̱ ga̱. Gun zu napa̱ lugaar nu cyiiñ der.
43014003	Nunu despuees ornu bi ya̱a̱, nunu bi bzu napa̱ lugaar nu cyiiñ der, orze' yapa̱ tuuba' tir par nu gya du̱ der, gun orze' cyiiñ der laab lugaar ze' nu ya̱ cyiiña̱.
43014004	De ru bi rad lagy der ca par gash ru nez par nu gri der ze' nu ya̱ gya̱ ―nam.
43014005	Orze' na Tomaas rab yu Jesuuz: ―Shuaana̱, wagad lagy de̱ ca gyar. Yegar nu gad lagya̱' de̱ ca par riib nez nu ya ze' ―nay.
43014006	Orze' na ga' Jesuuz rab mi dey: ―Ya̱ naca̱ biñ nu rlyuu nez nu gya mbecy lo Ñgyoozh, nunu naca̱ biñ nu rnii coz rishli ni Ñgyoozh, nunu naca̱ biñ nu gyicy nu cui mbañ de mbecy. Gun wac gri ni tub la mbecy lo Ñgyoozh benu walab nu nac ya̱.
43014007	Como de ru bi yu' lo der ya̱, nde' nu ni' zi'l bi yu' lo der Ñgyoozh uza̱. Nunu nese na la bi yu' lo der mi. Nunu bi bzaac der mi ―nam.
43014008	Orze' na Lip rab yu Jesuuz: ―Shuaana̱, blyuu Ñgyoozh uz ru lo̱ de̱. Orze' bi guuc la ―nay.
43014009	Orze' na ga' Jesuuz: ―Lip, gula be la tiem rded du̱ de ru. ¿Walab gaal gabee a̱' yu' lor ya̱? Cyu zi'l mbecy nu rzac ya, yu ze' bi bzaac yu Ñgyoozh uza̱. ¿Lagu rniir nu lyu̱u̱ Ñgyoozh uza̱ lor?
43014010	¿A wacheña lagy ru Lip nu ya̱ tub zi'l naca̱ nu Ñgyoozh uza̱, nunu Ñgyoozh uza̱ tub zi'l nac mi num ya̱? ―nam rab mi Lip. Orze' na ga'm: ―De riidz nu mne̱e̱ lo der na, nde' walab riidz nu bloo ic ya̱ zi'l, sinu Ñgyoozh uza̱, biñ nu rcyiiñ nañ lardo̱o̱, mi ze' ricy mi de coz ily nu rlagy mi.
43014011	Guña lagy der nu ya̱ tub zi'l naca̱ nu Ñgyoozh uza̱, nunu Ñgyoozh uza̱ tub zi'l nac mi nu ya̱. Benu wacheña lagy der nu nac de riidz nu rne̱e̱ zi'l la, orze' guña lagy der mas ñuu nu nac de coz ily nu ricya̱.
43014012	Ya̱ rishli rne̱e̱ lo der nu cyu zi'l mbecy nu gyicy cup consuel lo̱, ni' zi'l gac gyicy yu de coz ily nu ya̱ ricya̱, nunu coz ilya' zir gac gyicy yu, gun ya̱ gya̱ lo Ñgyoozh uza̱.
43014013	Nunu dela coz nu cyiñ der lo̱ par nu nac der mbecy nu ricy cup consuel lo̱, orze' gyicya̱ ñii, gun orze' gabe gyel lily ni Ñgyoozh uza̱ nu nac ya̱, i'ñ mi.
43014014	Gyicya̱ la zi'l coz nu cyiñ der lo̱ nu nac nu ricy cup der consuel lo̱.
43014015	’Benu de ru rca der ya̱, orze' gzuub gyidag der de coz nu rne̱e̱ nu gyicy der.
43014016	Orze' ya̱ ne̱e̱ du̱ Ñgyoozh uza̱ nu gzeed mi tuuba' biñ nu glocyuub de ru. Nunu mi ze' cyiiñ num der tub la.
43014017	Mi ze' Espiriit Yon, biñ nu glyuu de coz rishli ni Ñgyoozh. De mbecy nu riib ic gyishlombecy wazaan dey nu cuez mi loy. Gun wacsac dey mi. Nunu a̱' yu' lo dey mi. Tees de ru yu' lo der mi, gun mi ze' nac num de ru, nunu rcyiiñ mi nañ lardoo der.
43014018	’Ya̱ wazeeñ ga̱ de ru ub zir nu wad cyu nu glocyuub der. Sinu yapa̱ lo der tuuba' tir.
43014019	Nañ tub mi' zi'l tiem de mbecy ni gyishlombecy wazaca' dey ya̱. Tees de ru gzac der ya̱. Nunu par nu nac nu ya̱ cui mbaña̱, nde' nu de ru cui mbañ der.
43014020	Ornu shuub dzi nu ya̱ yapa̱, orze' de ru gad lagy ru nu ya̱ tub zi'l naca̱ nu Ñgyoozh uza̱, nunu de ru nac nu der ya̱. Ze' ya̱ nac du̱ de ru.
43014021	Cyu zi'l mbecy nu “O” nii ni de riidz nu ya̱ rne̱e̱, nunu gyicy yac yu niñ, yu ze' yu nu rca ya̱. Nunu cyu zi'l mbecy nu rca ya̱, Ñgyoozh uza̱ rca ga'm yu. Nunu ni' ya̱ rca̱ yu. Nunu gyicya̱ nu gad lagy yu nu nac du̱ yu.
43014022	Orze' na Judas (reña' Judas, walab Judas Iscariote): ―Shuaan de̱, ¿lagu gyicy ru nu gad lagy de̱ ya̱, ze' wayicy ru nu gad lagy de mbecy ni gyishlombecy?
43014023	Orze' na ga' Jesuuz: ―Cyu zi'l mbecy nu rca ya̱, yu ze' ricy yac yu nu de riidz nu rne̱e̱. Nunu Ñgyoozh uza̱ rcam yu. Nunu ya̱ nu Ñgyoozh uza̱ cha̱ de̱ loy nu cyiiñ du̱ de̱ yu.
43014024	Cyu zi'l mbecy nu waca ya̱, de yu ze' wagyicy yac yu nu de riidz nu ya̱ rne̱e̱. Tees de riidz ne̱, nde' walab riidz nu bruu ic ya̱ zi'l, sinu nde' riidz nu bruu lo Ñgyoozh uza̱, biñ nu bzuu nez ya̱ nu yapa̱.
43014025	’Ya̱ rne̱e̱ dela de riidz ii lo der lat nu gabee zu̱ lat der.
43014026	Tees Espiriit Yon, biñ nu gzeed Ñgyoozh uza̱ nu glocyuub de ru nu nac ya̱, mi ze' biñ nu lyuu ni der dela coz, nunu gyicy mi nu gyeza' lagy der dela riidz nu mne̱e̱ lo der.
43014027	’Ornu bi gya̱, orze' gzeeña̱ gyel ri zu nañ lardoo der. Gyel ri zu ni ub la̱ grica̱ ni der, nunu walab nu grica̱ ñii mod nu rbic de mbecy ni gyishlombecy ii. Cue' zaan der nu gac deet nañ lardoor, nunu cue' dzib der.
43014028	De ru bi güeñ der nu bi mne̱e̱ nu gya̱. Tees ya̱ yapa̱ cyiiñ du̱ der tuba' tir. Bi bicy na nu de ru rca der ya̱, orze' cyit ni der ornu gad lagy ru nu ya̱ gya̱ lo Ñgyoozh uza̱, gun mi ze' gya zir zum gaze' ya̱.
43014029	Ya̱ tiem rne̱e̱ de coz ii lo der, anzir nu gac ñii, gun orze' ornu gac ñii, cheña lagy der de coz nu mne̱e̱.
43014030	’Ya̱ watuuñ du̱' zir der nu riidz ii, gun bi yad nuras, yu nu riib ic gyishlombecy ii. Tees yu ze' se la la cyiiñ yu par ya̱.
43014031	Tees ni rlagy ñi nu gac, gun orze' gad lagy de mbecy ni gyishlombecy nu ya̱ rca̱ Ñgyoozh uza̱ nunu gad lagy dey nu ricya̱ de coz nu mniim lo̱. Orze' nam: ―Wes su der yaa chan, gun gruun ii ―nam.
43015001	Orze' na ga' Jesuuz: ―Ya̱ naca̱ biñ nu na gal nu na lyucy urbyay nu rishli. Ze' Ñgyoozh uza̱ ricy mi riiñ nu lyucy ze'.
43015002	Nunu de ru na der gal nu na yaa lyucy ze'. Benu ca na tub yaa lyucy ze' wacuic ñi urbyay, orze' cyug mi ñii. Nunu de yaañ nu rbic urbyay dugyug loñ par nu gyanap zir ñi par nu cuic zir ñi urbyay.
43015003	Tees de ru bi byanap der nu nac de riidz nu rne̱e̱ lo der.
43015004	Bicy der nu cyiiñ nur ya̱ gal nu ya̱ rcyiiñ du̱ de ru. Gun tub yaa lyucy urbyay, wabic ñi urbyay benu ub zi'l ñi. Tees cuic ñi urbyay benu nash ñii cyong lyucy ze'. Ni' zi'l nu de ru, wac gyicy ru coz nu rlagy Ñgyoozh benu walab nu rcyiiñ nu der ya̱.
43015005	’Ya̱ naca̱ biñ nu na gal nu na lyucy urbyay. Ze' de ru nac der yaañ. Ornu tub mbecy rcyiiñ nuy ya̱, nunu ornu ya̱ rcyiiñ du̱ yu, orze' yu ze' yu nu dzi ricy riiñ ni Ñgyoozh. Gun benu walab nu nac ya̱, orze' se la la gac gyicy der.
43015006	Cyu zi'l mbecy nu nac reñ nu ya̱, yu ze' gdune'y. Gzac yu gal nu rzac tub yaa yag ornu rzi̱i̱ñ. Orze' gyicy tublaazh dey yaañ. Orze' ne̱' dey ñi lo gyi.
43015007	’Benu de ru gyicy der nu cyiiñ nur ya̱, nunu benu riidz nu rne̱e̱ nde' checañ ic der, orze' la zi'l coz nu cyiñ der lo̱, orze' gad ñi ni der.
43015008	Ñgyoozh uza̱ gruu zac gyel lily nim ornu de ru gyicy der zañ coz nu rlagy mi. Nunu ni mod gaze' nu rishli gyac der yu nu rsya' lo̱.
43015009	Nunu ya̱ rca̱ de ru gal nu Ñgyoozh uza̱ rcam ya̱. Cue' dily lo der lo de coz nu rlagya̱ nu nac nu rca̱ de ru.
43015010	Benu gzuub gyidag der de coz nu rne̱e̱ nu gyicy ru, orze' “O” nii der ni de coz nu rlagya̱ nu nac nu rca̱ der. Gyicy der gal nu ricya̱ gun ya̱ bzuub gyidaga̱ ni Ñgyoozh uza̱, nunu “O” mne̱e̱ ni de coz nu rlagy mi nu nac nu rcam ya̱.
43015011	’Ni mne̱e̱ lo der, gun orze' gyet lagy der gal nu yet lagya̱. Nunu bded ru' ga' la nu gyet lagy der.
43015012	Coz nu rne̱e̱ lo der nu gyicy ru nde' nu ca tub, ca tub zi'l der losa'r gal nu ya̱ rca̱ de ru.
43015013	Benu tub mbecy “O” niiy nu gat yu nu nac amig niy, orze' yu ze' rca zir yu amig niy par de' zir mod nu gac cay amig ze'.
43015014	De ru nac der amig ne̱ benu gyicy der de coz nu ya̱ rne̱e̱ nu gyicy der.
43015015	Ya̱ wane̱e̱ ga̱' nu de ru nu nac der moz ne̱, gun tub moz wagad lagy yu la na coz nu ricy patro̱o̱ niy. Sinu ya̱ rne̱e̱ nu de ru nac ru amig ne̱, gun ya̱ bi mne̱e̱ lo der dela coz nu mnii Ñgyoozh uza̱ lo̱.
43015016	De ru walab nu pcui der ya̱, sinu ya̱ pcui̱ de ru nunu bdu̱' riiñ yaa der nu gyicy der gan zañ de coz nu rlagy Ñgyoozh, coz nu wanit lo. Orze' Ñgyoozh, uza̱, cuic mi dela coz nu cyiñ der lom nu nac ya̱.
43015017	Orze' nii coz nu rne̱e̱ lo der nu gyicy ru: Nu ca tub, ca tub zi'l der losa'r.
43015018	’Como de mbecy ni gyishlombecy gazi lagy dey lo de ru, bicy der nu gad lagy ru nu lo ya̱ guzi lagy dey loga la.
43015019	Bi bicy na nu de ru ñgyac der mbecy ni gyishlombecy, orze' de mbecy ni gyishlombecy nca dey de ru gal nu rca dey de' zir losa'y. Tees ya̱ pcui̱ de ru lat de mbecy ni gyishlombecy, nunu nde' nu de mbecy ni gyishlombecy rzi lagy dey lo der. Gun a̱' naca' der ni gyishlombecy.
43015020	Bicy der nu gyeza' lagy ru nu ya̱ mne̱e̱ lo der: “Sac ni tub moz nu gya zir zuy par patro̱o̱ niy”, mne̱e̱ lo der. Como yu' mbecy nu bzab dey ich ya̱, nde' nu ni' zi'l gzab dey ich de ru. Nunu como yu' mbecy nu bzuub gyidag dey de riidz nu ya̱ mne̱e̱, orze' gzuub gyidaga' dey ni de riidz nu gnii de ru.
43015021	Tees gzab dey ich der nu nac ya̱, gun a̱' yu' lo dey Ñgyoozh, biñ nu bzuu nez ya̱.
43015022	’Bicy na nu cue' nu ya̱ nyapa̱ nu nne̱e̱ lo dey, orze' sac la falt ni dey nu nac nu zaab dey ich den. Tees na wac nii dey nu sac falt ni dey nu nac de coz nu ricy dey.
43015023	Cyu zi'l mbecy nu rzi lagy lo ya̱, ni' zi'l rzi lagy yu lo Ñgyoozh uza̱.
43015024	Bicy na nu cue' ñgyicya̱ zañ nusuriidz lat dey, coz nu rila nigul gyicy ni tub la mbecy, orze' sac la falt ni dey. Tees na bi bzaac dey de coz nu bicya̱ ze'. Mas ni tees rzi lagy dey lo̱ nunu rzi lagya̱' dey lo Ñgyoozh, uza̱.
43015025	Tees ni mod rlagy ñi gac ñii par nu gyu' ni de riidz nu bi ca lat leey nu bzeeñ Ñgyoozh ni dey. Ze' rniiñ: “Rzi lagy dey lo̱ mas sac la la gyi'.”
43015026	’Tees ya̱ zeeda̱ Espiriit Yon lo der, biñ nu glocyuub de ru. Mi ze' biñ nu gnii de coz rishli ni Ñgyoozh nunu mi ze' biñ nu gruu lom. Ornu cyid mi, mi ze' gniim lo der cyu naca̱.
43015027	Nunu ni' de ru gnii der cyu nac ya̱ gun nac nu der ya̱ nese nu loga la nu brugyi' ricya̱ riiñ ni Ñgyoozh.
43016001	’Ya̱ bzata̱ de riidz ii lo der par nu cue' checa der nu gyicy cup ru consuel lo̱.
43016002	Gun wabica' dey lugaar nu gyatublaazh der nu dey nañ yu' nu rsya' dey riidz ni Ñgyoozh. Nunu shuub dzi nu benu ca na tub mbecy cut yu de ru, orze' rash yu shcab nu gyicy yu nde' lo Ñgyoozh.
43016003	Ni mod ricy dey gun a̱' yu' lo dey Ñgyoozh uza̱ nunu ni' a̱' yu' lo dey ya̱.
43016004	Tees ya̱ bzata̱ de riidz ii lo der gun orze' ornu shuub dzi nu gac ñii, orze' gyeza' lagy der de riidz nu mne̱e̱ lo der. ’Ya̱ walab nu mne̱e̱ de riidz ii lo der nese nu loga la nu brugyi' nu rsya' der lo̱, gun nese tiem ze' bi nac du̱ ya̱ de ru.
43016005	Tees na bi gya̱ lo Ñgyoozh, biñ nu bzuu nez ya̱. Tees ni tub la der wacugyi'r lo̱ ca gya̱.
43016006	Nomaas ca nu ricy shni der ornu mne̱e̱ de riidz ii lo der.
43016007	Tees ya̱ rishli rne̱e̱ lo der nu nap zir nu gya̱ par de ru, gun ze' benu waya̱, orze' Espiriit Yon, biñ nu glocyuub de ru, wayid mi lo der. Tees benu gya̱, orze' ya̱ zuu neza̱m cyid mi lo der.
43016008	Ornu mi ze' cyid mi, orze' naal la cuic mi nu gad lagy mbecy nu yu' cyiy, nunu cuic mi nu gad lagy dey nu gac gyanap dey lo Ñgyoozh, nunu cuic mi nu gad lagy dey nu Ñgyoozh ri beem ni dela mbecy nu nac cyi dey.
43016009	Cuic mi nu gad lagy dey nu yu' cyiy gun wagyicy cup dey consuel lo̱.
43016010	Cuic mi nu gad lagy dey nu gac gyanap dey gun ya̱ gya̱ lo Ñgyoozh uza̱, nunu wazaca' der ya̱.
43016011	Nunu cuic mi nu gad lagy dey nu gri beem ni de mbecy gun nuras, yu nu riib ic gyishlombecy ii, bi mnii Ñgyoozh nu gyay lo cashtig.
43016012	’Yu' ru' zañ coz nu rlagya̱ ne̱e̱ lo der, tees na na la ni wagyee ga' der.
43016013	Ornu cyid Espiriit Yon ni Ñgyoozh, biñ nu rnii de coz rishli, orze' mi ze' gyoom rishlo der dela coz rishli ni Ñgyoozh. Walab nu gniim nu nac shcab ni ub zi'l mi, sinu gniim de coz nu gnii Ñgyoozh lom. Nunu cuic mi nu gad lagy der ni de coz nu gac par lo.
43016014	Mi ze' gyicy mi nu gyabic mbecy gyel mbecy ne̱, gun de riidz nu ya̱ gne̱e̱ lom, laaba' nde' gniim lo de ru.
43016015	Gun dela coz nu rad lagy Ñgyoozh uza̱, ni' zi'l ya̱ rad lagya̱ de coz ze'. Nde' nu ya̱ mne̱e̱ lo der nu de riidz nu ne̱e̱ lo Espiriit Yon, laaba' nde' gniim lo de ru.
43016016	’Nañ tub miiñ zi'l, orze' wazaca' der ya̱. Tees nañ tub miiña' zi'l, orze' gzaca' der ya̱ ―nam.
43016017	Orze' la be de yu nu rsya' lom bee nu dey losa'y riidz. Orze' na dey: ―¿Lac yaruu de riidz ze' nu nam nu nañ tub miiñ zi'l, orze' wazaca' den mi; tees nañ tub miiña' zi'l, orze' bi gzaca' den mi, gun gyam lo Ñgyoozh, uz mi, nam?
43016018	¿Lac yaruu de riidz ze' nu nañ tub miiñ? Rila wac gyet lag na cuen de coz nu mniim ―na dey.
43016019	Orze' Jesuuz guud lagy mi nu rlagy dey cugyi'y lom. Orze' nam rab mi dey: ―Ya̱ bi mne̱e̱ lo der nu nañ tub miiñ zi'l orze' wazac der ya̱. Orze' nañ tub miiña' zi'l, orze' bi gzaca' der ya̱, mne̱e̱. ¿A walab riidz nu mne̱e̱ ze', rgugyi' der lo losa'r?
43016020	Ya̱ rishli rne̱e̱ lo der nu de ru gun ru nunu gyicy shni der. Ze' de mbecy ni gyishlombecy cyit ni dey. De ru gyicy shni der tees gruu gyel shni zu lagy ze' ni der nunu gyet lagy der.
43016021	Ornu tub biñ mñaa bi rac ye nim nu gaal mi mdoo, orze' ricy shnim gun bi pshuub or nim. Tees ornu bi bded nu gul mdoo nim, orze' nit lagy mi nu gutow nim gun cyit nim nu bri mdoo lom gyishlombecy ii.
43016022	Ni' zi'l de ru. Ricy shni der na. Tees ya̱ cush cya̱ nu yap güi̱i̱ der par lo. Orze' gyel ni lardoo der nu gyet lagy ru. Nunu ni tub la mbecy wacgyicy dey nu checa der nu gyet lagy ru.
43016023	Ornu shuub dzi ze', orze' wugyi' ga' der lo̱. ’Ya̱ rishli rne̱e̱ lo der nu Ñgyoozh, uza̱, cuic mi la zi'l coz nu cyiñ der lom nu nac ya̱.
43016024	Nunu mas gal dzi na ni tub la coz nigul cyiiñ der lom nu nac ya̱. Bdiiñ der lom nunu gad ñi ni der gun orze' dub gal rii la lagy der gyet lagy ru.
43016025	’Ya̱ bi mne̱e̱ lo der de coz ii mod ni riidz tiily. Tees shuub dzi nu wane̱e̱ ga̱' lo der nu riidz tiily, sinu naal la gne̱e̱ lo der nu nac de coz ni Ñgyoozh, uza̱.
43016026	Ornu shuub dzi ze', orze' wane̱e̱ lo der nu ya̱ diña̱ coz nu rlagy der lom, sinu ub la de ru cyiñ der coz ze' lom nu nac ya̱,
43016027	gun ub la Ñgyoozh, uza̱, rcam der. Rcam der gun de ru rca ga' der ya̱ nunu guña lagy der nu ya̱ bru̱u̱ lom.
43016028	Ya̱ bru̱u̱ lo Ñgyoozh, uza̱, yapa̱ gyishlombecy ii. Na ya̱ gru̱u̱ gyishlombecy ii par nu gya̱ lo Ñgyoozh, uza̱ ―nam.
43016029	Orze' na ga' de yu nu rsya' lom rab yum: ―Na gaal naal la rniir. Walab nu riidz tiily rniir.
43016030	Na gaal gud lagy de̱ nu ru rad lagy ru dela coz. Ni walagy ñi nu cugyi' mbecy lor par nu gad lagy ru la na coz nu rlagy yu. Nde' gyicy ñi nu cheña lagy de̱ nu ru bruur lo Ñgyoozh ―na dey.
43016031	Orze' na ga' Jesuuz rab mi dey: ―¿A nde' nu gal na guña lagy der?
43016032	Na bi pshuub or, nunu na la nde', ornu de ru grush las der tub ga lar nu nez nir. Nunu gzeeñ ga der ya̱ ub zi̱. Tees walab ub zi gyiyeeña̱ gun Ñgyoozh, uza̱, gac num ya̱.
43016033	De la riidz ii rne̱e̱ lo der gun cheti ri añ ni der nu nac nu tub zi'l nac der nu ya̱. Gyishlombecy ii, de ru gzac zi der. Tees briic der baloor. Ya̱ bi bicya̱ gan gyishlombecy ―nam.
43017001	Na ornu blazh mnii Jesuuz dela de riidz ze', orze' bgüiim par gyibaa. Orze' nam: ―Ñgyoozh, uza̱, bi pshuub or ne̱ na. Bicy nu gabe gyel lily ne̱ ya̱, i'ñ ru, gun orze' ya̱ gyicya̱ nu gabe gyel lily ni ru.
43017002	Gun ru briic ru rishbeey ne̱ nu gyub ica̱ dela mbecy. Gun orze' gyicya̱ nu cui mbañ dela de yu nu briic ru ne̱ tub la.
43017003	Nunu mod nu cui mbañ dey tub la, nde' nu nac nu cu' lo dey ru, biñ nu tub zi la nac, Ñgyoozh rishli, nunu cu' lo dey ya̱, Jesucrisht, biñ nu bzuu nez ru.
43017004	’Ya̱ bicya̱ nu gabe gyel lily nir gyishlombecy ii. Na bi bza' lo̱ de riiñ nu bdu'r ya̱a̱.
43017005	Nde' nu, Ñgyoozh, uza̱, gyabica'r gyel lily ne̱ ornu gri̱ lor, gyel lily nu bicy cupa̱ lor nil nese anzir nu gzub gyi' gyishlombecy.
43017006	’De mbecy nu bloo sur lat de mbecy nu yu' gyishlombecy ii par nu cuic ru dey ne̱, de yu ze' bi brica̱ nu gad lagy dey nu cyu nac ru. Nil nac de yu ze' nir. Ze' na de yu ze' briic ru ne̱. Nunu de yu ze' bzuub gyidag dey de riidz nu rniir,
43017007	nunu na bi gud lagy dey nu dela coz nu briic ru ne̱, nde' bruuñ lor.
43017008	Ya̱ bi mne̱e̱ lo dey de coz nu mniir lo̱, nunu de yu ze' “O” mnii dey. Nunu bi gud lagy dey nu rishli gaal lo ru bru̱u̱. Nunu guña lagy dey nu ru bzuu nez ru ya̱.
43017009	’Na ya̱ rdiña̱ lor nu nac dey. Walab nu rdiña̱ lor nu nac de mbecy ni gyishlombecy. Tees rdiña̱ par de yu nu briic ru ne̱, gun nac dey nir.
43017010	Dela mbecy nu nac ne̱, ni' nac yu nir. Nunu de yu nu nac nir, ni' nac dey ne̱. Nunu nu nac de yu ze' rabee de gyel lily ne̱.
43017011	Ya̱ wacyiiñ tuña̱' gyishlombecy ii. Tees de yu ze' gyiyeeñ yu gyishlombecy ii lat nu ya̱ yapa̱ cyiiñ du̱ ru. Ñgyoozh, uza̱, biñ yon, mña de yu nu briic ru ne̱ nu mod fert nu ricy cup ru, gun orze' rishli gaal tub zi'l gac dey nu losa'y gal nu tub zi'l nac ya̱ nu ru.
43017012	Lat nu pcyiiñ du̱ dey gyishlombecy ii, ya̱ mña̱ dey nu nac tub mod fert nu bruu lor. Mña̱ de yu nu briic ru ne̱. Nunu ni tub la dey wantune'y, sinu tub zi yu nu nil bi ca lo cuen nu dune'. Gun orze' gyu' niñ gal nu rniiñ lat de riidz nir.
43017013	’Na ya̱ bi yapa̱ lor. Tees ya̱ rne̱e̱ de riidz ii lor lat nu gabee rcyiiña̱ gyishlombecy ii, gun orze' dub gal rii la lagy dey gyet lagy yu gal nu ya̱ yet lagya̱.
43017014	Ya̱ bi brica̱ nu gad lagy dey de riidz nir. Tees de mbecy ni gyishlombecy rzi lagy yu lo dey gun a̱' zu dey shcab gal nu zu de mbecy nu yu' gyishlombecy ii shcab, como ni' zi'l ya̱ a̱' zu̱ de shcab ze'.
43017015	Walab nu rdiña̱ lor nu cor dey lat de mbecy nu yu' gyishlombecy ii, sinu rdiña̱ lor nu ña nap ru dey nu cue' shiñ gyicy nu yu nu rnii dey nuras a̱' nap dey.
43017016	Gal nu ya̱ a̱' zu̱ shcab nu zu de mbecy nu yu' gyishlombecy ii, ni' zi'l de yu ii a̱' zu ga' dey shcab ze'.
43017017	Bzu chu dey par nu gzu bich yu nu nac ru zi'l. Ni bicy nu nac de riidz nu rishli. Gun de riidz nir, nde' coz rishli.
43017018	Gal nu ru bzuu nez ru ya̱ lat de mbecy nu yu' gyishlombecy ii, ni' zi'l ya̱ gzuu neza̱ dey chay lat de mbecy ze'.
43017019	Nunu par nu nac de yu ii ricya̱ uba̱ par tub mbecy nu rzu bich nu nac ru zi'l, gun orze' ni' zi'l de yu ii gyac dey mbecy nu rzu bich nu nac ru zi'l. Ni gyicy dey nu nac de riidz rishli nir.
43017020	’Ya̱ walab nu rdiña̱ lor par nu nac de yu ii zi'l, sinu ni' zi'l rdiña̱ lor par nu nac de yu nu gyicy cup consuel lo̱ ornu gyeñ dey de riidz nu nii de yu ii.
43017021	Ñgyoozh, uza̱, ya̱ rdiña̱ lor nu dela de yu ii, tub zi'l gac dey nu losa'y. Ni' zi'l tub zi'l gac yu nu de ub na gal nu ru tub zi'l nac ru nu ya̱ nunu ya̱ tub zi'l naca̱ du̱ ru. Nunu tub nac zi'l dey gac yu nu losa'y, gun orze' de mbecy nu yu' gyishlombecy cheña lagy dey nu ru bzuu nez ru ya̱ yapa̱ gyishlombecy ii.
43017022	Bicya̱ nu gabe nu nac dey mbecy nu lily na gal nu ru bicy ru nu gabe gyel lily ne̱ ya̱, gun orze' tub zi'l nac dey nu losa'y gal nu de ub na tub zi'l nac naa.
43017023	Ya̱ tub zi'l naca̱ du̱ dey, nunu ru tub zi'l nac ru nur ya̱, gun orze' wayicy falt par ni ñuu miiñ nu tub zi'l gac dey nu losa'y, gun orze' de mbecy nu yu' gyishlombecy ii gad lagy dey nu ru bzuu nez ru ya̱, nunu tona' la rcar de yu ii gal nu rca ga'r ya̱.
43017024	’Ñgyoozh, uza̱, ru briic ru de yu ii ne̱, nunu ya̱ rlagya̱ nu cyiiñ dey ze' nu ya̱ cyiiña̱, gun orze' gzac dey de gyel lily ne̱: gyel lily nu briic ru ne̱. Gun ru rcar ya̱ nese anzir nu bzub gyi' gyishlombecy.
43017025	Ñgyoozh, uza̱, ru biñ nu dzi nap. De mbecy nu yu' gyishlombecy ii a̱' yu' lo dey ru. Tees ya̱ yu' lo̱ ru. Nunu ni' zi'l de yu ii rad lagy dey nu ru bzuu nez ru ya̱ nu yapa̱ lat dey.
43017026	Ya̱ bi brica̱ nu gad lagy dey nu cyu nac ru, nunu gric zira̱ nu gad lagy dey par lo, gun orze' mod nu ru rcar ya̱, laaba' mod ze' ca dey losa'y. Nunu laab ya̱ tub zi'l naca̱ du̱ dey ―na Jesuuz rab mi Ñgyoozh.
43018001	Na ornu bded nu mnii Jesuuz de riidz ze', orze' bruum nu de yu nu rsya' lom lugaar ze' nunu zam tub la' ga' gyerlas nu la Cedrón. Ze' ri tub nac yag mni. Ze' gu' Jesuuz lat ñi nu de yu nu rsya' lom.
43018002	Na Judas, yu nu bish cya ich mi, ni' yu' loy lat de yag mni ze', gun zañ tir byatublaazh Jesuuz nu de yu nu rsya' lom lugaar ze'.
43018003	Orze' Judas bru'ña nuy tub nac soldad Rom gal nu cyup chon de mbecy nu rña nañ yu' nu driib zily de mbecy Israeel Ñgyoozh. De yu ze' güay par mandaar ni de yu zub lo ni de uz gal nu de mbecy fariseo. Orze' dela de yu ze' zu tañ dey. Nuu dey candiil, nunu nuu ga' dey yag nu zub gyi lo.
43018004	Tees Jesuuz bi gud lagy mi dela coz nu gzac mi. Orze' bruum lat de yu nu rsya' lom. Orze' nam rab mi dey: ―¿Cyu ryub der? ―nam.
43018005	Orze' na dey rab yum: ―Tub mbecy Nazaret, yu nu la Jesuuz, yu ze' ryub de̱ ―na dey. Orze' na ga' Jesuuz: ―Ya̱ nu nde' ―nam. Orze' Judas, yu nu bish cya ich mi, gaza'y zuy lat de yu ze'.
43018006	Na ornu mnii Jesuuz: “Ya̱ nu nde'”, nam, orze' dela dey bya ich yu nunu wes saa la dey lo yu.
43018007	Orze' na ga' Jesuuz rab mi dey: ―¿Ze' cyu gaal ryub der? ―nam. Orze' na ga' dey: ―Mbecy Nazaret. Yu nu la Jesuuz ―na dey.
43018008	Orze' na ga'm rab mi dey: ―Ya̱ bi mne̱e̱ lo der nu ya̱ nde'. Ze' benu ya̱ ryub der, orze' bzaan der nu gya de yu ii ―nam.
43018009	Tees mniim de riidz ze' par nu gyu' niñ gal nu mniim nu gac ñii ornu mniim: “Ñgyoozh, uza̱, ya̱ wansaana̱ ndune' ni tub la de yu nu briic ru ne̱”, nam.
43018010	Orze' Simo̱o̱ Bed nuuy tub mandzicy. Orze' bloo zay ñi nunu pshi'ñ yu gyidag bee tub moz ni uz nu riib ic de' zir de uz. Moz ze' lay Malco.
43018011	Orze' Jesuuz nam rab mi Bed: ―Dzach ru bri mandzicy ze' se'ñ. Taz nu gzuub Ñgyoozh, uza̱, ru̱', ¿walab gaal wane̱e̱ “O” nu do̱' ñii? ―nam.
43018012	Orze' de soldad Rom ze' gal nu de yu nu riib ic dey gal nu de yu nu rña yu' nu driib zily mbecy Ñgyoozh, de yu ze' pcyiig dey yaa Jesuuz. Orze' za nu dey mi pres.
43018013	Nu loga la gua nu dey mi lo Anás. Gun Anás nac yu uz gud Caifás, yu nu byub ic de uz ña'n ze'.
43018014	Orze' laab Caifás nac yu yu nu byoo rishlo de yu nu riib ic de mbecy Israeel. Mniiy nu nap zir nu gat tub zi mbecy gaze' nu gat dela de mbecy.
43018015	Orze' Simo̱o̱ Bed gal nu tuuba' losa'y nu rsya' lo Jesuuz gua ca dey ich mi. Ze' yu nu riib ic de uz ze' nap yu' loy tuuba' yu nu rsya' lom ze'. Orze' gu'y nu Jesuuz loli' ni yu' ni uz nu riib ic ze'.
43018016	Tees Bed byeeñ gay par ich ze' nu ca ro'. Orze' laab yu nu nap yu' lo uz ze' bish cyay nu gua nii nuy fiñ mñaa nu zu riiñ nu rshaal ro' ze'. Nunu bicy yu nu gu' Bed loli' ze'.
43018017	Orze' na fiñ nu rshaal ro' ze' rab ñi Bed: ―¿A gaza' ru nac ru tub mbecy nu rsya' lo mi re? ―nañ. Orze' na Bed rab yuñ: ―Walab ―nay.
43018018	Como dzi rag, orze' de moz gal nu de yu nu rña ze' pcuaa dey gyi. Orze' dub yub la yu' dey nu rbidz dey ñi. Orze' gaza' Bed riy lat de yu ze' nu rbidz yu gyi ze'.
43018019	Na yu nu riib ic de uz brugyi' nu rgugyi'y lo Jesuuz nu nac de yu nu rsya' lom gal nu nu nac de coz nu blyuum ni de mbecy.
43018020	Orze' Jesuuz nam rab mi yu: ―Ya̱ lo nu loo la mne̱e̱ lat dela mbecy. Dub laa tiem blyu̱u̱ ni de mbecy nañ de yu' nu rsya' mbecy riidz ni Ñgyoozh gal nu nañ yu' ze' nu driib zily dey mi. Nunu ze' nu yatublaazh de mbecy, ze' rlyu̱u̱ ni dey. Ya̱ ni tub la coz wanne̱e̱ ngach.
43018021	¿Orze' lagu rgugyi'r lo̱? Bdugyi' lo de mbecy nu bzuub gyidag de coz nu mne̱e̱, nunu de yu ze' gyooy rishlor ni de coz nu mne̱e̱. De yu ze' rad lagy dey de coz nu mne̱e̱ ―nam.
43018022	Ornu ni mnii Jesuuz, orze' tub yu nu rña ze' pshet yu tub yaa nim. Orze' nay rab yum: ―¿A ni na riidz nu rlagy ñi nu niir gab ru yu nu riib ic de uz? ―nay.
43018023	Orze' na Jesuuz rab mi yu: ―Benu shiñ mne̱e̱, orze' mnii lo de mbecy nu yu' ii la na coz nu mne̱e̱. Ze' benu laab ñi gal nu mne̱e̱, ¿orze' lagu pshet ru ne̱? ―nam.
43018024	Orze' gal nag zi'l mi bzuu nez Anás mi zam lo Caifás, yu nu riib ic de uz.
43018025	Dub laa lat de nde', laab ze' gabee zu Bed nu rbidz yu gyi. Orze' na dey rab yu Bed: ―¿A walab gaza' ru nac ru tub yu nu rsya' lo mbecy re? ―na dey. Orze' Bed pcach ru'y. Orze' nay: ―Walab ya̱ nde' ―nay.
43018026	Na ze' zu tub moz ni yu nu riib ic de uz ze'. Yu ze' nac yu famil ni mbecy nu pshi'ñ Bed gyidag ze'. Orze' nay rab yu Bed: ―Gaza' ru bzaaca̱ nu mbecy ze' lat de yag mni ze', ¿shiñ? ―nay.
43018027	Orze' Bed pcach ru'y mi tuuba' tir. Orze' laab or la ze' bredz ngüel.
43018028	Na or bi bza' yu, orze' bruu dey lo Caifás. Orze' za nu dey Jesuuz par ro' riiñ ni yu nu riib ic por cuen ni Rom. Ze' de yu nu riib ic lat de mbecy Israeel wanchu' dey nañ yu' riiñ, gun walagy dey nu gabag yu par lo Ñgyoozh, gun orze' gac gyicy dey che de coz nu row dey lat sa' ni Pas.
43018029	Orze' bruu Pilato gua niiy lo dey. Orze' nay: ―¿La cyi driib der ic mbecy ii? ―nay.
43018030	Orze' na dey: ―De̱ ya̱ wayap du̱ de̱ yu lor benu walab nu bicy yu coz cyi ―na dey.
43018031	Orze' na Pilato rab yu dey: ―Laab de ru yaa nu der yu nu gri bee der niy gal nu rniiñ lo leey ni der ―nay. Orze' na ga' dey: ―Tees par lo leey a̱' ricy cup de̱ rishbeey nu gyicy de̱ nu gat ni tub la mbecy ―na dey.
43018032	Ni guuc ñi par nu byu' niñ gal nu mnii Jesuuz ornu mniim lac mod gat mi.
43018033	Orze' Pilato bish cyay gu'y nañ yu' riiñ tuuba' tir. Orze' bredz yu Jesuuz nu cugyi'y lom. Orze' nay: ―¿A ru nac ru rey ni de mbecy Israeel? ―nay.
43018034	Orze' na Jesuuz rab mi yu: ―¿A nde' coz nu mnii too ub lar nu cugyi'r lo̱? Uti ¿a bzat reña' mbecy ya̱ lor? ―nam.
43018035	Orze' na Pilato: ―¿Walab gaal rnii toor nu ya̱ naca̱ mbecy Israeel? Laab de mbecy ledz ru nunu de uz zub lo, de yu ze' bgu' dey ru ya̱a̱. Na niir la coz bicy ru ―nay.
43018036	Orze' na ga' Jesuuz: ―Ya̱ walab nu riib ica̱ gal mod nu riib ic de rey nu yu' gyishlombecy ii. Gun benu ni, orze' de mbecy ne̱ chucoo dey par nu cue' gu' dey ya̱ yaa de mbecy Israeel. Tees ya̱ walab nu riib ica̱ gal mod nu ricy de rey nu yu' gyishlombecy ii ―nam.
43018037	Orze' na Pilato rab yum: ―¿A nac ru tub rey, beni? ―nay. Orze' na Jesuuz: ―Laab ni gal nu ru mniir nu ya̱ naca̱ rey. Gyi' nde' nu yapa̱ gyishlombecy ii. Orze' ii gula̱, gun orze' rne̱e̱ de coz rishli. Cyu zi'l mbecy nu yet lagy de coz rishli, de yu ze' rzuub gyidag yu ne̱ ya̱ ―nam.
43018038	Orze' na Pilato: ―¿Ca' zir na de coz rishli? ―nay. Na ornu blazh bdugyi' Pilato lom, orze' bruuy ich yu' tuuba' tir nu zay lo de mbecy zigy. Orze' nay rab yu dey: ―Ya̱ wagyapa̱ ni tub la cyi nu bicy mbecy ii ―nay―.
43018039	Tees de ru ricy cup ru tub cushtom nu ya̱ gla̱a̱ tub pres lat sa' ni Pas. ¿Ze' na a rlagy der nu gla̱a̱ rey ni de ru, mbecy Israeel? ―nay.
43018040	Orze' dela dey dub ru' lay rbrish tiy. Orze' na dey: ―¡Yu ze' cue' laar yu! ¡Blaa Barrabás! ―na dey. Ze' Barrabás guc yu tub gubaan.
43019001	Orze' Pilato bicy yu mandaar lo de soldad nu cha nu dey Jesuuz nunu bicy yu mandaar nu gaaz dey mi.
43019002	Orze' de soldad ptel dey yaa ya gyech. Orze' bzaa dey tub coron nu briy toom. Orze' bzuu dey mi tub negy bizat.
43019003	Orze' byagaab dey lom. Orze' na dey: ―¡Shnu ru, rey ni de mbecy Israeel! ―na dey. Nunu brugyi' rshet dey yalom.
43019004	Orze' bish cya Pilato lo de mbecy zigy tuuba' tir. Orze' nay rab yu dey: ―Güii der na, ya̱ yap du̱ yu lo der na gun orze' gad lagy der nu ya̱ wagyapa̱ ni tub la cyi nu bicy yu ―nay.
43019005	Orze' bru'ña nu dey Jesuuz lo de mbecy zigy. Gabee ri coron gyech ze' toom nunu gabee zum negy bizat ze'. Orze' na ga' Pilato: ―¡Güii der, ii zu mbecy ii! ―nay.
43019006	Na ornu bzaac de yu zub lo ni de uz gal nu de yu nu rña nañ yu' nu driib zily mbecy Ñgyoozh, orze' brugyi' rbish ti dey. Orze' na dey: ―¡Cut ruy lo cruuz! ¡Cut ruy lo cruuz! ―na dey. Orze' na ga' Pilato rab yu dey: ―Laab de ru gua nu der yu nu caa der yu lo cruuz. Ze' ya̱, ya̱ wagyapa̱ ni tub la cyi nu bicy yu ―nay.
43019007	Orze' na ga' de mbecy zigy: ―De̱ ya̱ ricy cup de̱ tub leey. Nunu por leey la ze', yu ze' rlagy ñi gat yu, gun bicy yu ub yu nu nac yu i'ñ Ñgyoozh ―na dey.
43019008	Na ornu güeñ Pilato riidz ze', orze' gudzib zir yu.
43019009	Orze' bish cyay gu'y nañ yu' riiñ tuuba' tir. Orze' bdugyi'y lo Jesuuz. Orze' nay rab yum: ―Ze' ¿ca gaal ledz ru? ―nay. Tees Jesuuz wannii lam.
43019010	Orze' na Pilato rab yum: ―Ze' ¿a wanii gaal ru lo̱ beni? ¿A wagad lagy ru nu ya̱ ricy cupa̱ rishbeey nu ca̱a̱ ru lo cruuz? Nunu ni' zi'l ricy cupa̱ rishbeey nu gla̱a̱ ru ―nay.
43019011	Orze' na Jesuuz rab mi yu: ―Ru rila a̱' ricy cup ru rishbeey nu la gyicy nur ya̱ ze' benu walab Ñgyoozh briic mi ñii nir. Nde' nu cyi ily zir zaab yu nu bgu' ya̱ yaar gaze' ru ―nam.
43019012	Nese or la ze' Pilato byub yu tub mod nu laay Jesuuz. Tees de mbecy zigy ze' brish ti nu zir dey yu. Orze' na dey: ―¡Ze' benu yu ze' glaar yu, orze' ru a̱' nac nur César, yu nu riib ic de nasyoong! ¡Gun cyu zi'l mbecy nu ricy yu nu nac yu rey, yu ze' zay contr ni César! ―na dey.
43019013	Ornu güeñ Pilato de riidz ze', orze' mniiy nu cha nu dey Jesuuz ich yu' riiñ ze'. Orze' gusub yu ze' nu riib ic dey, tub lugaar nu la Gabata benu nu riidz hebreo. Riidz ze' yaruuñ: Lugaar ze' nu bdu' dey gyita' lo yu.
43019014	Nde' tub or widoo tub dzi anzir ni sa' ni Pas. Orze' na Pilato rab yu de mbecy Israeel: ―¡Ii zu rey ni der na! ―nay.
43019015	Orze' brish ti dey: ―¡Biit yu! ¡Biit yu! ¡Cut ruy lo cruuz! ―na dey. Orze' na Pilato: ―¿Walab gaal rlagy der nu duta̱ rey ni der lo cruuz? ―nay. Orze' na de uz zub lo: ―¡De̱ ya̱ a̱' ricy cup de̱ rena' rey sinu César zi'l! ―na dey.
43019016	Orze' Pilato bgu'y mi yaa dey par nu cut dey mi lo cruuz. Orze' za nu dey mi.
43019017	Orze' bruu Jesuuz lugaar ze' za num cruuz nu cam lo. Orze' bru'ñam tub lugaar nu la Gólgota benu nu riidz hebreo. Riidz ze' yaruuñ: Lugaar ni cyug too añ.
43019018	Ze' pcaa dey mi lo cruuz gal nu cyupa' mbecy. Tub ga dey cay tub la' ga' cuit mi.
43019019	Orze' Pilato bicy yu mandaar nu zaa dey tub nac letr. Orze' pcaa dey ñi too cruuz nim. Orze' letr ze' rniiñ: “Jesuuz, yu nu bruu Nazaret, rey ni de mbecy Israeel”, rniiñ.
43019020	Orze' zigy mbecy Israeel psya' dey de riidz nu rnii de letr ze' gun lugaar ze' nu pcaa dey mi lo cruuz ze' garee ga ru' gyedz. Ze' letr ze' bzaa dey ñi nu riidz hebreo, nu riidz lati̱i̱, gal nu riidz griego.
43019021	Orze' de uz zub lo ni de mbecy Israeel, bish cya dey nu gua niiy lo Pilato. Orze' na dey: ―Cue' ncaar “Rey ni de mbecy Israeel”, sinu nap zir nu caar “Yu nu rnii nu nac rey ni de mbecy Israeel” ―na dey.
43019022	Orze' na Pilato: ―Bi cañ ca nu nu cañ ―nay.
43019023	Despuees ornu bi pcaa de soldad Jesuuz lo cruuz, orze' byash dey shab mi, nunu orze' tap nac ñii bicy dey nu dugyi tub gay. Orze' gush dey negy duñ nu ca yeñ mi. Nde' tub negy nu tub zily la zuñ gal yeñ mi nu gal yeñ gyi' lam ornu bdugab ñi. Sac la ze' nu bdugyib niñ.
43019024	Orze' na de soldad rab yu losa'y: ―Nap zir cue' shaan ñi sinu loon suert ni losa'n ben ca na den dugyin ñi ―na dey. Ni guuc ñi par nu byu' niñ gal nu rniiñ lat de riidz ni Ñgyoozh: “Bleez dey shaba̱ lat losa'y. Bloo dey suert ni losa'y ben ca nay dugyiy negy duñ nu pcaa yeña̱”, rniiñ lat riidz ni Ñgyoozh. De nde' coz nu bicy de soldad.
43019025	Na garee ze' nu zu cruuz nu ca Jesuuz, ze' zu ñaam, gal nu bily ñaam, nu Li mñaa Cleofas, gal nu Li biñ nu bruu Magadán.
43019026	Orze' Jesuuz bzaac mi ñaam nu zum garee ga nu ya̱, tub yu nu rsya' lom. Laab ya̱, yu nu dzi razañ lagy mi. Orze' nam rab mi ñaam: ―Ña, yu nu zu ze', bicy yu par tub i'ñ ru ―nam.
43019027	Orze' nam rab mi ya̱, yu nu rsya' lom ze': ―Biñ nu zu ze', bicy mi par tub ñaar ―nam. Orze' nese laab or la ze' byasha̱ biñ mñaa ze' nu ya du̱m yu̱'.
43019028	Na despuees ni de nu nde', orze' Jesuuz bi gud lagy mi nu bi bza' lom de riiñ nu biid mi. Orze' par nu gyu' niñ gal nu rniiñ lat de riidz ni Ñgyoozh, orze' nam: ―Rbigya̱ nis ―nam.
43019029	Orze' ze' zu tub teg yu' ñup zii nañ ñi. Orze' psal dey tub coz nu chayo' nis lo ñup ze'. Pcyiig dey ñi lo tub lo yag nu la hisopo. Orze' pcaa dey ñi ru'm.
43019030	Orze' go'm ñup ze'. Orze' nam: ―Bya' loñ ―nam. Orze' gusab tiily toom. Orze' gut mi.
43019031	Nde' tub dzi anzir ni sa' ni Pas. Ze' de mbecy zub lo ni de mbecy Israeel walagy dey ca añ lo cruuz dzi sab, dzi nu rzu lagy mbecy, gun dzi ze', nde' tub dzi da. Orze' gua nishbaa dey lo Pilato nu gyicy yu mandaar lo soldad nu cha dey cyicy yu gyi' de yu nu ta' lo cruuz ze' par nu gyel gyet de añ ze' lo cruuz.
43019032	Orze' gua de soldad ze'. Pcyicy dey gyi' yu nu bru'ña dey lo loga la. Gaze' nu pcyicya' dey gyi' yu nu ca lo cruuz, cruuz nu zu tub la' ga' cuit Jesuuz.
43019033	Tees ornu bru'ña dey lo Jesuuz, orze' bzaac dey nu bi gut mi. Orze' nde' nu wancyicya' dey gyi'm.
43019034	Tees tub de soldad mne'y tub yag too lyuch lat rit lyush mi. Orze' lueg la bruu reñ nunu bruu nis.
43019035	Laab ya̱, yu nu rnii de coz nu guc ii, nde' coz nu bzaac urlo̱ la̱. Nunu rne̱e̱ coz rishli. Laab ya̱ rad lagya̱ nu coz nu rne̱e̱, nde' coz rishli. Ni mne̱e̱ gun orze' ni' de ru cheña lagy der.
43019036	Dela coz ii ni guuc ñi par nu byu' niñ gal nu rniiñ lat de riidz ni Ñgyoozh ze' nu rniiñ: “Ni tub rit mi wacyicy dey”, rniiñ.
43019037	Ze' tub se' ga' lat riidz ni Ñgyoozh rniiñ: “De mbecy güii dey lo biñ nu mne' dey yag too lyuch nañ”, rniiñ.
43019038	Despuees ni de nu nde', orze' See, tub yu nu bruu Arimatea, bdiiñ yu rishbeey lo Pilato nu cha nuy cuerp ni Jesuuz. Ze' yu ze' ni' nac yu tub yu nu rsya' lom. Tees dze ga rsya'y lom nu nac nu rdzib yu lo de yu zub lo ni de mbecy Israeel. Orze' Pilato briic yu rishbeey. Orze' See gua nuy cuerp nim.
43019039	Orze' Nicodemo, yu nu gua bee riidz nu Jesuuz nu loga la tub rel, yu ze' bru'ña nuy tub nu rnii gal rup tii cyil coz zguul. Coz zguul ze' nde' tub lo bid nu la mirra gu' can nu tub lo gyez ni yag nu la áloe.
43019040	Orze' laab de yu ze' gua nu dey cuerp ni Jesuuz. Orze' ptiish dey cuerp ze' negy. Lo negy ze' ta' de coz zguul. Bicy dey mod nu rlagy ñi gal nu na cushtom ni de mbecy Israeel ornu rcach dey añ.
43019041	Gaab ga ze' nu pcaa dey mi lo cruuz, ze' ri tub nac yag mni. Nunu lat yag mni ze' ca tub gyerbaa cub nu nigul cui la añ.
43019042	Orze' ze' bri dey cuerp ni Jesuuz, gun gyerbaa ze' garee ga cañ nunu sñuu ga shuub dzi nu rzu lagy de mbecy Israeel.
43020001	Na noming, dzi loga ni sman, gabee caas ru' zu, gua Li nu bruu Magadán ru' baa ni Jesuuz. Orze' bzaac ñi nu bi bdugyash gyita' nu rsoow ru' baa ze'.
43020002	Orze' gush ñi carer yaañ lo Simo̱o̱ Bed, gal nu lo ya̱ tuuba' yu nu rsya' lo Jesuuz, yu nu dzi razañ lagy mi ze'. Orze' nañ rab ñi de̱: ―¡Bloo dem cuerp ni Shuaan den nañ gyerbaa za nu dem! Na ¿cyu cuic raso̱o̱ ca bicy dem ñii? ―nañ.
43020003	Orze' Bed gal nu ya̱ za de̱ za güi̱i̱ ru' baa ze'.
43020004	Orze' rup laa de̱ brush de̱ carer za̱, tees ya̱ bded lo̱ lo Bed. Orze' bru'ña̱ ru' baa loga la.
43020005	Orze' bzaab tiilya̱ nu bgüi̱i̱ nañ gyerbaa ze'. Ze' bzaaca̱ se sab zi'l nim nguaañ. Tees wanchu̱' nañ gyerbaa ze'.
43020006	Orze' par icha̱ bru'ña Simo̱o̱ Bed. Orze' lueg la gu'y nañ gyerbaa ze'. Nunu ni' zi'l bzaac yu sab ze' nguaañ.
43020007	Nunu bzaaca'y negy nu ptiish dey too Jesuuz nguaa reñ ñi nu sab nim nunu nap nach cyup ñi nguaañ.
43020008	Orze' gaze' nu ni' zi'l gu' ga̱' ya̱; mas laab ya̱ bru'ña̱ loga la ru' gyerbaa ze'. Orze' bzaaca̱ de nu nde'. Orze' guña lagya̱ nu byabañ mi.
43020009	Tees de̱ ya̱ gabee nigul gyet lag de̱ cuen lac yaruu de riidz ni Ñgyoozh nu rniiñ nu mi ze' rlagy ñi nu gyabañ mi.
43020010	Orze' bish cya de̱ ya̱a̱ de̱ par yu'.
43020011	Orze' Li ze' gusuñ ruun ñi par ich ro' ni gyerbaa ze'. Lat nu ruun lañ ze', orze' bzaab tiily ñi bgüiiñ nañ gyerbaa ze'.
43020012	Orze' bzaac ñi cyup anc nañ gyerbaa ze'. Zu dey negy cacy. Zub dey ze' nu gubish cuerp ni Jesuuz. Tub yu zub yu ze' nu gubish toom. Ze' tuuba'y zub yu par ze' nu gubish gyi'm.
43020013	Orze' de anc ze' nay rab yu Li: ―Biñ mñaa, ¿la gyi', lagu ruun ru? ―na dey. Orze' na Li: ―Gun za nu mbecy Shuaana̱, nunu wagad lagya̱ ca bicy dem mi ―nam.
43020014	Na ornu blazh mniiñ de riidz ze', orze' bish cyañ bgüiiñ par ich ñi. Orze' bzaac ñi nu zu Jesuuz. Tees wangyu' loñ ti laab mi.
43020015	Orze' na Jesuuz rab mi ñii: ―Biñ mñaa, ¿la gyi', lagu ruun ru? ¿Cyu ryub ru? ―nam. Orze' mnii tooñ nu nde' tub mbecy nu ricy riiñ lat de ya mni nu nash ze'. Orze' nañ: ―Ze' benu ru gua nur cuerp nim, orze' mnii lo̱ ca bicy ru ñii, gun orze' ya̱ cha gyi̱ cuerp ze' ―nañ.
43020016	Orze' na Jesuuz rab mi ñii: ―¡Li! ―nam. Orze' bish cyañ bgüiiñ lom. Orze' mnii nuñ mi nu riidz hebreo: ―¡Rabuni! ―nañ. Riidz ze', nde' yaruuñ moscuel.
43020017	Orze' na Jesuuz rab mi ñii: ―Bzaan yaa ya̱, gun gaal zi nigul gya̱ lo Ñgyoozh uza̱. Tees na yaa niir lo de bicya̱ nu bi gya̱ ga̱' lo biñ nu nac uza̱, gal nu uz der: lo biñ nu nac Ñgyoozh ne̱, gal nu Ñgyoozh ni de ru ―nam.
43020018	Orze' Li nu bruu Magadán gush nez ñi yaa tooñ rishlo de yu nu rsya' lom. Mniiñ lo dey nu bzaac ñi Shuaan den. Nunu mnii ga'ñ lo dey de coz nu mniim looñ.
43020019	Na ornu bi becheñ ni laab dzi loga ni sman ze', orze' byatublaazh de yu nu rsya' lom nañ tub yu'. Nunu nicy psoow dey ro' nu nac nu rdzib dey lo de yu zub lo ni de mbecy Israeel. Orze' Jesuuz bru'ñam gusum lat dey. Orze' nam rab mi dey: ―¡Gyel ri zu briñ lat der! ―nam.
43020020	Ornu blazh mniim riidz ze', orze' blyuum yaam lo dey nunu blyuu ga'm rit lyush mi lo dey. Orze' tona' la bet lagy dey nu bzaac dey Shuaan den.
43020021	Orze' na ga' Jesuuz rab mi dey tuuba' tir: ―¡Gyel ri zu briñ lat der! Gal nu Ñgyoozh uza̱ bzuu nez mi ya̱ yapa̱ gyishlombecy ii, nde' nu ni' zi'l ya̱ gzuu neza̱ der char lat de mbecy nu yu' gyishlombecy ―nam.
43020022	Orze' blaam lo dey. Orze' nam: ―Na rica̱ Espiriit Yon ni Ñgyoozh nu gac num der.
43020023	Benu de ru gyicy sulagy ru cyi ca na tub mbecy, orze' Ñgyoozh gyicy sulagy mi niy. Ze' benu wayicy sulagy der ni dey, orze' ni' Ñgyoozh wayicy sulagy mi ni de yu ze' ―nam.
43020024	Na lo trocyup de yu nu rsya' lom, tub yu nde' Tomaas, yu nu rnii dey cuach. Orze' yu ze' sac yu lat dey ornu bru'ña Jesuuz.
43020025	Despuees, orze' de' zir de losa'y nu rsya' lom byoo dey rishloy coz nu bzaac dey. Orze' na dey: ―Bi bzaac de̱ Shuaan den ―na dey. Tees Tomaas nay rab yu dey: ―Tees benu wazaca̱ ze' nu guud güii ni yaam nu bzub bey nunu benu wane' mbiza̱ ze' nu guud güii ze' nim, nunu benu wane' ya̱a̱ ze' nu guud güii ni rit lyush mi, orze' rila wayeña̱ lagya̱ de riidz nu rnii der ―nay.
43020026	Na ornu bza' shuñ dzi na, orze' byatublaazha' de yu nu rsya' lom laaba' nañ yu' ze'. Orze' gaza' Tomaas riy lat dey. Nunu ni zi'l noow nicy de ro' ni yu' nu yu' dey. Orze' bru'ña Jesuuz gusum lat dey. Orze' nam: ―¡Gyel ri zu briñ lat der! ―nam.
43020027	Orze' nam rab mi Tomaas: ―Tomaas, mne' mbiz ru lo rya̱a̱ ii, nunu güii la na ya̱a̱. Bzaab yaar lo̱ nunu mne' yaa ru' rit lyusha̱. Cue' gac ru mbecy nu wacheña lagy, sinu guc mbecy nu zeña lagy ―nam.
43020028	Orze' na Tomaas rab yum: ―¡Ru nac ru Shuaana̱ nunu nac ru Ñgyoozh ne̱! ―nay.
43020029	Orze' na Jesuuz rab mi yu: ―¿A guña lagy ru na par nu bzaac lar ya̱? Dzi ni de mbecy nu rzeña lagy sinu wacsac lay ―nam.
43020030	Jesuuz zañ tona' la nusuriidz bicy mi lo rgüii la de yu nu rsya' lom nunu de nu nde' wanca ga'ñ lo gyicy ii.
43020031	Tees de nu nii pcañ lo gyicy ii gun orze' cheña lagy der nu Jesuuz nac mi Mesías, biñ nu ca lo cuen nu cyid co mbañ mbecy, nunu nac mi i'ñ Ñgyoozh. Nunu par nu nac nu gyicy cup der consuel lom orze' cui mbañ der.
43021001	Na despuees ni de nu nde', orze' bru'ña Jesuuz lo̱ de̱ ya̱ yu nu rsya' lom tuuba' tir ru' nisyudoo ni Tiberias. Orze' i mod guc ñii.
43021002	Orze' ze' yu' tublaazh la be de yu nu rsya' lom. Ze' zu Simo̱o̱ Bed, nu Tomaas, yu nu rnii dey cuach, gal nu Natanael, yu nu bruu Caná, tub gyedz nu ri lo yu ni Galilea, gal nu ya̱ nu bicya̱ Santiag, de̱ ya̱ nu nac i'ñ Zebedeo, gal nu se cyup mbecy nu rsya' lo Jesuuz.
43021003	Orze' na Simo̱o̱ Bed rab yu de' zir de̱: ―Ya̱ cha̱ guuz bel ―nay. Orze' na dey rab yu Bed: ―Ni' de̱ ya̱ cha̱ du̱ ru ―na dey. Orze' brush nez de̱ za̱. Orze' gu' de̱ nañ tub barc. Gua la rel byub de̱ bel tees ni tub ma wangad ma.
43021004	Na ornu bi brugyi' nu bi yad nu rza' yu, orze' bru'ña Jesuuz gusub mi ru' nisyudoo. Tees de̱ ya̱, yu nu rsya' lom, wangyu' lo de̱ mi.
43021005	Orze' nam rab mi de̱: ―Der yu feñ, ¿a wangad la bel ni der? ―nam. Orze' mne̱e̱ de̱: ―Rila wangad ma ―mne̱e̱ de̱.
43021006	Orze' na ga' Jesuuz rab mi de̱: ―Orze' mne' der gyish ze' par bee barc gun orze' gad ma ni der ―nam. Orze' mne' de̱ gyish ze' lo nis, nunu par nu tona' la zañ bel gu' ma nañ gyish ne̱ de̱, orze' ni wagaca' nu loo de̱ ñii lo nis nu cshup de̱ ñii nañ barc.
43021007	Orze' ya̱, yu nu rsya' lo Jesuuz nu dzi razañ lagy mi ze', mne̱e̱ lo Bed: ―¡Laab Jesuuz, biñ nu nac Shuaan den! ―Mne̱e̱. Laab güeñ la Simo̱o̱ Bed nu laab mi ze' Shuaan den, orze' bzuy shab yu gun a̱' zuy shab yu. Orze' bet lay lo nis zay.
43021008	Orze' de' zir de̱ ya̱, losa'y, gal ri zi'l de̱ nañ barc rgayu̱ tuñ la de̱ gyish nu yu' bel ze'. A̱' zet zaab barc lo nis. Nu rnii tub gaynal gaal metr nu zet nu zaab ñi lo nis.
43021009	Na ornu bru̱u̱ de̱ nañ barc par lo yu bigy, orze' bzaac de̱ nu bi nguaa gyi nunu riib tub bel loñ. Nunu nguaa ga' gyishtily.
43021010	Orze' na Jesuuz rab mi de̱: ―Da nu der la be bel, bañ nu sa bdub der na ―nam.
43021011	Orze' Simo̱o̱ Bed gu'y nañ barc. Bdu' yaay gyish nu yu' de bel ze'. Bga' yu tuñ lay ñi za nuy ñi par ru' nisyudoo. Dza la nañ ñi yu' du ub bel ily la. Yu' tub gaynal nu̱ zub chon bel ze' nac ma. Mas tona' la bel zañ yu' nañ gyish ze', tees wanshaañ.
43021012	Orze' na Jesuuz rab mi de̱: ―Gyeed der gun gyicy ru siily ―nam. Tees ni tub la de̱ wanric de̱ baloor nu ndugyi̱' de̱ lom ben cyu nac mi, gun gud lagy de̱ nu laab mi, nde' Shuaan de̱.
43021013	Orze' Jesuuz becha'm lo de̱. Orze' bdu' yaam gyishtily ze'. Briic mi ne̱ de̱. Orze' ni' zi'l bicy num de bel ze'.
43021014	Orze' nde' tir chon nu bzaac de̱ Jesuuz despuees ornu bi byabañ mi.
43021015	Na ornu blazh bicy de̱ siily, Jesuuz nam rab mi Bed: ―Simo̱o̱, i'ñ Jonás, ¿a rca zir ru ya̱, gaze' gal mod nu rca de' zir de yu ii ya̱? ―nam. Orze' na Bed: ―Laab Shuaana̱, ru rad lagy ru nu rca̱ ru ―nay. Orze' na ga' Jesuuz: ―Orze' mña de mbecy nu nac shily ne̱ ―nam.
43021016	Orze' mnii ga'm tir cyup la loy. Orze' nam: ―Simo̱o̱, i'ñ Jonás, ¿a rca zir ru ya̱, gaze' gal mod nu rca de' zir de yu ii ya̱? ―nam. Orze' na ga' Bed rab yum: ―Laab Shuaana̱, ru rad lagy ru nu rca̱ ru ―nay. Orze' na ga' Jesuuz: ―Orze' mña de mbecy nu nac shily ne̱ ―nam.
43021017	Orze' na ga'm rab mi yu tir chon la: ―Simo̱o̱, i'ñ Jonás, ¿a rcar ya̱? ―nam. Orze' tona' la bicy shni Bed gyi' nu bdugyi'm chon tir loy ornu nam: “¿A rcar ya̱?” nam. Orze' nay rab yum: ―Shuaana̱, ru rad lagy ru dela coz. Nunu rad lagy ru nu ya̱ rca̱ ru ―nay. Orze' na ga' Jesuuz. ―Mña de mbecy nu nac shily ne̱.
43021018	Ya̱ rishli rne̱e̱ lor nu lat nu gufeñ ru, bzur shab ru nunu guar ca zi'l lugaar nu rlagy ru char. Tees ornu gyaguush ru, orze' zaab yaar lo tuuba' mbecy. Orze' yu ze' gzuuy ru shab ru. Orze' yu ze' cha nuy ru lugaar ze' nu walagy ru char ―nam.
43021019	Na ornu mnii Jesuuz de riidz ze', nde' par nu gyicy mi nu gabe lac mod gruu zac gyel lily ni Ñgyoozh nu nac nu gat Bed. Orze' na ga'm rab mi Bed: ―¡Da ca icha̱! ―nam.
43021020	Na ornu bish cya Bed bgüiiy par ich yu, orze' bzaac yu ya̱, yu nu dzi razañ lagy Jesuuz ze'. Laab ya̱ yu nu bzub cuit mi ornu bicy de̱ che du̱m, nunu bdugyi̱' lom: “Shuaana̱, ¿ca na yu nu cush cya ich ru ze'?”
43021021	Na ornu bzaac Bed ya̱, orze' bdugyi'y lo Jesuuz. Orze' nay: ―Shuaan de̱, se yu re, ¿la zac yu? ―nay.
43021022	Orze' na Jesuuz rab mi yu: ―Ze' benu ya̱ rlagya̱, orze' yu re gabee mbañ yu ornu yapa̱ tuuba' tir. Ru, ¿la nu ricy ñi nir? Nomaas nu da ca zi'l icha̱ ―nam.
43021023	Orze' bzu riidz lat dela de yu nu rsya' lom nu ya̱ wata̱. Tees walab nu mnii Jesuuz nu wata̱. Coz nu mniim nde': “Ze' benu ya̱ rlagya̱, orze' yu re gabee mbañ yu ornu yapa̱ tuuba' tir. Ru, ¿la nu ricy ñi nir?”, mniim.
43021024	Nunu laab ya̱, yu nu mnii de riidz ii. De riidz ii pca̱a̱ lo gyicy; nunu rad lagy de̱ nu nde' coz rishli nu mne̱e̱.
43021025	Jesuuz zañ zir coz bicy mi. Nunu benu tub ga la de coz ze' ncaañ lo gyicy, ya̱ rze̱e̱ nu ni wal gyishlombecy nu chu' de gyicy ze', benu nca delañ.
44001001	Shi Tioj, gyicy nu pca̱a̱ loga la, lo gyicy ze' pca̱a̱ dela coz nu bicy Jesuuz gal nu de coz nu blyuum nese nu bzuub mi gyi' de riiñ nu bicy mi
44001002	gal pshuub la dzi nu gup mi gyibaa. Anzir nu gyam gyibaa, orze' nu nac Espiriit Yon ni Ñgyoozh mniim lo de yu nu pcuim nu gac aposht de coz nu gyicy dey.
44001003	Lat cyuu dzi despuees ornu bi byabañ mi nu gut mi, zañ tir bruu zac mi lo dey. Nu mod ze' briic mi nu gad lagy dey nu mbañ mi. Lat nu bruu zac mi, orze' bzat mi gyel gubier ni Ñgyoozh lo dey.
44001004	Ornu gabee rded nu ru'm dey, orze' mniim lo dey nu cue' ruuy Jerusaleeng. Gaze' nu nam rab mi dey: ―Cuez der gashtal cuic la Ñgyoozh biñ nu bi mniim nu segur la cuic mi ni der. Ya̱ bi mne̱e̱ lo der nu ni gyicy mi, gun
44001005	Waa rishli nu nis zi'l briib nis yu mbecy, tees na de ru gal nu bgo nis too der ornu bzu' nis ru nu nis, ni' zi'l sñuu ga gyet Espiriit Yon ni Ñgyoozh lat der nu cyiiñ num espiriit ni der ―nam.
44001006	Na lat nu yu' tublaazh dey nuy mi, orze' bdugyi' dey lom. Gaze' nu na dey: ―Shuaan de̱, ¿a na pshuub tiem nu gzu nap ru lat de mbecy Israeel gal nu bzuuñ gulas? ―na dey.
44001007	Gaze' nu na Jesuuz rab mi dey: ―Walab cuen ni de ru nu gad lagy ru ca dzi o ca tiem nu gyicy Ñgyoozh de coz nu bzeeñ mi nu gac cuen ni ub zi'l mi.
44001008	Tees ornu Espiriit Yon nim gyet mi lat der, orze' gyicy mi nu cyiiñ der nu gzat ru ya̱ lat de mbecy nu yu' Jerusaleeng, lat de mbecy nu yu' dutuub la lo yu ni Judea, lat de mbecy nu yu' dutuub la lo yu ni Samaria, nunu dela lugaar nu byazet zir ni gyishlombecy ―nam.
44001009	Despuees ornu blazh mnii Jesuuz de nde', orze' lo rgüii la dey wes nañ mi yam gyibaa. Byoow mi lat tub nac za yam. Orze' wangaca' zac dey mi.
44001010	Lat nu yu' dey ta' loy baa rgüiiy nu yam, orze' bruu zac cyup mbecy shab caacy gusuy lo dey.
44001011	Gaze' nu nay rab yu dey: ―Der mbecy Galilea, ¿lagu ni yu' der rgüiir baa? Laab Jesuuz bruum lat der yaam gyibaa. Tees ni' zi'l mod gal nu bzaac der yam ni' zi'l mod zac der ornu cyid mi tuuba' tir ―na de anc ze'.
44001012	Bicy nu la Bicy ni Ya Oliva, ze' yu' dey. Bicy ze' gaab ga byeeñ ñi nu Jerusaleeng, tub la be metr nu ca lo cuen ni leey ni dey nu rac rza mbecy sab dzi nu rzu lagy mbecy Israeel. Gaze' nu gush nez dey yay par lat gyedz Jerusaleeng.
44001013	Ornu bri dey lat gyedz, orze' gup dey gal shily cyup ni yu' ze', ze' nu rzu' dey. Ze' ri Bed, Santiag, Waa, Ndrees, Lip, Bartol, Mateo, Santiag i'ñ Alfeo, Simo̱o̱, yu nu nash leey Caneneo, nu Judas, bicy Santiag. Dela de yu ze' yu'y ze'.
44001014	Nunu zaab rnii nu laa dey Ñgyoozh nu tub zi'l shcab: gaza' de biñ mñaa yu'm lat ze', gaza' Li ñaa Jesuuz, nunu gaza' de bicy Jesuuz.
44001015	Na ornu bded la be dzi, orze' byatublaazh dey. Byatublaazh nu rnii tub gaynal zub gal de mbecy ni Crisht. Orze' wes su Bed. Gaze' nu nay rab yu dey:
44001016	―Der bicy na, Espiriit Yon ni Ñgyoozh bi mniim lo Dabi nu caay de coz nu bicy Judas, yu nu blyuu Jesuuz lo de yu nu gua num pres. Rlagy ñi gac ñii gal nu bi cañ.
44001017	Ni' Judas guc yu tub losa' de aposht. Gaza'y bdugyiy riiñ, laab riiñ nu bdugyi de̱ ya̱.
44001018	Tees despuees nu bicy yu coz cyi nu bgu'y Jesuuz yaa de yu nu rzi lagy lom, orze' laab nu tiñ nu byash niy ze' wiiy tub lugaar ze' nu biit yu ub yu. Orze' bet lag yu tub lugaar gya. Bzu tooy lo yu. Orze' briich ñi nañ yu. Orze' bruu za dela coz nu yu' nañ yu.
44001019	Orze' ornu dela de mbecy nu yu' Jerusaleeng gud lagy dey coz nu guc lugaar ze', orze' bloo la dey ñi Lugaar ni Reñ. Benu nu riidz dey, orze' Acéldama lañ.
44001020	Gun Dabi bi pcaay coz nu gac lugaar ni Judas lo libr ni Salmo, ze' nu mniiy: Yu'y gyac ñi gal nu na tub lugaar ub zi nu sac la mbecy. Orze' waruu su ga' la mbecy nu cyiiñ yu nañ ñi, nay. Orze' nay tuuba' lugaar ni libr ze': Orze' tuuba' mbecy gyub ic yu riiñ nu bdugyiy, na Dabi.
44001021	’Na lat na ii yu' mbecy nu gusa nu de ub na dub laa lat nu gusa dun Shuaan na Jesuuz.
44001022	Brugyi' rded nu dey de ub na nese dzi nu briic Waa nu zu nis mi, gashtal dzi nu yaa lam gyibaa. Na rlagy ñi nu chu' ca na tub dey lat na par nu niiy nu bzaac den nu byabañ mi ―na Bed.
44001023	Orze' bloo su dey cyup mbecy. Tub yu lay See, laab yu ze' lay Barsabás, nunu laab yu lay Jusht. Bloo su dey yu ze' nu tuuba' mbecy nu la Matías.
44001024	Gaze' nu brugyi' rnii nu dey Ñgyoozh. Orze' na dey: ―Ñgyoozh, ru rad lagy ru la na lardoo dela mbecy. Na lo cyup de yu ii, blyuu lo̱ de̱ ca na dey bi pcuiir
44001025	par nu gac yu aposht. Chu'y lo Judas. Gun Judas nu nac nu bicy yu coz a̱' nap, orze' bzeeñ yu riiñ nu zuy par nu yay lugaar ze' nu byap yu gyay ―na dey.
44001026	Gaze' nu bloo dey suert ben ca na de yu ze' chu'y. Orze' Matías bruu suert niy nu chu'y lat de trotub aposht ze'. Yu ze' gu'y lugaar ni Judas.
44002001	Ornu pshuub dzi ni sa' nu la Pentecostés, dela de mbecy ni Crisht yu' dey tublaazh la tub se' zi'l.
44002002	Orze' derepent la brugyi' rzigy baa. Gal rac nu yad tub bi ily ni rac. Nunu dutuub la nañ yu' ze' nu nguaa dey bzigy.
44002003	Orze' bruu zac gal nu na lyush gyi na bruu zac. Gul ñii tub ga la dey.
44002004	Orze' dela dey gutib ic za' la Espiriit Yon ni Ñgyoozh dey, nunu brugyi' rnii dey riidz reña' mbecy. Dub gal lac na riidz nu briic Espiriit Yon ni Ñgyoozh nu nii dey dub ni mod mniiy.
44002005	Tiem ze' zañ mbecy Israeel nu zu shcab nu nac de coz ni Ñgyoozh yu'y Jerusaleeng. Zañ lugaar ni gyishlombecy bruu dey.
44002006	Ornu bzigy ze', orze' tona' la mbecy zigy byatublaazh yu. Nunu guton la dey yu'y, gun tub ga la de mbecy ni Crisht ze' brugyi' rniiy riidz de mbecy nu bde' ze'.
44002007	Dela mbecy bdzo'w laa dey, nunu za nu la ic dey. Orze' nay: ―¡Güii ñuu! Ze' ¿a walab mbecy Galilea nac dela mbecy nu rnii ii?
44002008	Ze' ¿lac guc nu rac rnii dey de riidz guledz tub ga la den?
44002009	Gun ii yu' mbecy nu bruu zañ lugaar. Yu' mbecy nu bruu Partia, yu nu bruu Media, yu nu bruu Elam, yu nu bruu Mesopotamia, yu nu bruu Judea, yu nu bruu Capadocia, yu nu bruu Ponto, yu nu bruu Asia,
44002010	yu nu bruu Frigia, yu nu bruu Panfilia, yu nu bruu Egipto, yu nu bruu de lugaar ni Libia nu yu' par lo Cirene. Dela ze' bruu de mbecy nu yu' ii. Nunu gaza' de mbecy nu bruu Rom nu rcyiiñ laab ii. Yu' de yu nu nac mbecy Israeel nese nu gul laa dey, nunu yu' ga' de yu nu byac mbecy Israeel.
44002011	Nunu gaza' mbecy nu bruu Creta, mbecy nu bruu Arabia. ¡Dela ze' bruu tub nac ga den, tees dela den reñ na coz ily ni Ñgyoozh nu riidz na! ―na dey.
44002012	Dela mbecy bdzo'w laa dey, nunu guton la dey yu'y. Se nu rgugyi' zi'l dey lo losa'y yu'y: ―Ze' ¿lac yaruu de nu nii? ―rnii dey.
44002013	Tees yu' ga' mbecy canu rgubdzaa dey. Orze' nay: ―¡Ni ricy dey gun rzugy yu! ―na dey.
44002014	Orze' wes su Bed nu de' zir de trotub aposht gaze' nu brugyi' ye la rniiy. Orze' nay: ―De ru mbecy Israeel, gal nu dela de ru mbecy nu yu' gyedz Jerusaleeng, rlagy ñi gad lagy der de coz nu rac ii, nunu nap bzuub gyidag der de coz nu ne̱e̱.
44002015	De mbecy ii walab nu rzugy dey gal nu rnii too de ru. Gyiib gaa zi or napor yu'n na. Walab i or gzugy mbecy.
44002016	Sinu na ricy yac ñi coz nu pcaa Joeel, yu nu mnii por cuen ni Ñgyoozh. Ñgyoozh nam:
44002017	Ornu bi yad lazh tiem, ya̱ rica̱ Espiriit ne̱ ni de lo la mbecy. Orze' dela de yu nguzh ni dey, gal nu dela de fiñ nguzh ni dey, gnii dey por cuen ne̱. De yu feñ gyicya̱ nu de' lo dey de coz nu gac. Nunu de yu bel lat pcaal dey rica̱ nu gad lagy yu de coz nu gac.
44002018	Laab tiem ze' rica̱ Espiriit Yon ne̱ ni yu nu ricy coz nu rne̱e̱, nunu rica̱'m ni de biñ mñaa nu ricy de coz nu rne̱e̱. Orze' gnii dey por cuen ne̱.
44002019	Ya̱ gyicya̱ zañ coz ily baa. Ze' lo yu gyicya̱ coz par nu gad lagy mbecy la tiem. Shu reñ; grib gyi; nunu grib dzeeñ nan.
44002020	Gyet cow lo doo. Ze' lo beey gyet ña gal na reñ. Dela nde' gac ñii anzir nu shuub dzi nu bi pcui̱ par nu gyicy ya̱ gyel fushtiz ne̱. Dzi ze' tona' la dzi ily. Nunu dzi ze' tona' la cyit gac.
44002021	Nunu dela mbecy nu nish baa lo̱ nu gloo mbaña̱ dey, de yu ze' gruu mbañ yu, nam. Ni pcaa Joeel gulas.
44002022	’De ru mbecy Israeel, bzuub gyidag der de coz nu ne̱e̱ na. Ñgyoozh naal la briic mi nu gad lagy der nu Jesuuz, biñ nu pcyiiñ Nazaret, bdu' gyim riiñ ni Ñgyoozh nu nac de coz ily nu bicy mi lat de ru. Ñgyoozh bicy mi nu bicy Jesuuz zañ coz ily. Bicy mi nusuriidz. Bicy mi zañ coz par nu gad lagy der cyu nac mi.
44002023	Tees Ñgyoozh nil nese gulas bi mne̱' ic mi, coz nu gyicy mi. Nunu bi gud lagy mi nu gyet lag mi yaa der. Orze' de ru gua nu der mi pres. Gaze' nu bicy der nu de mbecy nu wagyicy yac de leey ni Ñgyoozh biit dey mi lo cruuz.
44002024	Tees Ñgyoozh bicy mi nu byabañ mi. Bloom mi lat de mbecy gut, gun ze' nu yu' mbecy gut wac soow ñi lom.
44002025	Gun Dabi laab mi bzat yu ornu pcaay: Ya̱ rad lagya̱ nu zaab zu gala Ñgyoozh lo̱. Zub mi par yaa be̱e̱, gun orze' mas lac ru' wagyicy deet mbecy nuy ya̱.
44002026	Nde' nu tona' la gusu cyit lagya̱, nunu mne̱e̱ riidz nu rnii mbecy nu zu cyit lagy. Nunu drish lo̱ lo Ñgyoozh nu nac cuerp ne̱.
44002027	Gun ru wazaan ru nu gyiyeeñ lardo̱o̱ lat de mbecy gut. Ni wazaan ru nu gadz cuerp ni mbecy yon nir.
44002028	Ru mniir lo̱ mod nu gyicya̱ par nu cui mbaña̱. Ya̱ tona' la chesu cyit lagya̱, gun nac nur ya̱, pcaa Dabi.
44002029	’Der bicy na, naal la za de riidz ii. Gyitoo bel ni den Dabi gut yu. Orze' pcach dey yu. Nunu baa niy rzac den ñi mas gal dzi na.
44002030	Tees Dabi guc yu tub mbecy nu mnii por cuen ni Ñgyoozh. Gud lagy yu nu Ñgyoozh mniim nu waded la nu lat ca na tub nez yu, ruu biñ nu pcuim nu gac Shuaan den gal nu ub yu guc yu rey nu byub ic den.
44002031	Nde' nu Dabi gud lagy yu coz nu gyicy Ñgyoozh. Mniiy nu biñ nu pcuim nu co mbañ de mbecy nim gat mi. Orze' gyabañ mi. Mniiy nu lardoom wayiyeeñ ñi lugaar ze' nu ryeeñ de mbecy gut, nunu mniiy nu cuerp nim wadz ñi.
44002032	Mi ze' laab Jesuuz. Bicy Ñgyoozh nu byabañ mi, nunu de̱ ya̱ bzaac urlo̱ la̱ de nde'.
44002033	Na Ñgyoozh bicy mi nu zub mi ze' nu zub biñ zub lo zir par dela. Zub mi par yaa beem. Orze' Ñgyoozh Uz mi briic mi Espiriit Yon nim ni mi ze'. Gal nu mniim, ni bicy mi. Na dela coz nu rzac der ii, nunu dela coz nu reñ der ii, dela nii bruuñ gal lom.
44002034	Gun Dabi walab ub yu gup yu gyibaa gal nu gup Jesuuz. Sinu ub lay mniiy ornu nay: Ñgyoozh nam rab mi Shuaan na: Bzub par yaa be̱e̱, se' mbecy zub lo zir,
44002035	Lat nu gyicya̱ nu gyicy ru gan de losa' yuur, nam, na Dabi.
44002036	’Nde' nu dela mbecy Israeel rlagy ñi nu gad lagy dey nu Jesuuz, biñ nu biit dey lo cruuz, Ñgyoozh bicy mi nu nac mi Shuaan den, nunu nac mi biñ nu bloo sum nu co mbañ den ―na Bed.
44002037	Ornu güeñ de mbecy de riidz ze', orze' tona' la bicy dey sentiir nañ lardooy. Gaze' nu na dey rab yu Bed nu de' zir de aposht: ―Der bicy na, ¿la coz rlagy ñi nu gyicy de̱? ―na dey.
44002038	Orze' na Bed rab yu dey: ―Mne̱' der dela de cyi nu ricy ru, nunu dela der bzu nis der par nu gabe nu nac der mbecy ni Jesucrisht, gun orze' gyicy sulagy Ñgyoozh de cyi der, nunu gaze' nu cuic mi Espiriit Yon nim ni der.
44002039	Gun Ñgyoozh bi mniim nu segur la cuic mi Espiriit Yon nim ni de ru nu ni de i'ñ ru nu chu' par lo, nu ni dela de mbecy nu yu' zet, de yu nu bi blosum ―na Bed.
44002040	Dela nde' mniiy, nunu zañ zir riidz mniiy lo dey. Briic yu consef ni dey. Nunu mniiy lac gyicy dey. Orze' i mod mniiy: ―Bicy der nu glar ni cashtig nu cuic Ñgyoozh ni de mbecy a̱' nap nu yu' na ―nay.
44002041	Orze' de yu nu “O” mnii ni de riidz nu mnii Bed, dela dey bzu nis yu. Dzi ze' chon miily mbecy brugyi' ricy cup yu consuel lo Jesuuz, reñ de yu nu nil bi ricy cup consuel lom.
44002042	Orze' dela dey fert la zu dey shcab nu nac de coz nu rlyuu de aposht. Nunu yatublaazh dela dey nu ro nuy losa'y riidz. Nunu yatublaazh dela dey ricy yu che nu losa'y gal mod nu bzeeñ Crisht. Nunu yatublaazh dey nii nuy Ñgyoozh. De nde' coz nu zaab bicy la dey.
44002043	Dela de mbecy za nu ic dey nu nac de coz nu bicy de aposht, gun de aposht bicy dey zañ coz ily. Nunu zañ nusuriidz bicy dey.
44002044	Dela de yu nu ricy cup consuel lo Crisht ze' tona' la nap byap riidz ni dey nu losa'y. Nunu dela dey rlew yu de coz nu cyiiñ lat de losa'y.
44002045	Rut dey de coz nu yu' niy. Orze' rlew dey ñuu ga tiñ nu losa'y dub gal lac tant nu cyiiñ ni tub ga dey.
44002046	Orze' de dzi la yatublaazh dey nañ yu' nu driib zily mbecy Ñgyoozh, nunu yatublaazha' dey yu' losa'y nu ricy dey che tublaazh gal mod nu bzeeñ Crisht. Nap zu lagy dey. Nunu dub gal ri lagy dey bicy yu de nde'.
44002047	Ryabic dey gyel mbecy ni Ñgyoozh. Nunu dela reña' mbecy, nap yu' nuy dey. Nunu Ñgyoozh tub dzi ga rcyaañ zir mi mbecy nu ricy cup consuel lo Crisht.
44003001	Tub dzi Bed nu Waa rca dey zay par ic tublaazh la. Za dey ze' nu zub yu' nu driib zily mbecy Ñgyoozh. Bi yu'n tub gyiib chon or gudze. Nde' or nu rnii nu mbecy Ñgyoozh.
44003002	Orze' tub mbecy nu nil coj la ornu gul, de dzi la rza nu mbecy yu. Rzuub dey yu gyero' nu la Ro' Cyit Na. Laab ro' ni yu' nu driib zily dey Ñgyoozh. Rza nu dey mbecy coj ze' rzuub dey yu ze' par nu rgyiiñ yu gun lo de mbecy nu rzu' nañ yu' ze'.
44003003	Na ornu bzaac yu Bed nu Waa nu se nu chu' zi'l dey nañ yu' ze', orze' bdiiñ yu gun lo dey.
44003004	Orze' rgüii dey loy. Gaze' nu na Bed rab yuy: ―Bgüii lo̱ de̱ ―nay.
44003005	Orze' mbecy coj ze' mbi la bgüiiy lo dey, gun psa' lagy yu nu la zi coz cuic dey niy.
44003006	Tees Bed nay rab yuy: ―Rila sac tiñ ne̱ nu rica̱ nir, tees coz nu ricy cupa̱ gac rica̱ nir. Nu rishbeey ni Jesucrisht, biñ nu pcyiiñ Nazaret, ya̱ rne̱e̱ du̱ ru wes su nunu bza ―nay.
44003007	Gaze' nu bdu' yaa Bed yaa bee mbecy coj ze' pshes suy yu. Orze' lueg la byanap lab yu, nunu byanap yeñ gyi'y.
44003008	Orze' rzab lay wes suy, nunu brugyi' lay rzay. Gaze' nu gu' nuy dey nañ yu' nu driib zily mbecy Ñgyoozh. Rza lay, nunu yes nañ yu, nunu brugyi' ryabic yu gyel mbecy ni Ñgyoozh.
44003009	Orze' dela de mbecy zigy bzaac dey nu rac rzay, nunu ryabic yu gyel mbecy ni Ñgyoozh.
44003010	Se nu za nu zi'l ic dey, nunu bdzo'w laa dey nu nac coz nu guc nu yu ze', gun byu' lo dey yu nu laab yu nu rzub rgyiiñ gun gyero' nu la Ro' Cyit Na ni yu' nu driib zily mbecy Ñgyoozh.
44003011	Ze' mbecy nu guc coj ze' waglaa ga' la yaay Bed nu Waa. Nunu dela de mbecy za nu la ic dey. Nunu orze' lueg la byatublaazh dey par ru' tub coredoor ni yu' nu driib zily mbecy Ñgyoozh. Coredoor ze' lañ Coredoor ni Salomoong.
44003012	Ornu bzaac Bed de nde', orze' nay rab yu dela mbecy: ―Der mbecy Israeel, ¿lagu dzi za nu ic der nu nac nii? ¿Lagu dzi rgüii der lo̱ de̱? Walab nu dzi rcyiiñ de ub zi'l de̱, nunu walab nu dzi nac du̱ de̱ Ñgyoozh, walab nde' nu rac rza mbecy ii.
44003013	Ñgyoozh, biñ nu guc nu de gyitoo bel ni den, Abraham, Isaac nu Jacob, laab mi ze' ricy zily mi I'ñ mi Jesuuz tiem na. De ru bgu' der mi yaa de mbecy nu riib ic. De ru mnii zi der nim mas tiem nu ngulagy Pilato nlaay mi.
44003014	Mi ze' biñ yon, biñ nu sac cyi, tees de ru mne' der mi. Lugaar nu nii der nu ndulaa mi ze', ca tub yu nu rut mbecy mnii der nu dulaay.
44003015	Orze' biit der mi ze', biñ nu rbic gyel mbañ. Tees Ñgyoozh bicy mi nu byabañ mi.
44003016	Laab nu nac Jesuuz ze', byanap gyi' mbecy ii, gun de̱ ya̱ ricy cup de̱ consuel lom. Nunu yu ii, yu nu nil rzac der, nunu yu' lo der yu. Nu nac nu ricy cup de̱ consuel lom, nde' nu byac nap lay lo rgüii la dela der.
44003017	’Der bicy na, ya̱ rad lagya̱ nu de ru gal nu de yu nu riib ic ni der, ornu biit der Jesuuz, rishli gaal wangyet lag nap der cuen coz nu bicy ru.
44003018	Ni guc gun byu' ni de coz nu gulas bi mnii Ñgyoozh nu nac de yu nu mnii por cuen nim. Mniim nu Mesías, biñ nu ca lo cuen nu co mbañ mbecy rlagy ñi nu zac zim.
44003019	Nde' nu na mne' der dela de coz cyi nu ricy ru. “O” mnii der ni Ñgyoozh, gun orze' cyib mi dela cyi der. Gun orze' gyicy mi nu cyid tiem nu gad nu zu lagy der nañ lardoor como nac num der.
44003020	Nunu zeed mi Jesuuz. Mi ze' Mesías, biñ nu nil nese gulas bi bloo sum par de ru.
44003021	Mi ze' rlagy ñi cyiiñ mi gyibaa gal shuub la dzi nu gzu nap Ñgyoozh dela coz gal nu bi mnii de mbecy nu bloo sum nu mnii por cuen nim gulas.
44003022	Gun Moisees nay rab yu de gyitoo bel ni den: “Ñgyoozh, Shuaan den, gzeed mi tuuba' mbecy nu nii por cuen nim gal nu bzeed mi ya̱. Mbecy ze' laab lat losa' zi'l der gruuy. Rlagy ñi zuub gyidag der dela coz nu gniiy.
44003023	Cyu zi'l mbecy nu wazuub gyidag ni mbecy nu nii por cuen nim ze', dela dey zu chum yu, nunu nit lom yu”, na Moisees.
44003024	’Dela de yu nu mnii por cuen ni Ñgyoozh, gaal zi gush ñi nese Samueel, nu de' zir dey, dela de yu ze' bi mnii dey coz nu rac tiem na.
44003025	Yaa de ru gyiyeeñ dela gyel nap nu mnii Ñgyoozh nu segur la cuic mi: de coz nu mniim lo de yu nu mnii por cuen nim nu nii dey. Nunu yaa de ru gyiyeeñ dela gyel nap ni trat nu bicy Ñgyoozh num de gyitoo bel ni den, ornu nam rab mi Abraham: “Nu nac nez ru cyid gyel nap lat dela mbecy nu yu' gyishlombecy”, nam.
44003026	Orze' ornu bicy mi nu byabañ I'ñ mi, nu loga la bzeed mi mi ze' nu cyid mi lat de ru nu gyicy mi coz nap num der. Ni bicy mi gun orze' tub ga la der gruur lo de coz cyi nu ricy ru ―na Bed.
44004001	Lat nu zu Bed nu Waa, rniiy lo de mbecy zigy, orze' bru'ña de uz ni de mbecy Israeel, nunu bru'ña de yu nu rña yu' nu driib zily mbecy Ñgyoozh, nunu bru'ña de mbecy saduceo.
44004002	Pcha' ic dey, gun blyuu Bed ni de mbecy nu Jesuuz byabañ mi. Nunu nde' cuic ñi nu gad lagy de mbecy nu gyabañ dela mbecy gut.
44004003	Orze' bdu' yaa dey Bed. Mne' dey yu nañ yu' gyiib. Orze' gal ze' byeeñ yu gal tuuba' dzi, gun bi gudze.
44004004	Ze' zigy mbecy nu güeñ de riidz nu mnii Bed, bicy cup dey consuel lo Jesuuz. Orze' byañ dey. Nu rnii tub gaay miily dey byac yu orze'.
44004005	Orze' tuuba' dzi byatublaazh zigy mbecy zub lo ni de mbecy Israeel. Yu' de yu nu riib ic de mbecy Israeel. Yu' ga' de yu bel ni dey. Yu' de yu rlyuu leey ni mbecy Israeel.
44004006	Byatublaazh dey Jerusaleeng nu Anás, yu nu riib ic de uz ni de mbecy Israeel, nu Caifás, nu Waa, nu Alejandro, nu de' zir de yu nu nac famil ni yu nu riib ic de uz ze'.
44004007	Orze' bzuu nez dey mbecy nu cha tee dey Bed nu Waa. Orze' bzuub dey yu lat dey. Orze' na dey rab yuy: ―¿Lac guc nu rac ricy der nii?, o ¿cyu briic rishbeey nu ni gyicy der? ―na dey.
44004008	Orze' Espiriit Yon ni Ñgyoozh riib ic za' lam nañ lardoo Bed. Orze' nay rab yu dey: ―De ru, yu nu riib ic ledz na, gal nu de ru yu bel,
44004009	benu rgugyi' der par nu nac coz nap nu bicy de̱ nu mbecy coj ze', nunu par nu gad lagy der lac mod byac yu,
44004010	orze' ya̱ rica̱ nu gad lagy de ru gal nu dela mbecy Israeel nu nu nac rishbeey ni Jesucrisht, biñ nu pcyiiñ Nazaret, byac yu ii, nunu nde' nu zuy lat dela der ii na la. Laab mi ze' biñ nu pcaa der lo cruuz. Tees Ñgyoozh bicy mi nu byabañ mi.
44004011	Jesuuz nam gal nu na tub gyita'. Ze' de ru nar gal na biryu. Gyita' ze' mne' der ñii, tees na byac ñi gyita' zub lo zir.
44004012	Nu nac Jesucrisht zi'l gac ruu mbañ den, gun Ñgyoozh wansat mi ni tuba' la mbecy gyishlombecy ii lo den nu co mbañ de ub na ―na Bed.
44004013	Orze' de mbecy nu zu riiñ ze' tona' la za nu ic yu, ornu bzaac dey nu wachib la Bed nu Waa mniiy, mas nac dey mbecy cualcyer la. A̱' yu' lo dey gyicy. Tees de mbecy nu zu riiñ ze' byu' lo dey yu nu nac yu mbecy nu gusa nu Jesuuz.
44004014	Tees wangaca' nii dey gun bzaac dey mbecy nu byac ze'. Zuy nu Bed nu Waa.
44004015	Orze' bzuu nez dey Bed nu Waa nu ruu dey lat de mbecy ze'. Orze' brugyi' ro nu dey losa'y riidz.
44004016	Orze' na dey: ―¿Lac gyicy tun dey? Dela mbecy nu yu' Jerusaleeng gad lagy dey nu bicy dey nusuriidz ze' nunu wac niin nu walab ni.
44004017	Tees par nu cue' gad lagy zir mbecy de riidz nu rnii dey, rlagy ñi nu gyicy den mandaar lo dey nu bee na zi'l par lo rila cue' ga' nii dey nu nac Jesuuz ―na dey.
44004018	Orze' bredz dey Bed nu Waa. Orze' mnii dey lo dey nu rila cue' ga' nii dey, nunu cue' lyuu dey nu nac Jesuuz.
44004019	Orze' na Bed nu Waa rab yu dey: ―Gush der shcab ben ca na nu nap zir par lo Ñgyoozh: a nu zuub gyidag de̱ ni de ru uti nu zuub gyidag de̱ nim.
44004020	Gun wac checa̱ de̱ nu zat de̱ de coz nu bzaaca̱, gal nu de riidz nu güeña̱ ―na dey.
44004021	Orze' fert zir mnii dey lo Bed nu lo Waa nu cue' ni gyicy dey. Orze' blaa dey yu. Wangad la mod nu mbic dey cashtig ni dey, gun dela mbecy ryabic dey gyel mbecy ni Ñgyoozh par nu nac de coz nu bzaac dey,
44004022	gun mbecy nu byac nu mod ni nusuriidz ze', yu ze' bded cyuu ña'n yu'y.
44004023	Cuanzir nu blaa dey Bed nu Waa, orze' bish cya ga' dey zay lo de losa'y. Orze' briic dey nu gad lagy de yu ze' de coz nu mnii de uz ni de mbecy Israeel, gal nu de yu bel ni dey.
44004024	Ornu güeñ dey nde', orze' mnii nu dey Ñgyoozh tublaazh la. Orze' na dey rab yum: ―Shuaan de̱, ru nac ru biñ nu psa' lagy baa nu gyishlombecy, nu nisyudoo, nu dela coz.
44004025	Ru mniir ornu Espiriit Yon nir pcaam gyitoo bel ne̱ de̱ Dabi, yu nu bicy dela coz nu mniir, ornu mniiy: ¿Lagu dzi guzi lagy de mbecy nu walab mbecy Israeel? ¿Lagu bicy dey mod ton par nu gyicy yu gan Ñgyoozh?
44004026	De rey nu de yu nu zu riiñ bi bzu lily dey nu chucooy nu Ñgyoozh. Byatublaazh dey nu zay contr nim, nunu zay contr ni biñ nu bloo sum, na Dabi.
44004027	’Gun laab Herodes nu Poncio Pilato byatublaazh dey gyedz ii nuy de mbecy nu walab mbecy Israeel, gal nu de mbecy Israeel par nu cha dey contr ni Jesuuz. Jesuuz nac mi biñ Yon nu bicy yac dela coz nu ru mniir. Jesuuz nac mi Mesías, biñ nu ca lo cuen nu co mbañ mbecy.
44004028	Tees byatublaazh dey gun bicy yu dela coz nu bi bloo ic ru nu gac. Ru bloo ic ru nde', gun ru ricy cup ru mod nu ni gyicy ru, nunu nde' mod nu rlagy ru.
44004029	Orze' ru, Ñgyoozh, bdu' cuen ni nu rnii zi dey ne̱ de̱, nunu doo baloor ne̱ de̱ par nu wadzib la de̱ ne̱e̱ de riidz nu ruu lor.
44004030	Gun orze' gyicy ru nu gzac dela mbecy nu dzi coz ily gyicy ru. Ricy yac ru de mbecy rat, nunu ricy ru nusuriidz nu nac Jesuuz, biñ Yon nu bicy yac dela coz nu mniir ―na dey rab yu Ñgyoozh.
44004031	Ornu blazh mnii nu dey Ñgyoozh, orze' bicy mi nu briib duru lugaar ze' nu byatublaazh dey ze'. Orze' Espiriit Yon nim gutib ic za' lam nañ lardoo tub ga la dey. Orze' brugyi' nu wachib la dey rniiy de riidz nu bruu lo Ñgyoozh.
44004032	Dela de mbecy nu bicy cup consuel lo Crisht bicy dey tub zi'l shcab. Ni tub la mbecy wangyicy yu nu de coz niy, nde' coz par ub zi'l yu. Orze' dela coz nac ñii ni delay.
44004033	Nunu fert la bzat de aposht nu byabañ Crisht lo de mbecy. Nunu Ñgyoozh briic mi de gyel nap ni dela dey.
44004034	Sac ni tub mbecy lat dey nu ricy falt la coz niy. De yu nu mbish yu ni, biit yu yu niy. Ze' de yu nu zub yu', biit yu yu'y. Orze' gua nu dey tiñ nu guud niy.
44004035	Orze' bzeeñ dey ñi yaa de aposht. Orze' bleez dey de tiñ ze' ni de mbecy dub gal lac ga lagy tub ga dey.
44004036	Ni mod bicy tub mbecy nu la See. Yu ze' nez Leví. Gul yu Chipre, tees de aposht bloo la dey yu Bernabee. Riidz ze' yaruuñ: Yu nu rbic consuel.
44004037	Mbish tub nac yu niy. Orze' biit yu yu ze' niy. Orze' gua zeeñ yu tiñ yaa de aposht.
44005001	Ze' zu tub mbecy nu la Ananías. Mñaay lam Safira. Orze' biit dey tub nac yu niy.
44005002	Pcaa chuy tub nac tiñ par ub yu. Orze' bzeeñ yu de' zir tiñ ze' yaa de aposht. Nunu gud lagy mñaay dela coz nu bicy yu.
44005003	Orze' na Bed rab yuy: ―Ananías, walab se'ñ nu bzaan ru nu nuras gyicy yu nu guur Espiriit Yon ni Ñgyoozh ornu pcaa chur ñuu tiñ ni yu nir par ub ru.
44005004	Anzir nu cut ru yu ze', orze' nac ñii coz nir. Na ornu biit ru ñii, ni' zi'l tiñ nu guud nir ze' nac ñii coz nir. Orze' ¿lagu ni mnii toor nu bguur? Ru bguur Ñgyoozh. Walab mbecy bguur ―na Bed.
44005005	Orze' cuanzir nu güeñ Ananías de riidz ze', orze' wes saa lay lo yu, nunu gut lay. Orze' dela mbecy, ornu gud lagy dey nu gut yu, dela dey gudzib yu.
44005006	Orze' wes su la be yu feñ. Orze' ptiish dey yu negy. Orze' za nu dey yu nu cach yuy.
44005007	Na ornu bi bi bded nu bza' chon or, orze' bru'ña mñaay tees wangad lagy mi la guc.
44005008	Orze' na Bed rab yum: ―Mnii ben ¿a rishli a nde' dela tiñ nu guud ornu biit der yu nir? ―nay. Orze' nam: ―Laab nde' dela tiñ nu guud ―nam.
44005009	Orze' na Bed rab yum: ―¿Lagu bicy der preb Espiriit Yon ni Ñgyoozh nu ñgyeer? Bzuub gyidag rzigy gyi' de yu nu yeed nu gua cach ñgyeer. Bi yeed dey ro' ii, nunu ni' zi'l cha nu dey ru ―nay.
44005010	Orze' lueg la wes saa ga' lam garee la lo Bed. Orze' gut lam. Orze' bru'ña de yu feñ ze'. Bzaac dey nu mbish mi gut mi. Orze' za nu' la dey mi. Pcach dey mi laab cuit ñgyeem.
44005011	Orze' dela de mbecy ni Crisht nu de' zir de mbecy, ornu güeñ dey nu ni guc, orze' tona' la gudzib dey.
44005012	Na orze' de aposht bicy dey zañ nusuriidz, nunu bicy dey zañ coz nu za nu ic mbecy. Orze' dela mbecy nu ricy cup consuel lo Crisht byatublaazh dey tub lugaar nu la Coredoor ni Salomoong.
44005013	Ni tub la de mbecy nu a̱' ricy cup consuel lo Crisht walagy yu chu'y lat dey, tees dela mbecy gyedz mnii nap yu ni dey.
44005014	Orze' dzi zir ryañ de mbecy nu ricy cup consuel lo Ñgyoozh: tant yu gyeey nunu tant biñ mñaa. Orze' tona' la mbecy zigy byac.
44005015	Par nu nac de coz nu bicy de aposht, orze' nde' nu de mbecy gua nu dey de mbecy rat gyernez. Orze' brish dey yu lo nuun nu lo da', gun ornu ded Bed ben a wal mas ñuu sheñ yu de mbecy rat ze'.
44005016	Nunu tona' la bru'ña de mbecy zigy nu yu' de gyedz nu ri gaab ga Jerusaleeng. Gua nu dey de mbecy rat, nunu gua nu dey de mbecy nu bicy ni nuras. Nunu dela dey byac yu.
44005017	Orze' gusaap lagy yu nu riib ic de uz ni mbecy Israeel, gal nu de yu nu nac nuy, de yu nu nac nu leey ni de mbecy saduceo. Orze' bicy dey tub zi'l riidz nu shiñ gyicy nu dey de aposht.
44005018	Orze' pshet yaa dey de aposht. Gua nu dey yu yu' gyiib.
44005019	Tees laab rel ze' bru'ña tub anc ni Ñgyoozh. Orze' pshaal yu ro' ni yu' gyiib ze'. Orze' blooy dey par ich yu'. Orze' nay rab yu dey:
44005020	―Gua der ze' nu driib zily de mbecy Ñgyoozh. Orze' shaal der lo de mbecy de riidz nu rnii lac mod gyicy de mbecy ni Crisht ―nay.
44005021	Orze' de aposht bicy yac dey gal nu mnii anc ze'. Or bza' yu tuuba' dzi, orze' gua dey ze' nu zub yu' nu driib zily de mbecy Ñgyoozh. Orze' brugyi' rlyuu dey ni de mbecy. Na yu nu riib ic de uz nu de' zir losa'y bredz dey de yu bel nu zu riiñ ni junt zub lo nu gyatublaazh dey. Orze' bzeed dey raso̱o̱ lo de yu nu rña ro' gyiib ze' nu coy de aposht nu cha nuy yu lo dey.
44005022	Tees ornu bru'ña de yu nu za nu raso̱o̱ ro' gyiib, orze' wangyada' de aposht ni dey. Orze' bish cya ga' dey yay lo de mbecy nu yu' junt ze'. Orze' nay rab yu dey:
44005023	―Ornu bru'ña de̱ ro' gyiib, orze' noow nicy lañ. Nunu yu' de yu nu rña ro' ze'. Tees ornu pshaal de̱ ro', orze' bzaac de̱ nu saca' ni tuba' la mbecy ze' nañ ñi ―na dey.
44005024	Na ornu güeñ yu nu riib ic de yu nu rña yu' ze', nunu ornu güeñ de uz zub lo, orze' brugyi' rash dey shcab nu la zi coz yad ñi nu gac par lo.
44005025	Gaze' nu bru'ña tub mbecy. Orze' nay rab yu dey: ―Güii der, de mbecy nu mne' der nañ yu' gyiib, yu'y loli' ni yu' nu driib zily den Ñgyoozh. Rlyuu dey ni de mbecy ―nay.
44005026	Orze' tub yu nu riib ic de mbecy nu rña yu' nu driib zily mbecy Ñgyoozh nu de yu nu rña yu' ze' gua tee dey de aposht. Gua nu dey yu lo de yu nu zu riiñ ni junt ze'. Tees walab por fers la gua nu dey yu, gun rdzib dey lo de mbecy zigy nis shet dey gyita' too dey.
44005027	Orze' bicy dey nu gu' de aposht nañ yu' ze'. Bzu dey yu par ze' nu ta' lo de mbecy nu yu' junt ze'. Orze' yu nu riib ic de uz nay rab yu de aposht:
44005028	―De̱ ya̱ fert pca̱a̱ de̱ der nu cue' lyuu der ni de mbecy nu nac mbecy ze', tees ¡na güii la bicy der! De ru ptush las der riidz, nunu rlyuu der dutuub la Jerusaleeng. Nunu de ru rlagy ru gyicy ru nu de̱ ya̱ yu' falt ne̱ nu gut yu ―na dey.
44005029	Orze' na Bed nu de' zir de aposht: ―Rlagy ñi nu zuub gyidag de̱ ni Ñgyoozh walab ni mbecy.
44005030	Ñgyoozh, biñ nu briib zily de gyitoo bel ni den, bicy mi nu byabañ Jesuuz, biñ nu biit der ornu pcaa der mi lo cruuz.
44005031	Orze' Ñgyoozh bicy zily mi mi ze'. Gusub mi par yaa bee Ñgyoozh. Byac mi biñ nu riib ic, nunu biñ nu rboo mbañ de mbecy, gun orze' gad mod nu ne' de mbecy Israeel de coz cyi nu ricy yu. Nunu gyicy sulagy Ñgyoozh de cyi nu ricy dey.
44005032	De̱ ya̱ rne̱e̱ de coz nu bzaac de̱ lo de mbecy. Ni ricy de̱ nu nac Espiriit Yon ni Ñgyoozh, biñ nu briic Ñgyoozh ni de yu nu rzuub gyidag nim ―na dey.
44005033	Na ornu güeñ de yu nu yu' junt ze' de riidz nu mnii de aposht, orze' tona' la guzi lagy dey. Orze' ngulagy dey ñgyut yu de aposht.
44005034	Tees lat de mbecy ze' ri tub yu nu la Gamaliel. Guc yu mbecy fariseo. Guc yu tub mbecy nu rlyuu leey ni Ñgyoozh. Nunu dela mbecy pca lagy dey loy. Orze' yu ze' wes suy lat de mbecy nu yu' junt ze'. Orze' pcaay de mbecy nu co chu dey de aposht tub miiñ.
44005035	Orze' nay rab yu de mbecy nu yu' junt ze': ―De ru mbecy Israeel, cuidad der nu nac coz nu rlagy ru gyicy nur de mbecy ii.
44005036	Rad lagy der nu bi rac tiem bruu zac Teudas. Mniiy nu nac yu tub mbecy lily. Nunu tub tap gaynal mbecy gusa nu dey yu. Tees biit mbecy yu, nunu brush las de yu nu gusa nuy. Orze' guca de coz nu bicy yu.
44005037	Orze' despuees bruu zaca' Judas, yu nu gul Galilea. Tiem ze' bruu ña'n de mbecy. Ni' yu ze' gusa nu mbecy yu. Tees biita' mbecy yu, nunu brush lasa' de yu nu gusa nuy.
44005038	Orze' ni' zi'l rac na. Orze' ya̱ rdo̱o̱ rishlo der nu cue' shiñ gyicy nu der de yu ii. Blaa der dey, gun benu coz nu rboo ic ub zi'l dey o benu coz nu ricy dey, nde' coz ni mbecy zi'l, orze' nit loñ.
44005039	Tees benu nde' coz nu bruu lo Ñgyoozh, orze' rila wac nit lo der ñii. Cuidad der nis cha der contr ni Ñgyoozh ―nay. Orze' de mbecy nu yu' junt ze' bicy yac dey nu consef ni Gamaliel.
44005040	Orze' bredz dey de aposht. Gaze' nu bgaaz dey yu. Gaze' nu pcaa dey yu nu rila cue' ga' nii dey nu nac Jesuuz. Gaze' nu blaa dey yu.
44005041	Orze' bruu de aposht lo de mbecy nu gu' junt ze'. Orze' tona' la bet lagy dey, gun Ñgyoozh bicy mi nu byap dey nu gzac ziy, nunu byap dey nu bruu gyel mbecy ni dey nu nac Jesuuz.
44005042	Nunu de dzi la zaab rlyuu la dey ni de mbecy ze' nu zub yu' nu driib zily de mbecy Ñgyoozh, gal nu nañ yu' ni mbecy, nunu zaab rshaal la dey lo de mbecy de riidz nu sac ni Jesuuz, biñ nu ca lo cuen nu co mbañ mbecy.
44006001	Laab tiem ze', ornu bi ryañ zir de mbecy nu ricy cup consuel lo Crisht, orze' de mbecy Israeel nu rnii griego nu de mbecy Israeel nu rnii hebreo, riidz guledz, bdza' dey ni losa'y. De mbecy nu rnii griego mnii dey nu wagyicy paa mbecy ornu rgyeez dey de coz nu gow byud nu yu' lat dey.
44006002	Orze' trocyup de aposht ze' bredz dey de mbecy nu ricy cup consuel lo Crisht. Orze' na dey rab yu dey: ―Walab se'ñ nu checa̱ de̱ nu ne̱e̱ de riidz ni Ñgyoozh par nu lyu̱u̱ de̱ ni der nu lac mod gyicy nu der de coz nu gow de mbecy.
44006003	Orze' de ru bicy na, laab lat der bloo su gagy yu gyeey, de yu nu rca lagy der lo. Rlagy ñi mbecy nu riib ic za' la Espiriit Yon ni Ñgyoozh nañ lardoo, nunu rlagy ñi mbecy nu yu' shcab ni. Orze' de̱ ya̱ du̱' de̱ riiñ ze' yaa dey.
44006004	Ze' de̱ ya̱, dub laa tiem ne̱e̱ du̱ de̱ Ñgyoozh, nunu shaal de̱ de riidz nim ―na dey.
44006005	Orze' dela mbecy bet lagy dey riidz nu mnii de aposht ze'. Orze' bloo su dey Shteb, tub mbecy nu tona' la fert ricy cup consuel lo Crisht. Nunu riib ic za' la Espiriit Yon ni Ñgyoozh nañ lardooy. Gush lañ: Lip, nu Proc, nu Nicanor, nu Timón, nu Parmenas, nu Lyaa, tub mbecy nu gul Antioquía. De uz yu walab mbecy Israeel, tees ub yu gush yu leey ni mbecy Israeel. Dela yu ze' bloo su dey.
44006006	Orze' de mbecy gua nu dey yu lo de aposht. Orze' de aposht briib yaay too tub ga dey, nunu mnii nu dey Ñgyoozh nu nac dey.
44006007	Orze' zaab drush las la de riidz ni Ñgyoozh. Orze' tona' la byañ de mbecy nu ricy cup consuel lo Crisht Jerusaleeng. Gashtal zigy de uz ni de mbecy Israeel bicy cup dey consuel lo Crisht.
44006008	Orze' yu nu la Shteb ze', tona' la nap bicy nu Ñgyoozh yu nunu dzi rcyiiñ yu nu gyicy yu coz nu rlagy mi. Bicy yu zañ nusuriidz, nunu zañ coz nu za nu ic mbecy bicy yu.
44006009	Tees yu' la be mbecy nu gua contr niy. Yu' mbecy nu bruu lat de mbecy nu rza nañ yu' nu rsya' de mbecy riidz ni Ñgyoozh, yu' nu la Yu' ni De Mbecy nu Bdulaa Yaa. Yu' mbecy nu bruu Cirene, yu' mbecy nu bruu Alejandría, yu' mbecy Cilicia. Yu' ga' mbecy nu bruu lo de yu nu la Asia. Orze' brugyi' ro zi dey riidz nu Shteb.
44006010	Tees Espiriit Yon ni Ñgyoozh pshaal mi shcab ni Shteb. Par nu tona' la nap mniiy, wangaca' la nii de mbecy nu radzay.
44006011	Orze' briish dey ni mbecy par nu riib yu cyi fals ic Shteb. Orze' na de mbecy ze': ―De̱ ya̱ güeña̱ nu Shteb rniiy riidz nu za contr ni Moisees, nu riidz nu za contr ni Ñgyoozh ―na dey.
44006012	Ni mod pcha' dey ic de mbecy. Pcha' dey ic de yu bel, nunu pcha' dey ic de yu nu rlyuu leey ni Ñgyoozh. Orze' gua dey lo Shteb pshet yaa dey yu. Gua nu dey yu lo de yu nu yu' junt zub lo ze'.
44006013	Gaze' nu gua nu dey la be de mbecy nu briib cyi fals ic Shteb. Orze' na dey: ―Mbecy ii zaab rnii lay riidz nu za contr ni yu' yon nu driib zily den Ñgyoozh, nunu rniiy riidz nu za contr ni leey nu bzeeñ Moisees.
44006014	Gun güeñ de̱ nu mniiy nu Jesuuz, tub mbecy nu pcyiiñ Nazaret, tily yu yu' yon ni Ñgyoozh nin, nunu rchaay de cushtom nu bzeeñ Moisees ni de gyitoo bel ―na dey.
44006015	Orze' dela mbecy nu nguaa lat junt ze' bgüii dey lo Shteb. Orze' bzaac dey nu rgüiiy gal nu rgüii tub anc.
44007001	Yu nu riib ic de uz ni de mbecy Israeel nay rab yu Shteb: ―¿A laab rishli? ―nay.
44007002	Orze' na Shteb rab yu de mbecy zigy: ―De ru bicya̱ gal nu de ru uza̱ bzuub gyidag der ne̱. Ñgyoozh, biñ nu zily zir nac, bruu zac mi lo gyitoo bel nin Abraham, lat nu pcyiiñ yu Mesopotamia, anzir nu chay cyiiñ yu Harán.
44007003	Orze' nam rab mi yu: “Bzeeñ famil nir, nunu bzeeñ ledz ru. Gua lo yu nu ya̱ lyu̱u̱ lor”, nam.
44007004	Orze' bruu Abraham lo de yu ni Caldea. Zay cyiiñ yu Harán. Na ornu gut uz yu, orze' Ñgyoozh bicy mi nu yad yu de lugaar ii cyiiñ yu. Ledz na ii pcyiiñ yu.
44007005	Tees Ñgyoozh wancuic mi ni tub lugaar ganiy. Ni ñuu miiñ yu wancuic mi niy. Tees mniim nu segur la cuic mi de lugaar ii ganiy. Mniim nu segur la nu de lugaar ii gac niy, nunu gac ni de nez yu par lo, mas tiem ze' sac i'ñ yu.
44007006	Nii coz nu mnii Ñgyoozh lo Abraham: “De nez ru rcyiiñ yu tub lugaar nu walab ledz yu. Gac yu moz ni mbecy por fers la. De mbecy lugaar ze' tona' la shiñ gyicy nu dey yu lat tap gaynal na'ñ.
44007007	Tees ya̱ rica̱ cashtig ni de yu nu shiñ gyicy ze'. Gaze' nu gruu de nez ru lugaar ze', nunu ca dey ya̱ ii”, nam.
44007008	Orze' Ñgyoozh bicy mi tub trat nu Abraham, nunu mniim nu rlagy ñi ca beey nu la sircunsision cuerp ni de yu gyeey par nu gabe nu nac nuy trat ze'. Orze' gaze' nu gul Isaac, i'ñ yu. Ornu bza' shuñ dzi nu gul Isaac, orze' pcaay beey sircunsision cuerp niy. Orze' despuees Isaac pcaay beey sircunsision cuerp ni i'ñ yu Jacob. Jacob pcaay beey sircunsision cuerp ni trocyup i'ñ yu: laab lo de yu ze' guch trocyup nac nez de mbecy Israeel.
44007009	’Tees de i'ñ yu bicy saap lagy dey ich bicy yu See. Orze' biit dey yu. Orze' mbecy wii dey yu. Byac yu moz por fers la ni tub mbecy Egipto. Tees Ñgyoozh gusa num yu.
44007010	Nunu Ñgyoozh bloo nap mi yu lat dela gyel deet nu bzac yu. Ornu bru'ñay lo Faraón, yu nu riib ic Egipto, orze' Ñgyoozh bicy mi nu gud lagy Faraón nu nap yu, nunu yu' shcab niy. Orze' Faraón bdu'y riiñ yaay nu gyub ic yu lo dela yu ni Egipto, nunu gyub ic yu nañ yu'y.
44007011	’Na biid cubiñ lo dela de yu ni Egipto nu lo de yu ni Canaán. Tona' la bzac zi mbecy nu nac cubiñ ze'. Wangad coz nu gow de gyitoo bel ni den.
44007012	Ornu Jacob güeñ yu nu yu' trig Egipto, bzuu nez yu de i'ñ yu, de yu nu nac gyitoo bel ni den, nu cha dey ze'. Nde' byaj loga la nu gya dey.
44007013	Byaj cyup See mniiy lo de bicy yu cyu nac yu. Orze' gud lagy Faraón cyu nez nac See.
44007014	Orze' See bzeed yu raso̱o̱ lo uz yu, nunu lo dela famil niy. Mniiy nu cha dey gashtal Egipto. Chon gal ruub gaay dey nac yu.
44007015	Orze' Jacob guay Egipto. Ze' gut yu nu dela too bel ni den.
44007016	Orze' despuees gua nu dey cuerp ni See, gal nu cuerp ni Jacob par Siquem. Pcach dey ñi nañ tub gyeeg ni blyuu nu wii Abraham par la be pezh lo de nez Hamor.
44007017	’Na or bi pshuub dzi nu gyicy yac Ñgyoozh ni de riidz nu mniim lo Abraham, orze' tona' la byañ de nez na Egipto.
44007018	Orze' reña' mbecy gutib ic yu Egipto. Yu ze' wanchu' loy See.
44007019	Bguuy de nez den. Shiñ bicy nuy dey. Pcaay de nez den por fers la nu ne' dey de mdoo gyeey nu sa gul ni dey, gun orze' gat yu.
44007020	Orze' tiem ze' gul Moisees. Tona' la bet lagy Ñgyoozh yu. Nañ chon beey bguul dey yu yu' uz yu.
44007021	Ornu bloo chu dey yu, orze' byash i'ñ Faraón yu. Bicy i'ñ ñiy. Bguul ñiy gal i'ñ lañ.
44007022	Orze' de mbecy blyuu dey ni Moisees dela shcab lily ni de mbecy Egipto. Orze' Moisees byac yu tub mbecy nu tona' la lily na. Coz ily bicy yu, nunu coz ily mniiy.
44007023	’Na ornu Moisees yu'y tub ña'n cyuu, orze' mnii tooy nu cha güiiy la ricy de losa'y, de mbecy Israeel.
44007024	Orze' bzaac yu nu shiñ ricy tub mbecy Egipto nu tub losa'y. Orze' pcay yu. Orze' bicy gal gay nu mbecy Egipto ze'. Orze' biit yuy.
44007025	Psa' lagy yu nu de losa'y ñgyet lag dey cuen nu Ñgyoozh gyicy mi nu laab yu co nap yu de losa'y yaa de mbecy Egipto. Tees wangyet lag dey cuen.
44007026	Na tuuba' dzi bzaac yu nu rucoo tub mbecy Israeel laab nu losa'y. Bicy peey nu ñgyicy yu nu ganap lagy dey lo losa'y. Orze' nay rab yu dey: “¡Bzub gyidag der! De ru bicy ru losa'r. ¿Lagu shiñ ricy nur losa'r?” nay.
44007027	Orze' yu nu shiñ ricy nu losa' ze' bzuub yaay Moisees par cuit yu. Orze' nay rab yuy: “Se cyu la briib riiñ ic ru nu gyub ic ru de̱ ya̱, nunu par nu gri beer ne̱ de̱.
44007028	Ze' na, ¿a cuta'r ya̱ gal nu biit ru mbecy Egipto ze' naag?” nay.
44007029	’Na ornu güeñ Moisees nde' na, orze' bruu chuy Egipto. Orze' gua yat yu. Guay pcyiiñ yu lo de yu nu la Madián. Ze' pchelaay. Orze' gul cyup i'ñ gyeey yu.
44007030	Na ornu bza' cyuu ña'n, orze' bruu zac tub anc loy lat lyush gyi nu rcañ tub yag tub lugaar ub zi gaab ga bicy Sinaí.
44007031	Tona' la za nu ic yu par nu nac coz nu bzaac yu. Orze' byagaab yu lo yag ze' par nu zac nap zir yuñ. Orze' güeñ yu nu rnii Ñgyoozh.
44007032	Orze' nam: “Ya̱ naca̱ Ñgyoozh ni de gyitoo bel nir: Ñgyoozh ni Abraham, Ñgyoozh ni Isaac, Ñgyoozh ni Jacob”, nam. Orze' gush bis yu nu gudzib yu nu nac de coz nu bzaac yu. Orze' wancuica'y baloor nu ngüiiy lo yag ze'.
44007033	Orze' na Ñgyoozh rab mi yu: “Bloo gyid lab ru, gun ze' nu zur ze', ze' lugaar yon.
44007034	Ya̱ rzaca̱ nu dzi rzac zi de mbecy ne̱ Egipto, nunu reña̱ nu rzuub ti' dey. Nde' nu ya̱ bi beta̱ na, par nu gloo mbaña̱ dey. Da, gun ya̱ zuu neza̱ ru gyar par Egipto”, na Ñgyoozh rab mi Moisees.
44007035	’Moisees, bdiily lo de mbecy Israeel loy. Mnii dey: “Se cyu la bicy nu ru gyub ic ru de̱ ya̱, nunu ri beer ne̱ de̱”, mnii dey. Ze' Moisees Ñgyoozh bzuu nez mi yu nu gyub ic yu dey, nunu par nu co nap yu dey. Ni bicy mi nu nac anc nu bruu zac lat yag nu pca gyi ze'.
44007036	Orze' laab Moisees gua nuy de mbecy ornu bruu dey Egipto. Bicy yu nusuriidz, nunu bicy yu coz nu za nu ic mbecy. Bicy yu de nde' Egipto, gal nu ru' nisyudoo ña, gal nu de lugaar ub zi de nez nu gusa dey cyuu ña'n.
44007037	Laab Moisees mniiy gugy yu de mbecy Israeel: “Ñgyoozh gzuu nez mi tub mbecy nu nii por cuen nim gal nu bzuu nez mi ya̱. Mbecy ze' gruuy lat nez de ru”, na Moisees.
44007038	Moisees, yu ze' yu nu gusa lat de mbecy zigy, de mbecy Israeel, lugaar ub zi. Gusa nuy de gyitoo bel ni den, nunu gusa nuy anc, yu nu mnii loy too bicy Sinaí. Laab yu gush yu riidz ni Ñgyoozh, riidz nu rnii lac mod cyiiñ den. Orze' bzeeñ yuñ par de ub na.
44007039	’De gyitoo bel bdiily lo dey loy. Wansuub gyidag dey niy. Bzu chu dey yu, nunu bicy pee dey mbish cya ga'y par Egipto.
44007040	Nde' nu na dey rab yu Aroong: “Bzaa la be ñgyoozh nu cha gam par lo den, gun wagad lagy den la bzac Moisees, yu nu bloo de ub na Egipto”, na dey.
44007041	Gaze' nu bzaa dey tub nab mod nu na tub biser. Orze' biit dey bañcyug. Pshu dey reñ ma looñ. Tona' la bet lagy dey coz nu bzaa dey nu yaay.
44007042	Orze' Ñgyoozh bruum lat dey. Nunu bzaan mi nu gyicy ñgyoozh dey de bel baa. Nde' coz nu bi ca lo libr ni de mbecy nu mnii por cuen ni Ñgyoozh. Orze' rniiñ: Ñgyoozh nam: De ru mbecy Israeel, walab lo ya̱ biit der bañcyug nu pshur reñ lat cyuu ña'n nu gusa der de lugaar ub zi.
44007043	Sinu biit der bañcyug nañ yu' ni ñgyoozh nu la Moloc, tub ñgyoozh nu gusa nu der tiem ze'. Nunu biit der bañcyug lo nab bel baa, tub ñgyoozh ni der nu la Refán. De nde' nab nu bzaa der. Bicy der ñii par ñgyoozh ni der. Orze' ya̱ zuu neza̱ der gal lugaar nu zeta' zir par Babilonia, nam, ni pcaa de mbecy nu mnii por cuen nim.
44007044	’De gyitoo bel ni den bicy cup dey tub yu' negy ze' nu pca dey Ñgyoozh lat nu gusa dey de lugaar ub zi. Yu' ze' byaañ mod nu mnii Ñgyoozh lo Moisees. Mod nu bzaac yu, ni mod bzaa dey ñi.
44007045	Ornu gusa nu dey Josué, orze' za nu dey yu' negy ze' lugaar ze' nu bloo dey yu yaa reña' mbecy, de mbecy nu bloo chu Ñgyoozh. Orze' lo de yu ze' byeeñ yu' negy ze' gal pshuub la tiem ni Dabi.
44007046	Dabi bicy yu mod nu nap bicy nu Ñgyoozh yu. Orze' bdiiñ yu rishbeey lo Ñgyoozh nu zaay tub yu' par ub mi, laab biñ nu briib zily Jacob.
44007047	Tees Salomoong, yu ze' bzaay yu' ze' ni Ñgyoozh.
44007048	Tees mi ze', biñ nu zily zir nac wac cyiiñ mi nañ yu' nu rzaa mbecy. Nde' nu ni mnii de yu nu mnii por cuen nim ornu nay:
44007049	Ñgyoozh nam: “Gyibaa, ze' nañ gal nu na tub yashily nu zuba̱ riib ica̱ dela coz. Ze' gyishlombecy ii nañ gal nu na tub coz nu zub gyi̱'. ¿La na yu' nu zaa der ne̱? ¿Ca zu tub lugaar nu zu lagya̱?
44007050	¿A walab ya̱ bza̱a̱ dela coz ii?” mniim, na de yu nu mnii por cuen nim.
44007051	’¡Dzi ga cyigy too der! ¡Lardoo der nañ gal nu na lardoo tub mbecy nu a̱' yu' lo Ñgyoozh! Na der gal nu na tub mbecy go̱' par lo de riidz ni Ñgyoozh. De ru nar gal na' zi'l de gyitoo bel nir. Dub laa tiem ricy der coz nu za contr ni Espiriit Yon ni Ñgyoozh.
44007052	Sac ni tub mbecy nu mnii por cuen ni Ñgyoozh nu wansheed zi de gyitoo bel ni der. Tees biit dey dela mbecy nu mnii nu cyid biñ Yon, biñ nu ricy yac dela coz nu rnii Ñgyoozh. Orze' na de ru bish cya der ich biñ yon ze', nunu biit der mi.
44007053	Laab de ru mbecy nu byeeñ leey ni Ñgyoozh yaa, leey nu bzeeñ de anc, tees wagyicy yac der niñ ―na Shteb.
44007054	Ornu de mbecy nu yu' junt ze' güeñ dey de riidz nu mnii Shteb, orze' tona' la guzi lagy dey, nunu psiigy lay dey loy.
44007055	Tees Espiriit Yon ni Ñgyoozh briib ic za' lam nañ lardoo Shteb. Orze' bgüiiy par gyibaa, nunu bzaac yu gyel lily ni Ñgyoozh, nunu bzaac yu Jesuuz zum par yaa bee Ñgyoozh.
44007056	Orze' nay: ―¡Güii der! Ya̱ rzaca̱ ryaal baa, nunu biñ nu byac mbecy zum par yaa bee Ñgyoozh ―nay.
44007057	Orze' de mbecy psoow dey gyidag yu, nunu brish ti dey. Orze' bgo la dey too Shteb.
44007058	Orze' bruu nu dey yu lat gyedz. Orze' bgoow gyita' dey yu par nu gat yu. De mbecy nu mnii nu bzaac nu shiñ bicy Shteb ze' bzeeñ dey shab yu nu ña tub yu feñ nu la Saulo.
44007059	Orze' de mbecy fert la yu' dey rgoow gyita'y Shteb lat nu rnii nuy Ñgyoozh. Orze' nay: ―Jesuuz, Shuaana̱, byash espiriit ne̱ ―nay.
44007060	Orze' gusu tib yu. Gaze' nu ye la mniiy. Orze' nay: ―Shuaana̱, cue' cuic ru cashtig ni dey nu nac coz nu ricy yu ―nay. Na ornu mniiy nde', orze' gut lay.
44008001	Nunu Saulo bet lagy yu nu biit dey Shteb. Laab dzi ze' de mbecy nu ricy cup consuel lo Crisht Jerusaleeng brugyi' nu tona' la rzac zi dey. Orze' dela dey brush las yu par dela lugaar ni Judea nu dela lugaar ni Samaria. Nomaas de aposht zi'l wancyuu dey Jerusaleeng.
44008002	Tees la be mbecy nu tona' la rca lagy lo Ñgyoozh, de yu ze' pcach dey Shteb, nunu tona' la bicy dey sentiir.
44008003	Tees Saulo mbicy peey nu nit loy dela mbecy nu ricy cup consuel lo Crisht. Gaza' yu' gaza' yu' la rzu'y. Bgayu tuñ lay mñaa gyeey la de yu nu ricy cup consuel lo Crisht par nu cha nuy dey nañ yu' gyiib.
44008004	Na de mbecy nu ricy cup consuel lo Crisht brush las dey zay dela lugaar. Za shaal dey riidz ni Crisht.
44008005	Orze' Lip guay gyedz nu la Samaria. Lo de mbecy ze' pshaal yu riidz ni Crisht.
44008006	De mbecy zigy dzi nap bicy cuen dey de riidz nu mnii Lip. Bzuub gyidag dey riidz nu mniiy, nunu bzaac dey de nusuriidz nu bicy yu.
44008007	Nunu zigy mbecy nu bicy ni nuras byac yu. De nuras tona' la rbish tiy. Orze' bruu chuy lo dey. Zañ mbecy chi̱, gal nu zañ mbecy coj byac yu.
44008008	Nunu de mbecy Samaria tona' la gucyit lagy dey.
44008009	Na laab gyedz ze' rcyiiñ tub mbecy nu la Simo̱o̱. Bi rac tiem rguuy de mbecy Samaria nu fis gyel tu' niy. Mniiy nu tona' la mbecy lily nac yu.
44008010	Dela mbecy nu yu' gyedz ze' dzi nap bicy cuen dey de riidz nu rniiy gush lañ de yu shni gashtal de yu lily. Mnii dey: ―Simo̱o̱ nac yu biñ ni Ñgyoozh nu dzi cyiiñ nu gyicy coz ily ―rnii dey.
44008011	Tona' la bicy cuen de mbecy yu gun dzi gulas rguuy dey nu fis gyel tu' niy.
44008012	Tees ornu bicy cup de mbecy consuel lo de riidz nap ni gyel gubier ni Ñgyoozh nunu de riidz nap ni Jesucrisht, de riidz nu mnii Lip, orze' bzu nis dey. Bzu nis de yu gyeey nunu bzu nisa' de biñ mñaa.
44008013	Ni' Simo̱o̱ bicy cup yu consuel lo Crisht. Ornu bzu nis yu, orze' gua cay ich Lip dela lugaar ze' nu zay, nunu tona' la gua nu ic yu ornu bzaac yu nu ricy Lip nusuriidz, gal nu de' zir de coz ily.
44008014	Na de aposht nu yu' Jerusaleeng güeñ dey nu de mbecy Samaria gush dey de riidz ni Ñgyoozh. Orze' bzuu nez dey Bed nu Waa nu chay lo dey.
44008015	Na ornu bru'ña dey, mnii nu dey Ñgyoozh nu nac de mbecy nu ricy cup consuel lo Crisht. Bdiiñ dey lo Ñgyoozh nu cuic mi Espiriit Yon nim ni dey,
44008016	gun Espiriit Yon ni Ñgyoozh nigul gyicy nim ni tub la dey. Nomaas nu bi bzu nis zi'l dey par nu gabe nu nac yu mbecy ni Crisht.
44008017	Orze' Bed nu Waa gul yaa dey de mbecy ze', nunu Ñgyoozh briic mi Espiriit Yon nim ni dey.
44008018	Na Simo̱o̱ bzaac yu nu Ñgyoozh briic mi Espiriit Yon nim ni de mbecy ornu gul yaa de aposht dey. Orze' mniiy nu cuic yu tiñ ni Bed nu ni Waa.
44008019	Orze' nay: ―Gyicy ru nu gac gyicy ya̱ nde', gun orze' cyu zi'l mbecy nu gal ya̱a̱ Ñgyoozh cuic mi Espiriit Yon nim niy ―nay.
44008020	Orze' na Bed rab yu Simo̱o̱: ―¡Ru nu dela tiñ nir gyar gabily! Gun ru rnii toor nu gac zir coz nu cuic Ñgyoozh.
44008021	Riiñ nu ricy de̱ ya̱ nii rila wac gyicy ru ñii, gun a̱' nap lardoor par lo Ñgyoozh.
44008022	Orze' mne' coz a̱' nap nu rlagy ru gyicy ru ze' nunu bdiiñ lo Ñgyoozh ben a gyicy sulagy mi nir par nu nac coz nu psa' lagy ru nañ lardoor.
44008023	Gun ya̱ rad lagya̱ nu ru dza laa nañ lardoor yu' coz lya nunu coz cyi riib ic ñi ru ―nay.
44008024	Orze' na Simo̱o̱ rab yu Bed nu Waa: ―Bdiiñ lo Ñgyoozh ne̱ nu cue' gzaca̱ de coz nu mniir ze' ―nay.
44008025	Na ornu Bed nu Waa pshaal dey de coz nap nu bicy Jesuuz num dey, nunu mnii dey riidz ni Ñgyoozh, orze' bruu dey Samaria ya dey par Jerusaleeng. Lat nu ya dey, zañ tir pshaal dey de riidz nu sac nu bruu lo Ñgyoozh de gyedz nu yu' lo yu ni Samaria.
44008026	Orze' tub anc ni Ñgyoozh mniiy lo Lip. Orze' nay: ―Bzu lily, nunu gua par yaa been ornu güiin ze' nu driib doo par ze' nu riib nez nu za par Gaza ―nay. Laab nez nu za ze' rded ñi tub lugaar ub zi.
44008027	Orze' Lip bzu lily yu. Orze' zay. Na laab nez nu zay ze' bdzeel yu tub mbecy Etiopía. Yu ze' nac yu mbecy capo̱o̱. Tona' la riiñ ily zuy. Nac yu tesorer ni biñ mñaa nu nac rey ni de mbecy Etiopía. Yu ze' guay Jerusaleeng par nu riib zily yu Ñgyoozh, tees
44008028	bi bish cyay yay par ledz yu. Zub yu nañ caret niy rsya'y libr ni Isaías, tub yu nu mnii por cuen ni Ñgyoozh.
44008029	Orze' na Espiriit Yon ni Ñgyoozh rab mi Lip: ―Becha' lo caret re, nunu cue' gyazet ru looñ ―nam.
44008030	Orze' ornu becha' Lip lo caret ze', orze' güeñ yu nu rlab mbecy ze' riidz ni libr ni Isaías, yu nu mnii por cuen ni Ñgyoozh. Orze' nay rab yu mbecy ze': ―¿A yet lag ru cuen de riidz nu rlab ru? ―nay.
44008031	Orze' na mbecy ze' rab yu Lip: ―¿Lac gyicya̱ gyet laga̱ cuen, ze' sac cyu yu nu shaal lo̱? ―nay. Orze' mniiy lo Lip nu chu'y nañ caret nu gzub nuy yu.
44008032	Na ze' nu rlab yu lo riidz ni Ñgyoozh ze' rniiñ: Mi ze' nam gal na tub shily nu za nu dey lo mbecy par nu cut yu ma. Mi ze' nam gal nu tub shily nu wanii la ma ornu rshi'ñ mbecy gyich ma. Ni tub riidz wanniim.
44008033	Mbecy bicy gyidz dey mi, nunu wangyicy dey gyel fushtiz nuy mi. Ni tub la mbecy wac zat dey nez mi, gun bza' lo dey lo yum, rniiñ.
44008034	Orze' mbecy nu zu riiñ ze' nay rab yu Lip: ―Mnii lo̱ cyu mbecy rzat yu nu mnii por cuen ni Ñgyoozh lat nu pcaay riidz ii. ¿A laab ub yu rzat yu uti reña' mbecy? ―nay.
44008035	Orze' Lip brugyi' rniiy. Gush yu nu loga la ze' nu blab mbecy ze' lo libr ni Isaías. Orze' mniiy dela riidz nap ni Crisht.
44008036	Na lat nu zaab za dey nez, bru'ña dey tub lugaar ze' nu yu' nis. Orze' na yu nu zu riiñ ze' rab yu Lip: ―Ii yu' nis. ¿A wac zu nisa̱? ―nay.
44008037	Orze' na Lip rab yuy: ―Gac zu nis ru, benu ru ricy cup ru consuel lo Crisht nu dutuub la lardoor ―nay. Orze' nay rab yu Lip: ―Ya̱ zeña lagya̱ nu Jesucrisht nac mi I'ñ Ñgyoozh ―nay.
44008038	Orze' yu nu zu riiñ ze' mnii nuy mbecy nu rsaa caret ze' nu chesuy. Na orze' bruuy nañ caret za nuy Lip tublaazh la par lo nis. Orze' Lip briib nis yuy.
44008039	Na ornu bruuy lo nis, orze' Espiriit Yon ni Ñgyoozh byash mi Lip za num yu. Mbecy nu zu riiñ ze' wansaaca'y Lip tuuba' tir, tees lat nu zaab zay nez, tona' la zu cyit lagy yu.
44008040	Na Lip gud lagy yu nu zuy tub gyedz nu la Azoto. Orze' zay gaza' gyedz la pshaal yu de riidz nu sac nu bruu lo Ñgyoozh gashtal bru'ña lay tub gyedz nu la Cesarea.
44009001	Laab tiem ze' Saulo gabee mniiy nu cut yu de mbecy nu ricy cup consuel lo Shuaan den. Orze' guay lo mbecy nu riib ic de uz.
44009002	Lo yu ze' blooy tub gyicy ni rishbeey nu cha nuy lo de mbecy nu rza nañ yu' nu rsya' mbecy Israeel riidz ni Ñgyoozh, de yu nu yu' Damasco. Orze' nu gyicy ze' ricy cup yu rishbeey nu gya nuy de yu nu gush nez cub ni Crisht par Jerusaleeng. Tant yu gyeey nunu tant biñ mñaa gya nuy.
44009003	Na nez nu zay, ornu birgaab Damasco, orze' sij la bet tub yaa. Bruuñ gashtal baa bet ñi dub yub la lo Saulo.
44009004	Orze' wes saay lo yu. Orze' güeñ yu nu zaab ti' tub mbecy rniim. Orze' nam rab mi yu: ―Saulo, Saulo, ¿lagu rsheed zir ya̱? ―nam.
44009005	Orze' na Saulo: ―¿Cyu ru Shuaana̱? ―nay. Orze' na ga' biñ nu zaab ti' nu rnii ze'. ―Ya̱ naca̱ Jesuuz, biñ nu ru rsheed zir.
44009006	Weshte. Gu' lat gyedz. Ze' nii mbecy la coz rlagy ñi nu gyicy ru ―nam.
44009007	Orze' de yu nu za nuy wagnii la dey, gun tona' la gudzib dey, gun güeñ dey nu rnii mbecy, tees wansac yu ni tub la mbecy.
44009008	Orze' Saulo weshtey. Na ornu pshaal yu urloy na, orze' wangac zac yu ni tub la coz. Orze' bdu' yaa dey yaay za nu dey yu par Damasco.
44009009	Chon dzi wangac zac yu. Chon dzi nde' rila wangoy gyit, nunu rila wango'y nis.
44009010	Ze' Damasco zu tub mbecy nu ricy cup consuel lo Crisht, yu nu la Ananías. Orze' Shuaan den bruu zac mi loy. Orze' nam rab mi yu: ―¡Ananías! ―nam. Orze' na Ananías: ―Ii zu, Shuaana̱ ―nay.
44009011	Orze' na Shuaan den rab mi yu: ―Wes su. Gua tub cay nu la Cay nu Li. Orze' yu' Judas ze' cugyi'r tub mbecy nu ledz Tarso, yu nu la Saulo. Zuy rnii nuy ya̱.
44009012	Orze' mod ni pcaal bde' tub mbecy nu la Ananías loy. Gal yaay yu gun orze' zac yu tuuba' tir ―nam rab mi Ananías.
44009013	Orze' Ananías nay rab yum: ―Zañ mbecy rniiy coz nu ricy yu ze' lo̱. Zañ coz a̱' nap bicy nuy de mbecy nir nu yu' Jerusaleeng.
44009014	Orze' na briy Damasco nu rishbeey nu bruu lo mbecy nu riib ic de uz par nu gya nuy dela mbecy nu rzat ru pres ―na Ananías.
44009015	Orze' na Shuaan den rab mi yu: ―Gua gun ya̱ bloo su̱ yu nu gyicy yu riiñ ne̱, nunu zat yu ya̱ lo de mbecy. Zat yu ya̱ lo de mbecy nu walab mbecy Israeel. Nunu zat yu ya̱ lo de mbecy nu zu riiñ. Nunu zat yu ya̱ lo de mbecy Israeel.
44009016	Laab ub la̱ lyu̱u̱ loy dela coz nu gzac ziy nu nac ya̱ ―nam.
44009017	Orze' gua Ananías. Gu'y nañ yu' ze'. Gul yaay Saulo. Orze' nay rab yuy: ―Bicya̱ Saulo, Shuaan den Jesuuz, biñ nu bruu zac lor nez nu yad ru, bzuu nez mi ya̱ nu yapa̱ lor, gun orze' zac ru tuuba' tir, nunu gac ru mbecy nu gyub ic za' la Espiriit Yon ni Ñgyoozh nañ lardoo ―nay.
44009018	Orze' lueg la tub coz nu na gal na gyid ich bel bruuñ urlo Saulo bet lag ñi. Orze' brugyi' rzac yu tuuba' tir. Orze' wes suy, nunu bzu nis yu.
44009019	Na ornu bdoy gyit, orze' guud fers niy. Orze' Saulo byeeñ yu la be dzi nu de yu nu ricy cup consuel lo Crisht, de yu nu yu' Damasco.
44009020	Orze' lueg la za Saulo yu' ze' nu rsya' de mbecy Israeel riidz ni Ñgyoozh, nunu brugyi' nu rshaal yu de coz ni Crisht. Orze' nay: ―Mi ze' nac mi i'ñ Ñgyoozh ―nay.
44009021	Dela mbecy nu güeñ ze' tona' la za nu ic dey. Orze' na dey: ―¿A walab yu ii mbecy nu gusa pshet zi de mbecy nu rzat Jesuuz Jerusaleeng? Nunu ¿a walab nu yad yu ii par nu cha nuy dey pres, nunu gu'y dey yaa de yu zub lo ni uz? ―na dey.
44009022	Tees niga niga byanap zir rshaal Saulo de riidz ni Crisht. Tona' la nap blyuuy nu Jesuuz nac mi Mesías, biñ nu ca lo cuen nu co mbañ mbecy. Ni wangaca' la nii de mbecy Israeel nu yu' Damasco nu radzay.
44009023	Ornu bza' la be dzi, byatublaazh de mbecy Israeel, nunu psaap dey riidz nu cut dey Saulo.
44009024	Tees mbecy mnii dey loy de coz nu rlagy dey gyicy nuy yu. Dzi rel la mña dey de ro' nu druu mbecy ru' gyedz, gun rlagy dey cut yuy.
44009025	Orze' de mbecy nu ricy cup consuel lo Crisht bri dey yu nañ tub chicyiw ily. Pshet dey yu par ich lo' ni gyedz ze' rel. Ni mod briib dzey.
44009026	Na ornu Saulo briy Jerusaleeng, bicy peey nu ñgyac nuy de mbecy nu ricy cup consuel lo Crisht, tees wancheña lagy dey nu ricy cup yu consuel lom, nunu rdzib dela dey loy.
44009027	Orze' Bernabee blocyuub yuy. Gua nuy yu lo de aposht. Orze' pshaal yu lo dey nu bzaac Saulo Shuaan den gyernez, nunu mnii num yu. Mniiy nu Saulo wacchib lay bzat yu Crisht lat de mbecy Damasco.
44009028	Orze' Saulo byeeñ nuy dey, nunu gusay dutuub la lat gyedz Jerusaleeng. Wacchib lay rzat yu Crisht lat de mbecy.
44009029	Orze' bee nuy de mbecy Israeel riidz, de yu nu rnii riidz griego. Nunu ptub su losa' dey nu riidz. Tees de mbecy ze' mbicy pee dey nu ñgyut dey yu.
44009030	Tees ornu gud lagy de bicy na, orze' gua nu dey Saulo par Cesarea. Orze' bzuu nez dey yu yay Tarso.
44009031	Orze' dela de mbecy ni Crisht nu yu' lo de yu ni Judea, gal nu lo de yu ni Galilea, gal nu lo de yu ni Samaria, bi yu' gyel ri zu lat dey, nunu byafert zir dey nañ lardooy. Nunu Espiriit Yon ni Ñgyoozh blocyuub mi dey nu byañ zir yu lat nu gusa dey nu pca lagy dey lo Ñgyoozh.
44009032	Ze' Bed gusay lat de mbecy ni Crisht. Guay lat de mbecy ni Crisht nu yu' Lida.
44009033	Ze' bdzeel yu tub mbecy nu la Eneas. Yu ze' tub mbecy chi̱. Bi bza' shuñ ña'n nu wagac gyeshtey. Orze' Bed nay rab yuy:
44009034	―Eneas, Jesucrisht gyicy yac mi ru. Weshte, nunu byash da' nir ―nay. Orze' lueg la weshte Eneas.
44009035	Orze' dela mbecy nu yu' Lida, nunu dela mbecy nu yu' lo de yu ni Sarón byac dey mbecy nu ricy cup consuel lo Shuaan den ornu bzaac dey nu byac yu ze'.
44009036	Na zu tub biñ mñaa nu la Tabita nu ricy cup consuel lo Crisht. Benu nu riidz griego, orze' lam Dorcas. Rcyiiñ mi tub gyedz nu la Jope. Dub laa lat nu bzu biñ mñaa ze' gyishlombecy, bicy mi coz nap. Blocyuub mi de mbecy zi.
44009037	Laab tiem ze' gush güiim gut mi. Orze' blaagy dey mi. Gaze' nu briish dey mi nañ tub yu'. Shily cyup nu zub gya briish dey mi.
44009038	Na Jope gaab ga riñ nu Lida. Orze' ornu güeñ de yu nu ricy cup consuel lo Crisht, de yu nu yu' Jope nu ri Bed Lida, orze' bzuu nez dey cyup mbecy nu cha nuy raso̱o̱ nu gyicy lal Bed chay lo dey.
44009039	Orze' Bed bzu lily yu za nuy dey. Na ornu briy lugaar ze' na, orze' gup nu dey yu nañ yu' cyup shily nu zub gya ze'. Orze' dela de byud bde' dem loy nu ruun dem. Nunu blyuu dem dela yaag, nu dela negy nu bzaa Dorcas ornu bzum gyishlombecy loy.
44009040	Orze' Bed bloo chuy dem par ich yu'. Orze' gusu tib yu mnii nuy Ñgyoozh. Orze' bgüiiy lo biñ mñaa gut ze'. Orze' nay rab yum: ―¡Tabita, weshte! ―nay. Orze' mi ze' mbi bgüiim loy. Ornu bzaac mi Bed, orze' weshtem. Gusub mi.
44009041	Orze' Bed bdu' yaay yaam blocyuub yum. Gaze' nu wes sum. Orze' bredz mbecy de yu nu ricy cup consuel, gal nu de byud. Orze' blyuuy mi lo dey nu mbañ mi.
44009042	Orze' bzu laa riidz ni de coz nu bicy yu dutuub la gyedz Jope. Nunu zañ mbecy bicy cup dey consuel lo Shuaan den.
44009043	Orze' Bed byeeñ yu Jope zañ dzi. Ze' pcyiiñ nuy tub mbecy, tub yu nu rcuugy gyid bañcyug, tub yu nu la Simo̱o̱.
44010001	Zu tub mbecy nu rcyiiñ Cesarea, yu nu la Cornelio. Yu ze' yu nu riib ic tub gaynal soldad Rom. Byub ic yu tub nac soldad nu la Mbecy Italia.
44010002	Yu ze' tona' la pcaa ic yu de coz ni Ñgyoozh. Pca lagy yu lom nu dela famil niy. Zañ gun briic yu ni de mbecy zi lat de mbecy Israeel, nunu zaab rnii nu laay Ñgyoozh.
44010003	Orze' tub dzi, tub gyiib chon or gudze, bruu zac tub anc ni Ñgyoozh loy. Orze' nay rab yuy: ―¡Cornelio! ―nay.
44010004	Orze' mbi la bgüii Cornelio lo anc ze' gun gudzib yu. Orze' nay: ―¿La coz rac shuaana̱? ―nay rab yu anc. Orze' na anc rab yu Cornelio: ―Ñgyoozh mniim nu nap ornu güeñ mi nu rnii nur mi, nunu ornu rzac mi de gun nu rbic ru ni de mbecy zi.
44010005	Orze' na zuu nez ru la be mbecy chay Jope nu cyid nuy tub mbecy nu la Simo̱o̱. Laab yu ze' yu nu la Bed.
44010006	Yu ze' rcyiiñ yu nu tub mbecy nu la laaba' Simo̱o̱, tub yu nu rcuugy gyid bañcyug. Rcyiiñ yu ru' nisyudoo ―na anc ze'.
44010007	Na ornu bruu chu anc lo Cornelio. Orze' bredz Cornelio cyup yu nu ricy riiñ nañ yu'y nu tub soldad. Soldad ze' tub yu nu dzi rcaa ic de coz ni Ñgyoozh, nunu nac yu mbecy nu ricy zi'l coz nu rlagy Cornelio.
44010008	Orze' mniiy lo dey de coz nu guc. Gaze' nu bzuu nez yu dey zay par Jope.
44010009	Na tuuba' dzi, lat nu de mbecy ze' zaab zay nez, sñuu ga zi'l ri dey Jope, orze' Bed gup yu too yu' tub or wi doo par nu nii nuy Ñgyoozh.
44010010	Orze' brugyi' ran yu. Rlagy yu goy gyit. Na lat nu rduzu ye de coz nu goy, Ñgyoozh bicy mi nu bruu zac tub coz loy mod ni pcaal.
44010011	Bzaac yu nu byaal baa. Orze' bet tub coz nu na gal nu na tub negy cuadrad nag se' tap la scyiñ niñ yet ñi par lo yu.
44010012	Orze' lo negy ze' nguaa de lo la bañcyug nu ricy cup tap gyi': gaza' de lo la nez bily nu de lo la chigyiñ.
44010013	Orze' na Ñgyoozh rab mi Bed: ―Bed, wes su. Biit de bañcyug ze' gow ru ―nam.
44010014	Orze' na Bed: ―Cue' Shuaana̱. Ya̱ rila wada̱w de coz bag nu rlyuu leey ni Moisees, nunu rila wada̱w coz nu a̱' yad ñi nu da̱w ―nay.
44010015	Orze' na ga' Ñgyoozh rab mi yu tuuba' tir: ―Benu ya̱ Ñgyoozh bicy caacya̱ la coz, orze' cue' niir nu nde' bag nañ ―nam.
44010016	Chon tir guc de coz ze'. Orze' lueg la negy ze' gupa'ñ baa.
44010017	Orze' Bed gush yu shcab nañ lardooy ben lac yaruu de coz nu bruu zac loy. Laab or la ze' byad yu' ni Simo̱o̱ ni de mbecy nu bzuu nez Cornelio. Guchu' dey ro'.
44010018	Orze' rbish ti dey nu bdugyi'y ben a zu tub yu nu la Simo̱o̱, laab yu ze' yu nu la Bed, lo de mbecy nu yu' ze'.
44010019	Na Bed gabee rash yu shcab par nu gyet lag yu cuen lac yaruu de coz nu bruu zac loy. Orze' Espiriit Yon ni Ñgyoozh nam rab mi yu: ―Bzuub gyidag. Zu chon mbecy nu ryub dey ru.
44010020	Orze' na bzu lily laa. Bet la. Cue' gyicy cyup ic ru nu cha nur dey, gun ya̱ bzuu neza̱ dey ―nam.
44010021	Orze' Bed bet yu. Zay lo de yu ze'. Orze' nay rab yu dey: ―Ya̱ yu nu ryub der ze'. ¿La riñ yad der lo̱? ―nay.
44010022	Gaze' nu na dey: ―Cornelio, yu nu riib ic tub gaynal soldad, bzuu nez yu de̱ ya̱ yapa̱. Yu ze' tub mbecy nap. Rca lagy yu lo Ñgyoozh. Nunu dela de mbecy Israeel nap rnii dey niy. Tub anc ni Ñgyoozh mniiy loy nu cuedz yu ru char yu'y, gun orze' gac gyeñ yu coz nu rlagy ru niir ―na dey.
44010023	Orze' Bed mniiy nu chu' dey nañ yu', nunu mniiy nu gyeche dey ze'. Orze' tuuba' dzi bzu lily Bed nu za nuy dey, nunu la be de bicy na nu yu' Jope za nuy yu.
44010024	Orze' gal tuuba' dzi bri dey Cesarea. Ze' blez Cornelio, nu de famil niy, nu de yu nu tona' la amig niy. Tub nac laa de yu ze' bredz yu.
44010025	Na ornu Bed bru'ñay ro' Cornelio, orze' Cornelio za cheel yuy. Orze' gusu tib yu loy nu driib zily yuy.
44010026	Tees Bed pshes suy yu. Orze' nay: ―Wes su gun ni' ya̱ naca̱ mbecy gal nu na ru ―nay.
44010027	Orze' Bed zaab ro lay riidz nu Cornelio lat nu ya dey nañ yu'. Ornu gu'y nañ yu', orze' bzaac yu nu yu' zigy mbecy nu byatublaazh nañ yu' ze'.
44010028	Orze' na Bed rab yu dey: ―De ru nap rad lagy der nu leey ni de mbecy Israeel wazaan ñi nu gac nu dey mbecy nu walab mbecy Israeel. Nunu wac nu cha zaab lo dey loy. Tees Ñgyoozh blyuum ne̱ nu cue' ne̱e̱ lo ni tub mbecy nu nac yu mbecy bdune' o nu nac yu mbecy nu a̱' yad ñi nu cha zaab lo̱ lo.
44010029	Orze' ornu bredz ru ya̱, wanne̱e̱ deeta̱, sinu lueg la yapa̱. Tees na rlagya̱ gad lagya̱ la gyi' bredz ru ya̱ ―nay.
44010030	Orze' na Cornelio rab yu Bed: ―Gutap dzi ya̱ zu̱ yu̱'. Orze' i la or pca̱ uba̱ nu cue' da̱w gyit lat nu mne̱e̱ du̱ Ñgyoozh. Orze' bruu zac tub mbecy shab ryal lo̱.
44010031	Orze' nay rab yu ya̱: “Cornelio, Ñgyoozh reñ mi coz nu rniir lom, nunu mniim nu dzi nap ornu rzac mi de gun nu rbic ru ni de mbecy zi.
44010032	Nde' nu na zuu nez ru moz chay Jope nu cha teey tub mbecy nu la Simo̱o̱, laab yu ze' yu la Bed. Yu ze' rcyiiñ yu yu' tub mbecy nu la laaba' Simo̱o̱, tub yu nu rcuugy gyid bañcyug. Rcyiiñ yu ru' nisyudoo”, na anc ze'.
44010033	Orze' ya̱ lueg la bzuu neza̱ dey nu biid teey ru. Nunu nap ñuu bicy ru nu yad ru. Na byatublaazh de̱ ii, nunu Ñgyoozh zum lat de̱, nunu rlagy de̱ gyeña̱ dela coz nu pcaa Shuaan den ru nu niir lo de̱ ―nay.
44010034	Orze' brugyi' rnii Bed. Orze' nay: ―Na gaal bet laga̱ cuen nu rishli Ñgyoozh tub zi'l mod ricy num dela mbecy.
44010035	Tees Ñgyoozh gyash mi mbecy mas cyu zi'l nez yu benu ca lagy dey lom, nunu gyicy dey coz nu se'ñ.
44010036	De ru rad lagy der nu Ñgyoozh bzeed mi raso̱o̱ ni de nez mbecy Israeel. Mniim nu nu nac Jesucrisht, biñ nu nac Shuaan dela mbecy, chu' gyel ri zu nañ lardoo dey.
44010037	De ru rad lagy ru la coz guc dutuub la lugaar nu yu' de mbecy Israeel. Coz ze' brugyi'ñ lo de yu ni Galilea, despuees nu briib nis Waa de mbecy, nunu pshaal yu de riidz ni Ñgyoozh.
44010038	De ru rad lagy ru de coz ni Jesuuz, biñ nu pcyiiñ Nazaret. Rad lagy de ru nu pcui Ñgyoozh mi, nunu briic Ñgyoozh Espiriit Yon nim ni Jesuuz. Ñgyoozh bicy mi nu cyiiñ mi nu gyicy mi coz ily dela lugaar nu gusam. Bicy mi coz nap, nunu bicy yac mi de mbecy nu bicy ras nu nuras. De nde' bicy mi gun Ñgyoozh nac num mi.
44010039	Nunu de̱ ya̱ rne̱e̱ de̱ nu bzaac de̱ dela coz nu bicy mi ledz mbecy Israeel, nunu dela coz nu bicy mi Jerusaleeng. Pcaa dey mi lo cruuz. Ni mod biit dey mi.
44010040	Tees ornu bza' dzi chon nu gut mi, orze' Ñgyoozh bicy mi nu byabañ mi, nunu bicy mi nu bruu zac mi lat de̱ ya̱.
44010041	Walab dela mbecy bzaac dey mi, sinu de̱ ya̱ zi'l, yu nu bi pcui Ñgyoozh nu gne̱e̱ de̱ lo de mbecy de coz nu guc, de̱ ya̱ bzaac de̱m. Bda̱w du̱ de̱m gyit, nunu bdo̱' de̱ nis du̱m despuees ornu byabañ mi.
44010042	Orze' pcaam de̱ ya̱ nu shaal de̱ de riidz nu sac nu bruu lo Ñgyoozh lo de mbecy, nunu pcaam de̱ ya̱ nu ne̱e̱ de̱ nu segur la mi ze' nac mi biñ nu bloo su Ñgyoozh par nu ri beem ni dela mbecy mbañ, nunu par nu ri beem ni dela mbecy nu bi gut.
44010043	Dela yu nu mnii por cuen ni Ñgyoozh bi bzat dey mi. Mnii dey nu dela mbecy, de yu nu gyicy cup consuel lom, gyicy sulagy Ñgyoozh de cyi nu bicy dey. Par nu nac Jesucrisht gyicy sulagy mi ni dey ―na Bed.
44010044	Lat nu gabee rnii Bed de riidz ze', orze' Espiriit Yon ni Ñgyoozh bicy nim tub ga la de yu nu rzuub gyidag de riidz nu rniiy.
44010045	De mbecy Israeel nu ricy cup consuel lo Crisht, de yu nu za nu Bed, tona' la za nu ic dey ornu bzaac dey nu Espiriit Yon ni Ñgyoozh ni' bicy nim de mbecy nu walab mbecy Israeel.
44010046	Gud lagy dey nu bicy ni Espiriit Yon ni Ñgyoozh dey, gun mnii dey riidz reña' mbecy, nunu ryabic dey gyel mbecy ni Ñgyoozh.
44010047	Orze' na Bed: ―De mbecy nu yu' ii byac ni Espiriit Yon ni Ñgyoozh gal nu guca' zi'l nu de ub na. Orze' ¿cyu gac ca ni dey nu cue' zu nis dey? ―nay.
44010048	Orze' Bed pcaay mbecy nu griib nis yu dey par nu gabe nu nac dey mbecy ni Jesucrisht. Orze' de mbecy ze' mnishbaa dey lo Bed nu gyiyeeñ nuy dey la be dzi.
44011001	Orze' de aposht nu de' zir bicy na nu yu' lo yu ni Judea güeñ dey nu ni' yu' mbecy nu walab mbecy Israeel nu guña lagy dey de riidz nu bruu lo Ñgyoozh.
44011002	Orze' ornu bri Bed Jerusaleeng, de yu nu rlagy caa beey sircunsision cuerp ni mbecy nu walab mbecy Israeel mnii zi dey niy.
44011003	Orze' na dey rab yuy: ―¿Lagu gua güiir de mbecy nu walab mbecy Israeel? ¿Lagu bdow nur dey gyit? ―na dey.
44011004	Orze' Bed pshaal yu dela coz nu guc gal ze' nu bzub la gyi' de coz nu bzac yu.
44011005	Orze' nay: ―Ya̱ bri̱ Jope. Orze' lat nu mne̱e̱ du̱ Ñgyoozh, orze' bicy mi nu bde' tub coz lo̱. Ya̱ bzaaca̱ nu yet tub coz nu na gal na negy cuadrad ily. Za' tap la scyiñ niñ nag yet ñi. Bruuñ baa bet ñi gashtal lo̱.
44011006	Orze' mbi la bgüi̱i̱ nañ ñi. Orze' bzaaca̱ de bañcyug nu zub tap gyi'. Bzaaca̱ de bañ gyish. Bzaaca̱ de lo la mni bily. Nunu bzaaca̱ de chigyiñ.
44011007	Orze' güeña̱ nu mnii Ñgyoozh. Orze' nam rab mi ya̱: “Bed, wes su. Biit de ma ze' gow ru”, nam.
44011008	Orze' Mne̱e̱ lom: “Cue' Shuaana̱. Rila wagda̱w de coz bag nu rlyuu leey ni Moisees, nunu rila wagda̱w coz nu a̱' yad ñi nu da̱w”, rugya̱m.
44011009	Orze' Ñgyoozh mnii ga'm tuuba' tir gal gyibaa. Orze' nam: “Benu ya̱, Ñgyoozh, bicy caacya̱ la coz, orze' ru cue' niir nu nde' coz bag”, nam.
44011010	Ni bicy mi chon tir. Orze' despuees bish cya ga' negy ze' gup ñi baa tuuba' tir.
44011011	Orze' lueg la bru'ña chon mbecy yu' ze' nu rcyiiña̱. Mbecy nu rcyiiñ gal Cesarea bzuu nez yu de mbecy ze' nu yad yub dey ya̱.
44011012	Orze' Espiriit Yon ni Ñgyoozh mniim lo̱ nu cue' gyicy cyup ica̱ nu waya̱ du̱ dey. Ni' shuup de bicy na nu yu' ii gua nu dey ya̱ par Cesarea. Orze' dela de̱ gu̱' nañ yu' ni Cornelio.
44011013	Mniiy nu bzaac yu tub anc nañ yu'y. Orze' anc ze' mniiy loy: “Bzuu nez tub mbecy chay Jope cha tey tub mbecy nu la Simo̱o̱. Laab yu ze' yu nu la Bed.
44011014	Yu ze' gniiy de riidz lor. Nu nac riidz ze' gruu mbañ ru nu dela famil nir”, nay.
44011015	Orze' na ornu brugyi' rne̱e̱ lo dey, orze' Espiriit Yon ni Ñgyoozh bicy nim dey gal nu bicy mi nu de ub na nu loga.
44011016	Orze' byeza' lagya̱ tub coz nu mnii Shuaan den ornu nam: “Waa briib nis yu de ru nu nis, tees ya̱ zeeda̱ Espiriit Yon nu gyicy nim der”, nam.
44011017	Orze' benu Ñgyoozh rbic mi ni de mbecy nu walab mbecy Israeel laaba' coz nu briic mi ni de ub na ornu bicy cup na consuel lo Shuaan den, orze' ¿cyu guc ya̱ nu ca̱ ni Ñgyoozh nu cue' ni gyicy mi? ―na Bed.
44011018	Na ornu güeñ de mbecy nde', orze' guca dey nu rnii ziy ni Bed, nunu byabic dey gyel mbecy ni Ñgyoozh. Orze' na dey: ―Orze' beni ni' zi'l briic Ñgyoozh ni de mbecy nu walab mbecy Israeel mod nu ne' dey dela coz cyi nu ricy yu gun orze' cui mbañ dey tub la ―na dey.
44011019	De mbecy nu ricy cup consuel lo Crisht brush las dey ornu bzac ziy tiem nu gut Shteb. Yu'y zay gashtal Fenicia. Yu'y zay gashtal Chipre. Yu' ga'y zay gashtal Antioquía. Pshaal dey de riidz nu bruu lo Ñgyoozh lo de mbecy Israeel zi'l.
44011020	Ze' la be mbecy Chipre, nu la be mbecy Cirene, de yu nu ricy cup consuel lo Crisht, bri dey tub gyedz nu la Antioquía. Ze' pshaal dey de riidz nu sac ni Shuaan den Jesuuz lo gaza' de mbecy nu walab mbecy Israeel.
44011021	Tona' la blocyuub Ñgyoozh dey, nunu tona' la mbecy zigy bicy cup dey consuel lo Shuaan den, nunu guc nu dey mi.
44011022	Na ornu güeñ de mbecy nu ricy cup consuel lo Crisht nu yu' Jerusaleeng de coz nu guc, orze' bzeed dey Bernabee gal Antioquía.
44011023	Na ornu briy, orze' bzaac yu nu tona' la nap bicy nu Ñgyoozh de mbecy ze'. Orze' tona' la bet lagy yu, nunu fert la mniiy lo dey nu gyicy paay nu Shuaan den nu dutuub la lardoo dey.
44011024	Na Bernabee nac yu mbecy nap. Espiriit Yon ni Ñgyoozh briib ic za' lam nañ lardooy. Nunu fert la bicy cup yu consuel lo Ñgyoozh. Orze' zigy mbecy ze' brugyi' nu ricy cup dey consuel lo Shuaan na.
44011025	Orze' Bernabee guay Tarso nu yub yu Saulo.
44011026	Na ornu byad yu na, orze' gua nuy yu par Antioquía. Nañ tub ña'n rup laa dey byatublaazh yu nu de mbecy nu ricy cup consuel lo Crisht nunu blyuu dey ni tub nac mbecy zigy. Antioquía, ze' bzub gyi'ñ nu rnii dey “Mbecy ni Crisht” de yu nu ricy cup consuel lo Crisht.
44011027	Tiem ze' bruu la be mbecy nu mnii por cuen ni Ñgyoozh Jerusaleeng. Za dey par Antioquía.
44011028	Tub mbecy nu la Agabo wes suy lat de mbecy zigy. Orze' Espiriit Yon ni Ñgyoozh blocyuub mi yu, nunu mniiy nu sñuu ga cyid tub cubiñ ily dutuub la gyishlombecy. Cubiñ ze' biid ñi, ornu Clau byub ic yu de nasyoong.
44011029	Orze' dela de mbecy ni Crisht mne' ic dey nu zeed yu ñuu tiñ nu locyuub yu de bicy yu nu yu' lo de yu ni Judea. Dub gal lac nu gagye tub ga dey, dub ni bzeed dey.
44011030	Orze' ni bicy dey. Orze' bzuu nez dey Bernabee nu Saulo nu byazeñ yu gun ze' yaa de yu bel nu riib ic de mbecy ni Crisht nu yu' lo de yu ni Judea.
44012001	Tiem ze' Herodes, tub yu nu riib ic de mbecy Israeel, brugyi' rsheed ziy la be mbecy ni Crisht.
44012002	Pcaay mbecy nu cut yu Santiag bicy Waa, nu mandzicy.
44012003	Na ornu bzaac yu nu tona' la bet lagy mbecy Israeel nu biit yu Santiag, orze' psheta' yaay Bed. Ni guc tub sa' nu row dey gyishtily nu sac lebadur.
44012004	Na ornu bded nu bdu' yaay Bed, mne'y yu nañ yu' gyiib. Ze' bgu' dey yu yaa tap nac soldad. Tap ga soldad lo tub nac yu. De yu ze' mña dey yu. Herodes mnii tooy nu cha nuy Bed lo de mbecy zigy, de mbecy Israeel or ded sa' ze'.
44012005	Orze' guti Bed yu' gyiib, tees de mbecy ni Crisht fert la mnii nu dey Ñgyoozh nu nac yu.
44012006	Tub dzi anzir nu co ic Herodes nu cha nuy Bed lo de mbecy, na or guzeel rel, orze' nas la Bed lat cyup soldad nu rñay ze'. Nag yu nu cyup caden. Nunu zu cyupa' soldad ro' gyiib ze'.
44012007	Orze' derepent la bruu zac tub anc ni Ñgyoozh lo Bed. Orze' dutuub la nañ yu' ze' bzu yaa. Orze' gul yaa anc ze' cuit yu. Orze' brish yu yaa. Orze' nay rab yuy: ―¡Bicy lal! ¡Weshte! ―nay. Orze' lueg la bet lag caden nu nag yeñ yaa Bed.
44012008	Orze' na anc rab yuy: ―Bicy nicy sinch nir, nunu pcaa gyi' gyid lab ru ―nay. Orze' ni bicy Bed. Orze' na anc: ―Bzuu yeñ shab ru. Orze' cyid car icha̱ ―nay.
44012009	Orze' za ca Bed ich yu. Orze' bruuy nañ yu' gyiib. Par wangad lagy yu ti coz nu ricy anc ze' nde' coz rishli. Psa' lagy yu nu Ñgyoozh ricy num yu mod ni pcaal.
44012010	Orze' bded dey lugaar loga la nu rña soldad. Niga bdeda' dey lugaar cyup. Niga byap dey tub ro' nu byaa nu gyiib. Ro' ze' benu shaal nañ, orze' gac ruun nañ yu' gyiib chu'n lat cay. Orze' ro' ze' byaal ub lañ. Orze' bruu dey nañ yu' gyiib ze'. Bza dey lat tub cay. Orze' derepent la bzeeñ anc yu ub zi lay.
44012011	Orze' gud lagy yu la coz guc. Orze' mnii tooy: ―Na gaal gud lagya̱ nu rishli Ñgyoozh bzuu nez mi tub anc nu blooy ya̱ yaa Herodes, nunu bloo chuy ya̱ lo dela coz nu ricy pee de mbecy Israeel gyicy nuy ya̱ ―nay.
44012012	Na ornu gud lagy yu nde', orze' zay par yu' Li, ñaa Waa, laab yu ze' yu nu la Marc. Zigy mbecy byatublaazh dey ze' nu rnii nu dey Ñgyoozh.
44012013	Orze' psiigy yu lo yaro' ni loli'. Orze' tub fiñ feñ nu la Rode bruuñ za güiiñ ben cyu nde'.
44012014	Tees ornu güeñ ñi nu zaab ti' Bed, orze' byu' loñ nu laab yu. Orze' par nu tanta' la bet lagy ñi wanshaala'ñ ro' ze' sinu carer la gush ñi zañ par lat de mbecy. Mniiñ nu zu Bed ich yu'.
44012015	Orze' na dey: ―¡Ru tub mbecy ton! ―na dey. Tees bzu fert ñi nu laab rishli rniiñ. Orze' na' dey: ―Par walab yu nde', sinu yu ze' tub anc nu nac nuy ―na dey.
44012016	Lat nu za fiñ mñaa ze', orze' fert la ca Bed rsiigy yu lo yaro' ni loli' ze'. Orze' or guchi pshaal dey ro'. Na ornu bzaac dey Bed, tona' la za nu ic dey.
44012017	Orze' bicy Bed yaay par nu checa dey nu ricy yu zu redz. Orze' byooy rishlo dey lac bzac yu ornu Ñgyoozh bloom yu nañ yu' gyiib. Orze' nay: ―Niir lo Santiag, gal nu lo de' zir de bicy na de coz nu guc ze' ―nay. Orze' bruuy zay tuuba' lugaar.
44012018	Na or bza' yu tuuba' dzi, orze' tona' la pcan shcab ni de soldad. Orze' na dey rab yu losa'y: ―¿La bzac Bed? ―na dey.
44012019	Orze' Herodes pcaay de mbecy nu yub yu Bed par wangyad yu. Orze' bdugyi'y lo de soldad nu rña ze'. Orze' pcaay mbecy nu cut yu de soldad ze'. Despuees ni de nu nde', Herodes bruuy lo de yu ni Judea zay cyiiñ yu Cesarea.
44012020	Orze' Herodes tona' la guzi lagy yu lo de mbecy Tiro nu Sidón. Orze' tublaazh la gua güii dey yu. Nu loga la bicy dey Blasto par amig. Yu ze' zuy riiñ nu riib ic yu nañ yu' ni Herodes. Orze' mnishbaa dey lo Herodes nu cue' chucoo nuy dey, gun de coz nu row dey druuñ de lugaar nu riib ic yu.
44012021	Orze' Herodes bzuy tub dzi nu nii nuy de mbecy zigy. Dzi ze' bzuy negy nu rzu mbecy nu riib ic. Orze' gusub yu lo yashily, ze' nu riib ic yu. Orze' mniiy riidz lo de mbecy.
44012022	Orze' de mbecy brish ti dey. Orze' na dey: ―¡Yu nu rnii nu de ub na, yu re walab mbecy, sinu tub ñgyoozh! ―na dey.
44012023	Orze' tub anc ni Ñgyoozh lueg la pshet yaay Herodes. Bicy yu nu gush güiiy. Ni bicy anc ze', gun wangyicy zily yu Ñgyoozh. Orze' bdow bya'y gut yu.
44012024	Niga niga güeñ zir mbecy de riidz ni Ñgyoozh, nunu bicy cup zir dey consuel lo Crisht.
44012025	Orze' blazh riiñ ni Bernabee nu Saulo Jerusaleeng. Gaze' nu bish cya ga' dey zay par Antioquía tuuba' tir. Za nuy Waa. Laab yu ze' yu nu la Marc.
44013001	Lat de mbecy ni Crisht nu yu' Antioquía yu' la be mbecy nu rnii por cuen ni Ñgyoozh, nunu yu' ga' la be mbecy nu rlyuu coz ni Ñgyoozh. Tub yu lay Bernabee. Tuuba'y lay Simo̱o̱, laab yu ze' yu nu la Cas. Tuuba'y lay Lucio, yu ze' mbecy Cirene. Tuuba'y lay Manaén, yu nu tublaazh la bguul dey nu Herodes, yu nu byub ic Galilea. Tuuba'y lay Saulo. De yu ze' zuy riiñ lat de mbecy ni Crisht.
44013002	Orze' tub dzi lat nu rzu bich dey nu nac Shuaan den, nunu lat nu rca dey ni ub yu nu cue' gow yu gyit nu rzu bich dey nu nac Ñgyoozh, orze' na Espiriit Yon ni Ñgyoozh rab mi dey: ―Bloo reñ der Bernabee nu Saulo par nu gyicy dey riiñ nu pcui̱ nu gyicy yu ―nam.
44013003	Na ornu bded ni nu pca dey ni ub yu nu cue' goy gyit lat nu mnii nu dey Ñgyoozh, orze' briib yaa dey too de yu ze'. Orze' bzuu nez dey yu zay lo riiñ nu briic Espiriit Yon ni Ñgyoozh nu gyicy yu.
44013004	Orze' Espiriit Yon ni Ñgyoozh bzuu nez mi dey zay. Bruu dey Antioquía za dey par Seleucia. Ze' gush dey tub barc zay par Chipre, tub nac yu nu ri lo nisyudoo.
44013005	Na ornu bri dey Salamina, tub gyedz nu ri lo yu ni Chipre, orze' pshaal dey riidz ni Ñgyoozh nañ de yu' nu rsya' de mbecy Israeel riidz ni Ñgyoozh. Waa za nuy dey par nu locyuub yu dey.
44013006	Bded dey lo yu nu ri lo nisyudoo ze'. Orze' bri dey tub gyedz nu la Pafos. Ze' bdzeel dey tub tu' nu la Barjesús. Yu ze' mbecy Israeel, nunu rniiy nu nac yu tub mbecy nu rnii por cuen ni Ñgyoozh, tees walab rishli.
44013007	Yu ze' nac nuy Sergio Paulo. Nunu Sergio Paulo, yu ze' riib ic yu yu nu ri lo nisyudoo ze'. Nac yu mbecy nu tona' la yu' shcab ni. Orze' bredz yu Bernabee nu Saulo nu cha dey loy gun rlagy yu gyeñ yu riidz ni Ñgyoozh.
44013008	Ze' tu' ze' tuuba' nu lay nde' Elimas. Orze' yu ze' guay contr ni dey. Orze' bdu'y lagy yu nu riib ic lo de yu ze', par nu cue' gyicy cup yu consuel lo Crisht.
44013009	Orze' Espiriit Yon ni Ñgyoozh briib ic za' lam nañ lardoo Saulo, laab yu ze' yu nu la Baly.
44013010	Orze' Baly mbi la bgüiiy lo tu' ze'. Orze' nay: ―¡Mbecy rguu, mbecy rgubdzaa, ru nar gal nu na nuras! Ru zar contr ni dela coz nu se'ñ, nunu rila wachecar nu rchaar dela riidz rishli ni Ñgyoozh.
44013011	Orze' na Ñgyoozh shet yaam ru. Na gyaca' lor. Ru wazaca'r yaa ni doo par la be tiem ―nay. Orze' lueg la bet dzeeñ urlo Elimas. Orze' brugyi' ryub yu ca na mbecy nu gan yu yaay nu lyuuy nez niy.
44013012	Orze' yu riib ic ze', ornu bzaac yu de coz nu guc, orze' bicy cup yu consuel lo Crisht. Tona' la za nu ic yu nu nac de riidz ni Shuaan den.
44013013	Baly nu de losa'y bruuy Pafos, gu' dey nañ tub barc zay. Za dey par Perge, tub gyedz nu ri lo de yu nu la Panfilia. Tees ze' bruu Waa lat dey. Bish cyay yay par Jerusaleeng.
44013014	Orze' bruu Baly nu de losa'y Perge. Zay par Antioquía, tub gyedz nu ri lo tub nac yu nu la Pisidia. Orze' sab, dzi nu rzu lagy mbecy Israeel, gua dey nañ yu' nu rsya' de mbecy Israeel riidz ni Ñgyoozh. Orze' gusub dey.
44013015	Na ornu blazh nu blab mbecy tub nac riidz nu ta' lo leey ni Ñgyoozh nu bzeeñ Moisees, gal nu tub nac riidz nu bzeeñ de yu nu mnii por cuen nim, orze' yu nu riib ic nañ yu' ze' bzeed yu raso̱o̱ lo Baly, gal nu lo de losa'y. Orze' nay: ―Bicy na, benu ricy cup ru tub consef, orze' gac niir lo de mbecy na la ―nay.
44013016	Orze' Baly wes suy. Bicy yaay par nu ri gua dey nu cue' gyicy yu zu redz. Orze' brugyi' rniiy. Orze' nay: ―Bzuub gyidag de ru mbecy Israeel nu de ru mbecy nu rca lagy lo Ñgyoozh.
44013017	Ñgyoozh ni de mbecy Israeel pcuim de gyitoo bel ni den. Bicy mi nu byañ dey lat nu gabee rcyiiñ dey gal nu rcyiiñ mbecy yad lugaar nu la Egipto. Tona' la fert bicy num dey ornu bloom dey Egipto.
44013018	Orze' nañ cyuu ña'n gugyeem lo dey lat nu shiñ bicy dey tub lugaar ub zi.
44013019	Orze' mnit lom gagy nac mbecy nu pcyiiñ lo de yu nu la Canaán, nunu briic mi lugaar ze' nu gani de mbecy nim.
44013020	Orze' nañ tap gaynal nu ña'n, briic mi mbecy nu gyub ic dey por cuen nim. De yu ze' byub ic yu gashtal pshuub la tiem ni Samueel, yu nu mnii por cuen nim.
44013021	Orze' bdiiñ dey lom nu cuic mi tub mbecy nu gac rey ni dey. Orze' Ñgyoozh briic mi Sauul, i'ñ yu nu la Cis, nez Benjamiing, par nu gac rey ni dey nañ cyuu ña'n.
44013022	Orze' despuees bloom Sauul nunu bicy mi nu byac Dabi rey ni dey. Ñgyoozh bzat mi Dabi ornu nam: “Ya̱ bzaaca̱ nu mod nu na Dabi i'ñ Isaí nañ lardooy, nde' mod nu tona' la yet lagya̱. Yu ze' gyicy yu dela coz nu rlagya̱”, nam.
44013023	Ñgyoozh bicy mi nu Jesuuz, biñ nu bruu lat famil ni Dabi, byac mi biñ nu co mbañ de mbecy Israeel. Gulas mnii Ñgyoozh nu segur la ni gyicy mi.
44013024	Anzir nu cyid Jesuuz, Waa pshaal yu de coz ni Ñgyoozh lo de mbecy Israeel. Mniiy nu ne' dey dela coz cyi nu ricy yu, nunu zu nis dey.
44013025	Ornu sñuu ga lazh de riiñ nu briic Ñgyoozh nu gyicy Waa, orze' nay rab yu de mbecy: “Ya̱ a̱' naca̱ biñ nu rnii too de ru nu naca̱, tees ornu lazh de coz nu ricya̱, orze' cyid tuuba' mbecy. Ni gyid lab mi wangyapa̱ lo̱o̱”, nay.
44013026	’Der bicy na nu nac nez Abraham, nunu de ru mbecy nu rca lagy lo Ñgyoozh nu yu' lat ii, par de ub na bzeed Ñgyoozh riidz nu lac mod co mbañ mi den.
44013027	Tees de yu nu yu' Jerusaleeng nu de yu nu riib ic dey wangad lagy dey cyu nac Jesuuz. Ni' zi'l wangyet lag dey cuen de riidz nu bzeeñ de mbecy nu mnii por cuen ni Ñgyoozh, de riidz nu rlab dey de sab la, dzi nu rzu lagy mbecy Israeel, nañ yu' nu rsya' de mbecy Israeel riidz ni Ñgyoozh. Nde' nu mnii dey nu gat mi par nu byu' niñ gal nu pcaa de yu nu mnii por cuen ni Ñgyoozh ornu mnii dey nu rlagy ñi gat mi.
44013028	Mas wangyap dey ni tub la falt nim nu gyicy ñi nu gat mi, tees mnishbaa dey lo Pilato nu gyicy yu mandaar lo de mbecy nu cut dey mi.
44013029	Orze' bicy nu dey mi dela coz nu bi cañ nu gyicy nu dey mi, gal nu rniiñ lat de riidz ni Ñgyoozh. Gaze' nu pshet dey mi lo cruuz. Orze' pcach dey mi nañ tub blyuu.
44013030	Tees Ñgyoozh bicy mi nu byabañ mi.
44013031	Orze' zañ dzi bruu zac mi lo de yu nu gusa num ornu bruum Galilea guam par Jerusaleeng. Na de yu ze' mnii dey lo de mbecy Israeel nu bzaac dey nu byabañ mi.
44013032	’Orze' de̱ ya̱ yap ne̱e̱ de̱ lo de ru tub riidz nu tona' la cyit na. Riidz ze', nde' coz nu mnii Ñgyoozh lo de gyitoo bel ni den nu segur la gyicy mi.
44013033	Coz ze' bicy mi nu byu' niñ par de ub na, gun laab nez den de gyitoo bel ze'. Ni bicy mi ornu bicy mi nu byabañ Jesuuz. Ni rniiñ lo salmo cyup ornu Ñgyoozh nam: “Ru nac ru I'ña̱. Dzi na ya̱ gyicya̱ nu cui mbañ ru”, nam.
44013034	Ni' zi'l mnii Ñgyoozh lat de riidz nim, ornu mniim nu gyicy mi nu gyabañ Jesuuz, nunu wazaan mi nu gadz cuerp nim. Orze' nam rab mi biñ nu pcuim: “Ya̱ tona' la nap gyicy du̱ ru gal nu mne̱e̱ lo Dabi nu segur la gyicya̱”, nam.
44013035	Ze' tuuba' lugaar mnii yu nu mnii por cuen nim rab yum: “Ru wazaan ru nu gadz cuerp ni biñ Yon nir”, nay.
44013036	Tees tiem nu pcyiiñ Dabi gyishlombecy, bicy yu de coz nu rlagy Ñgyoozh nu gyicy yu. Gaze' nu gut yu. Pcach dey yu lat de baa ni gyitoo bel ni den. Orze' byayu cuerp niy.
44013037	Tees biñ nu bicy Ñgyoozh nu byabañ, mi ze' wangadz cuerp nim.
44013038	Orze' na der bicy na, ya̱ rne̱e̱ lo der coz nu rlagy ñi nu gad lagy der nu Ñgyoozh gyicy sulagy mi ni mbecy nu nac Jesuuz.
44013039	Nunu rlagy ñi gad lagy der nu dela mbecy nu gyicy cup consuel lo Crisht gla dey ni dela cyi. Ze' leey nu bzeeñ Moisees wancyiiñ ñi nu gyicy ñi nu la de mbecy ni de cyi nu ricy yu.
44013040	Orze' bicy cuidad der nis zac ru coz nu mnii de yu nu mnii por cuen ni Ñgyoozh gulas,
44013041	ornu pcaa dey gal nu Ñgyoozh mniim: De ru mbecy rgubdzaa, güii der. Gua nu ic der, nunu gat der, gun coz nu gyicya̱ tiem nu cyiiñ ru gyishlombecy ii, nde' tub coz nu rila wayeña lagy ru. Mas shaal mbecy coz ze' lo der, tees wayeña lagy ru, nam ―na Baly rab yu de mbecy nu nguaa nañ yu' ze'.
44013042	Na lat nu bruu Baly nu Bernabee nañ yu' nu rsya' de mbecy Israeel riidz ni Ñgyoozh, orze' de mbecy nu walab mbecy Israeel nese nu gul yu mniiy nu cha ga' dey nañ yu' ze' tuuba' sab, dzi nu zu lagy dey, nunu nii zir dey de coz ze' lat dey.
44013043	Na ornu blaazh brush las de mbecy, orze' zañ mbecy Israeel, nunu zañ mbecy nu gush leey ni de mbecy Israeel guaca dey ich Baly nu Bernabee. Orze' Baly briic yu consef ni dey, nunu mniiy nu zaab gash la dey de coz nap nu rbic Ñgyoozh niy.
44013044	Orze' tuuba' sab, dzi nu rzu lagy mbecy, tona' la mbecy zigy byatublaazh yu. Sñuu ga zi'l mbecy ricy falt par nu lazh dela mbecy gyedz ze'. Byatublaazh dey par nu zuub gyidag yu de riidz ni Shuaan den.
44013045	Na ornu de mbecy Israeel bzaac dey de mbecy zigy ze', orze' tona' la bicy saap lagy dey ich Baly nu Bernabee. Orze' mnii dey riidz nu za contr ni riidz nu mnii Baly, nunu gugy zi dey yu.
44013046	Orze' Baly nu Bernabee fert zir mnii dey. Orze' na dey: ―Rlagy ñi nu nu loga la shaal de̱ riidz ni Ñgyoozh lo de ru. Tees como de ru rzu chu der de riidz ze', nunu como de ru ricy der ub ru par mbecy nu wangyap nu cui mbañ tub la, orze' de̱ ya̱ zaan de̱ de ru. Na cha̱ de̱ lat de mbecy nu walab mbecy Israeel,
44013047	gun ni bicy Shuaan den mandaar ornu nam: Ya̱ bicya̱ nu nar gal nu na tub yaa par nu zac de mbecy nu walab mbecy Israeel. Ya̱ gyicya̱ nu dela mbecy nu yu' gal nu blaazha' zir ze' nu zet ni gyishlombecy cui mbañ dey nu nac ru, nam ―na dey.
44013048	Na ornu güeñ de mbecy nu walab mbecy Israeel de riidz ze', orze' tona' la bet lagy dey, nunu bicy zily dey riidz ni Ñgyoozh. Nunu de yu nu bi pcui Ñgyoozh par nu cui mbañ yu tub la, brugyi' ricy cup dey consuel lom.
44013049	Orze' brush las riidz ni Ñgyoozh par dutuub la lugaar gaab ga ni Antioquía ni Pisidia.
44013050	Tees de mbecy Israeel pcha' dey ic de mbecy zub lo gyedz ze', nunu pcha' dey ic de biñ mñaa lily nu walab mbecy Israeel, de biñ mñaa nu driib zily Ñgyoozh. Orze' de mbecy ze' brugyi' ricy dey nu rsheed zi dey Baly nu Bernabee. Orze' pcyuu nu dey yu lo de yu ni dey.
44013051	Orze' Baly nu Bernabee bdib dey gyid lab yu par tub muesht nu gabe nu wangash de mbecy gyedz ze' dey. Orze' bruu dey lugaar ze', zay tub gyedz nu la Iconio.
44013052	Tees de mbecy Antioquía ni Pisidia nu ricy cup consuel lo Crisht tona' la zu cyit lagy dey, nunu riib ic za' la Espiriit Yon ni Ñgyoozh nañ lardoo dey.
44014001	Na Iconio tublaazh la gua Baly nu Bernabee nañ yu' nu rsya' de mbecy Israeel riidz ni Ñgyoozh. Tona' la nap mnii dey. Nde' nu tona' la mbecy zigy bicy cup dey consuel lo Crisht. Yu' mbecy Israeel bicy cup yu consuel lo Crisht, nunu yu' ga' mbecy nu walab mbecy Israeel bicy cup yu consuel lom.
44014002	Tees de mbecy Israeel nu wangyicy cup consuel lo Crisht bicy dey nu pcha' ic mbecy nu walab mbecy Israeel, nunu bicy dey nu bish cya dey ich de bicy na.
44014003	Tees Baly nu Bernabee tuñ pcyiiñ dey lugaar ze'. Wanchib la dey pshaal yu riidz ni Shuaan den. Mnii dey nu tona' la nap ricy num mbecy, nunu mi ze' bicy mi nu gud lagy de mbecy nu de riidz nu rnii dey, nde' coz nu laab ñi. De mbecy gud lagy dey nu riidz ze' rishli, gun Shuaan den briic mi mod nu gyicy dey nusuriidz gal nu de coz nu ricy nu za nu ic mbecy.
44014004	Orze' dela mbecy gyedz ze' byac cup shcab ni dey. Tub nac yu guc nuy de mbecy Israeel, tub naca'y guc nuy Bernabee nu Baly.
44014005	Orze' de mbecy nu walab mbecy Israeel, nu de mbecy Israeel, nu de yu nu riib ic ni dey, laab de yu ze' mnii too dey nu shiñ gyicy nu dey Baly nu Bernabee. Orze' mnii too dey nu goow gyita'y Baly nu Bernabee gashtal gat la dey.
44014006	Na ornu gud lagy Baly nu Bernabee, orze' bruu chu dey. Zay par lo de yu ni Listra nu Derbe, cyup gyedz nu ri lo de yu nu la Licaonia.
44014007	Ze' pshaal dey de riidz nu sac ni Jesuuz.
44014008	Listra zu tub mbecy coj. Yu ze' zub zi'l yu, gun gaal zi'l nu gul yu rila wagac zay.
44014009	Ze' güeñ yu riidz nu rnii Baly. Orze' Baly gud lagy yu nu ricy cup yu ze' consuel lo Crisht, nunu nde' nu gac gyac yu. Orze' Baly mbi la bgüiiy loy.
44014010	Orze' ye la brish tiy. Orze' nay: ―¡Wes su nunu li bzu! ―nay. Orze' rzab lay wes suy. Nunu brugyi' lay rzay.
44014011	Na ornu de mbecy zigy bzaac dey nu ni bicy Baly, orze' brugyi' nu rbish ti dey. Orze' na dey nu riidz yu, riidz Licaonia: ―¡De ñgyoozh gush dem mod nu na mbecy, nunu bet dem gashtal lo la den ii! ―na dey.
44014012	Mnii dey nu Bernabee nac yu tub ñgyoozh nu la Júpiter. Ze' Baly mnii dey nu nac yu tub ñgyoozh nu la Mercurio, gun yu ze' yu nu rnii.
44014013	Orze' de uz nu zu riiñ nañ yu' ni ñgyoozh Júpiter, yu' nu zub ru' gyedz, orze' uz ze' gua nuy la be tor nu gyee. Yu ze' nu de mbecy ngulagy dey ñgyuut yu chigud ze' nu cuic dey tub gun lo Baly, gal nu lo Bernabee.
44014014	Na ornu Baly nu Bernabee güeñ dey de coz nu rlagy de yu ze' nu gyicy yu, orze' pshaa la dey shab yu, nunu gush dey carer gu'y lat de mbecy zigy ze'. Orze' brish ti dey.
44014015	Orze' nay: ―Der mbecy, ¿lagu ni ricy der? De̱ ya̱ nac de̱ mbecy gal nu na' zi'l de ru. Nunu de̱ ya̱ yap de̱ ii par nu rica̱ nu gad lagy der nu laa yaa der de coz nu rila wacyiiñ ii, nunu “O” nii der ni Ñgyoozh mbañ, biñ nu psa' lagy gyibaa, nu gyishlombecy, nu nisyudoo, nu dela coz nu yu' de lugaar ze'.
44014016	Gulas Ñgyoozh bzaan mi nu gyicy mbecy la zi'l coz nu rlagy ub yu gyicy yu.
44014017	Tees dub laa tiem rlyuum cyu nac mi ornu ricy mi coz nap. Ricy mi nu yet gyey, nunu rbic mi cosech. Rbic mi coz nu gow der, nunu ricy mi nu zu cyit lagy der ―na dey.
44014018	Mas nu de riidz ze', tees tona' la biigy par nu cay ni dey nu cue' cut dey de tor ze' par tub gun nu cha lo dey.
44014019	Orze' la be mbecy Israeel bruu dey Antioquía ni Pisidia, nunu bruu ga' dey Iconio. Orze' za dey par Listra. Ze' bdu' dey lagy de mbecy zigy nu cha dey contr ni Baly. Orze' de mbecy pshet dey gyita' Baly nu ñgyut dey yu. Orze' bgayu tuñ la dey yu par ru' gyedz, gun psa' lagy dey nu gut yu.
44014020	Tees ornu de mbecy nu ricy cup consuel lo Crisht byatublaazh dey lo Baly, orze' weshtey. Orze' gu' ga'y lat gyedz tuuba' tir. Na tuuba' dzi Baly nu Bernabee bruu dey Listra za dey par Derbe.
44014021	Orze' Baly nu Bernabee pshaal dey riidz nu sac ni Crisht Derbe, nunu pshet gras dey lardoo zañ mbecy par nu gyicy cup dey consuel lo Crisht. Orze' bish cya dey. Bruu dey Derbe za'y par Listra. Orze' bruu dey Listra. Zay par Iconio. Orze' bruu dey Iconio. Za dey par Antioquía ni Pisidia.
44014022	Nez nu za dey, gua zaab lo dey de mbecy ni Crisht nu yu' de lugaar ze'. Bicy dey nu byafert dey nu nac de coz ni Crisht, nunu mnii dey nu gyicy paa dey nu de riidz nim nu bi güeñ dey. Blyuu dey ni dey. Orze' na dey: ―Zañ coz deet rlagy ñi nu zac na par nu chu'n lo gyel gubier ni Ñgyoozh ―na dey.
44014023	Baly nu Bernabee bloo su dey yu bel ni tub nac ga de mbecy ni Crisht. Orze' mnii nu dey Ñgyoozh, nunu pca dey ni ub yu nu cue' goy gyit. Orze' bzeeñ dey de yu bel ze' yaa Ñgyoozh, biñ nu ricy cup dey consuel lo, par nu güiim dey.
44014024	Na ornu bded dey lo de yu ni Pisidia, orze' bru'ña dey lo yu ni Panfilia.
44014025	Orze' za dey tub gyedz nu la Perge. Ze' pshaal dey de riidz ni Crisht. Orze' bruu dey Perge, za dey par Atalia.
44014026	Ze' gush dey tub barc. Orze' za dey par Antioquía, ze' nu bgu' mbecy dey yaa Ñgyoozh par nu locyuub mi dey nunu par nu güiim dey lat nu gyicy yu riiñ nim, riiñ ze' nu bi bza' lo dey na.
44014027	Na ornu bru'ña dey Antioquía, orze' bicy tublaazh dey de mbecy ni Crisht. Orze' pshaal dey lo de mbecy ze' dela coz nu bicy nu Ñgyoozh dey. Pshaal dey nu lac mod bicy Ñgyoozh par nu byaal nez nu cha dey lo de mbecy nu walab mbecy Israeel, gun orze' de yu ze' gac gyicy cup dey consuel lo Crisht.
44014028	Orze' tuñ tiem byeeñ dey lugaar ze' nu de mbecy ni Crisht.
44015001	Orze' la be mbecy bruu dey lo de yu ni Judea guay Antioquía. Orze' blyuu dey ni de bicy na. Orze' na dey: ―Wac ruu mbañ den benu waca beey sircunsision cuerp ni den gal nu rniiñ lo leey nu bzeeñ Moisees ―na dey.
44015002	Orze' Baly nu Bernabee fert la mnii dey nu walab ni. Orze' zi ga la bee nu dey yu riidz. Orze' de mbecy mnii too dey nu Baly nu Bernabee nu la be mbecy nu yu' Antioquía, de yu ze' rlagy ñi cha dey par Jerusaleeng par nu cha güii dey de aposht nu de yu bel, gun orze' cugyi' dey nu nac de coz ze'.
44015003	Orze' de mbecy ni Crisht ze' bzuu nez yu dey zay. Lat nu za dey lo yu ni Fenicia gal nu lo yu ni Samaria, orze' bdzeel dey de mbecy ni Crisht. Orze' byoo dey rishlo dey lac mod guc. Orze' mnii dey nu de mbecy nu walab mbecy Israeel byac dey mbecy ni Ñgyoozh. Ornu güeñ de mbecy nu yu' lugaar ze' nde', orze' tona' la bet lagy dey.
44015004	Na ornu bri dey Jerusaleeng, orze' de mbecy ni Crisht, nu de aposht, nu de yu bel, de yu ze' gua nii nu dey yu ñgyoozh. Orze' Baly nu Bernabee byoo dey rishlo dey nu lac mod bicy nu Ñgyoozh dey.
44015005	Orze' la be mbecy nu ricy cup consuel lo Crisht, yu nu gunash leey ni de mbecy fariseo, orze' wes su dey. Orze' na dey: ―Rlagy ñi caan de mbecy ni Crisht nu walab mbecy Israeel nu caa dey beey sircunsision cuerp ni dey, nunu rlagy ñi caan dey nu gyicy yac yu nu leey nu bzeeñ Moisees ―na dey.
44015006	Orze' de aposht nu de yu bel byatublaazh dey par nu go dey riidz nu nac de coz ze'.
44015007	Na ornu blazh bee dey riidz, orze' wes su Bed. Orze' nay: ―Der bicy na, de ru rad lagy der nu tona' la gulas pcui Ñgyoozh ya̱ lat de ru par nu shaala̱ de riidz ni Crisht lo de mbecy nu walab mbecy Israeel, gun orze' gyeñ dey, nunu gyicy cup dey consuel lom.
44015008	Ñgyoozh, biñ nu rad lagy la na lardoo mbecy, bicy mi nu rad lagy den nu cyiiñ de mbecy nu walab mbecy Israeel nu gac dey mbecy ni Crisht. Ni bicy mi ornu briic mi Espiriit Yon nim ni dey gal nu bicy nu'm de ub na.
44015009	Mod nu bicy num de ub na laab ni' zi'l mod bicy num dey. Bicy sulagy mi de cyi nu bicy dey, gun ricy cup dey consuel lo Crisht.
44015010	Orze' na ¿lagu rlagy der gyicy ru preb Ñgyoozh ornu ricy der nu deet rzac de mbecy nu ricy cup consuel lo Crisht? Coz nu rnii der nu gyicy dey, nde' coz nu wagyee den, gal nu de gyitoo bel ni den wangagyee dey.
44015011	Ze' de ub na rzeña lagy den nu gruu mbañ na nu nac faboor nu ricy nu Shuaan den Jesuuz. Ni' zi'l de yu ze' ―na Bed.
44015012	Dela mbecy gucua ri dey ornu güeñ dey nu rnii Baly nu Bernabee, ornu bzeed cuen dey lo dey dela coz ily nu bicy Ñgyoozh, nunu dela nusuriidz nu bicy mi lat de mbecy nu walab mbecy Israeel lat de riiñ nu bicy dey.
44015013	Na or blazh nu mnii Baly nu Bernabee, orze' na Santiag rab yu de mbecy: ―Bzuub gyidag der, bicy na.
44015014	Simo̱o̱ Bed bi byoo ga'y rishlon mod nu bicy Ñgyoozh num de mbecy nu walab mbecy Israeel ornu nap bicy num dey tir loga la. Bloo sum tub nac mbecy nu gac nim lat dey.
44015015	Ni' zi'l yaruu riidz nu pcaa de yu nu mnii por cuen ni Ñgyoozh.
44015016	Orze' na Ñgyoozh: Or lazh nde', orze' ya̱ cush cya̱ locyuuba̱ de nez Dabi, gun mnu nez Dabi, tees ya̱ zu napa̱ ñii.
44015017	Gun orze' dela de' zir mbecy yub dey Shuaan yu. De lo la mbecy nu ya̱ pcui̱ nu gac ne̱ yub dey ya̱.
44015018	Ni na Ñgyoozh, biñ nu bi gulas briic nu gad lagy de mbecy de nde', rniiñ.
44015019	’Ni' ya̱ rsa' lagya̱ nu walagy ñi nu gyicy deet den nu de mbecy nu walab mbecy Israeel, de yu nu yac mbecy ni Ñgyoozh.
44015020	Tees rlagy ñi caan tub gyicy zeed na lo dey. Rlagy ñi niin lo dey nu cue' gow dey de coz nu a̱' yad ñi nu gow yu. Cue' gow dey de gun nu briic mbecy lo nab. Rlagy ñi niin nu cue' gal dey de mbecy nu wanchelaay, nunu cue' gow dey bañcyug nu psi̱i̱ mbecy yeñ, nunu cue' gow dey reñ.
44015021	Gun nese gulas nu gashtal dzi na rlab mbecy leey nu bzeeñ Moisees nañ de yu' nu rsya' de losa'n riidz ni Ñgyoozh. De sab la, dzi nu rzu lagy mbecy, rlab dey riidz nim, nunu dela gyedz rshaal mbecy riidz ze' nim ―nay.
44015022	Orze' de aposht, nu de yu bel byatublaazh dey, nu dela mbecy ni Crisht. Orze' mnii too dey nu co su dey la be mbecy lat dey, par nu cha nu dey Baly nu Bernabee par Antioquía. Orze' bloo su dey Judas, laab yu ze' yu nu la Barsabás, nunu ni' zi'l bloo su ga' dey Silas. De yu ze' mbecy nu rca lagy de bicy na lo.
44015023	Orze' briic dey tub gyicy za nu dey. Gyicy ze' rniiñ: “De̱ ya̱, nu de aposht, nu de yu bel, nu de bicy na, zeed de̱ ñgyoozh ni de ru bicy na nu walab nez de mbecy Israeel. Zeed de̱ ñgyoozh ni de ru mbecy nu yu' Antioquía, nunu ni' zi'l ni de ru mbecy nu yu' lo yu ni Siria, nunu ni' zi'l ni de ru mbecy nu yu' lo de yu ni Cilicia.
44015024	Bi güeñ de̱ nu la be mbecy nu bruu lat de̱ bru'ña dey lat der nu bicy dey nu rac deet nañ shcab ni der nu nac de coz nu rnii dey. Tees de̱ ya̱ wanne̱e̱ de̱ lo dey nu ni gyicy yu.
44015025	Nde' nu na byatublaazh de̱, nunu bicy de̱ tub zi'l shcab nu pcui̱ de̱ la be mbecy nu cyid tooy rishlo der. Orze' bzuu nez de̱ yu cyid yu lo der. Yad nu dey Bernabee nu Baly, de yu nu dzi rca den.
44015026	De yu ze' mas rlagy mbecy cut yu dey, tees ricy paa dey nu coz nu rlagy Shuaan den Jesucrisht.
44015027	Orze' gzuu nez de̱ Judas, nu Silas nu cyid yu lo der, gun orze' nii dey lo der par nu gyeñ gyidag la der dela coz nu ca̱a̱ de̱ lo gyicy ii.
44015028	Gun Espiriit Yon ni Ñgyoozh nu de̱ ya̱ rze̱e̱ nu walagy ñi ca̱a̱ de̱ reña' coz nu gyicy der, sinu de coz nu rlagy ñi gyicy der, de coz nu zat de̱ lo gyicy ii.
44015029	Cue' gow der coz nu rbic mbecy lo nab. Cue' gow der reñ, nunu cue' gow der bañcyug nu gut nu psi̱i̱ mbecy yeñ. Cue' gal der de mbecy nu wanchelaar. Tona' la nap gyicy der benu cue' la gyicy der de coz ze'. Bi nii ga'n.” Ni cañ lo gyicy ze'.
44015030	Orze' bzuu nez dey de mbecy ze' za dey par Antioquía. Na ornu bri dey Antioquía, orze' byatublaazh dela mbecy nu ricy cup consuel lo Crisht. Orze' briic dey gyicy ze' nu sya' dey.
44015031	Na ornu psya' de mbecy gyicy ze', orze' riidz nu ta' loñ bicy ñi nu tona' la bet lagy dey.
44015032	Judas nu Silas, como nac dey mbecy nu rnii por cuen ni Ñgyoozh, chi ñuu mniiy lo de bicy na. Briic yu baloor ni dey, nunu bicy fert yu dey nu nac de coz ni Crisht.
44015033	Na ornu bi rac la be tiem nu rcyiiñ dey lugaar ze', orze' de bicy na mnii nu dey yu ñgyoozh. Orze' bruu dey yay lo de mbecy nu bzuu nez yu.
44015034	Tees Silas mnii tooy nu gyiyeeñ gay.
44015035	Ni' Baly nu Bernabee byeeñ dey Antioquía. Bicy dey riiñ tublaazh nu zigy de' zir mbecy. Blyuu dey ni de mbecy, nunu pshaal dey riidz ni Shuaan den lo de mbecy.
44015036	Despuees, or gules, orze' na Baly rab yu Bernabee: ―Yaa chan cha güiin de bicy na nu yu' dela gyedz ze' nu pshaal na de riidz ni Shuaan na. Cha güiin la ricy dey ―nay.
44015037	Tees Bernabee rlagy yu cha nuy Waa. Laab yu ze' yu nu la Marc.
44015038	Ze' Baly psa' lagy yu nu a̱' nap nu cha nu Waa dey, gun bzeen gay riiñ nu bicy dey ornu pcyiiñ dey Panfilia, nunu wangyicya'y riiñ nuy dey.
44015039	Orze' bee zi dey riidz nu losa'y. Orze' bicy zet lagy dey lo losa'y. Orze' Bernabee za nuy Marc. Orze' gush dey tub barc nu za par Chipre.
44015040	Ze' Baly bloo suy Silas par nu gac losa'y. Orze' de mbecy bzeeñ dey Baly yaa Ñgyoozh par nu locyuub mi yu, nunu güiim yu. Orze' bruuy Antioquía zay.
44015041	Orze' bded yu lo yu ni Siria, nunu bdeda'y lo yu ni Cilicia. Lat nu gua zaab loy de mbecy ni Crisht, orze' bicy fert yu dey nu nac coz nim.
44016001	Orze' Baly zay par Derbe nu Listra. Ze' bdzeel yu tub mbecy nu ricy cup consuel lo Crisht nu la Timoteo. Yu ze' i'ñ tub biñ mñaa Israeel. Ze' uz yu nac yu mbecy griego. Ñaay laab mbecy ni Crisht.
44016002	Orze' dela bicy na nu yu' Listra, nunu dela bicy na nu yu' Iconio nap mnii dey niy.
44016003	Baly rlagy yu cha nuy Timoteo, nde' nu pcaay beey sircunsision cuerp niy. Ni bicy Baly, gun dela mbecy Israeel nu yu' de lugaar ze' gud lagy yu nu uz Timoteo nac yu tub mbecy griego.
44016004	Orze' lat nu gusa dey dela gyedz, blyuu dey ni de mbecy gal nu mnii de aposht nu de yu bel nu yu' Jerusaleeng ornu byatublaazh dey.
44016005	Orze' dela mbecy ni Crisht fert zir guc nu dey de coz nim, nunu tub dzi ga ryañ zir dey.
44016006	Espiriit Yon ni Ñgyoozh wansaan mi nu shaal dey riidz ni Crisht lo de mbecy Asia, nde' nu bded dey dub tuuñ la ze' nu ñgyiid ru' yu ni Frigia nu Galacia.
44016007	Na ornu bri dey ru' bzaa ni Misia, orze' bicy pee dey ñgyay lo de yu nu la Bitinia. Tees Espiriit ni Jesuuz wansaan mi nu ñgya dey lugaar ze'.
44016008	Orze' bded nez zi'l dey lo yu ni Misia. Gaze' nu za dey par Troas.
44016009	Na ornu bri dey Troas, orze' rel bde' lo Baly. Bzaac yu tub mbecy Macedonia mod ni pcaal. Orze' mnishbaay lo Baly. Orze' nay: “Cyid ru par Macedonia nu locyuub ru de̱ ya̱”, nay.
44016010	Orze' cuanzir bzaac Baly nde', orze' bzu lily de̱ nu cha̱ de̱ par Macedonia, gun mnii to̱o̱ de̱ nu Ñgyoozh bredz mi de̱ ya̱ par nu shaal de̱ de riidz nap ni Crisht lo de mbecy nu yu' ze'.
44016011	Orze' Troas brush de̱ tub barc. Za̱ de̱ par lo tub nac yu nu ri lo nisyudoo nu la Samotracia. Orze' bru̱u̱ de̱ ze'. Orze' tuuba' dzi bri̱ de̱ tub gyedz nu la Neápolis.
44016012	Orze' bru̱u̱ de̱ ze'. Za̱ de̱ gyedz nu la Filipos. Filipos, nde' tub gyedz nu bzaa de mbecy Rom, nunu nde' gyedz nu ricy ñi presis ni de lugaar ni Macedonia ze'. Orze' ze' byeeñ de̱ la be dzi.
44016013	Orze' sab, dzi nu rzu lagy mbecy Israeel, orze' bru̱u̱ de̱ par ru' gyedz. Za̱ de̱ par ru' gyoow, ze' nu psa' lagy de̱ nu gyatublaazh mbecy nu nii nu dey Ñgyoozh. Orze' gucua̱ de̱ ze' rdo̱ de̱ de riidz nu sac ni Crisht nu de biñ mñaa nu byatublaazh ze'.
44016014	Ze' tub biñ mñaa nu güeñ riidz nu rdo̱ de̱, mi ze' lam Lidia. Mi ze' mbecy Tiatira nunu ricy mi dalje̱z nu rut mi negy bizat. Nac mi tub mbecy nu rca Ñgyoozh, nunu Shuaan den pshaal mi shcab nim par nu gyet lag mi cuen de riidz nu mnii Baly.
44016015	Orze' briib nis dey mi, nunu briib nis dey dela famil nim. Orze' mnishbaam lo de̱. Orze' nam: ―Yaa gyan cyiiñ der yu̱' benu rash der shcab nu ya̱ rishli ricy cupa̱ consuel lo Shuaan na ―nam. Orze' pcuugy mi lardo̱o̱ de̱ nu gya̱ de̱ yu'm.
44016016	Orze' tub dzi ornu za̱ de̱ ze' nu ryatublaazh mbecy par nu rnii nu dey Ñgyoozh, orze' bdzeel de̱ tub fiñ feñ nu nac moz por fers la ni mbecy. Tub nuras bicy niy fiñ ze', nunu rbooñ cuen par nu nac nuras ze'. Tona' la sheñ tiñ rad ni patro̱o̱ ñiñ nu nac nu rbooñ cuen.
44016017	Tees biid cañ ich de̱ nu Baly, orze' brugyi' ye la rbish tiñ. Orze' nañ: ―¡De mbecy re ricy mi coz nu rnii Ñgyoozh biñ nu zily zir nac! ¡Rbic mi nu gad lagy der lac mod ruu mbañ ru! ―naañ.
44016018	Zañ dzi ni bicy ñi gashtal ornu bdza' Baly niñ. Orze' bish cyay bgüiiñ loñ. Orze' nay rab yu nuras ze': ―Par nu nac rishbeey ni Jesucrisht, ya̱ rne̱e̱ lor nu ruu chur lo fiñ ii ―nay. Orze' lueg la bruu nuras ze'.
44016019	Na ornu de patro̱o̱ ni fiñ feñ ze' gud lagy dey nu wada' mod nu gyicy dey gan tiñ nu nac ñii, orze' bdu' yaa dey Baly nu Silas. Gua nu dey yu lo de fushtiz loli' ze' nu rgua de yu zu riiñ.
44016020	Na ornu bru'ña dey lo de fushtiz, orze' na dey: ―De mbecy ii nac dey mbecy Israeel, nunu ricy dey coz deet ledz na.
44016021	Rlyuu dey nu gyicy na coz nu cha contr ni leey. Como de ub na nac na mbecy Rom, nde' nu wac nii den nu nap de coz nu rnii dey. Ni wac gyicy den gal nu rlagy dey ―na dey.
44016022	Orze' ni' de mbecy zigy bish cya dey ich dey. Orze' de fushtiz por fers la bloo dey shab dey. Orze' pcaa dey mbecy nu gaaz dey yu nu laspeed.
44016023	Na despuees ornu dzi bi bgaaz dey yu, orze' mne' dey yu nañ yu' gyiib. Orze' pcaa dey de yu nu riib ic yu' gyiib ze' nu nap gyicy segur yu dey.
44016024	Na ornu bi gu' riiñ ze' yaa yu nu riib ic ze', orze' mne'y de yu ze' gal ze' nu gyi zir ni nañ yu' gyiib ze'. Orze' briy gyi' de yu ze' nañ gyeegy nu zub gazel cyup ya gyibag. Gaze' nu bicy nicy dey ñi.
44016025	Orze' tub guzeel rel, Baly nu Silas rnii nu dey Ñgyoozh, nunu rul dey lom. Nunu reñ dela de pres.
44016026	Orze' derepent la briib tub duru ily. Orze' pcueñ yu' gyiib gashtal ze' nu zu laa simient niñ. Orze' lueg la byaal dela ro', nunu bet lag dela caden nu pcacuuñ dey de pres.
44016027	Orze' yu nu riib ic yu' gyiib ze' brish yu yaa. Na ornu bzaac yu nu naal dela ro' ni yu' gyiib, orze' psa' lagy yu nu briib dze dela pres. Orze' blooy mandzicy niy nañ gyid yu'ñ, nunu bicy peey nu ñgyuut yu ub yu.
44016028	Orze' brish ti Baly. Gaze' nu nay: ―¡Cue' shiñ gyicy nur ub ru gun ii yu̱' dela de̱! ―nay.
44016029	Orze' yu nu riib ic ze' bredz yu mbecy nu cha nuy gyi. Orze' carer la gu'y nañ yu' ze'. Nunu rash la bis yu nu tanta' gudzib yu. Orze' wes saa lay yeñ gyi' Baly nu Silas.
44016030	Orze' blooy de yu ze' lugaar ze'. Gaze' nu nay rab yu dey: ―¿La ñuu coz rlagy ñi nu gyicya̱ par nu ruu mbaña̱? ―nay.
44016031	Orze' na Baly nu Silas: ―Bicy cup consuel lo Shuaan den, Jesucrisht. Orze' ruu mbañ ru nu dela famil nir ―na dey.
44016032	Orze' pshaal dey riidz ni Shuaan den loy nu lo dela mbecy nu rcyiiñ loy.
44016033	Na laab or ze' yu nu riib ic ze' za nuy dey nu bdiib yu ze' nu guud güii ni dey. Orze' lueg la wi nis yu nu dela famil niy.
44016034	Orze' ya nuy Baly nu Silas. Gup yu par nañ yu'y nuy dey. Ze' briic yu coz nu gow dey. Orze' mbecy nu riib ic ze' nu dela famil niy tona' la gucyit lagy dey gun bi ricy cup dey consuel lo Crisht.
44016035	Na tuuba' dzi or napor, orze' de fushtiz bzuu nez dey ayudant ni dey lo yu nu riib ic ze'. Orze' na dey rab yuy: ―Blaa de mbecy ze' ―na dey.
44016036	Orze' yu riib ic ze' gua mniiy lo Baly. Orze' nay: ―De fushtiz bzeed dey raso̱o̱ nu la̱a̱ ru nu Silas. Orze' na ruu der. Gac gya der dub gusht la ―nay.
44016037	Orze' na Baly rab yu ayudant ze': ―Pshet dey yag ich de̱ lo rgüii la de mbecy zigy, nunu ii nigul ri bee dey de̱. Nunu de̱ ya̱ nac de̱ mbecy Rom. Ze' ii mne' dey de̱ ya̱ nañ yu' gyiib. Orze' na rlagy dey coy de̱ ya̱ dze ga. Rila wac. Ub la de fushtiz rlagy ñi nu cyid dey coy de̱ ya̱ ―nay.
44016038	Na de ayudant gua niiy lo de fushtiz de riidz nu mnii Baly. Na ornu güeñ de fushtiz nu Baly nu Silas nac dey mbecy Rom, orze' tona' la gudzib dey.
44016039	Orze' za dey lo Baly nu lo Silas, nunu bdiiñ dey rishsulagy lo dey. Orze' gua nu dey de yu ze' par ich yu' gyiib nunu mnishbaa dey loy nu ruu dey gyedz ze'.
44016040	Orze' Baly nu Silas bruuy nañ yu' gyiib zay par yu' Lidia. Ze' bdzeel dey dela bicy na, nunu briic dey consuel ni de yu ze'. Orze' bruu dey yu' Lidia za dey.
44017001	Nez nu za dey bded yu tub gyedz nu la Anfípolis, nunu bded dey tuuba' gyedz nu la Apolonia. Orze' bru'ña dey tub gyedz nu la Tesalónica. Orze' ze' zub tub yu' ze' nu rsya' mbecy Israeel riidz ni Ñgyoozh.
44017002	Orze' Baly zay nañ yu' ze' como nil rzay. Orze' chon sab, dzi nu rzu lagy mbecy Israeel, orze' Baly bee nuy de mbecy riidz. Bzat yu de riidz nu bzeeñ Ñgyoozh.
44017003	Orze' mniiy tub mod par nu gyet gras lardoo de mbecy ze', nunu pshaal yu lo dey nu Mesías, bin nu ca lo cuen nu co mbañ mbecy, rlagy ñi nu gzac zim, nunu despuees ornu gat mi rlagy ñi nu gyabañ mi, nay. Orze' na ga'y rab yu dey: ―Laab Jesuuz, biñ nu ya̱ rzata̱ lo der, laab mi ze' nac mi Mesías, biñ nu ca lo cuen nu co mbañ mbecy ―nay.
44017004	Orze' guña lagy la be mbecy riidz nu rnii Baly, nunu guc nu dey Baly nu Silas. Ni' zi'l guña lagy zigy mbecy griego, de yu nu rca Ñgyoozh, nunu guña lagy zigy biñ mñaa zub lo.
44017005	Na de mbecy Israeel gusaap lagy dey. Orze' bicy tublaazh dey la be mbecy a̱' nap, gal nu mbecy gur rded. Orze' bicy dey nu pcha' ic dela mbecy gyedz ze'. Orze' por fers la gu' dey nañ yu' Jasón. Byub dey Baly nu Silas nu cha nu dey yu lo de mbecy zigy.
44017006	Na ornu wangyad yu, orze' bgayu tuñ la dey Jasón nu de' zir de bicy na. Gua nu dey yu lo de fushtiz gyedz ze'. Orze' rbish ti dey. Orze' nay: ―¡De yu ii ricy deet dey dutuub la lugaar! ¡Na yada' dey gyedz ii nin!
44017007	¡Nunu Jasón briic yu yu' nu rcyiiñ dey! ¡De yu ii za dey contr ni leey ni yu nu riib ic de nasyoong, gun rnii dey nu zu tuuba' mbecy nu riib ic, tub yu nu la Jesuuz! ―na dey.
44017008	Orze' nu riidz ze' bicy dey nu pcha' ic de mbecy zigy, nunu bicy dey nu pcha' ic de fushtiz nu yu' gyedz ze'.
44017009	Orze' de fushtiz pcaa dey Jasón nu de' zir de mbecy ze' nu zeeñ dey ñuu tiñ par nu cue' grib dze dey gyedz ze'. Gaze' nu blaa dey yu.
44017010	Na ornu bi becheñ, orze' lueg la de bicy na bzuu nez dey Baly nu Silas zay Berea. Na ornu bru'ña dey Berea, orze' gua dey nañ yu' nu rsya' mbecy Israeel riidz ni Ñgyoozh.
44017011	De mbecy Israeel nu yu' Berea napa' zir ricy dey gaze' de mbecy Tesalónica. Orze' tona' la yet lagy dey de riidz nu rnii Baly nu Silas. Nunu tub dzi ga psya' zir dey riidz nu bzeeñ Ñgyoozh ben a rishli de coz nu rnii Baly nu Silas.
44017012	Orze' zigy mbecy ze' bicy cup dey consuel lo Crisht gal nu zigy mbecy griego: tant biñ mñaa zub lo, nunu tant yu gyeey.
44017013	Tees ornu de mbecy Israeel nu yu' Tesalónica güeñ dey nu ni' zi'l Baly rshaal yu riidz ni Ñgyoozh Berea, orze' za dey ze'. Orze' brugyi' ricy dey nu rcha' ic de mbecy zigy.
44017014	Orze' lueg la de bicy na bzuu nez dey Baly zay par ru' nisyudoo. Ze' Silas nu Timoteo rup laa dey byeeñ yu Berea.
44017015	De mbecy nu za nu Baly, de yu ze' za nu dey yu gashtal Atenas. Gaze' nu bish cya dey zay par Berea tuuba' tir. Za nu dey raso̱o̱ nu bzeed Baly lo Silas nu Timoteo. Baly mniiy nu cha dey loy lueg lueg la.
44017016	Lat nu Baly blez yu Silas nu Timoteo Atenas, tona' la deet guc nañ lardooy ornu bzaac yu nu dzi zañ nab nguaa gyedz ze'.
44017017	Nde' nu beey riidz nu de mbecy Israeel nu de' zir mbecy nu driib zily Ñgyoozh nañ yu' ze' nu rsya' dey riidz nu bzeeñ mi. Nunu de dzi la beey riidz nu cyu zi'l mbecy nu byap yu lat yagyi'.
44017018	Orze' la be mbecy nu rsya' leey nu la epicúreos nu la be mbecy nu rsya' ga' leey nu la estoicos brugyi' nu zi ro nu dey Baly riidz. Orze' na dey: ―¿La coz rnii mbecy nu dzi zaab ga ru' re? ―na dey. Orze' tub naca' mbecy nay: ―Rlyu nu rzat yu ñgyoozh nu walab ñgyoozh guledz ―na dey. Ni rnii dey, gun Baly rshaal yu riidz ni Jesuuz, nunu rshaal yu riidz nu lac byabañ mi despuees nu bi gut mi.
44017019	Orze' gua nu dey yu tub lugaar nu la Areópago, ze' nu ryatublaazh tub nac mbecy nu zu riiñ. Orze' na dey: ―Rlagy de̱ gad lagya̱ de riidz cub nu rlyuur.
44017020	Ru rniir reñ ga la riidz lo de̱, nde' nu rlagy de̱ gad lagya̱ lac yaruu de riidz ze' ―na dey.
44017021	Ni mnii dey gun dela mbecy Atenas nu de' zir mbecy yad nu rcyiiñ Atenas walagya' dey gyicy yu reña' coz, sinu se nu niiy zi'l dey nunu se nu gyeñ zi'l dey ca na la de riidz cub.
44017022	Orze' Baly wes suy lat de mbecy nu byatublaazh Areópago. Orze' nay: ―De ru mbecy Atenas, ya̱ rzaca̱ nu de mod la dzi ca ic der Ñgyoozh.
44017023	Gun lat nu rdeda̱ ledz der, bzaaca̱ de lugaar nu driib zily der Ñgyoozh. Byapa̱ tub mez nu driib zily der tub ñgyoozh. Lo mez ze' ca letr. Orze' ze' rniiñ: “Ñgyoozh nu a̱' yu' lon”, rniiñ. Ñgyoozh nu de ru driib zily ru, mas a̱' yu' lo der mi, mi ze' biñ nu gzata̱ lo der na.
44017024	’Ñgyoozh, biñ nu psa' lagy gyishlombecy nu dela coz nu yu' gyishlombecy ii, mi ze' waccyiiñ mi nañ yu' nu rzaa mbecy.
44017025	Ni' mbecy wac gyicy dey ni tub la coz nu locyuub dey mi, como ub mi rbic mi gyel mbañ ni dey, nunu rbic mi dela coz nu galagy ñi ni dey.
44017026	’Ñgyoozh psa' lagy mi tub mbecy. Lo nez yu ze' bruu de lo la nez mbecy. Ñgyoozh bicy mi nu yu' dey dutuub la gyishlombecy. Anzir nu sa' lagy mi dey, bi bloo ic mi gul chu' dey gyishlombecy, nunu bi bloo ic mi ca lugaar chu' dey.
44017027	Ni bicy mi, gun orze' yub dey mi, gun dzi ga gyad mi ni dey lat nu yub dey mi. Rishli Ñgyoozh a̱' zet la zum lo tub ga de ub na.
44017028	Gun par nu nac Ñgyoozh, mbañ den, nunu rcueñ den, nunu yu' den gyishlombecy ii. Gal nu mnii tub losa' der ornu pcaay riidz cyit. Orze' nay: “Ni' de ub na nac naa i'ñ mi”, nay.
44017029	Orze' como nac naa i'ñ Ñgyoozh walagy ñi sa' lagy na nu nam gal nu na tub nab nu ryaa nu or o nu plat o nu gyita', tub nab nu bzaa mbecy nu shcab ni ub zi'l yu.
44017030	Gulas Ñgyoozh se la la bicy num de mbecy nu wangad lagy de coz ze'. Tees na rcaam dela mbecy nu yu' dutuub la lugaar nu ne' dey dela cyi nu ricy yu.
44017031	Gun Ñgyoozh bi bzum tub dzi nu li ri beem ni dela mbecy nu yu' gyishlombecy. Ni gyicy mi par nu nac tub biñ nu bi bloo sum. Nunu briic mi nu gad lagy mbecy nu segur la ni gyicy mi ornu bicy mi nu byabañ mi ze' despuees nu gut mi ―na Baly.
44017032	Na ornu güeñ dey nu mnii Baly nu byabañ tub mbecy gut, orze' yu' mbecy nu psuriidz dey yu. Yu' ga' mbecy nu mniiy: ―De̱ ya̱ rlagya̱ gyeña̱ ornu zat ru de riidz ze' tuuba' tir ―na dey.
44017033	Orze' bruu Baly lat dey. Zay.
44017034	La be mbecy guc nuy Baly, nunu bicy cup dey consuel lo Crisht. Dionisio, yu ze' tub mbecy nu bzu riiñ Areópago bicy cup yu consuel lo Crisht. Nu tuuba' mbecy nu bicy cup consuel lo Crisht, tub biñ mñaa nu la Dámaris. Nunu zañ zir dey bicy cup yu consuel lo Crisht.
44018001	Na despuees ni de nu nde', bruu Baly Atenas, zay tub gyedz nu la Corinto.
44018002	Ze' bdzeel yu tub mbecy Israeel nu la Aquila. Yu ze' tub mbecy Ponto, tees sa bruuy lo de yu ni Italia nu mñaay, tub biñ mñaa nu la Priscila. Bruuy Italia, gun Clau, yu nu riib ic de nasyoong, pcaay dela mbecy Israeel nu ruu dey tub gyedz ni Italia nu la Rom. Orze' Baly gua güiiy dey.
44018003	Orze' byeeñ nuy de yu ze', nunu tublaazh la bicy dey riiñ, gun Baly nac yu tub yu nu rzaa yu' negy. Laaba' nde' dalje̱z nu ricy Aquila nu mñaay.
44018004	De sab, dzi nu rzu lagy de mbecy Israeel, rza Baly nañ yu' nu rsya' de mbecy Israeel riidz ni Ñgyoozh, gun rlagy yu cuugy yu lardoo de mbecy Israeel, nunu tant mbecy nu walab mbecy Israeel.
44018005	Na ornu bruu Silas nu Timoteo Macedonia za dey par Corinto. Orze' Baly wangyicy yu reña' riiñ. Se tub lo zi'l nu rshaal yu riidz ni Crisht. Naal la blyuuy ni de mbecy Israeel nu Jesuuz laab mi ze' Mesías, biñ nu bloo su Ñgyoozh.
44018006	Tees ornu gua dey contr niy, nunu ornu shiñ mnii dey niy, orze' bdib yu shab yu par nu gabe nu wangash dey riidz ze'. Orze' nay: ―Benu de ru dune'r, laab der yu' falt nir. Ya̱ sac falt ne̱. Na par lo ya̱ cha̱ lat de mbecy nu walab mbecy Israeel ―nay.
44018007	Orze' bruuy nañ yu' nu rsya' de mbecy Israeel riidz ni Ñgyoozh ze', zay cyiiñ yu yu' tub mbecy nu la Ticio Justo, tub yu nu rca Ñgyoozh. Yu ze' rcyiiñ yu cuit yu' nu rsya' de mbecy Israeel riidz ni Ñgyoozh.
44018008	Tees Crispo, yu nu riib ic nañ yu' nu rsya' mbecy Israeel riidz ni Ñgyoozh, yu ze' nu dela famil niy bicy cup yu consuel lo Shuaan den. Nunu zigy zir mbecy Corinto güeñ dey riidz ni Crisht, nunu bicy cup dey consuel lom, nunu wi nis dey.
44018009	Na tub rel Shuaan den Jesuuz bruu zac mi lo Baly mod ni pcaal. Orze' nam rab mi yu: ―Cue' dzib ru. Zaab nii lar riidz ne̱. Cue' checar nu niir lo de mbecy.
44018010	Gun ya̱ nac du̱ ru. Ni tub la mbecy wac shiñ gyicy nuy ru, gun zigy de mbecy gyedz ii nac dey mbecy ne̱ ―nam.
44018011	Orze' byeeñ yu ze' tub ña'n nu. Orze' blyuuy riidz ni Ñgyoozh ni de mbecy.
44018012	Ornu Galión bdugyiy riiñ nu riib ic yu por cuen ni gubier ni Acaya, de mbecy Israeel byatublaazh dey nu cha dey contr ni Baly. Orze' gua nu dey yu ze' nu dri bee Galión ni de mbecy.
44018013	Orze' na dey rab yu Galión: ―Yu ii rcuugy yu lardoo de mbecy nu cay Ñgyoozh tub mod nu za contr ni leey ―na dey.
44018014	Na ornu Baly bicy peey niiy, orze' na Galión rab yu de mbecy Israeel: ―Benu bicy yu coz nu walab se'ñ, o benu bicy yu tub cyi ily nu tona' la shiñ, orze' rlagy ñi gyicy cupa̱ pase̱z du̱ de ru mbecy Israeel.
44018015	Tees como rtub su der losa'r nu lac yaruu de riidz, nunu rtub su der losa'r nu nac ca na tub mbecy, nunu rtub su der losa'r nu nac leey ni ub der, orze' laab de ub ru rlagy ñi nu za' lo der gyel cha' ic ni ub ru. Ya̱ wari be̱e̱ coz nu na gal nu na nii ―na Galión.
44018016	Orze' pcyuu nuy dey par ich yu' ze' nu dri beey ni mbecy.
44018017	Orze' de mbecy pshet yaa dey Sosht, yu nu riib ic nañ yu' nu rsya' mbecy Israeel riidz ni Ñgyoozh. Orze' bdi dey yu laab ro' la ze'. Nunu Galión wangyicy cuen yu de coz nu bicy dey.
44018018	Na despuees ni de nu nde', orze' Baly byeeñ yu zañ ru' dzi Corinto. Gaze' nu bruuy lat de bicy na za nuy Priscila nu Aquila nañ tub barc par lo de yu nu la Siria. Tub gyedz nu la Cencrea, anzir chu'y nañ barc, orze' bicy yu tub trat nu Ñgyoozh. Orze' bicy yagy yu tooy par nu gabe nu segur la gyicy paay nu trat ze'.
44018019	Orze' bru'ña dey Éfeso. Ze' bzeeñ Baly Priscila nu Aquila. Orze' guay nañ yu' nu rsya' de mbecy Israeel riidz ni Ñgyoozh. Orze' bee nuy de mbecy Israeel riidz.
44018020	Orze' mnishbaa dey loy nu tuñ tiem gyiyeeñ yu nuy dey tees wanshet ic yu.
44018021	Tees ornu bruuy lo dey, orze' nay rab yu dey: ―Benu Ñgyoozh rlagy mi, ya̱ yap güi̱i̱ der tuuba' tir ―nay. Orze' gu'y nañ barc. Bruuy Éfeso zay.
44018022	Orze' bru'ñay Cesarea. Orze' bruu ga'y ze' yay par Jerusaleeng. Yay nu niiy ñgyoozh nu de mbecy ni Crisht nu yu' ze'. Orze' bruuy Jerusaleeng zay par Antioquía.
44018023	Na ornu pcyiiñ yu lugaar ze' tub tiem, orze' bruuy. Gusay lo de yu ni Galacia nu lo de yu ni Frigia. Bicy yu nu byafert zir ricy cup de mbecy consuel lo Crisht.
44018024	Na tub mbecy Israeel nu la Apolos briy Éfeso. Yu ze' tub mbecy Alejandría. Tona' la nap za riidz nu rniiy, nunu nap ñuu rad lagy yu riidz ni Ñgyoozh.
44018025	Nap blyuu mbecy niy de coz ni Shuaan den. Nunu fert la rniiy, nunu nap rlyuuy de coz ni Jesuuz. Tees par nu zu nis mbecy, tub zi la de coz nu blyuu Waa, de nde' zi'l rad lagy yu.
44018026	Orze' brugyi' nu wachib lay rniiy lat de mbecy nañ yu' nu rsya' mbecy riidz ni Ñgyoozh. Na ornu Priscila nu Aquila güeñ dey de riidz nu mniiy, orze' gua nu dey yu par yu'y. Ze' nap zir pshaal dey de coz ni Ñgyoozh loy.
44018027	Orze' Apolos mnii tooy nu chay par lo yu ni Acaya. Orze' de mbecy ni Crisht nu yu' Éfeso blocyuub dey yu, gun bzeed dey tub gyicy lo de bicy na nu yu' ze'. Mniiy lo dey nu nap gyicy nu dey Apolos ornu griy. Na ornu briy Acaya, tona' la nap blocyuub yu de yu nu brugyi' nu ricy cup consuel lo Crisht par nu nac faboor ni Ñgyoozh.
44018028	Lat de mbecy zigy nap blyuuy nu dzi radza de riidz nu rnii de mbecy Israeel. Orze' wangaca' nii dey nu walab ni. Bzat yu riidz nu bzeeñ Ñgyoozh, ornu blyuuy ni dey nu Jesuuz, laab mi ze' Mesías, biñ nu ca lo cuen nu co mbañ mbecy.
44019001	Lat nu ri Apolos Corinto, Baly gusay de lugaar ni logyi'. Orze' briy Éfeso. Ze' byap yu la be mbecy nu ricy cup consuel lo Crisht.
44019002	Orze' nay rab yu dey: ―¿A guud Espiriit Yon ni Ñgyoozh ni de ru, ornu nu loga la nu bicy cup der consuel lo Crisht? ―nay. Orze' na dey: ―Ni wangyeñ de̱ ti yu' tub Espiriit Yon ni Ñgyoozh ―na dey.
44019003	Orze' na Baly: ―Benu ni, orze' ¿lac yaruuñ ornu briib nis dey de ru? ―nay. Orze' na dey: ―Yaruuñ gal nu mnii Waa ―na dey.
44019004	Orze' na Baly: ―Waa briib nis yu de mbecy nu bi mne' de coz cyi, nunu mniiy lo de mbecy Israeel nu gyicy cup dey consuel lo biñ nu cyid despuees par lo ub yu. Mi ze' lam Jesuuz ―nay.
44019005	Ornu güeñ dey riidz ze', orze' bzu nis dey par nu gabe nu nac dey mbecy ni Shuaan den, Jesuuz.
44019006	Orze' Baly briib yaay too dey. Orze' Espiriit Yon ni Ñgyoozh bicy nim dey. Orze' mnii dey nu riidz reña' mbecy, nunu mnii dey por cuen ni Ñgyoozh.
44019007	Lo dela dey tub trocyup yu gyeey nac yu.
44019008	Lat chon beey gua Baly nañ yu' nu rsya' de mbecy Israeel riidz ni Ñgyoozh, wanchib lay mniiy lo de mbecy. Bee nuy dey riidz, nunu bicy yu nu bguugy lardoo dey nu nac riidz ni gyel gubier ni Ñgyoozh.
44019009	Tees bruu su la be mbecy ze' nu bicy cyigy lardoo dey, nunu wacheña lagy yu. Shiñ mnii dey ni de coz ni Shuaan den lat de mbecy zigy. Nde' nu Baly bruuy lat dey. Orze' za nuy de mbecy nu ricy cup consuel lo Crisht par nañ tub yu' scuel, nu la Yu' Scuel ni Shi Tirano. Ze' bee nu Baly de mbecy riidz de dzi la.
44019010	Ni bicy yu nuy dey nañ cyup ña'n. Nde' nu güeñ dela mbecy nu yu' lo de yu ni Asia de riidz ni Shuaan den: tant mbecy Israeel, tant mbecy nu walab mbecy Israeel.
44019011	Nunu Ñgyoozh tona' la nusuriidz ily bicy mi par nu nac Baly.
44019012	Mas tub bay ni Baly o tub shab yu nu rzuy rza nu dey lo de mbecy rat. Orze' de mbecy rat ze' ryac yu. O benu nuras bicy ras nuy dey, orze' druu chu nuras ze' lo dey.
44019013	Na yu' la be mbecy Israeel nu rded rboo nuras. Orze' yu ze' bicy peey mbooy nuras nu nac rishbeey nu rbic Jesuuz. Orze' na dey rab yu nuras: ―¡Par nu nac rishbeey ni Jesuuz, biñ nu rzat Baly, rne̱e̱ de̱ lor nu ruu chur lo mbecy ii! ―na dey.
44019014	Ni bicy gagy i'ñ tub mbecy nu la Esceva. Yu ze' tub yu nu riib ic de uz.
44019015	Tees ornu ni gugy dey nuras, orze' na nuras rab yu dey: ―Ya̱ yu' lo̱ Jesuuz, nunu ya̱ yu' lo̱ cyu nu Baly. Ze' de ru ¿cyu nac ru? ―nay.
44019016	Orze' mbecy nu bicy ni nuras ze' tona' la fert pshet yaay dey. Bicy yu gan dey. Orze' bruu dey nañ yu' ze' carer. Guud güii dey, nunu por fers la blooy dela shab dey. Gyid yaagy la dey yay.
44019017	Dela de mbecy Éfeso nu de mbecy Israeel gal nu mbecy nu walab mbecy Israeel, dela dey güeñ dey de coz nu guc nunu tona' la gudzib dey. Orze' tona' la briib zily mbecy Jesuuz.
44019018	Orze' zigy mbecy nu ricy cup consuel lo Crisht bicy caacy yu de cyi nu bicy yu lat de mbecy.
44019019	Zigy de mbecy nu bicy tu' losa' bicy tublaazh dey de libr ni tu' ni dey, nunu pcaa dey gyiñ lo rgüii la de mbecy zigy. Na ornu bloo dey cuen ben la be sac de libr ze', orze' pshuub ñi pres ni cyaal gaynal miily tiñ plat.
44019020	Ni mod guc. Orze' bzu laa riidz ni Ñgyoozh, nunu bicy ñi nu byanap de mbecy.
44019021	Na despuees nu bi guc de coz ze', orze' Baly mnii tooy nu ches say lo de yu ni Macedonia nu lo de yu ni Acaya. Na ornu lazh chesay de lugaar ze', orze' mnii tooy nu gyay Jerusaleeng. Orze' nay: ―Lazh nde' rlagy ñi cha̱ güi̱i̱ gyedz Rom ―nay.
44019022	Na tub tiem, lat nu gabee riy lo yu ni Asia se tub tiem, orze' bzuu nez yu Timoteo nu Erasto nu cha ga dey par Macedonia. De yu ze' nil rlocyuub dey Baly. Orze' Baly bzuu nez yu dey zay.
44019023	Tiem ze' tona' la deet guc par nu nac de coz ni Shuaan den Éfeso.
44019024	Zu tub mbecy nu la Demetr. Yu ze' tub yu nu ricy nap plat. Bzaay nab ni yu' nu driib zily mbecy tub ñgyoozh nu la Diana. Orze' tona' la sheñ tiñ rad ni de mbecy nu rzaa de nab ze'.
44019025	Orze' bicy tublaazh yu de mbecy nu ricy laab losa' riiñ nu ricy ub yu. Orze' nay rab yu dey: ―De ru mbecy, de ru rad lagy der nu dzi gusht rcyiiñ den par nu nac riiñ nu ricy na.
44019026	Gun de ru rzac der nunu reñ der de coz nu rnii Baly. Rniiy nu ñgyoozh nu rzaa mbecy, nde' rila walab ñgyoozh, nunu bi bicy yu gan nu pcuugy yu lardoo zañ mbecy nu laa yaa dey de ñgyoozh ze': tant Éfeso gal nu dela lugaar lo yu ni Asia.
44019027	Orze' dzi rishdzidz walab tub lo zi'l nu nii zi mbecy ni de riiñ nu ricy na, sinu ni' zi'l gyicy dey nu se la la sac yu' ni Diana, ñgyoozh lily ni den. Orze' nit lo gyel lily nim. Nunu biñ re biñ nu driib zily dela mbecy Asia, nunu dela mbecy nu yu' gyishlombecy ―nay.
44019028	Na ornu güeñ de mbecy ze' de riidz ze', orze' tona' la guzi lagy dey. Orze' brugyi' rbish ti dey. Orze' nay: ―¡Tona' la coz ily nac Diana ni de mbecy Éfeso! ―na dey.
44019029	Orze' dutuub la lat gyedz brush las nu zu redz ze'. Orze' de mbecy zigy bdu' yaa dey Gayo nu Aristarco, cyup mbecy Macedonia nu rded nu Baly. Orze' za nu dey yu carer par nañ yu' nu ryatublaazh de mbecy.
44019030	Baly ngulagy yu chay lo de mbecy zigy tees de mbecy ni Crisht wansaan dey.
44019031	Nunu la be de fushtiz ni Asia, de yu nu nac amig ni Baly, bzeed dey raso̱o̱ loy nu cue' chu'y nañ yu' nu ryatublaazh mbecy ze'.
44019032	Ze' tona' la zu redz gu' de mbecy. Tub mbecy rbish tiy tub coz. Ze' tuuba' mbecy rbish tiy reña' coz. Orze' zigy zir de mbecy nu wangad lagy dey lagu byatublaazh yu.
44019033	Yu' mbecy nu briic yu fers ni Alejandro, gun de mbecy Israeel mnii dey loy nu chay cha niiy lo dela de mbecy. Orze' Alejandro bicy yaay lo dey par nu cue' gyicy dey zu redz. Bicy peey niiy tub riidz par nu gabe nu sac falt ni de mbecy Israeel lo de mbecy zigy.
44019034	Tees de mbecy zigy byu' lo dey yu nu nac yu mbecy Israeel. Orze' tublaazh la brish ti dey nañ cyup or. Orze' na dey: ―¡Tona' la coz ily nac Diana ni de mbecy Éfeso! ―na dey.
44019035	Or guchi orze' scyerban ni gyedz ze' pcyaag yu ic de mbecy zigy. Orze' nay: ―De ru mbecy Éfeso, dela mbecy rad lagy dey nu bdugyi gyedz Éfeso ii par nu ña dey yu' ni ñgyoozh lily, yu' ni Diana, nunu par nu ña dey nab mi nu bruu gashtal gyibaa bet lag ñi.
44019036	Nunu ni tub la mbecy wac niiy nu de coz nu mne̱e̱ nde' tub coz nu walab rishli. Orze' nde' nu rlagy ñi gyag ic der nunu cue' gur gyicy la der.
44019037	De ru biid nu der de mbecy ze' par ii mas wangyicy gubaan dey la coz nu yu' nañ de yu' nu driib zily den ñgyoozh nin. Ni wannii zi dey nim.
44019038	Benu Demetr nu de yu nu ricy nuy riiñ rlagy dey cu'y cyi ca na mbecy, orze' par nde' yu' dzi nu yu' de fushtiz par nu ri beey ni de mbecy. Lo de yu ze' gad gyel fushtiz.
44019039	Tees benu yu' reña' coz nu rlagy der niir, orze' rlagy ñi za' lo der ñii ii lat de junt nu cu' de fushtiz.
44019040	Gun na rishdzidz nis nii mbecy nu bicy den gyel yuu lat de ub na par nu nac de coz nu guc dzi na. Wad la ru'n niin lagu ni gu' deet na ii. Ni' wac shaal den lo mbecy lagu ni rlagy na gyicy na ―na scyerban ni gyedz ze'.
44019041	Orze' ornu bded nu ni mniiy lo de mbecy, orze' ptush las yu dey yay.
44020001	Na ornu guca de gyel deet ze', orze' Baly bicy tublaazh yu de mbecy nu ricy cup consuel lo Crisht. Orze' briic yu consef ni dey. Orze' despuees mniiy ñgyoozh nuy dey. Orze' bruuy zay par Macedonia.
44020002	Lat nu zay de lo yu ni Macedonia, dzi briic yu baloor ni de mbecy ni Crisht. Orze' briy Grecia.
44020003	Ze' pcyiiñ yu chon beey. Na ornu bzu lily yu nu chay par Siria nañ tub barc, orze' gud lagy yu nu de mbecy Israeel psaap dey riidz nu shiñ gyicy nu dey yu. Orze' mnii tooy nu cush cyay, ded yu lo de yu ni Macedonia tuuba' tir.
44020004	Sópater, tub mbecy Berea, gua nuy yu. Yu ze' i'ñ Pirro. Ni' zi'l reña' mbecy gua nu dey yu. Gush lañ: Aristarco, nu yu nu la Segundo, cyup de yu ze' mbecy Tesalónica, nu Gayo, tub yu Derbe, nu Timoteo, nu Tíquico nu Trófimo, cyup de mbecy ze' bruuy lo de yu ni Asia.
44020005	Orze' de mbecy ze' za ga la dey par lo de̱. Za dey tub gyedz nu la Troas. Ze' blez dey de̱ ya̱.
44020006	Ze' de̱ ya̱, ornu bded sa' nu row dey gyishtily nu sac lebadur, orze' gu' de̱ nañ barc. Orze' bruu de̱ Filipos za̱ de̱. Na ornu bza' gaay dzi, orze' bri̱ de̱ Troas. Orze' byatublaazh de̱ nu losa̱'. Ze' pcyiiñ de̱ tub sman.
44020007	Orze' dzi loga la ni sman byatublaazh de̱ nu losa̱' nu da̱w de̱ gyit mod nu bzeeñ Jesucrisht. Orze' Baly pshaal yu riidz ni Crisht lo de mbecy. Zaab rnii lay lo dey gashtal or guzeel rel, gun tuuba' dzi gyay.
44020008	Orze' byatublaazh de̱ nañ tub yu' nu zub gya ni tub yu' chon shily. Ze' rca gyi ni zañ candiil.
44020009	Ze' zub tub yu feñ nu la Eutico. Zub yu ru' bentan. Lat nu rnii Baly, orze' tona' la byeed pcaal yu gashtal por fi̱i̱ gush la pcaal yu, gun Baly dzi tuñ mniiy. Orze' bruuy gal shily chon ni yu' ze'. Bet lag yu gal lo yu la. Orze' pshes nañ dey yu gut lay.
44020010	Orze' Baly bet yu par lo yu. Orze' gusaab tiily yu. Bdu' yaay yu. Orze' nay: ―Cue' dzib der gun gabee mbañ yu ―nay.
44020011	Orze' gupa'y laab gal gya ze' bdow nuy dey gyit mod nu bzeeñ Jesuuz. Despuees orze' chi bee nuy dey riidz gashtal briib la doo. Gaze' nu bruuy lo dey zay.
44020012	Orze' ya nu dey yu feñ ze' par yu'y mbañ yu. Orze' guud baloor ni dey.
44020013	Orze' bzeeñ Baly de̱ ya̱. Gaze' nu gu̱' de̱ nañ barc za̱ ga̱ de̱ lo par Aso. Ze' chu' Baly nañ barc. Ni mniiy nu gyicy de̱, gun rlagy yu chay gyi' lay par Aso.
44020014	Na ornu bdzeel de̱ Baly Aso, orze' gu'y nañ barc. Orze' za̱ de̱ par Mitilene.
44020015	Orze' ze' bru̱u̱ de̱ za̱. Orze' tuuba' dzi bri̱ de̱ Quío. Gal tuuba' dzi bri̱ de̱ Samos. Ze' bzu lagy de̱ Troguilio. Orze' tuuba' dzi bri̱ de̱ Mileto.
44020016	Gun Baly bdu' ic yu nu ded nez zi'l yu Éfeso, gun orze' cue' ganda̱y yu lo yu ni Asia, gun gyeel riy Jerusaleeng, gun dzi ga dugyi ru'y sa' ni Pentecostés.
44020017	Orze' lat nu ri Baly Mileto, bzeed yu raso̱o̱ za nu mbecy par Éfeso. Mniiy nu cha de yu bel ni de mbecy ni Crisht nu cha cheel dey yu.
44020018	Na ornu bri dey, orze' nay rab yu dey: ―De ru rad lagy der la coz bicya̱ nese dzi loga la nu bri̱ de lo yu ni Asia.
44020019	Dub laa tiem nu pcyiiña̱ lat der bicya̱ coz nu mnii Shuaan den lo̱. Nunu rila wangyale̱', sinu bicya̱ riiñ ze' tiem nu deet rac. Nunu tiem ze' tona' la bicy shni̱ par nu nac de coz a̱' nap nu psaap de mbecy Israeel riidz nu ñgyicy nuy ya̱.
44020020	De ru rad lagy der nu ya̱ rila wancheca̱ nu ne̱e̱ ni tub la coz nu rlagy ñi nu locyuuba̱ der. Tees ya̱ pshaala̱ de riidz ni Crisht, nunu blyu̱u̱ ni der lat de mbecy zigy gal nu nañ yu' ni der.
44020021	Blyu̱u̱ ni de mbecy Israeel, nunu tant blyu̱u̱ ni de mbecy nu walab mbecy Israeel. Ya̱ mne̱e̱ lo dela mbecy nu rlagy ñi ne' dey de cyi nu ricy dey, nunu gyicy yu coz nu rlagy Ñgyoozh. Nunu rlagy ñi gyicy cup dey consuel lo Shuaan den, Jesucrisht.
44020022	Orze' na cha̱ par Jerusaleeng gal nu mnii Espiriit Yon ni Ñgyoozh lo̱ nu gyicya̱. Ni wagad lagy ya̱ la coz zaca̱ re.
44020023	Tub zi la coz rad lagy ya̱. Nu dela gyedz nu rdeda̱ Espiriit Yon ni Ñgyoozh rniim lo̱ nu gyet laga̱ nañ yu' gyiib, nunu zañ coz deet zaca̱ de ze'.
44020024	Tees ya̱ rnii to̱o̱ nu se la la saca̱ nu cyiiña̱ gyishlombecy ii, benu chi ga nde' gyicy ñi nu shupa̱ laza̱, nunu za' lo̱ de riiñ nu briic Shuaan den Jesucrisht nu gyicya̱. Riiñ ze' nde' nu shaala̱ de riidz nu sac nu bruu lo Ñgyoozh, de riidz nu rniiñ nu dzi coz nap ricy nu Ñgyoozh de ub na.
44020025	’Ya̱ gusa̱ mne̱e̱ de riidz ni gyel gubier ni Ñgyoozh lat der, nunu na rad lagya̱ nu rila wazaca' der ya̱.
44020026	Nde' nu dzi na ya̱ ne̱e̱ lo der, benu yu' mbecy bdune' lat der, ya̱ sac falt ne̱.
44020027	Gun ya̱ mne̱e̱ lo der dela coz nu bloo ic Ñgyoozh nu gyicy mi, nunu wancach ru̱' ni tub lañ.
44020028	Bicy cuidad der ub ru, nunu bicy cuidad der nu de mbecy zigy nu bzeeñ Ñgyoozh nu ña der. Ña der dela mbecy nu ricy cup consuel lo Shuaan den, biñ nu brish cyi den nu nac nu pshum reñ mi.
44020029	Ya̱ rad lagya̱ nu despuees ornu ru̱u̱ lat der, cyid mbecy a̱' nap. Gyicy yu nu laa yaa de mbecy ni Crisht de coz rishli. Na dey gal na lob dañ nu nit lo ma shily.
44020030	Shuub dzi nu ruu la be mbecy rguu lat der. Lyuu dey coz fals, gun orze' de mbecy ni Crisht cha cay ich yu.
44020031	Cuidad der, nunu cue' nit lagy der nu dzi rel la ya̱ blyu̱u̱ ni der nu nis lo̱ nañ chon ña'n lat nu tona' la bzac zi̱.
44020032	’Orze' der bicy na, ya̱ zeeña̱ der yaa Ñgyoozh nu ñam der. Nunu ya̱ drish lo̱ nu de riidz nu rnii de coz ily nu ricy Ñgyoozh locyuub ñi de ru, gun gyicy fert ñi der, nunu gac cuic ñi dela coz nu bzu chum par dela mbecy nu bi pcuim nu gac nim.
44020033	Ya̱ rila wansaab lagya̱ ni tiñ ni mbecy, ni de shab mbecy.
44020034	Gun de ru nap rad lagy der nu ya̱ bicya̱ riiñ par nu gad coz nu rlagy ñi ne̱, nunu coz nu rlagy ñi ni de yu nu gusa nu ya̱.
44020035	Dub laa tiem rlyu̱u̱ ni der nu ni mod rlagy ñi gyicy den riiñ, nunu locyuub den de mbecy nu ricy falt la coz ni. Byeza' lagy der de riidz ni Shuaan den Jesuuz ornu nam: “Gacyit zir lagy mbecy ornu cuic yu coz ni losa'y gaze' ornu gash yu coz nu cuic losa'y niy”, nam ―na Baly.
44020036	Na ornu blazh mnii Baly de nde', orze' gusu tib yu nuy dey. Mnii nuy Ñgyoozh nu dela dey.
44020037	Orze' dela mbecy biiñ yu, nunu bdu' yaa dey yeñ Baly. Nunu bdow dey chit lo Baly.
44020038	Tona' la bicy shni dey, gun mnii Baly nu wazaca' dey yu. Orze' za nu dey yu gashtal lo la barc.
44021001	Ornu bzeeñ de̱ de bicy na, orze' gu̱' de̱ nañ barc. Orze' za̱ de̱ li laa tub lugaar nu la Cos. Orze' tuuba' dzi za̱ de̱ Rodas. Ze' bru̱u̱ de̱ za̱ de̱ Pátara.
44021002	Pátara byap de̱ tub barc nu za par Fenicia. Gu̱' de̱ nañ barc ze' za̱.
44021003	Za̱ de̱ ze' nu rabee tub nac yu nu ri lo nisyudoo nu la Chipre. Orze' ze' briic de̱ welt bzeeñ de̱ Chipre par yaa reg na. Orze' za̱ de̱ par Siria. Orze' ze' blez barc gyedz Tiro, gun rlagy ñi gyet yuu ze'. Orze' ze' bet de̱ par lo yu.
44021004	Orze' ze' byap de̱ la be mbecy ni Crisht, nunu pcyiiñ du̱ de̱ yu tub sman. Orze' nu nac Espiriit Yon ni Ñgyoozh mnii nu dey Baly nu cue' chay par Jerusaleeng.
44021005	Tees ornu blazh tub sman, bru̱u̱ de̱ za̱. Dela dey nu mñaay nu de yu nguzh za nu dey de̱ ya̱ par ru' gyedz ze'. Orze' ze' bzu tib de̱ mne̱e̱ du̱ de̱ Ñgyoozh.
44021006	Orze' mne̱e̱ de̱ ñgyoozh nu dey nu bi gya̱ de̱. Orze' gu̱' de̱ nañ barc. Ze' de mbecy ze' bish cya dey yay par yu'y.
44021007	Orze' bru̱u̱ de̱ Tiro za̱ de̱. Orze' bya' lo byaj mi' ze' Tolemaida. Orze' ze' mne̱e̱ de̱ ñgyoozh nu de bicy na. Ze' pcyiiñ du̱ de̱ yu tub dzi.
44021008	Na tuuba' dzi bru̱u̱ de̱ ze' za̱ de̱ par Cesarea. Orze' ze' za̱ de̱ yu' tub mbecy nu rshaal riidz ni Ñgyoozh, yu nu la Lip, nunu pcyiiñ du̱ de̱ yu. Yu ze' tub yu nu bruu lat gagy mbecy nu pcui dey Jerusaleeng par nu locyuub dey de aposht.
44021009	Yu ze' zu tap i'ñ yu, fiñ mñaa nu nigul gad ñgyee. Rnii deñ de riidz nu rbic Ñgyoozh niñ.
44021010	Ze' pcyiiñ de̱ la be dzi. Orze' bru'ña Agabo, tub mbecy nu rnii por cuen ni Ñgyoozh. Yu ze' bruuy gashtal Judea.
44021011	Biid güiiy de̱ ya̱. Orze' gush yu sinch ni Baly, nunu pcyiig yu yaa ub yu, nunu pcyiiga'y gyi'y nu sinch ze'. Orze' nay rab yu de̱: ―Espiriit Yon ni Ñgyoozh nam: “Ii mod gyicy mbecy Israeel nu yu' Jerusaleeng nu shuaan sinch ii. Orze' gu' dey yu yaa de mbecy nu walab mbecy Israeel”, nam ―na Agabo.
44021012	Na ornu güeñ de̱ de riidz ze', orze' de̱ ya̱ nu de mbecy Cesarea mnishba̱a̱ de̱ lo Baly nu cue' gyay Jerusaleeng.
44021013	Tees orze' Baly nay: ―¿Lagu dzi ruun der? Tona' la ricy der nu ricy shni̱. Ya̱ bi zu̱ la̱ ca na nu zu̱ walab tub lo zi'l nu cyiig dey ya̱, sinu ni' zi'l bi zu̱ la̱ par nu gata̱ Jerusaleeng nu nac Shuaan den Jesuuz ―nay.
44021014	Wangac cuugy de̱ lardooy. Orze' guca̱ de̱ nu rne̱e̱ nu cue' gyay. Orze' mne̱e̱ de̱: ―Gal nu rlagy Shuaan den Jesuuz, ni gac ―mne̱e̱ de̱.
44021015	Na ornu blazh la be dzi, orze' bicy nap de̱ su̱u̱. Orze' bru̱u̱ de̱ ze' ya̱a̱ par Jerusaleeng.
44021016	Ni' la be de mbecy Cesarea nu ricy cup consuel lo Crisht ya nuy de̱ ya̱. Zu tub mbecy Chipre nu la Mnasón. Yu ze' tona' la gulas bicy cup yu consuel lo Crisht. Orze' lo yu ze' bri̱ de̱.
44021017	Na ornu bri̱ de̱ Jerusaleeng, orze' tona' la bet lagy de bicy na ornu bdzeel dey de̱ ya̱.
44021018	Orze' na tuuba' dzi Baly gua nuy de̱. Gua güi̱i̱ de̱ Santiag, nunu ni' zi'l nguaa dela de mbecy nu zu riiñ ni de yu bel lat de mbecy ni Crisht ze'.
44021019	Orze' Baly mniiy ñgyoozh nuy dey, nunu pshaal yu lo dey dela coz nu ricy Ñgyoozh num de mbecy nu walab mbecy Israeel par nu nac riiñ nu ricy yu.
44021020	Na ornu güeñ dey nde' orze' byabic dey gyel mbecy ni Ñgyoozh. Orze' na dey rab yu Baly: ―Orze' na bicy na, ru gac cu' cuen ru nu yu' bee miily mbecy Israeel nu ricy cup consuel lo Crisht. Tona' la ricy zily dey leey nu bzeeñ Moisees.
44021021	Na güeñ dey nu ru shiñ na riidz nu rlyuur ni de mbecy Israeel nu ricy cup consuel lo Crisht, de yu nu yu' ledz de mbecy nu walab mbecy Israeel. Güeñ dey nu rlyuur nu rlagy ñi zaan dey leey nu bzeeñ Moisees. Nunu mbecy rnii dey nu rlyuur nu cue' caa dey beey sircunsision cuerp ni i'ñ yu. Nunu güeñ dey nu rlyuur nu cue' gyicy paa dey nu de cushtom ni de mbecy Israeel.
44021022	Segur la gyeñ dey nu ru brir Jerusaleeng. Orze' ¿la coz rlagy ñi nu gyicy den?
44021023	I mod gyicy ru ricy pe̱e̱ de̱. Zu tap mbecy nu rlagy ñi gyicy yac dey nu riidz nu mnii dey lo Ñgyoozh nu segur la gyicy yu.
44021024	Cha nur dey, nunu tublaazh la gyicy der coz nu rnii leey par nu gyicy caacy mbecy ub yu par lo Ñgyoozh. Orze' rlagy ñi cyish ru gasht ni dey. Orze' despuees shi'ñ dey gyich tooy. Ni mod gad lagy de mbecy nu riidz nu zaab ze' nde' gyel rguu, gun ni' ru gyicy paar nu leey nu bzeeñ Moisees.
44021025	Ze' de mbecy nu walab mbecy Israeel nu ricy cup consuel lo Crisht, bi bzeed de̱ gyicy lo dey. Mne̱e̱ de̱ lo dey nu cue' sug ic dey nu nac de coz ze'. Nomaas walagy ñi nu gow dey beel nu rcuaa mbecy lo nab, nunu walagy ñi nu gow dey reñ, nunu ni walagy ñi nu gow dey bañcyug nu bduzi̱i̱ yeñ, nunu cue' gal dey mbecy nu wanchelaay ―na dey rab dey Baly.
44021026	Orze' tuuba' dzi Baly gua nuy de mbecy ze', nunu bicy nuy dey mod nu rnii leey nu bzeeñ Moisees par nu gyacaacy mbecy lo Ñgyoozh. Gaze' nu gu'y loli' ni yu' nu driib zily mbecy Israeel Ñgyoozh, nunu bicy yu nu gud lagy de mbecy nu yu' ze' gul gya' lo tiem nu gyacaacy dey. Tiem ze', orze' tub ga la dey cuic yu gun lo Ñgyoozh.
44021027	Na ornu bi rgaab lazh gagy dzi ze', orze' la be mbecy Israeel nu bruu lo de yu ni Asia bzaac dey Baly loli' ni yu' nu driib zily de mbecy Israeel Ñgyoozh. Orze' bicy dey nu pcha' ic de mbecy zigy. Orze' bdu' yaa dey Baly.
44021028	Orze' rbish ti dey. Gaze' nu na dey: ―¡Der mbecy Israeel, blocyuub de̱ ya̱! Yu ii mbecy nu rded dela lugaar nu rlyuuy ni de mbecy coz nu za contr ni mbecy Israeel, nunu coz nu za contr ni leey nu bzeeñ Moisees. Nunu coz ze' zañ contr ni coz ni yu' nu driib zily den Ñgyoozh ii. Orze' yeed nuy la be mbecy griego nañ yu' nu driib zily den Ñgyoozh. Na rnuy yu' yon ni den ii ―na dey.
44021029	Ni mnii dey, gun bzaac dey nu rded nu Baly tub mbecy Éfeso, yu nu la Trófimo. Orze' psa' lagy dey nu Baly gya nuy yu ze' par loli' ni yu' nu driib zily dey Ñgyoozh.
44021030	Orze' dutuub la lat gyedz deet guc. Orze' byatublaazh dey carer. Bdu' yaa dey Baly. Por fers la za nu dey yu. Bruu nu dey yu loli' ze'. Za nu dey yu lat cay. Rgayu tuñ la dey yu. Nunu lueg la psoow dey ro' nu rzu' dey loli' ze'.
44021031	Orze' dela mbecy zigy bicy pee dey nu ñgyut yu Baly. Orze' bzeed mbecy raso̱o̱ lo yu nu riib ic de soldad nu dutuub la lat gyedz Jerusaleeng yu' deet dey.
44021032	Orze' yu nu riib ic ze' lueg la gua nuy de jef ni soldad, nunu gua nuy la be soldad. Orze' tub miiñ zi'l bi bru'ñay ze' nu yu' de mbecy zigy ze'. Na ornu de mbecy bzaac dey yu nu riib ic ze' nu de soldad, orze' guca dey nu rshet yu ni Baly.
44021033	Orze' mbecy nu riib ic ze' guay lo Baly. Orze' mniiy lo mbecy nu cyiig dey yu nu cyup caden nu cha nu dey yu pres. Orze' nay rab yu mbecy: ―¿Cyu mbecy yu ii? ¿La coz bicy yu? ―nay.
44021034	Yu' mbecy rbish tiy tub coz. Ze' yu' ga'y rniiy reña coz. Yu nu riib ic ze' wangad lagy lay la coz guc, gun tanta' ricy mbecy zu redz. Orze' pcaay mbecy nu cha nu dey Baly ze' nu yu' de soldad.
44021035	Na ornu bru'ña nu dey yu gyi' scaler nañ ze' nu rcyiiñ de soldad ze', orze' rlagy ñi shup dey yu, gun tanta' guloc de mbecy zigy.
44021036	De mbecy zigy zaab dey ich yu. Rbish ti dey. Orze' na dey: ―¡Biit yu! ―na dey.
44021037	Orze' ornu bicy pee dey ñgya nuy Baly ze' nu yu' de soldad, orze' na Baly rab yu yu nu riib ic ze': ―¿A gac ne̱e̱ tub coz lor? ―nay. Orze' na yu nu riib ic ze': ―¿A gac niir riidz griego?
44021038	Orze' ¿a walab ru mbecy Egipto, yu nu bi rac tiem ricy gyel yuu nu gubier, nunu gua nur tap miily yu nu rut mbecy par tub lugaar ub zi? ―nay rab yu Baly.
44021039	Orze' na ga' Baly: ―Ya̱ naca̱ mbecy Israeel. Gula̱ Tarso, tub gyedz lily nu ri lo yu ni Cilicia. Nunu ya̱ ricy cupa̱ dela rishbeey nu ca lo cuen ni de mbecy gyedz ze'. Orze' bicy faboor bzaan ne̱e̱ du̱ de mbecy zigy ―nay.
44021040	Orze' yu nu riib ic ze' briic yu rishbeey ni Baly nu niiy. Orze' Baly wes suy lo escaler ze'. Bicy yaay lo de mbecy zigy nu cue' gyicy dey zu redz. Na ornu guca nu zu redz, orze' Baly mniiy lo dey nu riidz hebreo.
44022001	Orze' nay rab yu de mbecy zigy: ―Der bicya̱ gal nu de ru yu bel, bzuub gyidag der ornu ne̱e̱ lagu nu sac falt ne̱ ―nay.
44022002	Na ornu güeñ dey nu mnii Baly nu riidz hebreo, orze' guri zir dey. Orze' na ga' Baly:
44022003	―Ya̱ naca̱ tub mbecy Israeel. Gula̱ tub gyedz ni Cilicia nu la Tarso, tees bguul dey ya̱ Jerusaleeng ii. Gamaliel byub ic yu de coz nu psya̱', nunu blyuu dey ne̱ nu nap gyicy pa̱a̱ nu de leey nu bzeeñ Moisees. Ya̱ fert la zaba̱ nu rca̱ Ñgyoozh gal nu de ru rca der mi ii dzi na.
44022004	Nde' nu gulas psheed zi̱ de mbecy nu gush nez cub ni Crisht gashtal bicya̱ nu gut dey. Pshet laga̱ mñaa gyeey la pres. Mne̱' dey yu' gyiib.
44022005	Orze' yu nu riib ic de uz nu dela yu nu zu riiñ ni yu bel ni den gac nii dey nu ya̱ rne̱e̱ coz rishli. Briic dey tub gyicy ne̱ nu cha̱ du̱ lo de bicy na, mbecy Israeel nu yu' Damasco. Orze' ze' za̱, gun orze' ni' du' ya̱a̱ de mbecy nu nac num lugaar ze' nu yap du̱ dey pres par Jerusaleeng ii, gun orze' gad cashtig ni dey.
44022006	’Na nez nu za̱ ornu bi rgaab ri̱ Damasco tub or wi doo, sij la bet tub yaa ryal bruuñ gashtal baa bet ñi dub yub la lo̱.
44022007	Orze' wes sa̱a̱ la̱ lo yu, nunu güeñ ya̱ nu zaab ti' mbecy. Orze' nam: “Saulo, Saulo, ¿lagu rsheed zir ya̱?” nam.
44022008	Orze' ya̱ mne̱e̱: “¿Cyu nac ru, Shuaana̱?” mne̱e̱. Orze' nam: “Ya̱ naca̱ Jesuuz, biñ nu pcyiiñ Nazaret, biñ nu ru rsheed zir”, nam.
44022009	De yu nu za nu ya̱ bzaac dey yaa ze', nunu gudzib dey tees wangyeñ dey coz nu mnii biñ nu mnii nu ya̱ ze'.
44022010	Orze' ya̱ mne̱e̱: “¿La coz rlagy ñi gyicya̱ Shuaana̱?” mne̱e̱. Orze' Shuaan na nam: “Weshte nunu gua Damasco. Orze' ze' nii mbecy lor dela coz nu rlagy ñi nu gyicy ru”, nam.
44022011	Ya̱ byaca' lo̱ par nu nac yaa ryal ze'. Orze' de yu nu za du̱ bdu' yaa dey ya̱a̱ za nu dey ya̱ par Damasco.
44022012	’Ze' rcyiiñ tub mbecy nu la Ananías. Yu ze' tub mbecy nu tona' la pcaa ic Ñgyoozh, nunu dzi bicy paay nu leey nu bzeeñ Moisees, nunu dela mbecy Israeel nu yu' Damasco nap mnii dey niy.
44022013	Orze' yu ze' biid güiiy ya̱. Na ornu bru'ñay, orze' nay rab yu ya̱: “Bicya̱ Saulo, na gac zac ru tuuba' tir”, nay. Orze' laab or la ze' guc bzaaca̱ tuuba' tir, nunu bgüi̱i̱ loy.
44022014	Orze' nay rab yu ya̱: “Ñgyoozh ni de gyitoo bel ni den pcuiim ru par nu gad lagy ru coz nu rlagy mi, nunu par nu zac ru biñ nu sac falt ni, nunu par nu gyeñ ru de riidz nu ruu ru' ub lam.
44022015	Gun ru zat ru mi ze' lo de lo la mbecy nu yu' gyishlombecy. Shaal ru lo dey dela coz nu bzaac ru, nu dela coz nu güeñ ru.
44022016	Orze' cue' cuez ru. Weshte, nunu bzu nis, nunu bicy cup consuel lo Shuaan den, gun orze' gyecy dela cyi nu bicy ru”, nay.
44022017	’Orze' ya̱ bish cya̱ ga̱' yapa̱ Jerusaleeng. Orze' lat nu rne̱e̱ du̱ Ñgyoozh nañ yu' nu driib zily den mi, orze' bde' lo̱.
44022018	Orze' bzaaca̱ Shuaan na. Orze' nam rab mi ya̱: “Bicy lal. Dzach ru bruu Jerusaleeng, gun de mbecy ii wayeña lagy dey de coz nu rniir nu nac ya̱”, nam.
44022019	Orze' ya̱ mne̱e̱ lom nu “De mbecy ii nap rad lagy dey nu ya̱ gua̱ nañ dela yu' nu rsya' mbecy leey nir. Gua̱ bdu' ya̱a̱ de yu nu ricy cup consuel lor. Gua du̱ dey nañ yu' gyiib. Nunu bdi su̱ dey.
44022020	Nunu ornu biit dey Shteb, yu nu bzat ru lo de mbecy, ni' ya̱ ri̱ lat de yu ze', nunu bicy de̱ tub zi'l riidz nu de yu ze'. Nunu ya̱ mña̱ shab de yu nu biit dey ze'”, mne̱e̱ lom.
44022021	Orze' Shuaan den nam rab mi ya̱: “Char, gun ya̱ zuu neza̱ ru char zet lat de mbecy nu walab mbecy Israeel”, nam ―na Baly.
44022022	Orze' bee nde' zi'l bzuub gyidag dey. Gaze' nu brugyi' dub ru' la dey rbish tiy. Orze' na dey: ―¡Rlagy ñi nu gat yu! ¡Walab se'ñ benu cui mbañ yu! ―na dey.
44022023	Orze' rbish ti dey, nunu rboo dey shab yu brugyi' rne' dey ñi baa. Nunu rne' ga' dey yu gyedz par baa, gun tona' la guzi lagy dey.
44022024	Orze' yu nu riib ic de soldad pcaay de soldad nu cha nuy Baly par nañ yu' nu rcyiiñ dey ze'. Orze' mniiy lo de soldad nu gaaz dey yu par nu gad lagy yu lagu rbish ti de mbecy Israeel nu nac Baly.
44022025	Tees ornu pcyiig dey Baly par nu gaaz yuy, orze' nay rab yu jef ni soldad: ―Par lo leey, ¿a se'ñ nu gaaz der tub mbecy nu nash gyedz Rom benu nigul ri bee dey niy? ―nay rab yu jef ni soldad ze'.
44022026	Na ornu jef ni soldad güeñ yu nde', orze' guay lo yu riib ic dey. Orze' nay rab yu yu ze': ―Cuidad nu coz nu gyicy ru, gun mbecy re nash yu Rom ―nay.
44022027	Orze' yu riib ic ze' guay lo Baly. Orze' nay rab yuy: ―Mnii lo̱. ¿A laab nash ru Rom? ―nay. Orze' na Baly: ―Laab ―nay.
44022028	Orze' nay rab yu Baly: ―Ya̱ sheñ tiñ brisha̱ par nu byaca̱ tub yu nu nash Rom ―nay. Orze' na ga' Baly: ―Tees ya̱ nasha̱ Rom gaal zi nese nu gula̱ ―nay.
44022029	Orze' dela de mbecy nu bicy pee nu ngaaz Baly lueg la bruu chu dey loy. Nunu yu nu riib ic de soldad gudzib yu ornu gud lagy yu nu Baly nash yu Rom, nunu gudzib yu gyi' nu pcacuuñ dey yu nu caden.
44022030	Orze' yu nu riib ic de soldad ze' rlagy yu gad lagy yu ben la cyi driib de mbecy Israeel ic Baly. Orze' tuuba' dzi, orze' pshaagy yu caden nu pcyiig dey Baly. Orze' pcaay de uz zub lo nu de yu nu zu riiñ ni junt zub lo nu gyatublaazh dey. Orze' za nuy Baly bzuy yu lo de yu ze'.
44023001	Orze' Baly bgüiiy lo de yu nu zu riiñ ni junt zub lo ze'. Orze' nay rab yu dey: ―Der bicy na, dub laa lat nu zu̱ gyishlombecy, nunu mas gashtal dzi na ya̱ wagat lo̱ lo Ñgyoozh par nu nac de coz nu bicya̱ ―nay.
44023002	Orze' Ananías, yu nu riib ic de uz, pcaay de yu nu zu gaab ga lo Baly nu shet dey tub yaa yaru'y.
44023003	Orze' na Baly rab yuy: ―¡Mbecy rzuu lo, Ñgyoozh segur la shet yaam ru! Ru zub ru ze' dri beer ne̱ mod ni leey, tees ru zar contr ni leey ornu mniir lo mbecy nu shet yu ne̱ ―nay.
44023004	Orze' yu nu zu garee lo Baly nay rab yuy: ―Ru rnii zir ni yu nu pcuii Ñgyoozh nu riib ic de uz ―nay.
44023005	Orze' na ga' Baly: ―Der bicy na, ya̱ wangad lagya̱ nu yu ze' nac yu yu nu riib ic de uz, gun riidz ni Ñgyoozh rniiñ: “Cue' nii zir ni yu nu riib ic losa'r”, rniiñ ―nay.
44023006	Na ornu Baly bzaac yu nu lat junt ze' yu' mbecy saduceo, nunu yu' ga' mbecy fariseo, orze' nay rab yu dey: ―Der bicy na, ya̱ mbecy fariseo, nunu i'ñ mbecy fariseo naca̱. Nunu ii dri bee der ne̱ gyi' nu nac nu drish lo̱ nu ornu gat de mbecy gyabaña' dey despuees ―nay.
44023007	Cuanzir nu ni mniiy, orze' de mbecy fariseo nu de mbecy saduceo brugyi' zi ro dey riidz nu de losa'y. Nunu byac cyup nac de yu nu zu riiñ ni junt ze'.
44023008	Gun de mbecy saduceo rnii dey nu ornu gat mbecy wayabaña' dey, nunu rnii dey nu sac de anc, ni sac espiriit. Tees de mbecy fariseo rzeña lagy dey nu yu' anc, rzeña lagy dey nu yu' espiriit, nunu rzeña lagy dey nu gyabaña' de mbecy.
44023009	Orze' brugyi' rbish ti dey. Lat de mbecy fariseo, yu' ga' la be mbecy nu rlyuu leey nu bzeeñ Moisees. Orze' wes su dey. Orze' na dey: ―Mbecy ii rila wagyicy yu ni tub la coz a̱' nap. Benu mnii tub espiriit loy o tub anc mniiy loy, nde' walab nu zañ contr ni Ñgyoozh ―na dey.
44023010	Orze' brugyi' tona' la fert zi ro dey riidz nu losa'y. Orze' yu nu riib ic de soldad gudzib yu nu ncad güii dey Baly. Orze' pcaay de soldad nu chu' dey lat de mbecy ze' nu co dey Baly por fers la, nunu cha nu dey yu par ze' nu rcyiiñ dey.
44023011	Orze' rel ze' bruu sac Jesuuz lo Baly. Orze' nam rab mi yu: ―Cue' dzib ru, gun ru bzat ru ya̱ Jerusaleeng ii nunu ni' zi'l rlagy ñi gyicy ru Rom ―nam.
44023012	Orze' tuuba' dzi de mbecy Israeel bicy dey tub zi'l riidz ben lac mod cut dey Baly. Mnii dey nu segur la nu wow la dey gyit, nunu ni wo' la dey nis gashtal cut la dey Baly. Nunu mnii dey nu Ñgyoozh shiñ gyicy num dey benu wagyicy paa dey nu de coz nu mniiy ze'.
44023013	Bded cyuu mbecy nu psaap dey riidz nu ni gyicy yu.
44023014	Orze' gua dey lo de uz zub lo nu lo de yu nu zu riiñ ni de yu bel ni de mbecy Israeel. Orze' na dey: ―De̱ ya̱ mne̱e̱ de̱ lo Ñgyoozh nu shiñ gyicy num de̱ benu da̱w de̱ la zi'l coz anzir nu dut de̱ Baly.
44023015	Orze' de ru nu de' zir mbecy ni de junt zub lo ii zeed der raso̱o̱ lo yu nu riib ic de soldad nu cyid nuy Baly lor ina. Gyicy ru tub mod nu rlagy ñi nu cugyi' zir ru lo Baly par nu gad lagy nap zir ru la coz bicy yu. Orze' de̱ ya̱ bi zu lily de̱ nu dut de̱ yu anzir nu ru'ñay lor ―na dey.
44023016	Tees i'ñ zan Baly güeñ yu nu ni mnii dey ni Baly. Orze' gua niiy lo Baly nañ yu' nu rcyiiñ de soldad.
44023017	Orze' Baly bredz yu tub jef ni soldad. Orze' nay rab yuy: ―Gua nu yu feñ ii lo yu nu riib ic der, gun rlagy yu niiy tub riidz loy ―nay.
44023018	Orze' jef ni soldad gua nuy yu feñ ze' lo yu riib ic de soldad. Orze' nay rab yuy: ―Baly, yu nu ri pres, bredz yu ya̱. Mniiy nu yap tu̱ yu feñ ii lor, gun rlagy yu niiy tub riidz lor ―nay.
44023019	Orze' yu nu riib ic ze' bdu' yaay yaa yu feñ ze' gua nu reñ yuy. Na ornu bi zu reñ dey lat mbecy. Orze' nay rab yuy: ―¿La coz rlagy ru niir lo̱? ―nay.
44023020	Orze' yu feñ ze' nay: ―De mbecy Israeel bicy dey tub zi'l riidz nu nishbaa dey lor ina nu cha nur Shi Baly lat junt zub lo. Gyicy dey tub mod nu rlagy yu gad lagy nap zir yu nu nac de coz nu ricy Shi Baly.
44023021	Tees cue' zuub gyidag ru ni dey, gun bded cyuu mbecy nu siiñ dey ni Shi Baly nez nu chay. Bi mnii dey lo Ñgyoozh nu shiñ gyicy num dey benu gow dey la coz o benu go' dey la zi'l coz anzir nu cut dey Shi Baly. Orze' na rbez dey ben la na riidz nu niir ―nay.
44023022	Orze' yu riib ic ze' nay: ―Cue' la niir lo ni tub la mbecy nu ni mniir lo̱ ―nay. Orze' blaay yu feñ ze' yay.
44023023	Orze' yu nu riib ic ze' bredz yu cyup jef ni soldad. Orze' nay: ―Bzu lily der cyup gaynal soldad nu rgyit nu mandzicy, nunu zu lily der setent de yu nu ryub cuay, nunu zu lily der cyup gaynal soldad nu rgyit nu yag too lyuch, nunu zu lily der dey par nu chay Cesarea, tub gyiib gaa or becheñ.
44023024	Nunu zu lily der cuay nu gyub Baly. Nunu gri nu ruub der yu lo Feely, yu nu riib ic por cuen ni gubier ―nay.
44023025	Orze' yu riib ic de soldad ze' pcaay tub gyicy nu rniiñ:
44023026	“Ya̱ Clau Lisias zeeda̱ gyicy ii lor, shi Feely, yu lily nu riib ic por cuen ni gubier. Shnu ru.
44023027	De mbecy Israeel bdu' yaa dey mbecy nu zeeda̱ lor ii, nunu bicy pee dey nu ñgyut dey yu. Mbecy briic yu nu gad lagya̱ nu nash yu Rom. Orze' gua̱ du̱ soldad ne̱, nunu blo̱o̱ mbaña̱y.
44023028	Ya̱ ngulagya̱ nu ñgyad lagya̱ la cyi driib dey ic yu. Orze' gua̱ du̱ yu lat junt zub lo ni de mbecy Israeel.
44023029	Orze' gud lagya̱ nu driib dey cyi ic yu nu nac leey ni de ub zi'l dey. Par wangyicy yu coz nu gyicy ñi nu cut dey yu. Nunu ni' wangyicy yu coz nu gyicy ñi nu chay nañ yu' gyiib.
44023030	Na ornu mbecy briic yu nu gad lagya̱ nu la be mbecy Israeel mnii too dey ben lac mod cut dey yu, orze' ya̱ mnii to̱o̱ nu zuu neza̱ yu lor. Orze' ya̱ mne̱e̱ lo de yu nu briib gyidza tooy nu cyid nii dey lor de coz nu rnii dey nu ricy yu.” Ni pcaay lo gyicy ze'.
44023031	Orze' de soldad bicy yac dey de coz nu mnii yu riib ic ze'. Gua tee dey Baly, nunu gua nu dey yu laab rel ze' gashtal tub gyedz nu la Antípatris.
44023032	Orze' tuuba' dzi de soldad nu rza gyi' bish cya dey yay par ze' nu rcyiiñ yu. Orze' byeeñ de soldad nu riib cuay ze'. Za nu dey Baly.
44023033	Na ornu bri dey Cesarea, orze' briic dey gyicy ze' ni yu nu riib ic por cuen ni gubier, nunu bzeeñ yu Baly yaay.
44023034	Orze' yu riib ic ze' blab yu lo gyicy ze'. Orze' bdugyi'y lo Baly ben ca ledz yu. Na ornu gud lagy yu nu ledz yu ze' riñ lo de yu ni Cilicia,
44023035	orze' nay rab yu Baly: ―Ya̱ gzuub gyidaga̱ de coz nu niir ornu ri de yu nu driib cyi ic ru ―nay. Orze' pcaay de mbecy nu ña dey Baly nañ yu' ily nu bzaa Herodes.
44024001	Ornu blazh gaay dzi, Ananías, yu nu riib ic de uz zay Cesarea. Za nuy la be mbecy nu zu riiñ ni yu bel ni de mbecy Israeel. Nunu za nuy Tértulo, tub yu nu rne' ic ni de mbecy lo gubier. Orze' gua dey lo Feely, yu nu riib ic por cuen ni gubier. Orze' briib dey gyidza ic Baly.
44024002	Orze' ornu bru'ña nu dey Baly, orze' Tértulo brugyi' driib yu gyidza ic yu. Orze' nay rab yu Feely: ―Shnu la ru Shi Feely, gun par nu nac ru, ri zu ledz de̱. Nunu gusht zir rcyiiñ de̱ na gaze' gulas.
44024003	Tona' la yet lagy de̱, nunu rlagy de̱ ric de̱ gras nir.
44024004	Ya̱ walagya̱ nit lo sheñ tiem nir. Orze' na bicy pase̱z bzuub gyidag de coz nu ne̱e̱ de̱ lor tub miiñ.
44024005	Byap de̱ mbecy ii tona' la ricy deet yu nu losa'y. Dutuub la gyishlombecy ricy cyup la'y de mbecy Israeel, nunu riib ic yu tub nac mbecy nu la nazarenos.
44024006	Nunu bicy pee ga'y ñgyicy bag yu nañ yu' nu driib zily de̱ Ñgyoozh. Orze' bdu' ya̱a̱ de̱ yu za̱ du̱ de̱ yu pres. Ngulagy de̱ ri be̱e̱ de̱ niy gal mod nu rnii leey ne̱ de̱.
44024007	Tees orze' Lisias, yu nu riib ic de soldad, pshet yaay de̱. Por fers la bloo zay yu ya̱a̱ de̱.
44024008	Orze' mniiy nu benu ca na mbecy rlagy yu riib yu gyidza ic Baly, rlagy ñi nu cyid yu lo ru. Benu ru cugyi'r loy, orze' gad lagy ru nu rishli dela cyi nu rne̱e̱ de̱ ii ―nay.
44024009	Orze' dela mbecy Israeel nu yu' lugaar ze' mnii dey nu nde' coz rishli.
44024010	Orze' Feely, yu nu riib ic por cuen ni gubier, bicy yaay par nu gad lagy Baly nu niiy. Orze' na Baly: ―Ya̱ rad lagya̱ nu guzañ ña'n ru dri beer ni de mbecy ledza̱. Nde' nu yet lagya̱ ne̱e̱ lor lagu nu sac falt ne̱.
44024011	Orze' na benu cugyi'r lo de mbecy, bi rac trocyup zi dzi nu bya̱a̱ Jerusaleeng par nu riib zilya̱ Ñgyoozh.
44024012	De mbecy Israeel wansac dey nu ndoo zi̱ riidz nu losa̱'. Ni wansac dey nu ñgyicya̱ nu ncha' ic mbecy. Wansac dey nu ni ñgyicya̱ nañ yu' nu driib zily de̱ Ñgyoozh. Nunu ni wansac dey nu ni ñgyicya̱ nañ yu' nu rsya̱' de̱ riidz nim. Ni wansac dey nu ni ñgyicya̱ ni tub la lugaar lat gyedz Jerusaleeng.
44024013	De mbecy ii wagac gyicy caacy dey ti coz rishli de cyi nu driib dey ica̱ lor.
44024014	Tees ya̱ gyicy caacya̱ nu ya̱ rca̱ Ñgyoozh ni de gyitoo bel ne̱ de̱ ze' mod nu rnii dey nu nde' mod fals. Tees ya̱ zeña lagya̱ dela coz nu ca lo leey nu bzeeñ Moisees. Nunu zeña lagya̱ dela riidz nu pcaa de yu nu mnii por cuen ni Ñgyoozh.
44024015	Ya̱ drish lo̱ lo Ñgyoozh gal nu de ub yu ni' rgyish loy lom. Ya̱ drish lo̱ nu dela mbecy gyabañ dey: tant mbecy nap, nunu tant mbecy a̱' nap.
44024016	Nde' nu dub laa tiem ryuba̱ mod nu cue' gyicya̱ coz nu gyicy ñi nu gat lo̱ lo Ñgyoozh. Nunu ryuba̱ mod nu cue' gyicya̱ coz nu gyicy ñi nu gat lo̱ lo mbecy.
44024017	’Na ornu bza' la be ña'n nu bru̱u̱ Jerusaleeng, orze' ya̱a̱ ga̱' par nu rica̱ tiñ ni losa̱', nunu par nu rica̱ gun ni Ñgyoozh.
44024018	Lat nu bicya̱ nde' bzaac dey ya̱ loli' ni yu' nu driib zily de̱ Ñgyoozh. Saa la blazh nu bicy yaca̱ nu dela coz nu rnii leey nu rlagy ñi gyicy mbecy par nu gyicy caacy dey ub yu. Nunu wansac dey nu rded du̱ mbecy zigy. Ni wansac dey ya̱ lat de gyel deet.
44024019	Tees ze' yu' la be mbecy Israeel nu bruu lo de yu ni Asia. Nap zir benu cyid de yu ze' lor benu ricy cup dey gyidza nu rlagy yu riib yu ica̱.
44024020	O benu wancyiid dey, orze' cugyi'r lo de mbecy ii la cyi byu' be̱e̱ nu bicya̱ ornu gua̱ lat junt zub lo.
44024021	Nomaas tub coz mne̱e̱ ornu zu̱ lat dey: “Dzi na dri bee der ne̱ gyi' nu rzeña lagya̱ nu ornu gat de mbecy, orze' despuees gyabañ dey tuuba' tir”, mne̱e̱ ―na Baly rab yu Feely.
44024022	Gaze' nu Feely como nap gud lagy yu de coz ni nez cub ni Crisht, orze' bzeeñ naat yu ni nde'. Orze' nay rab yu Baly: ―Ya̱ ri be̱e̱ nir ornu ri Lisias, yu nu riib ic de soldad ―nay.
44024023	Orze' pcaay soldad nu riib ic nu ñay Baly. Tees bzaan yu nu chesay, nunu zaan yu nu cyid güii de amig niy yu, nunu zaan yu nu zu bich dey nu nac yu.
44024024	Na ornu blazh la be dzi, orze' bru'ña ga' Feely nu mñaay Drusila. Drusila nac mi mbecy Israeel. Orze' bredz yu Baly nu zuub gyidag yu riidz nu niiy. Orze' mniiy lac yaruu nu gyicy cup den consuel lo Crisht.
44024025	Tees ornu mnii Baly nu rlagy ñi nu gyicy na coz nu se'ñ, nunu rlagy ñi nu nap gyub ic na ub na, nunu ornu bzat yu dzi nu ri bee Ñgyoozh ni dela mbecy, orze' gudzib Feely. Orze' nay: ―Gua la ru na, tees ornu zu nata̱, orze' redza̱ ru tuuba' tir ―nay.
44024026	Ni' zi'l Feely brish loy lo Baly nu cuic yu tiñ par nu ruuy. Nunu nde' nu zañ tir bredz yuy. Nunu bee nuy yu riidz.
44024027	Ornu bza' cyup ña'n, orze' Feely bruuy riiñ nu zuy ni nu riib ic yu por cuen ni gubier. Orze' bdugyi tuuba' mbecy riiñ ze'. Orze' gu' yu nu la Porcio Festo. Orze' Feely rlagy yu nu ganap lagy de mbecy Israeel loy. Orze' bzeeñ yu Baly pres.
44025001	Orze' Festo briy par nu chu'y riiñ nu gyub ic yu por cuen ni gubier. Tees ornu bi bza' chon dzi, orze' bruuy Cesarea zay Jerusaleeng.
44025002	Ze' de yu zub lo ni de uz nu de yu zub lo ni de mbecy Israeel briib dey gyidza ic Baly. Orze' mnishbaa dey lo Festo
44025003	nu gyicy yu faboor nu caay de mbecy nu cha nuy Baly par Jerusaleeng. Ni mnii dey gun bloo ic dey lac mod cut dey Baly nez nu chay.
44025004	Orze' na Festo rab yu dey: ―Baly riy pres Cesarea. Ya̱ sñuu ga cha̱ par Cesarea.
44025005	Orze' de yu nu riib ic lat der rlagy ñi nu cha nu dey ya̱ par Cesarea. Orze' re gac riib dey cyi ic yu, benu shiñ bicy yu ―nay.
44025006	Orze' Festo briy Jerusaleeng tub shuñ dzi o tub tii dzi. Gaze' nu bruuy zay par Cesarea. Orze' tuuba' dzi bi zub yu nañ yu' riiñ par nu ri beey ni de mbecy. Orze' mnii nuy de mbecy nu cyid nu dey Baly.
44025007	Ornu bru'ña Baly, orze' de mbecy Israeel nu bruu Jerusaleeng bri lo' la dey yu. Orze' brugyi' driib dey zañ gyidza ic yu tees wangac ñgyicy caacy dey ti nde' coz rishli.
44025008	Orze' Baly pcay ub yu. Gaze' nu nay: ―Ya̱ wangyicya̱ ni tub la coz nu za contr ni leey ni de mbecy Israeel, ni coz nu za contr ni yu' nu driib zily de̱ Ñgyoozh, ni coz nu za contr ni yu nu riib ic dela nasyoong ―nay.
44025009	Tees Festo rlagy yu gyicy yu coz nu gyet lagy de mbecy Israeel. Orze' nay rab yu Baly: ―¿A shet ic ru char par Jerusaleeng par nu ri be̱e̱ nir nu nac de coz nu rnii de mbecy ii? ―nay.
44025010	Orze' na Baly: ―Ya̱ zu̱ lo ru, yu nu zu riiñ por cuen ni yu nu riib ic dela nasyoong. Ii rlagy ñi ri beer ne̱. Mas ru rad lagy ru nu se la la coz a̱' nap bicy du̱ de mbecy Israeel.
44025011	Benu ya̱ ñgyicya̱ coz nu za contr ni leey o benu ñgyicya̱ coz nu gyicy ñi nu rlagy ñi nu gata̱, orze' ya̱ wane̱e̱ lor nu co mbañ ru ya̱. Tees como de gyidza nu driib dey ica̱, nde' walab coz rishli, orze' ni tub la mbecy wac gu' dey ya̱ yaa dey. Ya̱ rdiña̱ nu ub la yu nu riib ic de nasyoong ri beey ne̱ ―nay.
44025012	Na ornu blazh bee nu Festo de yu nu rbic consef riidz, orze' nay rab yu Baly: ―Ru bdiiñ ru nu yu nu riib ic de nasyoong nu ri beey nir. Orze' lo yu ze' char ―nay.
44025013	Orze' ornu blazh la be dzi rey Agripa nu Berenice za dey Cesarea za güiiy Festo.
44025014	Na ornu bi rac la be dzi rcyiiñ dey ze', orze' Festo mniiy loy de coz nu bzac Baly. Orze' nay rab yuy: ―Ri tub mbecy ii, yu nu bzeeñ Feely pres.
44025015	Ornu gua̱ Jerusaleeng, orze' de yu zub lo ni de uz nu de yu bel ni de mbecy Israeel briib dey cyi ic yu, nunu mnii dey lo̱ nu ne̱e̱ nu yu' falt niy.
44025016	Orze' ya̱ mne̱e̱ lo dey nu de̱ ya̱ gal nu de mbecy nu riib ic por cuen ni gubier Rom rila wagne̱e̱ de̱ nu yu' falt ni mbecy nu gyicy ñi nu gat yu anzir nu gac lo nu lo niy nu de mbecy nu driib cyi ic yu, gun orze' gad mod nu niiy lagu sac falt niy nu nac de cyi nu driib dey ic yu.
44025017	Na ornu biid dey par ii, orze' wansaana̱ nit lo tiem. Orze' tuuba' dzi bi zuba̱ nañ yu' riiñ. Orze' pca̱a̱ de mbecy nu cha tee dey Baly.
44025018	Ya̱ psa' lagya̱ nu de mbecy nu driib cyi ic yu zañ coz a̱' nap nii dey nu bicy yu. Tees walab ni.
44025019	Tub zi la coz nu mnii dey, nde' nu ricy yu coz nu za contr ni mod nu driib zily dey Ñgyoozh, nunu bzat dey tub yu nu la Jesuuz. Gut yu tees Baly rniiy nu mbañ yu.
44025020	Wangad lagya̱ lac gyicya̱ par nu gad lagya̱ de coz nu guc. Orze' mne̱e̱ lo Baly nu ben a washet ic yu gyay Jerusaleeng. Orze' ze' duri be̱e̱ niy.
44025021	Tees orze' Baly bdiiñ yu nu chay lo Augusto, yu nu riib ic de nasyoong, nu ri beey niy. Orze' mne̱e̱ lo de mbecy nu zeeñ dey yu pres gashtal ornu gad mod nu zuu neza̱ yu lo yu nu riib ic ze' ―nay.
44025022	Orze' na Agripa rab yu Festo: ―Ni' ya̱ rlagya̱ gyeña̱ coz nu nii mbecy ze' ―nay. Orze' na Festo rab yu Agripa: ―Ina gyeñ ru de coz nu gniiy ―nay.
44025023	Orze' tuuba' dzi rey Agripa nu Berenice bru'ña nuy de jef ni soldad nu de yu zub lo ni gyedz ze'. Na ornu gu' dey nañ yu' ze', orze' tona' la briib zily dey de yu ze'. Orze' Festo pcaay de mbecy nu cha tee dey Baly.
44025024	Gaze' nu na Festo: ―Rey Agripa gal nu de ru mbecy nu byatublaazh ii. Ii bi zu tub mbecy. Zigy mbecy Israeel driib dey cyi ic yu ii lo̱: tant mbecy nu yu' Jerusaleeng, nunu tant mbecy nu yu' Cesarea ii. Zaab rbish ti la dey nu rlagy ñi gat yu.
44025025	Tees ya̱ rsa' lagya̱ nu wangyicy yu ni tub la coz nu gyicy ñi nu rlagy ñi nu gat yu. Nunu como laab yu bdiiñ yu nu chay lo Augusto nu ri beey niy, orze' ya̱ bi mne' ica̱ nu zeeda̱ yu lo Augusto.
44025026	Tees ya̱ wagad lagya̱ la na falt niy nu ca̱a̱ lo gyicy nu zeeda̱ lo yu nu riib ic dela den. Nde' nu yap du̱ yu lo der. Nunu ricy zir ñi presis lo ru, rey Agripa, gun ornu lazh cugyi'r loy ben a wad la ñuu coz nu ca̱a̱ lo gyicy.
44025027	Gun ya̱ rze̱e̱ nu dzi coz ton benu zuu neza̱ tub pres lo yu nu riib ic de nasyoong benu wagac ne̱e̱ de falt nu yu' niy ―nay.
44026001	Orze' na Agripa rab yu Baly: ―Na gac niir lagu sac falt nir ―nay. Orze' Baly bicy yaay lo dey. Gaze' nu brugyi' rniiy. Orze' nay:
44026002	―Rey Agripa, ya̱ ricya̱ uba̱ par tub mbecy nu tona' la cyit na dzi ni, gun gac ne̱e̱ lor dzi na lagu sac falt ne̱. Lo dela gyidza nu driib de mbecy Israeel ica̱, rila sac falt ne̱ nu nac de coz ze'.
44026003	Nunu yet zir lagya̱, gun ru nap rad lagy ru dela cushtom ni de mbecy Israeel, nunu nap rad lagy ru dela nu la gyi' nu rtub su̱ de̱ losa̱'. Nde' nu rne̱e̱ lor nu bicy pase̱z zuub gyidag ru de riidz nu ne̱e̱ lor ―na Baly―.
44026004	’Dela mbecy Israeel rad lagy dey lac mod na̱ lat nu pcyiiña̱ lat dey nese miiñ la̱: tant ledza̱, nunu tant Jerusaleeng.
44026005	De yu ii rad lagy dey, nunu benu rlagy dey, gac niiy nu nese miiñ la̱ bicya̱ mod ni mbecy fariseo. Nunu de mbecy fariseo ta zir mod nu ricy dey lo Ñgyoozh gaze' de' zir mbecy Israeel.
44026006	Nunu na zu̱ ii rduri bee ne̱ par nu nac nu drish lo̱ lo de riidz nu mnii Ñgyoozh lo de gyitoo bel ni den nu segur la gyicy mi. Riidz ze' nde' nu gyicy Ñgyoozh nu gyabañ dela mbecy nu bi gut.
44026007	Lo trocyup nac nez de̱ drish lo̱ de̱ lo Ñgyoozh nu gzac de̱ nu gyicy yac mi de riidz nu mniim. Nunu nde' nu rca̱ de̱m, nunu ricy de̱ coz nu rlagy mi dzi rel la. Nde' nu ru rey Agripa par nu nac nu laaba' de coz ze' drish lo̱ looñ, nde' nu de mbecy Israeel driib dey gyidza ica̱ na.
44026008	De ru mbecy Israeel ¿lagu wagac cheña lagy der nu Ñgyoozh gyicy mi nu gyabañ dela mbecy nu bi gut?
44026009	’Tees ya̱ laa ni' zi'l mnii to̱o̱ anzir nu rlagy ñi nu dzi gyicya̱ coz nu cha contr ni Jesuuz, biñ nu pcyiiñ Nazaret.
44026010	Ni mod bicya̱ Jerusaleeng. De yu zub lo ni de uz briic yu rishbeey ne̱. Orze' pshet laga̱ zigy mbecy nu ricy cup consuel lo Crisht nañ yu' gyiib, nunu bicya̱ tub zi'l riidz ornu mnii mbecy nu gat dey.
44026011	Zañ tir pca̱a̱ mbecy nu cuic yu cashtig ni de mbecy ze' ben a walaa yaa dey de coz nu ricy cup yu consuel lo. Ni bicya̱ nañ dela yu' nu rsya' de mbecy Israeel riidz ni Ñgyoozh, gun tona' la guzi lagya̱ lo dey. Nde' nu gua̱ gashtal de gyedz nu yu' lo yu nu walaba' yu ni de mbecy Israeel par nu sheed zi̱ de mbecy ze'.
44026012	’Par nu ni bicya̱, nde' nu ya̱ gua̱ tub gyedz nu la Damasco. De yu zub lo ni de uz pcaay ya̱ nu cha̱, nunu briic yu rishbeey ne̱.
44026013	Orze' nez nu za̱, tub or wi doo, bzaaca̱ tub yaa. Bruuñ gal baa. Bet ñi dub yub la lo̱ nu lo de yu nu za̱ du̱. Tona' la ryal yaa ze'. Ryal zir ñi gaze' yaa ni doo güidz.
44026014	Orze' dela de̱ wes sa̱a̱ lo yu. Orze' güeñ ya̱ nu zaab ti' tub mbecy. Orze' nam rab mi ya̱ nu riidz hebreo: “Saulo, Saulo, ¿lagu rsheed zir ya̱? Laab ru shiñ ricy nur ub ru gal nu ricy tor, ornu rlo ma too garoch, ornu rchiib mbecy ma”, nam.
44026015	Orze' ya̱ mne̱e̱: “¿Cyu ru Shuaana̱?” mne̱e̱. Orze' na Shuaana̱ rab mi ya̱: “Ya̱ Jesuuz, biñ nu ru rsheed zir.
44026016	Orze' weshte, nunu bzu gyi'r lo yu. Ya̱ bruu zaca̱ lor par nu du̱' riiñ yaar nu gac ru moz ne̱, nunu par nu shaal ru lo de mbecy de coz nu bzaac ru dzi na, nunu par nu shaal ru lo mbecy de coz nu lyu̱u̱ nir par lo.
44026017	Ya̱ wazaana̱ nu shiñ gyicy nu de mbecy Israeel ru, nunu wazaana̱ nu shiñ gyicy nu mbecy nu walab mbecy Israeel ru, de mbecy nu zuu neza̱ ru nu char lo ze'.
44026018	De yu ze' nay gal nu na mbecy lo ca'. Tees ru rlagy ñi nu gyicy ru nu zac dey. Gun orze' ruu dey ze' nu cow. Cha dey ze' nu yu' yaa. Orze' cue' gyub ic nuras dey, sinu Ñgyoozh gyub ic mi dey. Gun par nu nac nu gyicy cup dey consuel lo̱ ya̱, gyicy sulagy Ñgyoozh dela coz cyi nu ricy dey. Nunu gyacaacy dey gal nu byacaacya' de' zir mbecy nu nac nu ricy cup dey consuel lo̱”, nam.
44026019	’Orze' na rey Agripa, ya̱ wangyicya̱ nu wansuub gyidaga̱ ni de coz nu güeña̱ nu bruu gashtal gyibaa.
44026020	Sinu nu loga la pshaala̱ de riidz nu bruu lo Ñgyoozh lo de mbecy Damasco. Niga pshaala̱ de riidz ze' lo de mbecy nu yu' Jerusaleeng. Niga pshaala̱ ñii lo de mbecy nu yu' dutuub la lo yu ni de mbecy Israeel. Ni' zi'l pshaala̱ ñii lo de mbecy nu walab mbecy Israeel. Ya̱ mne̱e̱ lo dey nu rlagy ñi nu ne' dey dela coz cyi nu ricy yu, nunu rlagy ñi nu gyicy dey coz nu rlagy Ñgyoozh, nunu rlagy ñi nu gyicy dey tub mod nu gabe nu bi mne' dey dela coz cyi nu ricy yu.
44026021	Orze' par nu nac de nu nde', orze' de mbecy Israeel bdu' yaa dey ya̱ lat nu ri̱ loli' ni yu' nu driib zily den Ñgyoozh, nunu bicy pee dey ñgyut yu ya̱.
44026022	Tees Ñgyoozh zaab rlocyuub lam ya̱. Nde' nu dzi na zu̱ ii, nunu rzata̱ de coz nu guc ze' lo dela der: mas lo de mbecy shni, mas lo de mbecy lily. Nde' nu rne̱e̱ lor laaba' de coz nu mnii de yu nu mnii por cuen ni Ñgyoozh. Ni mnii Moisees nu de yu nu mnii por cuen nim nu ni gac.
44026023	Mnii dey nu Mesías, biñ nu ca lo cuen nu co mbañ mbecy, rlagy ñi nu gzac zim, nunu gac mi biñ nu gyabañ loga la despuees ornu bi gut mi. Orze' de riidz nu rnii mi ze' nañ gal nu na tub yaa. Riidz ze' rniiñ lo de mbecy Israeel nu gac gruu mbañ dey, nunu ni' zi'l rniiñ lo de mbecy nu walab mbecy Israeel ―na Baly.
44026024	Orze' lat nu rnii Baly nu lagu sac falt niy, orze' brish ti la Festo. Orze' nay: ―¡Nu guton ru Baly, nu nac nu dzi rsya'r gyicy, nde' nu raton ru! ―nay.
44026025	Orze' na ga' Baly: ―Ya̱ walab nu gutona̱ Shi Festo. Riidz nu rne̱e̱, nii coz rishli nunu coz nu nap za.
44026026	Nunu ii zu rey Agripa. Yu ii nap rad lagy yu de coz ze'. Nde' nu ya̱ wachiba̱ rne̱e̱ loy, nunu segur la rad lagya̱ nu bdu' cuen yu de coz ze', gun de coz ze' rila wangac ñi tub ze' nu ngach.
44026027	Rey Agripa, ¿a rzeña lagy ru de riidz nu mnii de yu nu mnii por cuen ni Ñgyoozh? Ya̱ rad lagya̱ nu ru rzeña lagy ru ―na Baly.
44026028	Orze' na ga' Agripa rab yu Baly: ―Ru rsa' lagy ru nu gac cuugy ru lardo̱o̱ nu gaca̱ mbecy ni Crisht nu nac riidz gyidz ze' ―na Agripa.
44026029	Orze' na' Baly: ―Mas rne̱e̱ riidz gyidz o mas rne̱e̱ riidz nap tees ya̱ rdiña̱ lo Ñgyoozh nu walab ru zi'l, sinu dela de mbecy nu rzuub gyidag de riidz nu rne̱e̱ dzi na, nu gzu dela der mod nu ya̱ zu̱, nomaas walagya̱ nu de ru cuir pres gal nu ya̱ ri̱ ―na Baly.
44026030	Gaze' nu wes su Agripa nu Festo nu Berenice nu de' zir de yu nu nguaa ze'.
44026031	Orze' bruu dey nañ yu' ze'. Orze' na dey rab yu losa'y: ―Yu re wangyicy yu ni tub la coz nu gyicy ñi nu gat yu o nu gyicy ñi nu chay nañ yu' gyiib ―na dey.
44026032	Orze' na Agripa rab yu Festo: ―Benu cue' ñgyiiñ yu nu ri bee yu nu riib ic de nasyoong niy, orze' ñgyac ndulaay i ga la ―nay.
44027001	Na ornu mnii too Festo nu zeed yu de̱ Italia nañ tub barc, orze' bgu' dey Baly nu la be de' zir pres yaa tub jef ni de soldad, yu nu la Julio. Yu ze' riib ic yu tub nac soldad nu bloo la dey De Soldad ni Augusto.
44027002	Orze' gu̱' de̱ nañ tub barc ni tub mbecy gyedz Adramitio. Barc ze' bi zu lily ñii par nu ruuñ chañ par de gyedz ni Asia nu yu' ru' nisyudoo. Orze' bruu barc ze'. Orze' za̱ de̱. Aristarco, tub mbecy Tesalónica, tub gyedz nu ri lo yu ni Macedonia, yu ze' za nuy de̱.
44027003	Orze' na tuuba' dzi bri̱ de̱ Sidón. Julio dzi nap bicy nuy Baly. Bzaan yu nu cha güiiy de amig niy, nunu bzaañ yu nu cuic de amig niy dela coz nu cyiiñ niy.
44027004	Orze' bru̱u̱ de̱ Sidón za̱. Bzeeñ de̱ Chipre, tub nac yu nu ri lo nisyudoo, par yaa reg na, gun tona' la druu bi par ze' nu za de̱.
44027005	Orze' bded de̱ lo nisyudoo ru' yu ni Cilicia nu Panfilia. Orze' bri̱ de̱ Mira, tub gyedz nu ri lo de yu ni Licia.
44027006	Orze' lugaar ze' jef ni soldad ze' byap yu tub barc ni de mbecy gyedz Alejandría. Barc ze' chañ par Italia. Orze' bgu'y de̱ nañ barc ze'.
44027007	Orze' guly za̱ de̱ nañ la be dzi. Orze' dzi gyee bri̱ de̱ lo nis nu ri gaab ga tub gyedz nu la Gnido, gun gabee rzub bi par ze' nu za̱ de̱. Orze' bded de̱ tub gyedz nu la Salmón. Gaze' nu bded de̱ cuit Creta, tub nac yu nu ri lo nisyudoo.
44027008	Bded de̱ gaab ga lo yu ze', nunu dzi gyee bded de̱. Orze' bru'ña de̱ tub lugaar nu la Buenos Puertos. Ze' gaab ga ri tub gyedz nu la Lasea.
44027009	Mnit lo zañ dzi. Orze' byarishdzidz nu cha̱ de̱ nañ barc, gun bi rgaab tiem nu ri gyey. Orze' Baly byooy rishlo de mbecy.
44027010	Orze' nay: ―Der mbecy, ya̱ rze̱e̱ nu dzi rishdzidz za̱ den na. Tona' la coz ily nit lo. Walab barc zi'l, nunu walab yuu zi'l nit loñ, sinu gnit lo ga' mbecy ―nay.
44027011	Tees yu nu riib ic de soldad wansuub gyidag yu ni Baly. Bzuub gyidag zir yu ni yu nu riib ic barc ze', gal nu ni shuaan ñi.
44027012	Nunu lugaar ze' nu byeeñ barc ze' walab lugaar nap par tiem nu gri gyey. Nde' nu sñuu ga zi'l gac dela mbecy rlagy yu ruuy lugaar ze'. Orze' cha dey ben a wariy tub gyedz ni Creta nu la Fenice. Ze' tub lugaar nu dri barc, nunu druuñ. Nunu ornu rgüiin par ze' nu rza doo, orze' nis ze' zub ro' niñ par yaa been nu par yaa reg na. Orze' ze' gac cyiiñ de̱ lascyey.
44027013	Orze' brugyi' nu yagugy druu bi par yaa reg na ornu rgüiin par ze' nu rza doo. Orze' de mbecy psa' lagy dey nu gyicy yu gan gal mod nu mnii tooy. Gaze' nu bruu dey lugaar ze', za dey gaab ga lo de yu ni Creta.
44027014	Tees ornu sa zi'l bruu dey ze' zay, orze' brugyi' druu tub bi ily rdugyiñ par lo barc nu yu̱' de̱ ze'. Bi ze' bloo la dey ñi Bi nu Druu Par Yaa Reg Na Ornu Güiin Par Ze' nu Rza Doo.
44027015	Bi ze' tona' la bicy nuñ barc, nunu wangaca' saa dey barc ze' par ze' nu rdugyiñ. Orze' blaa yaa dey ñi. Orze' za nu biñ.
44027016	Orze' za̱ de̱ cuit tub nac yu mi' nu ri lo nisyudoo nu la Cauda. Za̱ de̱ tub lo nis ze' nu beñ ricy bi. Orze' ze' gyee bzu nap de̱ barc mi' nu zaab par ich ze'.
44027017	Despuees ornu bi pshup de̱ barc mi' ze', orze' bgu' dey ñi nañ barc ily. Gaze' nu ptiish dey duu cacy nañ barc par nu gyafert ñi. Orze' rdzib dey nu ches ti̱ barc lo tub nac yu uzh nu ri par iiñ nis gaab ga lo yu ni Libia. Gaze' nu pshet te dey negy nu zaab too barc ze'. Orze' bzaan dey nu za nu biñ.
44027018	Orze' tuuba' dzi, como ni zi'l dzi ricy bi, orze' brugyi' rne' dey de yuu nu yu' nañ barc ze' lo nis.
44027019	Orze' dzi chon de coz nu ricy nu barc riiñ mne' dey ñi lo nis laab nu yaay.
44027020	Zañ dzi wansaca̱' de̱ doo güidz, nunu ni' zi'l wansac de̱ bel baa. Nunu ii zaab druu la bi ily. Orze' brugyi' nu wagrish lo ga̱' de̱ nu gruu mbaña̱.
44027021	Orze' como dela mbecy bi guzañ dzi wagowa' dey gyit, orze' Baly wes suy lat dey. Gaze' nu nay rab yu dey: ―Der mbecy, nap zir benu nzuub gyidag der ne̱, nunu cue' ndruun lo yu ni Creta, gun orze' cue' nnit lo de coz sheñ ze'.
44027022	Tees cue' dzib der, gun wat ni tub la den. Nomaas barc ii nit loñ.
44027023	Gun che bruu zac tub anc ni Ñgyoozh lo̱, biñ nu nac nu ya̱, nunu biñ nu ya̱ rca̱.
44027024	Orze' nay rab yu ya̱: “Cue' dzib ru Baly. Rlagy ñi nu char lo mbecy nu riib ic de nasyoong. Nunu par nu nac ru, wazaan Ñgyoozh nu gat ni tub mbecy nu yu' nur nañ barc ii”, nay.
44027025	Nde' nu cue' dzib der, gun ya̱ ricy cupa̱ consuel lo Ñgyoozh nu gyicy mi gal nu mnii anc ze'.
44027026	Orze' gyet lag den lo tub nac yu nu ri lo nisyudoo ―na Baly.
44027027	Despuees ornu bza' trotap dzi nu dzi ricy bi, na or bi rel, bi bri nuñ barc lo tub nisyudoo nu la Nisyudoo Adriatico. Na or guzeel rel mnii too dey nu cyup ridz yagaab dey lo tub nac yu nu ri lo nisyudoo.
44027028	Gaze' nu pcaa dey tub coz ye lo tub duu cacy. Orze' mne' dey ñi lo nis. Orze' gud lagy dey nu yu' tub gal rub tiiñ zu tub metr nu gyi ri nis. Na ornu bzaañ sñuu miiñ, ni' zi'l bicy dey. Orze' gud lagy dey nu yu' gal rub gaay zu cyup metr nu gyi.
44027029	Na orze' gudzib dey nis dugyi barc lo de gyita' nu yu' par iiñ nis ze'. Orze' mne' dey tap duu cacy nu ca coz ye lo par ich barc, gun orze' chesab riñ lo nis. Orze' brish lo dey nu dzach za' yu.
44027030	De yu nu rsaa barc bicy pee dey nu ndruu chuy. Orze' brugyi' rshet lag dey barc mi' ze' lo nis. Bicy pee dey nu ñgya nuy tub coz ye nu ne'y par lo barc ze'.
44027031	Orze' na Baly rab yu yu nu riib ic de soldad, nu de' zir de soldad: ―Benu de yu nu rsaa barc re wabez dey nañ barc, orze' wac ruu mbañ der ―na Baly.
44027032	Orze' de soldad pshi'ñ yu de duu cacy nu nag barc mi' ze'. Orze' bet lag ñi lo nisyudoo.
44027033	Na ornu gabee cow ru', orze' Baly mnishbaay lo dela mbecy nu gow dey ñuu gyit. Gaze' nu nay rab yu dey: ―Bi bza' trotap dzi nu yu' der dzi rash ru shcab, nunu wangow der gyit.
44027034	Nde' nu ya̱ rnishba̱a̱ lo der nu gow ru ñuu. Gun nde' coz nu rlagy ñi par nu gagye der. Nunu wat ni tub der, nunu ni tub gyich too der wadune'ñ ―nay.
44027035	Ornu blazh mnii Baly de coz ze', orze' bdu' yaay tub gyishtily. Orze' briic yu gras ni Ñgyoozh lat dela mbecy ze'. Orze' blew yu gyishtily ze'. Gaze' nu brugyi' row yu.
44027036	Orze' dela mbecy guud baloor ni dey, nunu bdowa' dey ñuu gyit.
44027037	Yu' cyup gaynal zub chon gal rub gaay zu tub mbecy nu yu' nañ barc ze'.
44027038	Na ornu bi bdow gyel dey na, orze' mne' dey de trig lo nisyudoo par nu gyadzach barc ze'.
44027039	Na ornu bza' yu, orze' bzaac dey lo yu par wagyu' lo ga' dey ca lugaar ni yu ze'. Orze' bzaac dey tub nis nu ri reñ, tees ñgyiid la ru'ñ nu nisyudoo. Nunu ru' nis ze' ri tub lacy she. Gaze' nu mnii too dey benu gac cha nu dey barc par ze' nu ri lacy ze'.
44027040	Gaze' nu pshi'ñ dey duu cacy nu nag barc ze' nu coz ye ze'. Orze' bzeeñ dey ñi lo nis. Nunu pshaagy dey duu cacy nu nag yag nu rlyuu ca na nez nu cha barc. Gaze' nu pshes nañ dey negy nu zaab too barc ze', gun orze' bi saañ barc ze'. Na orze' brugyi' nu rza barc par garee ga ze' nu ri yu ze'.
44027041	Tees orze' bdugyiñ ze' nu ri tub nac yu uzh nu ri par iiñ nis. Orze' wes ti̱ par loñ lat yu uzh ze'. Wangaca' ruuñ. Nunu tona' la bicy nu nis par ich ñi, gashtal brugyi' rduzug lañ.
44027042	Orze' de soldad rlagy dey cut yu de mbecy nu nac pres nis riib dze dey ornu lazh nu cub dey nis nu riy gal lo yu bigy.
44027043	Tees yu nu riib ic de soldad rlagy yu co mbañ yu Baly. Orze' wansaan yu nu ni gyicy dey. Sinu bicy yu mandaar lo de mbecy ben ca na dey gac cub yu nis, orze' yu ze' gyet yu lo nis loga la. Orze' cub yu nis par nu riy lo yu bigy.
44027044	Orze' dela de' zir mbecy za ca dey ich yu. Yu' dey zay lo tub yala. Yu' ga'y zay lo tub la' barc bla'. Ni mod bruu nap de̱. Bri̱ de̱la̱ de̱ lo yu bigy.
44028001	Na ornu bri̱ nap de̱ lo yu, orze' gud lagy de̱ nu nde' tub nac yu nu ri lo nisyudoo nu la Malta.
44028002	De mbecy nu guledz, de yu ze' tona' la nap bicy nu dey de̱ ya̱. Bet gyey, nunu dzi rag. Gaze' nu pcuaa dey tub nac gyi ily, nunu mnii dey nu cuidz de̱ gyi ze'.
44028003	Orze' Baly bicy tublaazh yu tub nac yag wach. Orze' pcuaay ñi lo gyi ze'. Par nu nac nu dzi zig, orze' bruu tub bily lat yag ze' nu ricy pee ma cha ma. Orze' pshet la ru' ma yaa Baly.
44028004	Na ornu bzaac de mbecy guledz nu zaab gyi̱ bily ze' yaa Baly. Orze' na dey rab yu losa'y: ―Rabee nu yu re nac yu tub mbecy nu rut losa'. Tees wasaan gyel fushtiz ni Ñgyoozh nu cui mbañ yu mas bruu nap yu lo nisyudoo ―na dey.
44028005	Tees Baly bdib yaay. Orze' pshet lag yu bily ze' lo gyi. Nunu se la la bzac yu.
44028006	Dela mbecy blez yu nu chegyi Baly o nu derepent la gyes saay gat yu. Tees ornu bi guchi rbez dey, nunu rgüii dey nu se la la bzac yu, orze' reña' mod mnii too dey. Gaze' nu na dey: ―Yu re tub ñgyoozh ―na dey.
44028007	Gaab ga lugaar ze' mbish yu ni tub mbecy nu la Publio, yu ze' riib ic yu yu nu ri lo nisyudoo ze'. Orze' bredz yu de̱, nunu nap bicy nuy de̱ lat chon dzi nu pcyiiñ de̱ loy.
44028008	Na uz Publio mbish yu nu rat yu. Rcaañ zig niy, nunu druyuuy. Orze' Baly gua güiiy yu. Na ornu blazh mnii nu Baly Ñgyoozh nu nac yu, orze' briib yaay yu. Orze' byac yu.
44028009	Na ornu bi bded nde', orze' dela mbecy rat nu yu' lo yu nu ri lo nisyudoo ze' guay lo Baly. Orze' byac dey.
44028010	Orze' briic dey zañ coz gane̱ de̱. Nunu ornu gu̱' de̱ nañ tuuba' barc, orze' briic dey dela coz nu cyiiñ ne̱ de̱ nez nu cha̱.
44028011	Na ornu blazh chon beey, orze' gu̱' de̱ nañ tub barc ni de mbecy Alejandría. Lo barc ze' ca cyup nab ñgyoozh nu la Cástor nu Pólux. Barc ze' byeeñ ñi Malta lascyey. Gaze' nu gu̱' de̱ nañ ñi za̱ de̱.
44028012	Orze' bri̱ de̱ tub gyedz nu ri ru' nisyudoo nu la Siracusa. Ze' pcyiiñ de̱ chon dzi.
44028013	Gaze' nu bru̱u̱ de̱ ze'. Za̱ de̱ tub ru' yu la ni lugaar ze'. Orze' bru'ña de̱ tub gyedz nu la Regio. Orze' tuuba' dzi brugyi' nu druu bi par yaa been ornu güiin ze' nu driib doo. Orze' za̱ de̱. Na ornu bza' cyup dzi, orze' bri̱ de̱ tub gyedz nu la Puteoli.
44028014	Ze' byap de̱ la be mbecy nu ricy cup consuel lo Crisht. De yu ze' bredz dey de̱ ya̱ par nu cyiiñ du̱ de̱ yu tub shuñ dzi. Orze' bru̱u̱ de̱ ze'. Za̱ de̱ par Rom.
44028015	De bicy na nu yu' Rom, ornu güeñ dey nu za̱ de̱, orze' gua cheel dey de̱ ya̱ gashtal tub lugaar nu la Yagyi' ni Apio, nu tuuba' lugaar nu la Chon Posad. Ornu Baly bzaac yu de yu ze', orze' briic yu gras ni Ñgyoozh, nunu gud baloor niy.
44028016	Na ornu bri̱ de̱ Rom, orze' yu nu riib ic de soldad ze' bzeeñ yu de pres yaa tuuba' yu nu riib ic de yu nu rña laab pres. Tees bzaan dey nu cyiiñ reñ Baly nu tub soldad nu ñay yu.
44028017	Na ornu bi bza' chon dzi nu bri Baly Rom, orze' bredz yu de yu zub lo ni de mbecy Israeel, de yu nu yu' Rom par nu gyatublaazh dey. Na ornu bi byatublaazh dey, orze' nay rab yu dey: ―Der bicy na, ya̱ walab nu shiñ bicy du̱ de losa'n, nunu ni' walab nu bicya̱ coz nu za contr ni cushtom nu bzeeñ de gyitoo bel ni den, tees pshet lag dey ya̱ pres Jerusaleeng. Orze' bgu' dey ya̱ yaa de mbecy Rom.
44028018	Orze' de mbecy Rom bdugyi' dey lo̱ de coz nu guc, nunu ngulagy dey nlaay ya̱, gun wancyuu caacy ni tub la cyi nu briib dey to̱o̱ par nu gyicy ñi nu gata̱.
44028019	Tees de mbecy Israeel wangalagy dey nu ndula̱a̱. Nde' nu ya̱ wangac gyicya̱ reña' mod. Orze' ya̱ bdiña̱ nu yu nu riib ic de nasyoong gri beey ne̱. Ni bicya̱ mas sac ni tub la cyi fals nu riiba̱ ic de losa'n.
44028020	Nde' nu ya̱ bredza̱ de ru par nu zaca̱ der, nunu par nu ne̱e̱ du̱ de ru. Tub zi la nu nac biñ nu rgyish lo de mbecy Israeel lo, par nu nac mi ze', nde' nu ri̱ pres ―na Baly.
44028021	Orze' na dey rab yuy: ―De mbecy Judea wancaa dey ni tub la gyicy nu nzat dey ru lo̱ de̱. Ni' de bicy na nu bruu Judea wannii dey ti bicy ru cyi.
44028022	Rlagy de̱ gyeña̱ de coz nu ru rnii toor, gun bi rad lagy de̱ nu dela lugaar rnii dey riidz nu za contr ni leey cub ze' ―na dey.
44028023	Orze' bzu dey tub dzi nu gzuub gyidag dey de coz nu nii Baly. Na ornu pshuub dzi ze', orze' tona' la zigy mbecy byatublaazh dey ze' nu rcyiiñ Baly. Gaal zi'l brugyi' rniiy se or napor gashtal or bicheñ laa gabee rnii ru'y de riidz ni gyel gubier ni Ñgyoozh. Bzat yu de riidz nu bzeeñ Moisees, nunu bzat yu de riidz nu bzeeñ de yu nu mnii por cuen ni Ñgyoozh par nu gyicy ñi nu cuugy yu lardoo de mbecy nu cyu nac Jesuuz.
44028024	Par nu nac de coz nu mniiy, orze' bguugy lardoo la be mbecy tees de' zir mbecy wancheña lagy dey.
44028025	Orze' wangyicy dey tub zi'l riidz nu losa'y. Orze' brugyi' rash nez dey druuy lo Baly. Orze' na Baly: ―Nap mnii Espiriit Yon ni Ñgyoozh ornu mniim lo Isaías, tub yu nu mnii por cuen ni Ñgyoozh, ornu mniiy lo de gyitoo bel ni den. Isaías nay:
44028026	Ñgyoozh nam: “Gua niir lo de mbecy ii. De ru mas nap gzuub gyidag der tees wayet lag der cuen. Mas nap güii der tees wazac der.
44028027	Gun de mbecy ii byacyigy tooy. Nunu psoow dey gyidag yu. Nunu psoow dey urloy, gun orze' wazac dey nu urloy, nunu wagyeñ dey nu gyidag yu. Ni wayet lag dey cuen nu shcab niy. Nunu ni wachaa dey mod nu gyicy yu, gun orze' yub dey ya̱. Gun orze' ya̱ gyicy napa̱ dey”, na Ñgyoozh, na Isaías ―na Baly.
44028028	Orze' na ga'y: ―Ya̱ rica̱ nu gad lagy der nu na Ñgyoozh rlagy mi nu ne̱e̱ de̱ de riidz nu gyicy nu gruu mbañ mbecy lo de mbecy nu walab mbecy Israeel. Nunu de yu ze' gzuub gyidag dey niñ ―na Baly.
44028029	Ornu blazh mnii Baly de riidz ze', orze' de mbecy zi ga la ro dey riidz nu losa'y. Orze' ya dey.
44028030	Orze' li laa cyup ña'n pcyiiñ Baly lugaar ze'. Pcyiiñ yu nañ tub yu' nu rgyish yu gyi'. Nunu nap bicy nuy de mbecy nu gua güiiy.
44028031	Pshaal yu de riidz ni gyel gubier ni Ñgyoozh lo dey, nunu blyuuy ni dey de coz ni Jesucrisht. Nunu rila wanca de mbecy niy nu cue' ni gyicy yu.
45001001	Ya̱ Baly, tub yu nu ricy de coz nu rnii Jesucrisht. Ñgyoozh bzum ya̱ nu naca̱ aposht nunu pcuim ya̱ par nu shaala̱ de riidz nu sac nim.
45001002	Riidz nu sac ze', nde' tub coz nu tona' la gulas mnii Ñgyoozh nu segur la gyicy mi. Ni mniim lat de riidz nim nu bzeeñ de yu nu mnii por cuen nim.
45001003	Riidz ze' rniiñ de coz ni I'ñ mi, Shuaan den Jesucrisht. Byac mi tub mbecy gyishlombecy nu nac nu bruum lat nez Dabi.
45001004	Tees Espiriit Yon bicy mi nu gud lagy den nu mi ze' nac mi i'ñ Ñgyoozh nu nac coz ily nu guc ornu byabañ mi nu gut mi.
45001005	Nunu nap bicy nu Ñgyoozh ya̱ ornu bicy mi nu Jesuuz bzum ya̱ nu gaca̱ aposht. Ni bicy mi, gun orze' locyuuba̱ de mbecy nu yu' gabi' naañ la ni gyishlombecy nu gyicy cup dey consuel lom, nunu zuub gyidag dey nim, gun orze' ca lagy dey lom.
45001006	Gaza' de ru de mbecy Rom nu bzu Ñgyoozh nu gac ni Crisht.
45001007	Nde' nu ya̱ zeeda̱ gyicy ii lo de ru, de mbecy ni Crisht nu yu' Rom. Ñgyoozh rcam de ru, nunu bzum der par nu gac der mbecy nim. Ñgyoozh Uz na nu Shuaan den Jesucrisht gyicy dem faboor nu nap gyicy num der, nunu gyicy mi nu cheti ri añ ni der.
45001008	Nu loga la, nu nac Jesucrisht ya̱ drica̱ gras ni Ñgyoozh nu nac dela der, gun de ga la lugaar bi rnii de mbecy nu fert ricy cup der consuel lo Crisht.
45001009	Nu dutuub la lardo̱o̱, ricya̱ de coz nu rlagy Ñgyoozh ornu rshaala̱ riidz ni I'ñ mi, Jesuuz. Nunu mi ze' rad lagy mi nu rzata̱ der lat nu rne̱e̱ du̱m.
45001010	De tir la ornu rne̱e̱ du̱m, ya̱ rdiña̱ lom nu cuic mi tub mod nu yap güi̱i̱ der, benu nde' coz nu rlagy mi.
45001011	Rlagya̱ yap güi̱i̱ der par nu locyuuba̱ der nu de coz nu druu lo Espiriit Yon ni Ñgyoozh, gun orze' gyafert zir der nu nac de coz ni Crisht.
45001012	Mod nu rne̱e̱ ii, nii nu locyuub na losa'n. Ya̱ locyuuba̱ de ru nu nac de coz nu ricy Crisht num ya̱, nunu de ru locyuub der ya̱ nu nac de coz nu ricy Crisht num de ru.
45001013	Der bicy na, ya̱ rlagya̱ nu gad lagy der nu zañ tir bicy pe̱e̱ nu nyap güi̱i̱ der, tees mas gashtal dzi na wagad mod nu yapa̱. Rlagya̱ yapa̱, gun orze' za' lo̱ ñuu riiñ ni Crisht lat de ru, gal nu bicya̱ lat de' zir de mbecy nu walab mbecy Israeel.
45001014	Ya̱ yad ñi ne̱ nu shaala̱ riidz ni Crisht lo dela mbecy: mas lo de yu lily, nunu mas lo de mbecy riidz, mas lo de mbecy nu nap rad lagy, nunu mas gal lo de yu nu wagad lagy, tees yad ñi ne̱ nu shaala̱ riidz ze' lo dey.
45001015	Nde' nu ric la añ ne̱ nu shaala̱ de riidz nu sac ni Crisht lo de ru, mbecy nu yu' Rom.
45001016	Ya̱ wagat lo̱ nu nac de riidz nu sac ni Crisht, gun nu nac de riidz ze' Ñgyoozh co mbañ mi de mbecy nu gyicy cup consuel lom. Nu loga la co mbañ mi de mbecy Israeel, tees ni' zi'l co mbañ mi de mbecy nu walab mbecy Israeel.
45001017	Gun riidz ze' ricy ñi nu gad lagy den lac mod ricy Ñgyoozh par nu gyanap den lom. Tub zi la nu nac nu gyicy cup den consuel lom, orze' gyanap den par lom. Gun lat de riidz ni de yu nu mnii por cuen nim rniiñ: “Yu nu gyanap par lo Ñgyoozh nu nac nu ricy cup yu consuel lom, orze' yu ze' cui mbañ yu”, rniiñ.
45001018	Rabee nu gal gyibaa gruu cashtig nu gzeed Ñgyoozh lat de mbecy nu ricy coz cyi, nunu lat de mbecy nu ricy coz a̱' nap nu losa', gun tona' la rzi lagy mi lo dey. De mbecy a̱' nap ze' ricy dey nu wagac gad lagy de mbecy de coz rishli nim nu nac de coz a̱' nap nu ricy dey.
45001019	Tees naal la rabee de coz nu gac gad lagy dey nim, gun laab mi pshaal mi ñii lo dey.
45001020	Gun de coz nim nu wac zac dey, gac gad lagy dey ñi nu nac nu rzac dey de coz nu psa' lagy mi. Gaal zi nese nu bzub gyi' gyishlombecy rad lagy dey nu mi ze' nac mi Ñgyoozh, nunu rad lagy dey nu rila walazh fers nim. Rad lagy dey nde' nu nac de coz nu psa' lagy mi. Nde' nu sac rishto' lo ni dey.
45001021	Gun mas rgu' lo dey mi, tees waca lagy dey lom gal nu yad ñi nu gyicy dey lom, nunu ni wancuic dey gras nim. Lugaar nu gyicy dey nde', ca nu guton too dey, nunu mnu shcab ni dey. Wangac nii too dey ca na coz nu nap.
45001022	Rnii dey nu nac yu mbecy nu yu' lo, tees nac dey mbecy ton.
45001023	Pchaa dey gyel lily ni Ñgyoozh biñ nu rila wat. Orze' brugyi' driib zily dey tub nab mbecy nu gat. Driib zily dey nab chigyiñ, driib zily dey nab bily, driib zily dey nab de bañcyug tap gyi'. Dela nde' driib zily dey.
45001024	Nu nac de nde', orze' bzaan Ñgyoozh nu ricy dey de lo la coz a̱' nap nu druu nañ lardooy. Bzaan mi nu ricy dey de lo la coz to' lo nu losa'y.
45001025	Lugaar nu zuub gyidag dey de riidz rishli nim ca coz rguu rzuub gyidag dey. Driib zily dey de coz nu psa' lagy mi, nunu rzu bich dey nu nac de coz ze'. Ni ricy dey lugaar nu griib zily dey biñ nu psa' lagy dela coz. Rlagy ñi gyabic den gyel mbecy nim par tub la. Laab ni gac ñii.
45001026	Par nu nac nde', Ñgyoozh bzaan mi nu de coz to' lo nu druu nañ lardoo dey chetib ic ñiy. Mas de biñ mñaa shiñ ricy dem. Lugaar nu dzeel mi yu gyeey mod nu rlagy ñi, ca nu losa' mñaa dem ral mi.
45001027	Ni' zi'l de yu gyeey. Guca dey nu rdzeel dey biñ mñaa mod nu rlagy ñi. Ca nu ric la añ ni dey nu gal yu losa' gyeey yu. Ricy dey coz to' lo nu losa' gyeey yu. Ub la dey rnuy cuerp ni ub yu nu nac de coz a̱' nap nu ricy yu. Nde' cashtig nu ricy cup dey.
45001028	Orze' Ñgyoozh bzaan mi nu byashiñ na shcab ni de mbecy, gun walagy dey caa ic yu de riidz rishli nim. Nde' nu ricy dey de coz nu a̱' yad ñi nu gyicy yu.
45001029	Dzi bded ru' ga' ricy dey de lo la coz a̱' nap. Shiñ ricy nu dey losa'y. Ye rzac dey lo coz ni losa'y. Rzat zi dey losa'y. Rasaap lagy dey nu nac losa'y. Rut dey losa'y. Deet rzu' dey nu losa'y. Rguu dey losa'y. Ricy ras dey nuy losa'y. Ro dey rishcuen.
45001030	Rnii zi dey ni losa'y. Wayet lagy dey Ñgyoozh. Nac dey mbecy rnid ru'. Nac dey mbecy le'. Ricy zily dey ub yu. Rboo ic dey lac mod gyicy yu coz a̱' nap. Wacsuub gyidag dey ni de mbel niy.
45001031	A̱' nap dey. Wagyicy yac dey nu de riidz nu rniiy. Waca dey losa'y. Wagyag ic dey lo losa'y. Wagashni lagy dey losa'y. Dela nde' coz nu ricy dey.
45001032	Nap rad lagy dey nu Ñgyoozh mniim nu cyu zi'l mbecy nu ni gyicy, orze' yu ze' yad ñi niy nu gat yu. Tees walab tub lo zi'l nu zaab ricy la de ub yu de coz ze', sinu shiñ zir ricy dey, gun gal yet la lagy dey ornu ni ricy reña' mbecy.
45002001	Orze' ru mbecy nu rnii too nu yu' falt ni losa', sac rishto' lo nir. Orze' mas cyu zi'l mbecy nu nac ru, sac rishto' lo nir, gun ornu rniir nu yu' falt ni de losa'r, orze' ni' zi'l ricy ru coz nu ricy de losa'r, orze' rabee nu ni' zi'l yu' falt nir.
45002002	Rad lagy den nu nap ricy Ñgyoozh ornu rniim nu yu' falt ni de mbecy nu ricy coz a̱' nap.
45002003	Tees ru, de cyi nu driib ru too losa'r ni' zi'l ru ricy ru ñii. ¿A rash ru shcab nu gac ruu chur lo cashtig ni Ñgyoozh?
45002004	Ru wagyicy ru graseer ni Ñgyoozh nu dzi gugy nam. A̱' tañ mi nu nac de cyi nu ricy den, nunu dzi ricy cup mi pase̱z ni den. Tees sac la graseer ru. ¿A wagad lagy ru nu Ñgyoozh dzi gugy nam par nu locyuub mi ru nu ne'r dela cyi nu ricy ru?
45002005	Par ru, dzi ga cyigy lardoor. Dzi ga zed lor. Nde' nu laab ru ricy ru nu dzi zir gad cashtig nir ornu shuub dzi nu gruu zac Ñgyoozh nu gri beem ni de mbecy mod nu se'ñ.
45002006	Gun Ñgyoozh cyish mi ni tub ga la mbecy dub gal nu na coz nu bicy yu.
45002007	Yu' mbecy nu zaab ricy la dey coz nap. De yu ze' rlagy yu nu cuic Ñgyoozh gyel lily niy. Rlagy dey gyac yu mbecy raso̱o̱. Rlagy dey cyiiñ yu tub la. De mbecy ze' cuic mi gyel mbañ ni dey tub la.
45002008	Ze' yu' ga' mbecy nu walagy dey zuub gyidag yu ni Ñgyoozh. Rzu chu dey de coz nu se'ñ par nu ryub yu coz a̱' nap. Ñgyoozh rzi lagy mi lo de yu ze', nunu cuic mi cashtig ni dey.
45002009	Tona' la gzac zi de mbecy nu shiñ ricy ze'. Gzac deet dey. Nu loga la shiñ gzac de mbecy Israeel nu shiñ ricy, nunu ni' shiñ gzac de mbecy nu walab mbecy Israeel.
45002010	Tees Ñgyoozh cuic mi gyel lily ni de yu nu ricy coz nap, nunu gyicy mi nu gac dey mbecy raso̱o̱, nunu cuic mi gyel ri zu nañ lardoo dey. Nu loga la cuic mi ñii ni de mbecy Israeel, nunu ni' zi'l cuic mi ñii ni de mbecy nu walab mbecy Israeel.
45002011	Tub zi'l mod gri bee Ñgyoozh ni dela mbecy.
45002012	De mbecy nu a̱' yu' lo leey ni Moisees, ornu ricy dey cyi, orze' nit lo dey, mas a̱' yu' lo dey leey ze'. Ze' de mbecy nu yu' lo leey ni Moisees, orze' Ñgyoozh gri beem ni dey laab mod nu rnii leey ze'.
45002013	Gun walab nu gyanap mbecy par lo Ñgyoozh nu nac nu gyeñ zi'l dey ornu rlab mbecy de riidz ni leey, sinu Ñgyoozh gyicy mi nu gyanap mbecy nu nac nu gyicy yac dey niñ.
45002014	De mbecy nu walab mbecy Israeel, mas sac leey ze' lat dey tees nil ricy yac dey de coz nu rniiñ. Orze' ricy dey nu rabee nu rad lagy yu ca na coz nu se'ñ, mas a̱' yu' lo dey leey.
45002015	De coz nu ricy dey, nde' rlyuuñ nu yu' lo dey leey ze' nañ lardooy. Ni' zi'l rabee nu yu' lo dey leey nañ lardooy, gun yu' nu rat lo dey nu nac coz a̱' nap nu ricy yu. Nunu ni' zi'l wagat lo dey ornu ricy yu coz nap.
45002016	Orze' ni mod gac ornu shuub dzi nu gyicy Ñgyoozh nu gri bee Jesucrisht ni dela mbecy nu nac de coz nu bicy dey. Mas ngach bicy dey de coz a̱' nap, tees gri beem ni dey nu nac coz a̱' nap ze'. Ni mod za de riidz nu sac nim nu rshaala̱ lo der.
45002017	Ze' ru rniir nu nac ru mbecy Israeel. Rgyish lor lo leey ni Moisees, nunu ricy le'r nu nac nur Ñgyoozh.
45002018	Rad lagy ru la na coz nu rlagy Ñgyoozh, nunu rad lagy ru la na coz nap, nunu rad lagya'r la na coz a̱' nap, gun leey nim blyuuñ nir.
45002019	Rzu fert ru nu gac lyuur ni de mbecy nu wagad lagy lac mod gyicy. Orze' gac shaal ru lo mbecy nu wagad lagy de coz ti laab ni, o ti walab ni.
45002020	Gac lyuur ni de mbecy nu sac shcab ni, nunu gac lyuur ni de mbecy nu na shcab ni gal nu na shcab ni yu nguzh. Gun leey ricy ñi nu rad lagy ru dela coz, nunu ricy ñi nu rila wagadzar nu de riidz nu rniir.
45002021	Rlyuur ni mbecy, tees ¿lagu ni ub ru waglyuur? Rshaal ru lo mbecy nu cue' gyicy yu gubaan tees ub ru ricy ru gubaan.
45002022	Rniir lo de mbecy nu cue' gal dey losa'y nu wanchelaay, tees ub ru ricy ru ñii. Rzi lagy ru lo nab, tees ricy ru gubaan de coz nu nguaa nañ yu' nu driib zily mbecy nab.
45002023	Ru ricy le'r nu ricy cup ru leey ni Ñgyoozh, tees ricy ru nu waca lagy mbecy lo Ñgyoozh ornu wagyicy yac ru niñ.
45002024	Nde' nu rniiñ lat de riidz ni Ñgyoozh: “De yu nu walab mbecy Israeel rnii zi dey ni Ñgyoozh nu nac de ru”, rniiñ.
45002025	Benu gyicy yac der ni leey ze', orze' cyiiñ ñi nu ca beey sircunsision cuerp ni der. Tees benu wagyicy yac der ni leey ze', orze' se la la gyicy mas cue' la caañ der.
45002026	Orze' benu de mbecy nu walab mbecy Israeel, de yu nu waca beey sircunsision cuerp ni, ze' benu de yu ze' gyicy yac yu ni leey ni Ñgyoozh, orze' segur la gyicy Ñgyoozh dey par mbecy nu ca beey sircunsision cuerp ni.
45002027	Orze' de yu nu sac beey sircunsision cuerp ni, tees ricy yac dey ni leey ze', orze' de yu ze' ricy dey nu rabee nu yu' falt ni de ru, gun mas ricy cup der leey ni Ñgyoozh, nunu mas ca beey sircunsision cuerp ni der, tees wagyicy yac der niñ.
45002028	Gun mas tub uz mbecy nac yu mbecy Israeel, walab nde' gyicy ñi nu rishli nac yu mbecy Israeel. Ni' zi'l mas ca beey sircunsision cuerp niy, tees walab nde' gyicy ñi nu gabe nu rishli nac yu mbecy ni Ñgyoozh.
45002029	Sinu yu nu nac mbecy ni Ñgyoozh nañ lardoo, yu ze' rishli nac yu mbecy Israeel. Mas waca beey sircunsision cuerp niy, tees nañ lardooy rabee nu nac yu mbecy ni Ñgyoozh. Nunu nde' tub coz nu druu lo Espiriit Yon nim, walab coz nu druu lo leey nu ca lo gyicy. Yu ze', walab mbecy ricy zily yuy, sinu Ñgyoozh ricy zily mi yu.
45003001	Dzi ga grusu tub mbecy nu niiy: “¿La ñuu cyiiñ ñi ni tub mbecy benu nac yu mbecy Israeel? ¿La ñuu cyiiñ ñi niy benu ca bee sircunsision cuerp niy?” niiy.
45003002	Ca ni gaal cyiiñ ñi, gun Ñgyoozh bzeeñ mi riidz nim yaa de mbecy Israeel. Nunu nde' coz nu ricy zir ñi presis.
45003003	Yu' mbecy nu wangyicy paay, tees se la la nu nde'. Par nu nac nde', ¿a wagyicy paa Ñgyoozh, rzii der?
45003004	Ñgyoozh segur la ricy paam. Mas dela mbecy rguu dey, tees mi ze' segur la ricy yac mi gal nu rniim, gun lat de riidz nim rniiñ: Ñgyoozh, ru segur la gad lagy mbecy nu rishli rniir. Ornu mbecy cugyi'y ben a rishli rniir, segur la gruu nap ru, rniiñ.
45003005	Tees dzi ga grusu tub mbecy nu niiy: “Benu de ub na shiñ gyicy na, orze' nap zir rad lagy mbecy nu Ñgyoozh nap ricy mi. Orze' ¿a shiñ ricy mi ornu rbic mi cashtig nin?” (Ya̱ rne̱e̱ mod nu rnii cualcyer la mbecy. )
45003006	Rila a̱' shiñ ricy mi. Benu wagyicy mi coz nu se'ñ, orze' ¿lac mod gri beem ni de mbecy nu yu' gyishlombecy?
45003007	Beni orze' dzi ga grusu tub mbecy nu niiy: “Benu ya̱ gu̱u̱, orze' nap zir rabee gyel lily ni Ñgyoozh, gun mi ze' rishli rniim. Orze' ¿lagu gaal nu dzi rniim nu ya̱ naca̱ mbecy cyi?
45003008	Dela den rlagy ñi nu gyicy na coz a̱' nap, gun orze' gruu zac coz nap”, rnii dey. Yu' mbecy nu rnii ziy ne̱. Rnii dey nu ni mod za riidz nu rlyu̱u̱. Ñgyoozh nap ricy mi ornu rniim nu yu' falt ni dey.
45003009	Orze' ¿lac beni? ¿A nap zir nu nac de ub na mbecy Israeel gaze' tub naca' mbecy? ¡Walab! De ya̱ bi pshaala̱ lo der nu de mbecy Israeel gal nu de mbecy nu walab mbecy Israeel, tub zi'l nu yu' cyi dey.
45003010	Ni rnii riidz ni Ñgyoozh ze' nu rniiñ: ¡Par Ñgyoozh, sac ni tub mbecy nap! ¡Sac ni tub yu!
45003011	Sac mbecy nu yet lag cuen de coz ni Ñgyoozh. Ni sac yu nu ryub Ñgyoozh.
45003012	Dela mbecy bruu chu dey lo Ñgyoozh. Dela dey gudzay. ¡Rila sac yu nu ricy coz nap! ¡Sac ni tub yu!
45003013	Shiñ na ru' dey. De riidz nu driib gyeryeñ dey tona' la bag nañ. Nañ gal nu na tub gyerbaa nu naal ru'. Nu lyudz dey rguuy. Du ub riidz dañ zi'l driib lo gyid ru' dey. Nañ gal nu na benen ni bily.
45003014	Zaab rzaa la lagy dey ni losa'y. Nunu zaab rnii la dey riidz a̱' nap.
45003015	Dzach zu dey par nu cut yu losa'y.
45003016	Dela ze' nu rded dey, rnu dey, nunu rzac deet dey.
45003017	Wagad lagy dey lac mod par nu nap chesa nu dey losa'y.
45003018	Wagnii la too dey nu ca lagy yu lo Ñgyoozh, rniiñ lat de riidz nim.
45003019	Na rad lagy den nu dela coz nu rnii leey nu bzeeñ Moisees, nde' par de mbecy nu riib ic leey ze', gun orze' checa de mbecy nu rniiy lagu nu sac falt ni dey, nunu nu nac leey ze' nii Ñgyoozh nu yu' falt ni dela mbecy nu yu' gyishlombecy.
45003020	Gun sac ni tub mbecy nu gyanap yu par lo Ñgyoozh nu nac nu gyicy yac yu ni leey ze', sinu leey ze' cyiiñ ñi par nu gad lagy dey nu yu' cyiy.
45003021	Tees na Ñgyoozh rbic mi nu gad lagy den lac mod gyanap na lom, nunu mod ze', nde' walab nu nac nu ricy yac den ni ca na tub leey. Tees de riidz ni leey, gal nu de riidz ni de yu nu mnii por cuen ni Ñgyoozh rzat ñi mod ze'.
45003022	Ñgyoozh gyicy mi nu gyanap den lom nu nac nu gyicy cup den consuel lom. Ni gyicy num dela mbecy nu gyicy cup consuel lom, gun dela mbecy tub zi'l mod nu na dey.
45003023	Gun dela mbecy bicy dey coz cyi, nunu a̱' yad ñi ni dey nu zac yu lo gyel lily nim.
45003024	Tees leew la ricy mi faboor num den nu gyanap na lom, nu nac Jesucrisht, biñ nu briish cyi den.
45003025	Ñgyoozh bzuu nez mi Jesucrisht, gun nu nac nu pshu reñ mi, orze' bicy sulagy mi dela cyi den. Ni bicy mi par dela den nu nac nu ricy cup den consuel lom. Ñgyoozh bicy mi nde' par nu gabe nu dzi se'ñ ricy mi. Gulas Ñgyoozh bicy cup mi pase̱z num den, nunu wangyicy cuen mi cyi nu bicy den.
45003026	Tees na za' lom dela cyi mbecy, gun orze' gabe nu se'ñ ricy mi, nunu rzu nap mi de mbecy nu ricy cup consuel lo Jesuuz.
45003027	Orze' wad la mod nu gyicy lily mbecy ub yu. Orze' ¿lagu? Nde' gun gyanap dey par lo Ñgyoozh walab nu nac nu gyicy yac dey coz nu rnii leey, sinu nu nac nu gyicy cup dey consuel lo Jesuuz.
45003028	Orze' nde' nu rad lagy den nu de mbecy gyanap dey lo Ñgyoozh tub lo zi'l nu nac nu gyicy cup dey consuel lo Jesuuz, nunu walab par nu nac nu gyicy yac dey nu de coz nu rnii leey.
45003029	Ñgyoozh, ¿a nac mi Ñgyoozh ni de mbecy Israeel zi'l? ¿A walab nu naca'm Ñgyoozh ni de mbecy nu walab mbecy Israeel? Rishli gaal nac mi Ñgyoozh ni dela mbecy nu walab mbecy Israeel.
45003030	Gun sac cyu' zir, sinu tub zi la Ñgyoozh. Nunu gyicy mi nu gyanap de mbecy nu ca beey sircunsision cuerp ni lom nu nac nu gyicy cup dey consuel lo Jesuuz. Ni' zi'l de mbecy nu wanca beey ze' cuerp ni, gyanapa' dey lom nu nac nu gyicy cup dey consuel lom.
45003031	Orze' beni, ¿a rlagy ñi nu ne' den leey ze' nu nac nu gyicy cup na consuel lo Jesuuz? ¡Walab! Lugaar nu ne' den leey ze', rlagy ñi nu nap zir gyicy dun ñii.
45004001	Tees orze' ¿lac ñuu niin nu nac mod nu bzac gyitoo bel ne̱ de̱ Abraham?
45004002	Benu ñgyanap yu par lo Ñgyoozh nu nac de coz nu bicy zi'l yu, orze' ñgyac ñgyicy le'y. Tees par lo Ñgyoozh wac gyicy le'y.
45004003	Gal nu rnii riidz ni Ñgyoozh: “Abraham bicy cup yu consuel lo Ñgyoozh, nunu par nu nac nde', Ñgyoozh bicy mi yu par mbecy nu sac cyi”, rniiñ.
45004004	Benu tub mbecy gyicy yu riiñ, orze' yad ñi niy nu gyad iy. Iy, nde' walab nu leew la gyabic dey ñi, sinu nde' coz nu gyicy yu gan.
45004005	Na yu' mbecy nu ricy cup yu consuel lo Ñgyoozh par nu gyanap yu lom, nunu walab nu rgyish loy lo de coz nu ricy yu. Yu ze' ricy cup yu consuel lo Jesuuz, biñ nu rnii nu caacy mbecy mas yu' cyiy. Ñgyoozh ricy mi yu ze' par mbecy nu sac cyi nu nac nu ricy cup yu consuel lom.
45004006	Nde' yaruuñ gal nu yaruu riidz ni Dabi ornu pcaay nu dzi ni de mbecy benu Ñgyoozh gyicy mi yu par mbecy cacy mas lac zi'l na coz nu bicy yu.
45004007	I mod za riidz ze': ¡Dzi ni de mbecy benu gyicy sulagy Ñgyoozh ni de cyi nu bicy yu! ¡Dzi ni de mbecy benu soow sum lo de cyi nu ricy yu!
45004008	¡Dzi ni de mbecy benu wagriib cuen mi de cyi nu ricy yu!, rniiñ.
45004009	Dabi mniiy nu mas nac yu mbecy nu ca beey sircunsision o mas nac yu mbecy nu wanca beey sircunsision, tees dzi niy, gun rniiñ nu Ñgyoozh bicy mi yu par mbecy nu sac cyi nu nac nu bicy cup yu consuel lom. Gal nu bi cañ: “Abraham bicy cup yu consuel lo Ñgyoozh, nunu par nu nac nde', Ñgyoozh bicy mi yu par mbecy nu sac cyi”, rniiñ.
45004010	¿Tees gul bicy mi Abraham par mbecy nu sac cyi? ¿A despuees uti anzir nu pca beey sircunsision cuerp niy? Nde' bicy Ñgyoozh anzir nu ca beey sircunsision cuerp niy.
45004011	Despuees, pcaay beey sircunsision cuerp niy par tub muesht par nu gabe nu Ñgyoozh bicy mi yu par mbecy cacy nu nac nu ricy cup yu consuel lom. Ni bicy mi lat nu nigul ca beey sircunsision cuerp niy. Orze' Abraham nay gal nu na uz de yu nu ricy cup consuel lom, mas wancaa dey beey sircunsision cuerp niy. Nunu Ñgyoozh ni' zi'l gyicy mi dey par mbecy cacy.
45004012	Ni' Abraham nay gal nu na uz de yu nu ca beey sircunsision ze', benu walab tub lo zi'l nu ca beey sircunsision cuerp ni dey, sinu ni' zi'l ricy cup dey consuel lom gal nu bicy cupa̱' gyitoo bel ne̱ de̱, Abraham consuel lom anzir nu ca beey sircunsision cuerp niy.
45004013	Ñgyoozh mniim lo Abraham gal nu lo de nez yu nu segur la zeeñ mi dutuub la gyishlombecy yaa dey. Walab nu nac nu ricy yac yu ni leey, nde' nu ni mniim, sinu ni mniim, gun bicy mi yu par mbecy nu sac cyi nu nac nu bicy cup yu consuel lom.
45004014	Tees benu gyiyeeñ dela coz tub zi'l yaa de mbecy nu ricy yac ni leey ze', orze' se la la sac ñi benu tub mbecy ricy cup yu consuel lom. Orze' se la la sac de riidz nu mniim ze'.
45004015	Par nu nac leey ze', Ñgyoozh cuic mi cashtig ni de mbecy. Tees benu sac leey, ni' sac cyi nu cha contr niñ.
45004016	Orze' Ñgyoozh mniim riidz ze' lo Abraham nu nac nu bicy cup yu consuel lom, gun orze' de coz nu mniim ze' leew la cuic mi ñii ni de nez yu, nunu segur la cuic mi ñii ni dey. Walab tub lo zi'l nu cuic mi ñii ni de yu nu ricy yac ni leey ze', sinu cuica'm ñii ni de yu nu ricy cup consuel lom gal nu bicy cupa' Abraham consuel lom. Yu ze', nac yu uz dela den par lo Ñgyoozh,
45004017	gal nu rniiñ lat de riidz nim: “Ya̱ gyicya̱ nu nar gal nu na tub uz zañ nac mbecy, na Ñgyoozh rab mi Abraham.” Ni rniiñ. Orze' Abraham nac yu uz den par lo Ñgyoozh, biñ nu ricy cup yu consuel lo. Nunu mi ze' biñ nu gyicy nu gyabañ mbecy nu bi gut. Nunu ornu rniim, orze' gruu zac coz nu sac de anzir.
45004018	Abraham bicy cup yu consuel lo Ñgyoozh, nunu briish loy lo de riidz nu mniim, mas rlyu nu wac gal nu mniim. Orze' nu nac nde' byac yu uz zañ nac mbecy. Gal nu mnii Ñgyoozh: “I la tant nez ru gyac”, nam rab mi yu.
45004019	Tiem ze' sac i'ñ yu, nunu bi yu'y tub gaynal ña'n. Tees wanchecay nu bicy cup yu consuel lom ornu gush yu shcab nu cuerp niy bi zuu lañ nu gat ñi. Nunu wanchecay nu bicy cup yu consuel lom ornu gush yu shcab nu bi bded tiem nu gaal Sara niy mdoo.
45004020	Wanchecay nu bicy cup yu consuel lom, nunu ni wannii la tooy nu Ñgyoozh wagyicy mi gal nu mniim, sinu dzi zir bicy cup yu consuel lom, nunu byabic yu gyel mbecy nim.
45004021	Bguugy nap la lardooy nu gac gyicy Ñgyoozh gal nu mniim nu segur la gyicy mi.
45004022	Nde' nu bicy mi yu par mbecy nu sac cyi par nu nac nu bicy cup yu consuel lom.
45004023	Nunu ze' nu rniiñ, “Nu bicy mi yu par mbecy nu sac cyi nu nac nu bicy cup yu consuel lom”, nde' wancañ par Abraham zi'l,
45004024	sinu ni' pcañ par de ub na, gun ni' zi'l bicy mi de ub na par mbecy nu sac cyi nu nac nu ricy cup den consuel lo Ñgyoozh, biñ nu bicy nu byabañ Shuaan den Jesucrisht ornu gut mi.
45004025	Mi ze' byu'm yaa mbecy par nu cut dey mi nu nac cyi den. Nunu byabañ mi par nu gyicy mi nu gyanap den par lo Ñgyoozh.
45005001	Na como byanap den lo Ñgyoozh nu nac nu ricy cup na consuel lom, nde' nu dub gusht la yu' den dun mi. Ni yu' den dun mi nu nac de coz nu bicy Shuaan den Jesucrisht.
45005002	Nu nac mi ze', nde' nu guud mod nu nap ricy nu Ñgyoozh de ub na. Nunu zaab ricy lam coz nap num de ub na. Orze' tona' la yet lagy den nu nac nu drish lon lo gyel lily nim nu cuic mi ni den.
45005003	Nunu walab nde' zi'l, sinu ni' zi'l yet lagy den ornu rzac deet den, gun rad lagy den nu nac nu rzac deet na, orze' gac naa mbecy nu gagye.
45005004	Nunu nu nac nu gagye den, orze' gac naa mbecy nu gruu nap par lo Ñgyoozh. Nunu nu nac nu gruu nap den, orze' grish lon nu gyicy na gan.
45005005	Nunu wacshi'ñ den baloor nu nac nu drish lon nu gyicy na gan, gun Ñgyoozh bicy mi nu gad lagy den nu tona' la rcam de ub na nu nac Espiriit Yon nim, biñ nu rbic mi ni den.
45005006	Gun tiem nu wancyiiñ den nu loo mbañ naa ub na, orze' Crisht gut mi. Ornu pshuub tiem nu bzu Ñgyoozh, gut mi par nu locyuub mi de ub na, mas de ub na nac naa mbecy cyi.
45005007	Par mbecy tona' la biigy nu shet ic yu nu gat yu nu locyuub yu tub losa'y mas mbecy ze' nac yu mbecy cacy. Tees cyup ridz yu' mbecy grusuy nu shet ic yu nu gat yu par nu locyuub yu losa'y gyi' nu nac yu ze' mbecy nap.
45005008	Tees Ñgyoozh briic mi nu gad lagy den nu tona' la rcam de ub na, gun lat nu gabee nac naa mbecy cyi, Crisht gut mi nu nac den.
45005009	Nu nac nu pshu reñ mi, orze' byanap den lo Ñgyoozh. Benu ni, orze' dzi zir gruu mbañ de ub na.
45005010	Gun lat nu nac laa den losa' yuu Ñgyoozh, lat la ze' byanap den dun mi nu nac nu gut I'ñ mi Jesuuz. Benu ni bicy mi lat nu nac naa losa' yuum, orze' na nu bi byanap riidz ni den dun mi, orze' segur zir nu gruu mbañ den nu nac nu mbañ I'ñ mi Jesuuz.
45005011	Tees walab tub lo zi'l nde', sinu ni' Shuaan den Jesucrisht ricy mi nu zu cyit lagy den nu nac Ñgyoozh, gun bicy mi nu byanap riidz ni den nu Ñgyoozh.
45005012	Ornu tub mbecy nu la Adaang bicy yu cyi, orze' gu' cyi gyishlombecy. Nunu nu nac cyi ze' brugyi' nu rat mbecy. Nde' nu dela mbecy rat dey, gun dela dey bicy yu cyi.
45005013	De mbecy ni gyishlombecy nil bicy dey cyi anzir nu zeeñ Moisees leey. Tees lat nu sac leey Ñgyoozh wanriib cuen mi de cyi nu bicy mbecy.
45005014	Nese tiem ni Adaang gashtal tiem ni Moisees, dela mbecy gut dey mas wangyicy yu cyi nu bicy Adaang ornu bicy yu coz nu mnii Ñgyoozh nu cue' gyicy yu. Adaang saap yu Crisht, biñ nu ca lo cuen nu cyid.
45005015	Tees reña' nay par mi ze'. Gun coz nap nu leew la briic Ñgyoozh, nde' wasaap ñi cyi nu bicy yu. Rishli zigy mbecy gut yu nu nac cyi nu bicy tub zi mbecy. Tees coz ily zir ricy Ñgyoozh ornu nap ricy num zigy mbecy, nunu coz ilya' zir ricy mi ornu briic mi coz nap ni dey nu nac tub zi mbecy. Nde' Jesucrisht.
45005016	Coz nu leew la briic Ñgyoozh ze' nu coz nu bicy Adaang ze', walab tub zi'l nañ. Gun despuees ornu bicy Adaang coz cyi tub tir, orze' Ñgyoozh mniim nu gu' falt ni de mbecy. Orze' rlagy ñi nu cha dey lo cashtig. Tees mas ricy mbecy cyi zañ tir, tees Ñgyoozh mniim nu byanap dey lom nu nac coz nu leew la briic mi ze'.
45005017	Rishli nu nac cyi nu bicy tub zi mbecy ze', nde' nu bzub gyi'ñ nu gat dela mbecy. Tees coz ily zir bicy tuuba' mbecy. Mi ze' Jesucrisht. Nu nac mi ze' Ñgyoozh ricy mi faboor ily num dela mbecy, nunu nu nac mi ze' ricy mi nu leew la gyanap dey lom. Nunu de yu nu ni ricy num, de yu ze' gyicy yu gan cyiiñ yu tub mod nap gyishlombecy ii.
45005018	Orze' nu nac cyi nu bicy tub mbecy nu la Adaang, yad ñi nu cha dela mbecy lo cashtig. Ni' zi'l nu nac coz se'ñ nu bicy tuuba' mbecy, mi ze' Jesucrisht, orze' bruu dela mbecy nu ricy cup consuel lom lo cashtig, nunu cui mbañ dey tub la.
45005019	Dela mbecy byac dey mbecy cyi nu nac tub zi Adaang, yu nu wansuub gyidag ni Ñgyoozh. Orze' ni' zi'l mod, zigya' mbecy gyanap yu lom nu nac tuuba' mbecy nu bicy yac de coz nu rniim. Mi ze' Jesuuz.
45005020	Ñgyoozh briic mi leey ni Moisees, gun orze' byañ zir de cyi nu ricy mbecy. Tees ornu dzi zir bicy de mbecy cyi, orze' coz ily zir bicy Ñgyoozh ornu bicy mi faboor num dey.
45005021	Nde' nu gal nu cyi dzi fert bicy nuñ de mbecy, orze' ni' zi'l fert bicy Ñgyoozh num dey. Gun cyi bicy ñi nu gat mbecy. Tees Ñgyoozh bicy mi faboor num dey ornu bicy mi nu gyanap dey lom. Orze' nu nac nde' cui mbañ dey tub la. Ni bicy mi nu nac Shuaan den Jesucrisht.
45006001	Orze' dzi ga gruu su tub mbecy nu niiy nu zaab gyicy la den coz cyi par nu gad zir mod nu nap gyicy Ñgyoozh num den, niiy.
45006002	¡Rila walab ni! Par nu nac cyi, na den gal nu na mbecy gut. Orze' cyi wayub ica'ñ de ub na. Orze' ¿walab gaal zaab gyicy la den coz cyi?
45006003	¿Gun a wagad lagy der nu ornu bzu nis den par nu gac den mbecy ni Jesucrisht, orze' ni' zi'l bzu nis den par nu gabe nu gut den gal nu ub mi gut mi?
45006004	Nde' nu ornu bzu nis den, orze' par Ñgyoozh nde' nañ gal nu na nu pcach dey de ub na ornu pcach dey Crisht. Na ornu gut mi, orze' byabaña'm nu nac coz ily nu bicy Ñgyoozh, Uz mi. Orze' gal nu mi ze' byabañ mi, orze' ni' zi'l chu' den tub mod cub nu nac nde'.
45006005	Gun benu na den gal na tub mbecy gut nu nac nu gut mi, orze' ni' zi'l na den gal na tub mbecy nu byabañ nu nac nu byabañ mi.
45006006	Nunu rad lagy den nu bi bya' lo mod nu na den gulas nu nac nu gut mi lo cruuz, gun orze' nit lo dela cyi nu byub ic den. Orze' de cyi ze' wagyuba' ic ñi de ub na.
45006007	Gun ornu tub mbecy gat yu, orze' wayicya' cyi gan yu.
45006008	Nunu benu na den gal na mbecy gut nu nac nu gut Crisht, orze' ni' zi'l rad lagy den nu segur la cyiiñ na dun mi.
45006009	Rad lagy den como byabañ Crisht ornu gut mi, orze' nde' nu rila wata'm. Wazac mi lo gyel gut tuuba' tir.
45006010	Ornu gut mi, tub tir zi'l bruum lo cyi. Na rcyiiñ mi par nu gyicy mi de coz nu rlagy Ñgyoozh.
45006011	Orze' rlagy ñi gyicy den ub na par tub mbecy nu bi bruu chu lo cyi, tees cyiiñ den par nu gyicy na coz nu rlagy Ñgyoozh. Ni gyicy den lat nu chesa dun Crisht.
45006012	Orze' na cue' ga' shet ic der nu gyub ic cyi cuerp nu gat ii ni der, gun benu shet ic der, orze' gyicy der de cyi nu druu nañ cuerp nir tuuba' tir.
45006013	Ni' zi'l cue' shet ic der nu gyicy ru cyi nu ni tub la lugaar ni cuerp nir. Nunu cue' shiñ gyicy der nu ca na tub lugaar ni cuerp nir, sinu bgu' der ub ru yaa Ñgyoozh gal nu yad ñi nu gyicy tub mbecy nu bi byabañ ornu gut. Pshet ic der nu gyub ic Ñgyoozh dutuub la cuerp nir par nu gyicy mi coz nap num ñii.
45006014	Orze' cyi wayuba' ic ñi de ru, gun walaba' nu rcyiiñ der mod ni mbecy nu ricy yac ni leey, sinu rcyiiñ der mod ni mbecy nu ricy yac nu de faboor nu ricy Ñgyoozh nu de ub na.
45006015	Orze' par nu nac nu rcyiiñ den nu nac faboor ni Ñgyoozh lugaar nu gyicy yac den ni leey, orze' dzi ga grusu tub mbecy nu niiy: “¿A gac gyicy den ñuu cyi?” niiy. ¡Rila wac!
45006016	Rishli rad lagy der nu ornu shet ic der nu gyicy ru riiñ nu rnii tub patro̱o̱ nir, orze' nac der moz niy, nunu rlagy ñi nu gyicy yac der nu de riidz nu rniiy. Riidz ii yaruuñ nu gac gyac der tub moz ni cyi. Tees benu ni, orze' gat der. O nu gac gyac der tub moz nu ricy paa nu Ñgyoozh. Benu ni, orze' chu' der tub mod nu se'ñ.
45006017	Tees shnu la Ñgyoozh, gun mas gulas guc der moz ni cyi, tees na rzuub gyidag der nu dutuub la lardoor de riidz nu bdulyuu nu byeeñ yaa der.
45006018	Bi bla der lo de cyi. Orze' na gac der moz ni de coz nu se'ñ.
45006019	(Ya̱ rne̱e̱ riidz ni cualcyer la mbecy, gun de coz ii gyee gyet lag der cuen nu shcab ni ub zi'l der.) Gulas pshet ic der nu gyub ic coz bag, gal nu coz a̱' nap de lugaar ni cuerp ni der. Orze' na rlagy ñi nu shet ic der nu gyub ic de coz nu se'ñ de lugaar ni cuerp ni der, gun orze' gyicy der se de coz nu rlagy Ñgyoozh zi'l.
45006020	Lat nu guc der moz ni cyi, orze' wangyub ic de coz nu se'ñ der.
45006021	Tees ¿la ñuu coz bicy der gan lat nu bicy der de coz to' lo ze'? Se la la coz guud ni der, sinu tub zi la nu gyicy ñi nu gat der.
45006022	Tees na bi bruu der lo de coz cyi, nunu bi nac der moz ni Ñgyoozh. Nunu i der nu rad, nde' nu nac der mbecy nu rzu bich nu nac Ñgyoozh. Nunu ornu gya' lo tiem ii, cui mbañ der tub la.
45006023	Gun i den nu gyabic coz cyi, nde' nu gat na. Tees coz nu leew la rbic Ñgyoozh ni den, nde' nu cui mbañ den tub la nu nac nu nac den mbecy ni Shuaan na Jesucrisht.
45007001	Der bicy na, de ru rad lagy der lac mod ricy leey. Leey, tub lo zi'l lat nu mbañ mbecy riib ic ñiy.
45007002	Gyicy pee lan tub biñ mñaa. Leey rniiñ nu rlagy ñi nu gyicy paam nu ñgyeem lat nu mbañ yu. Tees benu gat yu, orze' ded la ni leey nu rniiñ nu gyicy paam nu ñgyeem.
45007003	Orze' benu zaan mi ñgyeem, ze' gash mi tuuba' yu gyeey lat nu mbañ ñgyeem, orze' leey ze' rniiñ nu ricy mi cyi. Tees benu gat ñgyeem, orze' gded la ni leey ze', nunu mas gad tuuba̱' ñgyeem, tees nde' walab nu cyi na par lo leey.
45007004	Der bicy na, ni mod rac nu de ub na. Par lo leey bi byac den gal nu na tub mbecy gut, gun par lo leey gut de ub na nu nac nu gut Crisht, gun na bi nac na ni Crisht, biñ nu byabañ, gun orze' gac gyicy den de coz nap nu rlagy Ñgyoozh.
45007005	Gun lat nu gu' den mod nu rlagy ub zi'l den, orze' leey ze' bicy ñi nu dzi zir rlagy den nu gyicy na de coz cyi nu druu nañ lardoon, gun rniiñ nu cue' ni gyicy den. Nunu de coz cyi ze', de nde' coz nu ricy ñi nu yad ñi ni den nu gat na.
45007006	Na bi bruu den lo leey ze'. Par lo leey nu byub ic de ub na gulas, bi byac den gal nu na mbecy gut. Na walaba' leey nu ca lo gyicy ze' riib ic ñi den, sinu na yu' den tub mod cub nu rnii Espiriit Yon ni Ñgyoozh.
45007007	Dzi ga gruu su tub mbecy nu niiy nu a̱' nap rnii leey ni Moisees. ¡Walab nu a̱' nap rniiñ! Tees tub zi la nu nac leey ze' rad lagya̱ la coz nu cyi. Benu cue' nii leey nu walagy ñi gasaap lagy den de coz ni losa'n, orze' wagad lagya̱ ti cyi na nu rasaap lagya̱.
45007008	Tees na nu nac leey ze', rad mod nu rasaap lagya̱ de lo la coz, gun leey ze' ricy ñi nu druu zac de lo la coz cyi nu druu nañ lardoo den nu gyicy na. Gun benu sac leey, orze' wagad lagya̱ la coz nu cyi.
45007009	Gulas dub gusht la pcyiiña̱, gun wanchu' lo̱ leey ze'. Tees pshuub dzi nu bet laga̱ cuen leey ze'. Orze' bruu zac de cyi nu ricya̱. Nunu ya̱ shni pcyiiña̱. Nde' nañ gal na nu guta̱ nu nac ñii.
45007010	Orze' leey nu gunasha̱ par nu gruu mbaña̱, nde' bicy ñi nu yad ñi ne̱ nu gata̱.
45007011	Gun nu nac leey ze' guud mod nu gyicy cyi gan ya̱, gun lugaar nu gruu mbaña̱, ca lo gyel gut za nuñ ya̱.
45007012	Orze' leey ze', nde' tub coz cacy nu druu lo Ñgyoozh. Nunu rniiñ coz cacy nu druu lom. Rniiñ coz nu laab ñi. Rniiñ coz nap.
45007013	Orze' ¿a coz nap gyicy ñi nu gata̱? ¡Rila walab nde' gyicy ñi nu gata̱! De cyi nu ricya̱, nde' gyicy ñi nu gata̱. Ricy ñi nu wangyicy yaca̱ ni leey nap ze'. Ni ricy ñi par nu gabe ca na de coz cyi ze'. Nunu rabee nu dzi shiñ na cyi nu nac de coz nu rnii leey ze'.
45007014	Rad lagy den nu leey ni Moisees, nde' bruuñ lo Espiriit Yon ni Ñgyoozh. Tees naca̱ mbecy zi'l. Nunu naca̱ moz ni cyi.
45007015	Wagyet lag napa̱ cuen de coz nu ricya̱, gun wagyicya̱ de coz nu rlagya̱ gyicya̱, sinu ricya̱ de coz nu rzi lagya̱ lo̱.
45007016	Ornu ricya̱ de coz nu walagya̱ gyicya̱, orze' rabee gal nu rnii leey, ni' zi'l mod rlagy uba̱, mas wagyicya̱ gan. Nde' nu rabee nu leey nac ñii coz nap.
45007017	Orze' de coz ze' walab nu ricy nap la̱ ñii, sinu de cyi nu yu' nañ lardo̱o̱ ricy ñi nu ricya̱ ñii.
45007018	Gun ya̱ rad lagya̱ nu sac la coz nap nañ lardo̱o̱. Mas rlagya̱ gyicya̱ coz nap tees wacyiiña̱ gyicya̱ ñii.
45007019	Gun ya̱ wagyicya̱ coz nap nu rlagya̱ gyicya̱, sinu ricya̱ coz a̱' nap nu walagya̱ gyicya̱.
45007020	Tees benu ya̱ ricya̱ coz a̱' nap nu walagya̱, orze' walab nu ricy nap la ñii, sinu de cyi nu yu' nañ lardo̱o̱ ricy ñi nu ricya̱ ñii.
45007021	Orze' i mod nu ricya̱: Ornu rlagya̱ gyicya̱ coz nap, ca coz a̱' nap ricya̱.
45007022	Gun tona' la yet lagya̱ leey ni Ñgyoozh nañ shcab ne̱.
45007023	Tees na rdu' cuena̱ nu de coz nu rlagya̱ gyicya̱ nu cuerp ne̱, nde' zañ contr ni de coz nu rlagya̱ gyicya̱ nu shcab ne̱. Nunu de coz a̱' nap nu ricy cuerp ne̱, nde' ricy ñi gan ya̱. Orze' ya̱ na gal nu na tub pres. Orze' wagac ruu chu̱ lo mod nu ricy nu cyi cuerp ne̱.
45007024	¡Lashta ya̱! ¿Cyu gac co chu ya̱ lo cyi nu yu' nañ cuerp ne̱, de cyi nu ricy nu yad ñi ne̱ nu gata̱?
45007025	¡Shnu la Ñgyoozh nu nac Shuaan den Jesucrisht! Ni mod rdeda̱: Nu ub la̱, na gac gyicya̱ de coz nu rnii leey ni Ñgyoozh nu shcab ne̱, tees nu cuerp ne̱, ricya̱ de coz cyi.
45008001	Ñgyoozh rila wanii ga'm nu yu' falt ni de mbecy nu nac nu Jesucrisht.
45008002	Gun ya̱ bi naca̱ ni leey nu rniiñ nu riib ic Espiriit Yon ni Ñgyoozh, nunu leey ze' gyicy ñi nu cui mbaña̱ nu nac Jesucrisht. Orze' nu nac leey ze' ya̱ bi bruu chu̱ lo reña' leey nu rnii nu riib ic cyi ya̱. Leey ze' gyicy ñi nu gat na.
45008003	Gun yu' coz nu wangac ñgyicy leey ni Moisees nu nac nu wangagyee mbecy. Tees Ñgyoozh guc bicy mi de coz ze', gun bzuu nez mi I'ñ mi, Jesuuz. Orze' mi ze' gush mi tub mod gal nu na tub mbecy cyi. Ni bicy Ñgyoozh nu nac cyi den, gun orze' za' lom de cyi nu yu' nañ lardoo de mbecy.
45008004	Ni bicy mi, gun orze' gac gyicy den de coz nap nu rnii leey ze', como nac naa mbecy nu ricy coz nu rlagy Espiriit Yon nim, nunu walab nu nac naa mbecy nu ricy coz nu rlagy ub zi'l.
45008005	De mbecy nu ricy de coz nu rlagy ub zi'l, de yu ze' rzu bich dey nu nac coz ni mbecy zi'l. Ze' de yu nu ricy de coz nu rlagy Espiriit Yon nim, rzu bich dey nu nac de coz nu rlagy Espiriit Yon zi'l nim.
45008006	Benu zu bich den nu nac de coz nu rlagy ub zi'l den, orze' gat den. Tees benu zu bich den nu nac de coz ni Espiriit nim, orze' cui mbañ den nunu chu' den nu gyel ri zu.
45008007	Benu zu bich den nu nac coz ni mbecy zi'l, orze' gyac den losa' yuu Ñgyoozh, gun wagyicy yac den leey nim. Nunu mas rlagy den gyicy yac na niñ tees wagac.
45008008	De yu nu dzi rzac lo de coz ni ub zi'l, wagac gyicy dey nu gyedzu' lagy Ñgyoozh.
45008009	Ze' de ru benu Espiriit Yon ni Ñgyoozh rcyiiñ mi nañ lardoo der, orze' wagyicy der mod nu rlagy ub zi'l ru, sinu ricy der mod nu rlagy Espiriit Yon nim. Cyu zi'l mbecy yu nu a̱' ricy cup Espiriit ni Crisht, yu ze' walab mbecy ni Crisht.
45008010	Benu Crisht rcyiiñ mi nañ lardoo der, mas ca lo cuen nu gat cuerp ni der nu nac cyi, tees espiriit ni der mbañ ñii nu nac nu byanap der par lo Ñgyoozh.
45008011	Benu Espiriit ni biñ nu bicy nu byabañ Jesucrisht ornu gut mi rcyiiñ mi nañ lardoo der, orze' laab Ñgyoozh, biñ nu bicy nu byabañ Crisht ornu gut mi, gyicy mi nu cui mbañ cuerp nu gat ni der tuuba' tir nu nac Espiriit Yon nim, biñ nu rcyiiñ nañ lardoo der.
45008012	Orze' der bicy na, yu' tub coz nu rlagy ñi nu gyicy den. Nde' walab nu gyicy den coz nu rlagy ub zi'l na, sinu nde' coz nu rlagy Espiriit Yon ni Ñgyoozh.
45008013	Gun benu gyicy der coz nu rlagy ub zi'l ru, orze' gat der. Tees benu Espiriit Yon locyuub mi der nu co chur de coz cyi nu rlagy der gyicy ru, orze' cui mbañ der.
45008014	Gun de yu nu riib ic Espiriit Yon ni Ñgyoozh, de yu ze' nac yu i'ñ Ñgyoozh.
45008015	Gun Espiriit nu briic Ñgyoozh ni der wangyicy mi nu nac der tub moz par nu dzib der tuuba' tir, sinu bicy mi nu byac der i'ñ Ñgyoozh. Nunu ricy mi nu rnii der: “Ñgyoozh, uza̱”, rnii der mi.
45008016	Tub zi'l riidz rnii den nañ lardoon nu Espiriit Yon ni Ñgyoozh ornu rnii den nu nac naa i'ñ mi.
45008017	Nunu como nac den i'ñ mi, orze' dela gyel nap nu mniim nu segur la cuic mi ni de mbecy nim, dela nde' gyiyeeñ ñi yaa den. Nunu gal nu rbic mi ni Crisht, ni' zi'l cuica'm ni de ub na, como gal nu bzac zi Crisht, ni zi'l rzac zi ga' den nu nac mi, gun orze' gal nu guud gyel lily nim, ni' zi'l gad gyel lily ni den dun mi.
45008018	Ya̱ drusha̱ shcab ni de coz nu rzac zi den na wasaap ñi gyel lily nu lyuu Ñgyoozh lo den par lo.
45008019	Gun dela coz nu psa' lagy Ñgyoozh ca looñ nez nu gyeel shuub tiem nu gruu zac de mbecy nu nac I'ñ mi.
45008020	Gun Ñgyoozh bicy mi nu dela coz ze', se la la sac ñi. Walab nu ub de coz ze' bicy ñi nu se la la sac ñi, sinu nde' coz nu bicy Ñgyoozh lat nu rbez mi
45008021	nu dza mod nu na de coz ze'. Mod nu na de coz ze' na, nde' gyicy ñi nu nit loñ. Ze' despuees, orze' gash ñi tub mod nu rila wadeda' niñ. Orze' gash ñi mod nu na de mbecy nu nac I'ñ Ñgyoozh, gun orze' gal nu wanit lo ga' den, ni' zi'l wanit lo de coz ze'.
45008022	Gun rad lagy den nu gashtal dzi na shiñ rzac dela coz nu psa' lagy Ñgyoozh. Rzac ñi gal nu rzac tub biñ mñaa ornu rgaal mi mdoo.
45008023	Nunu walab tub lo zi'l nu shiñ rzac de coz nu psa' lagy Ñgyoozh, sinu ni' de ub na deet rzac den nañ lardoon mas ricy cup den Espiriit Yon nim, biñ nu nac coz loga la nu briic mi ni den. Tona' la deet rzac den lat nu rlez naa par nu shuub dzi nu gyicy i'ñ mi den, nunu lat nu rlez naa par nu gyanap cuerp nin.
45008024	Ñgyoozh bi bloo mbañ mi den nu nac nu drish lo den lom. Tees benu tub mbecy bi bzaac loy lo de coz nu rgyish loy lo, orze' walaba' nu rgyish loy loñ. Ni tub la mbecy wacyish loy lo tub coz benu bi bzaac loy loñ.
45008025	Tees benu drish lon lo de coz nu nigul sac na lo, orze' nu pase̱z lez naañ.
45008026	Ni' Espiriit Yon ni Ñgyoozh locyuub mi den nu nac nu wacyiiñ den. Gun wagad lagy den lac mod nii dun Ñgyoozh gal mod nu rlagy ñi. Tees laab Espiriit Yon nim rnishbaam lom par cuen ni de ub na. Rnishbaam tub mod nu wac gya nu riidz.
45008027	Orze' Ñgyoozh, biñ nu rad lagy de coz nu rlagy mbecy nañ lardooy, rad lagy mi coz nu rnii too Espiriit Yon nim, gun rnishbaa Espiriit Yon nim lom por cuen ni de mbecy nu nac nim. Rnishbaa Espiriit Yon nim gal mod nu rlagy mi.
45008028	Rad lagy den nu la zi'l coz nu rzac mbecy, Ñgyoozh gyicy mi nu gyac ñi tub coz nu nap par de yu ze' benu rca dey mi. Ricy mi nu gyac ñi coz nap benu bzum dey nu gac yu nim gal nu rlagy mi.
45008029	De mbecy nu nil nese anzir bi rad lagy Ñgyoozh nu gac dey nim, de yu ze' nese nu bzub la gyi' gyishlombecy bi pcuim dey nu gyac dey gal nu na I'ñ mi, Jesuuz, gun orze' Jesuuz, mi ze' I'ñ logam nu cuim lat zañ bicy mi.
45008030	Nunu de mbecy nu pcuim nese nu bzub gyi' gyishlombecy, de yu ze' bzum dey nu gac nim. Nunu de yu nu bzum ze', bicy mi nu byanap dey lom. De yu nu byanap ze', de yu ze' bicy mi nu gad de gyel lily nim ni dey.
45008031	Orze' ¿lac ñuu niin beni? Benu Ñgyoozh zam faboor nin, orze' ¿cyu gac cha contr ni den?
45008032	Gun Ñgyoozh wantiily lom. Gashtal I'ñ mi bzeed mi nu gut mi nu nac dela den. Orze' segur la cuic mi dela coz ni den gal nu I'ñ mi.
45008033	Orze' ni tub la mbecy wac riib yu cyi too mbecy nu bi pcuim, gun laab ub la Ñgyoozh mniim nu sac falt ni dey.
45008034	Ni tub la mbecy wac niiy nu yu' falt ni de mbecy nu bi pcuim ze', gun Crisht gut mi, nunu coz ilya' zir guc ornu byabañ mi. Nunu na zub mi par yaa bee Ñgyoozh Uz mi rnishbaam por cuen ni de ub na.
45008035	Orze' ni tub la coz wac gyicy ñi nu checa Crisht nu rcam de ub na. Benu zac zi den, rcam de ub na. Benu deet rzac den, rcam de ub na. Benu rshet zi mbecy den, rcam den. Benu wagad nu don, rcam den. Benu sac shab den, rcam den. Benu yu' den lo rishdzidz, rcam den. Benu gat den, rca ga'm den.
45008036	Rad lagy den nu rzac na lo dela coz ze', gun lat de riidz nim rniiñ: Nu nac ru, dub laa tiem yu̱' de̱ lo rishdzidz nu gata̱. Ricy nu mbecy de̱ gal nu ricy nu dey tub shily nu bi zu lily laa ma nu gat ma, rniiñ.
45008037	Mas ni rzac den, tees ded ru' ga' la nu gyicy den gan nu nac biñ nu rca de ub na.
45008038	Gun ya̱ rad lagya̱ nu segur la ni tub la coz wayicy ñi nu checa Ñgyoozh nu cam de ub na. Benu bi guut na, cam de ub na. Lat nu mbañ naa, rcam den. Ni de anc, ni de nuras gurfeñ, ni de espiriit, dela yu ze' wac gyicy dey nu checam nu cam de ub na. Ni coz nu yu' na, ni coz nu yad par lo, wac gyicy ñi nu checam nu cam den.
45008039	Ni coz nu yu' baa, ni coz yu' gyishlombecy ii, ni ni tub la coz nu psa' lagy mi, wac gyicy ñi nu checam nu cam de ub na. Rad lagy den nu rcam de ub na nu nac de coz nu bzac Shuaan den Jesucrisht.
45009001	Na rne̱e̱ lo der tub coz rishli: ya̱ wagu̱u̱ de ru, como naca̱ mbecy ni Crisht. Espiriit Yon ni Ñgyoozh, mi ze' riib ic mi nañ lardo̱o̱, nunu ya̱ rad lagya̱ nañ lardo̱o̱ nu wagu̱u̱.
45009002	Ya̱ tona' la ricy shni. Dub laa tiem rac nañ lardo̱o̱ nu nac de losa̱'.
45009003	Gun ya̱ rsa' lagya̱ nu nap zir benu zaa lagy Ñgyoozh ne̱, nunu nap zir benu gla' losa̱' nu Crisht, benu nde' gyicy ñi nu locyuub Ñgyoozh de bicya̱, de yu nu nac losa̱'.
45009004	De yu ze' nez mbecy Israeel. Ñgyoozh bicy mi dey par i'ñ mi. Nunu nash dey gyel lily nim. De yu ze' bicy mi trat num dey. Yaa de yu ze', bzeeñ mi leey ni Moisees. Lo de yu ze', mniim lac mod riib zily mbecy mi. Nunu mniim nu segur la zañ lo coz nap gyicy num dey.
45009005	De yu ze' nac dey nez de yu lily nu gu' gulas. Crisht gush mi nez dey ornu byac mi mbecy gyishlombecy ii, nunu mi ze' Ñgyoozh, biñ nu riib ic dela coz. Gyabic den gyel mbecy nim par tub la. Laab ni gac ñii.
45009006	Tees Ñgyoozh waded la ricy yac mi de riidz nu mniim nu segur la gyicy mi. Gun walab dela mbecy Israeel nac yu mbecy Israeel nu rishli.
45009007	Nunu walab dela mbecy nez Abraham nac yu i'ñ Abraham nu rishli, gun Ñgyoozh mniim lo Abraham: “De i'ñ Isaac, de yu ze' nez ru”, nam. Orze' Ñgyoozh wangyicy mi de' zir i'ñ Abraham par nez yu.
45009008	Nde' yaruuñ nu ni tub la mbecy a̱' nac yu i'ñ Ñgyoozh nu nac nez zi'l yu, sinu de yu nu byac i'ñ Ñgyoozh nu nac de riidz nu mniim nu segur la gyicy mi, dey yu ze' zi'l gyicy mi dey par i'ñ mi nu rishli.
45009009	Gun ni mod za riidz nu mnii Ñgyoozh lo Abraham. Orze' nam: “Ornu shuub tiem, ya̱ yapa̱, gun orze' gyicya̱ nu gaal Sara tub mdoo gyeey”, nam rab mi Abraham.
45009010	Nunu walab nde' zi'l bicy mi, gun zu cyup i'ñ Rebeca tees tub zi'l uz dey. Uz de yu ze', nde' gyitoo bel ni den Isaac.
45009011	-
45009013	Tees anzir nu gal dey, Ñgyoozh mniim lo Rebeca: “Yu mi', yu ze' gyicy yu mandaar yu gush”, nam. Ni mniim mas nigul gal dey, nunu nigul gyicy dey ni tub la coz: ni coz nap, ni coz a̱' nap. Ni' riidz ii gyap ñi tuuba' riidz ni Ñgyoozh, ornu nam: “Ya̱ rca̱ Jacob, tees rzi lagya̱ lo Esaú”, nam. Orze' Ñgyoozh gac cuim ca na mbecy nu rlagy mi par nu gac nim. Nunu ornu ni ricy mi, orze' nde' walab nu nac nu la na tub coz nu ricy dey.
45009014	Beni, dzi ga gruu su tub mbecy nu niiy nu Ñgyoozh wagyicy mi de coz nu se'ñ. ¡Rila walab ni!
45009015	Gun Ñgyoozh mniim lo Moisees: “Ya̱ nap gyicy du̱ ca zi'l na yu nu rlagya̱, nunu gashni ga' lagya̱ ca zi'l na mbecy nu rlagya̱”, nam.
45009016	Orze' benu Ñgyoozh nap ricy num tub mbecy, nde' walab nu nac nu ni rlagy mbecy ze', nunu ni walab nu nac nu dzi rboo loy, sinu nu nac nu rashni lagy mi yu.
45009017	Gun riidz ni Ñgyoozh rzat ñi rey Faraón. Orze' rniiñ: “Ya̱ bicya̱ nu nac ru rey ni de mbecy Egipto, gun orze' gabe nu ya̱ gac gyicya̱ de coz ily nu nac de coz ily nu gyicy du̱ ru, gun orze' riib zily dela mbecy nu yu' gyishlombecy ya̱”, nam.
45009018	Orze' Ñgyoozh rashni lagy mi ca na mbecy nu rlagy mi. Nunu ni' zi'l gac gyicy mi nu gyacyigy lardoo ca na mbecy nu galagy mi.
45009019	Cyup ridz ruu su tub mbecy lat der nu niiy: “Benu ni, ¿lagu griib Ñgyoozh cyi ic mbecy?” niiy. “Mi ze' se cyu la gac gyicy gan mi, nunu se cyu la gac gyicy de coz benu ub mi walagy mi”, niiy.
45009020	¡A̱ mbecy! ¿Cyu guc ru par nu niir lo Ñgyoozh lac mod rlagy ñi? Ru nar gal nu na tub gyis. ¿A gac nii tub gyis lo mbecy nu bzaañ: “¿Lagu ni mod bzaar ya̱?” niiñ?
45009021	Tees mbecy nu rzaañ gac gyicy yu lac zi'l mod nu galagy yu nu gyicy nuy biñ. Gac zaay cyup gyis laab nu tub zi'l biñ. Zaay tub gyis cyit na par nu gabish riiñ lañ par tub gasht. Ze' tuuba'ñ zaay ñi par nu cyiiñ ñi la zi'l tiem nu galagy yu.
45009022	Gal nu ricy mbecy nu rzaa gyis, ni' zi'l gac gyicy Ñgyoozh num mbecy. Rlagy mi cuic mi nu gad lagy den la na cashtig nim, gal nu de coz ily nu gac gyicy mi nu nac mod nu ricy num tub nac mbecy. Tona' la bicy cup mi pase̱z ni dey, tees de yu ze' bicy dey nu guzi lagy mi loy, nunu yad ñi ni dey nu nit loy.
45009023	Tees bicy cup mi pase̱z ni dey, gun orze' gad lagy tub naca' de ub na nu dzi coz ily gyel lily nim. Orze' nac naa mbecy nu gushni lagy mi. Nunu nese gulas bi bzu lily mi den par nu gzac na lo gyel lily nim.
45009024	Gun de ub na nac naa mbecy nu bzum nu gac nim. Nunu yu' mbecy lat na nu nac yu mbecy Israeel. Ze' yu' ga' dey nu a̱' nac yu mbecy Israeel.
45009025	Ni mod za tub riidz nim lat de riidz nu bzeeñ Oseas. Ze' rniiñ: Ñgyoozh nam: “De mbecy nu walab mbecy ne̱, de yu ze' ya̱ ne̱e̱ nu nac dey mbecy ne̱. Nunu de mbecy nu wanca̱, ya̱ ne̱e̱ lo dey nu ya̱ rca̱ dey, ne̱e̱”, nam.
45009026	Nunu laab lugaar ze' nu mne̱e̱, ze' rniiñ: “De ru walab mbecy ne̱”, rniiñ, orze' lugaar ze' gnii dey: “De ru i'ñ Ñgyoozh mbañ”, gnii dey, na Ñgyoozh, rniiñ.
45009027	Ni' lat de riidz nu bzeeñ Isaías rzat ñi de mbecy Israeel. Ze' rniiñ: “Mas tona' la mbecy zigy de mbecy Israeel, mas gal nu sheñ yu uzh nu nguaa ru' nisyudoo ni zigy dey, tees ñuu zi zi'l dey gruu mbañ yu.
45009028	Gun Ñgyoozh dzach za' lom de coz nu mniim nu gac gyishlombecy”, rniiñ.
45009029	Nii nañ gal nu na nu mnii Isaías anzir, ornu nay: Bicy na nu Ñgyoozh, biñ nu rac ricy dela coz, cue' nzeeñ mi la be mbecy nez Israeel, orze' ñgyac den gal nu na' de mbecy nu gu' gyedz Sodoma, nu de mbecy nu gu' gyedz Gomorra, na Isaías.
45009030	Orze' ¿lac ñuu niin? De mbecy nu walab mbecy Israeel, mas wanyub dey mod par nu gyanap dey par lo Ñgyoozh, tees na byanap dey lom nu nac nu ricy cup dey consuel lom.
45009031	Ze' de mbecy Israeel byub dey tub mod nu gyanap yu lom nu nac nu ricy yac dey ni leey, tees wangyicy dey gan.
45009032	Wangyanap dey lom, gun wanyub dey mod nu rlagy mi. Mod ze', nde' nu gyicy cup dey consuel lom. Tees byub dey tuuba' mod nu gyanap yu lom. Rlagy dey gyanap yu lom nu nac de coz nu bicy de ub yu. Jesucrisht nam gal na tub gyita', nunu de mbecy Israeel blagy gyi' dey too gyita' ze'.
45009033	Ni mod za tub riidz ni Ñgyoozh ornu nam: Gyedz Sión ze' risha̱ tub gyita' nu glagy gyi' mbecy, tub gyita' nu gyicy ñi nu gyesaa dey. Yu nu gyicy cup consuel lo biñ nu nac gyita' ze', rila washi'ñ yu baloor, gun walab nu leew bicy cup yu consuel lom, rniiñ.
45010001	Der bicy na, ric la añ ne̱ nu gruu mbañ de losa̱'. Nunu tona' la rdiña̱ lo Ñgyoozh ni dey.
45010002	Ya̱ gac ne̱e̱ tub coz nap nu ricy dey: tona' la rboo lo dey nu nac Ñgyoozh. Nomaas nu wagad lagy nap dey de coz nu ricy yu.
45010003	Wangyicy cuen dey mod nu rlagy Ñgyoozh par nu gyanap mbecy lom, sinu ryub dey tub mod nu rlagy ub zi'l yu. Nde' nu wagnii la dey “O” nu mod nu rlagy Ñgyoozh.
45010004	Gun nu nac Crisht, bded ni mod nu rnii leey par nu gyanap mbecy lom, gun orze' de yu nu ricy cup consuel lom gyanap dey.
45010005	Tees riidz nu bzeeñ Moisees, nde' rniiñ lac mod gyanap mbecy par lo Ñgyoozh nu nac leey. Rniiñ nu benu tub mbecy ricy yac za' lay ni leey, orze' cui mbañ yu.
45010006	Tees i mod za riidz nu rnii lac mod gyanap den lom nu nac nu gyicy cup den consuel: “Cue' nii toor, ¿cyu chup gyibaa?” rniiñ. Gun walagy ñi gyicy mbecy nu gyet Crisht.
45010007	Nunu; rnii ga'ñ: “Ni cue' nii too der, ¿cyu cha lat de mbecy gut?” rniiñ. Gun walagy ñi nu gyicy mbecy nu gyabañ mi.
45010008	Orze' ni mod za riidz ze': “Riidz ze' garee zuñ lo der. Bi rzat ru ñii. Nunu bi ca ic ruñ.” Nde' riidz nu rnii nu gyanap den nu nac nu gyicy cup na consuel lom. Laab riidz ze' rshaal de̱ na.
45010009	Benu nu ru'r niir nu Jesuuz nac mi Shuaan ru, nunu benu nañ lardoor cheña lagy ru nu Ñgyoozh bicy mi nu byabañ mi, orze' gruu mbañ ru.
45010010	Gun nu nac nu gyicy cup den consuel lo Crisht nañ lardoon, nde' gyicy ñi nu gyanap den lo Ñgyoozh. Nunu nu nac nu zat den Jesucrisht nu ru'n, nde' gyicy ñi nu gruu mbañ den.
45010011	Riidz ni Ñgyoozh rniiñ: “Cyu zi'l mbecy nu ricy cup consuel lom, orze' rila washi'ñ yu baloor, gun walab nu leew bicy cup yu consuel lom”, rniiñ.
45010012	Tub zi'l na dela mbecy. Gal nu ricy num de mbecy Israeel ni' zi'l ricy num de mbecy nu walab mbecy Israeel. Laab tub zi'l mi ze' Shuaan dela dey, nunu nap ricy num dela mbecy nu nishbaa lom.
45010013	I mod za riidz ni Ñgyoozh: “Dela de mbecy nu rnishbaa lo Shuaan den, de yu ze' gruu mbañ dey”, rniiñ.
45010014	Tees ¿lac mod nishbaa dey lom benu wagyicy cup yu consuel lom? Nunu ¿lac mod gyicy cup dey consuel lom benu wangyeñ dey de riidz nim? Nunu ¿lac mod gyicy yu nu gyeñ yu riidz nim benu washaal mbecy ñi loy?
45010015	Nunu ¿lac mod shaal dey riidz ze' benu wazuu nez dey cyu nu cha shaal ñi loy? Gal nu rnii riidz ni Ñgyoozh: “Dzi ga nap ornu ryiid de yu nu rshaal de riidz nap ni Ñgyoozh”, rniiñ.
45010016	Tees walab dela mbecy “O” mnii dey ni de riidz nap ze', gun i mod za riidz ni Isaías. Orze' nay: “Shuaan de̱, ¿ca ñuu na mbecy guña lagy yu de riidz nir nu mne̱e̱?” na Isaías rab yu Ñgyoozh.
45010017	Orze' nde' nu ricy cup den consuel lo Crisht nu nac nu reñ na riidz nim. Nunu reñ na riidz nim nu nac nu rshaal mbecy ñi lon.
45010018	Tees ya̱ rdugyi̱' tub coz: ¿a rishli wangyeñ de mbecy de riidz ze'? Segur la güeñ dey ñi. Gun riidz ni Ñgyoozh rniiñ: Bzu laa riidz nu mnii dey dutuub la gyishlombecy. Gashtal ze' nu blaazha' zir nu zet ni gyishlombecy brush las riidz nu mnii dey, na Ñgyoozh.
45010019	Orze' na rdugyi̱' tuuba' tir: Tees ¿a wangyet lag de mbecy Israeel cuen nu de riidz ze', nde' par dela mbecy? Laab Moisees mniiy lac mod nu loga la. Ornu nay: Ñgyoozh nam: “Ya̱ gyicya̱ nu gyicy saap der ich tub nac mbecy nu wancyuu lat de mbecy ne̱. Ya̱ gyicya̱ nu gazi lagy der lo tub nac mbecy nu wagad lagy”, na Ñgyoozh, na Moisees.
45010020	Despuees naal la mnii Isaías ornu pcaay: Ñgyoozh nam: “De mbecy nu wanyub ya̱, byap dey ya̱. Ya̱ bruu zaca̱ lo de mbecy nu wancugyi' ya̱”, nam. Ni pcaa Isaías.
45010021	Ze' par de mbecy Israeel, Isaías pcaay: “Ñgyoozh nam: Ya̱ gua la dzi bzaab ya̱a̱ lo tub mbecy wagyeñ, nunu mbecy rnid ru', nam.” Ni mod pcaa Isaías.
45011001	Orze' na rdugyi̱' ga̱': ¿a mne' Ñgyoozh tub nac de mbecy nu bicy nim ze'? ¡Rila walab ni bicy mi! Laab ya̱ naca̱ mbecy Israeel. Abraham, yu ze' gyitoo bel ne̱. Neza̱ Benjamiing.
45011002	Ñgyoozh wanne'm de mbecy Israeel, de yu nu nil nese nu loga la gud lagy mi nu nac yu nim. ¿Walab gaal wagad lagy der lac yaruu riidz ni Ñgyoozh ze' nu Elías bdu' cyiy de mbecy Israeel lat nu mnii nuy Ñgyoozh?
45011003	Elías nay rab yu Ñgyoozh: “Shuaan de̱, bi biit dey dela yu nu rnii por cuen nir, nunu ptily dey de mez ze' nu driib zily de mbecy ru. Stub zi la ya̱ byeeña̱, nunu rlagya' dey cut yu ya̱”, nay.
45011004	Orze' na Ñgyoozh rab mi yu: “Ya̱ bi bloo su̱ gagy miily yu gyeey nu griib zily dey ya̱. De yu ze' wansu tib dey nu nriib zily yu nab nu la Baal”, nam.
45011005	Gal nu bicy Ñgyoozh tiem ni Elías, ni' zi'l ricy mi na. Ñgyoozh bicy mi faboor nu pcuim la be de mbecy par nu gac nim.
45011006	Tees Ñgyoozh pcuim de mbecy ze' nu nac faboor nu bicy num dey. Walab nu pcuim dey nu nac la na de coz nu ricy dey. Gun benu ncuim dey nu nac la na coz nu ricy dey, orze' nde' walab tub faboor.
45011007	Orze' na ¿lac mod? De mbecy Israeel wangyad dey tub mod nu gyanap yu par lo Ñgyoozh, sinu de yu nu pcui Ñgyoozh zi'l byap dey ñi. Ze' de' zir dey bicy mi nu byacyigy nañ lardooy.
45011008	Ni mod rnii riidz ni Ñgyoozh: “Ñgyoozh bicy mi nu byacyigy lardoo dey. Bicy mi nu mas zub urlo dey tees wacsac dey. Bicy mi nu mas zub gyidag yu, tees wagyeñ dey. Ni na dey mas gashtal dzi na”, rniiñ.
45011009	Ni' zi'l mnii Dabi lat de riidz ni Ñgyoozh ornu nay: Rlagy ñi gyet lag dey nañ caa ni de coz nu row dey. De coz ze' gyicy ñi nu gadza dey. Orze' cha dey lo cashtig.
45011010	Rlagy ñi nu gyow urlo dey, gun orze' cue' zac dey. Rlagy ñi dzong ich dey par tub la nu nac nu dzi ye yuu nu ca ich yu, na riidz nu mnii Dabi.
45011011	Na rdugyi̱' ga̱': ¿A bdune' de mbecy Israeel tub la nu nac nu gudza dey? ¡Rila walab ni! Sinu nu nac nu wansuub gyidag dey ni Ñgyoozh, nde' nu guud mod nu gruu mbañ de mbecy nu walab mbecy Israeel, gun orze' ni' de mbecy Israeel galagy dey nu gruu mbañ yu.
45011012	Orze' nu nac nu gudza de mbecy Israeel, nde' nu guud mod nu nap ricy nu Ñgyoozh dela mbecy. Nunu nu nac nu wangyicy de mbecy Israeel ze' gan, orze' nap bicy num de mbecy nu walab mbecy Israeel. ¡Benu ni, orze' dzi zir nap gyicy num de mbecy Israeel ornu cush cya ga' dey lom tuuba' tir!
45011013	Na ricy cupa̱ tub riidz nu rlagya̱ ne̱e̱ lo de ru, mbecy nu walab mbecy Israeel. Como Ñgyoozh bzum ya̱ nu yapa̱ gyicya̱ riiñ lat der, ya̱ ricy zilya̱ riiñ nu ricya̱,
45011014	gun orze' dzi ga galagy de losa̱' nu gyicy dey gal nu ricy de ru, gun orze' gruu mbañ la be dey.
45011015	Gun ornu mne' Ñgyoozh dey, orze' guud mod nu gyanap de' zir mbecy nu yu' gyishlombecy lom. Orze' ornu cush cya ga' dey lom, orze' gzac dey gal nu zac tub mbecy gut ornu gyabañ yu.
45011016	Como de gyitoo bel ni de mbecy Israeel guc dey mbecy nu pcui Ñgyoozh nu gac nim, orze' ni' zi'l de mbecy Israeel nac dey mbecy nu pcui Ñgyoozh. Gun benu nap na gyishtily nu bruu ni cub loga la, orze' ni' zi'l nap na de' zir gyishtily nu gruu ni de' zir cub ze'. Nunu benu nap na lyu tub yag, orze' ni' zi'l nap na de yaañ.
45011017	De mbecy Israeel na dey gal nu na tub yag mni nu la ya oliva. Tees yu' la be de yaa yag mni ze' nu guch ñii. Orze' lugaar ze' nu guch niñ ze', ze' pcyiid dey yaa tuba' yag gyish. Orze' de ru, mbecy nu walab mbecy Israeel, na der gal nu na yag gyish ze'. Orze' na ral der dela gyel nap nu rbic Ñgyoozh ni de mbecy nim.
45011018	Tees cue' nii too der nu nap zir der gaze' de mbecy nu guc gal nu na yaa yag nu guch ze'. Benu rash der shcab nu nap zir der, orze' cue' nit lagy der nu walab yaañ rbic ñi fers ni lyuñ, sinu lyuñ rbic ñi fers ni de yaañ.
45011019	Tees dzi ga grusu tub mbecy nu niiy: “Laab ni, tees guch de yaa yag ze' par nu gad lugaar nu cyiid dey de ub na”, niiy.
45011020	Laab ni gal nu niiy. Guch de yaañ ze' par nu nac nu wangyicy cup dey consuel lo Ñgyoozh. Tees de ru nicy nash der cyong yag ze' nu nac nu ricy cup zi'l der consuel lom. Orze' cue' gyicy le' der, sinu gudzib der nis wagyicy ru gan.
45011021	Gun benu Ñgyoozh bloo chum de mbecy Israeel, de yu nu na gal nu na yaa yag mni ze', orze' ¿a rnii too der nu wabo chum de ru?
45011022	Orze' bdu' cuen der nu Ñgyoozh dzi nap mi, nunu dzi ta nam. Ta nam par de mbecy nu shiñ ricy. Tees nap mi par de ru, benu zaab gyicy paa la der nu de gyel nap nim. Benu wayicy der nde', orze' shes mi de ru ich cyoong yag mni ze'.
45011023	Ze' benu de mbecy Israeel, cush cya dey nu gyicy cup yu consuel, orze' Ñgyoozh cyiid cuba'm dey ich cyoong yag ze', gun mi ze' gac cyiid mi dey tuuba' tir.
45011024	Gun de ru, mbecy nu walab mbecy Israeel, na der gal nu na yaa tub yag gyish ze'. Pshi'ñ dey yaa yag ze'. Orze' pcyiid dey ñi nu tub mod nu dzi biigy nu tub yag mni nu la ya oliva. ¡Benu gac gyicy mi ni mod nu de ru, orze' a̱' biigy zir cyiid mi ñii tuuba' tir, laab yaa ya oliva nu nac yag mni ze' ich laab cyong ñi!
45011025	Der bicya̱, rlagya̱ nu gad lagy der tub coz nu wangad lagy mbecy gulas, gun orze' cue' gash der shcab nu nac der mbecy nu dzi rad lagy. Coz ze', nde' nu yu' mbecy Israeel nu bicy cyigy too dey. Walab nu bicy cyig too dey par tub la, tees bicy cyig too dey gashtal ornu lazh nu chu' dela mbecy nu walab mbecy Israeel lat de mbecy ni Ñgyoozh, de yu nu bi ca lo cuen nu chu'.
45011026	Ornu ded ni de nu nde', orze' dela mbecy Israeel gruu mbañ dey gal nu rnii de riidz ni Ñgyoozh. Ñgyoozh nam: Biñ nu rboo mbañ mbecy, mi ze' gruum Sión nunu co chum dela cyi nu ricy mbecy nu bruu lat de nez Jacob.
45011027	Orze' ya̱ za' lo̱ trat nu bicy du̱ dey ornu lo̱o̱ chu dela cyi nu ricy dey, nam.
45011028	Na de mbecy Israeel za dey contr ni de riidz ni Crisht nu nac de ru, mbecy nu walab mbecy Israeel. Byac dey losa' yuu Ñgyoozh, gun orze' gad mod nu de ru gac nu der mi. Tees mi ze' gabee rcam dey, gun pcuim de gyitoo bel ni dey, Abraham, Isaac, nu Jacob.
45011029	Gun rila wayasha'm de coz nap nu cuic mi ni mbecy, nunu ni wabo chum de mbecy nu bi pcuim nu gac nim.
45011030	Ze' de ru gulas wansuub gyidag der nim. Tees na Ñgyoozh gushni lagy mi der nu nac nu wacsuub gyidag de mbecy Israeel nim.
45011031	Ni zi'l wacsuub gyidag dey mas gashtal dzi na, gun orze' gal nu gushni lagy Ñgyoozh de ru, orze' ni' zi'l gashni lagy mi dey ze'.
45011032	Gun Ñgyoozh ricy mi dela mbecy par mbecy nu wacsuub gyidag nim, gun orze' gashni lagy mi dela dey nu tub zi'l mod.
45011033	¡Dzi ga coz ily gyel nap ni Ñgyoozh! ¡Nap tona' la rad lagy mi! ¡Nunu tona' la yu' shcab nim! Se cyu la gac shaal lagu nu ni rniim. Se cyu la gac nii lagu ni ricy mi.
45011034	Gal nu rnii riidz nim: Ni tub la mbecy wac gyet lag yu cuen de shcab ni Ñgyoozh. Ni tub la mbecy wac cuic yu consef nim.
45011035	Ni tub la mbecy wac cuic yu coz nu com, coz nu rlagy ñi nu gyabica'm ni dey, rniiñ.
45011036	Gun dela coz druuñ lo Ñgyoozh. Psa' lagy mi delañ, nunu delañ, nac ñii coz nim. Rlagy ñi nu gyabic den gyel mbecy nim par tub la. Laab ni gac ñii.
45012001	Nde' nu der bicy na, como Ñgyoozh dzi nap ricy num den, ya̱ rnishba̱a̱ lo der nu gyicy der ub ru par tub gun mbañ nu rbic der ni Ñgyoozh, par tub gun nu zu chu par tub lo zi'l riiñ ni Ñgyoozh, par tub gun nu dzi gyet lagy mi, gun nde' mod rishli nu rlagy ñi griib zily den Ñgyoozh.
45012002	Nunu cue' gyicy der mod nu ricy cualcyer la mbecy nu yu' gyishlombecy, sinu gush der tub shcab cub, gun orze' gac der tub mbecy nu reña' na par mod nu na der gulas. Gun orze' gad lagy der de coz nu rlagy Ñgyoozh. Gad lagy der la na de coz nap. Gad lagy der la na coz nu rlagy mi. Gad lagy der la na coz nu sac falt ni.
45012003	Como Ñgyoozh nap bicy num ya̱ nu bzum ya̱ riiñ ii, orze' na ne̱e̱ tub coz lo dela der. Cue' gyicy der ub ru par tub mbecy nu gya zir zu par mod nu na der, sinu tub ga la der rlagy ñi gash ru schab mod ni mbecy raso̱o̱ ben lac na ub der. Dub gal lac ricy nu Ñgyoozh tub ga la der dub ni rlagy ñi gash der shcab ben lac na der.
45012004	Gun tub cuerp ni mbecy ricy cup ñi zañ lugaar niñ, nunu tub ga la lugaar rcyiiñ ñi par reñ ga la riiñ.
45012005	Ni' zi'l de ub na. Mas zigy den yu'n, tees nac den tub zi'l cuerp nu nac Crisht. Orze' na den gal nu na de reñ ga la lugaar ni laab tub zi'l cuerp ze'.
45012006	Dub gal lac rlagy Ñgyoozh, dub ni ricy mi nu cyiiñ tub ga la den nu gyicy na reñ ga la riiñ nim. Orze' rlagy ñi nap gyicy den riiñ ze'. Benu Ñgyoozh gyicy mi nu cyiiñ tub den nu shaal na riidz nu druu lom, orze' ni' zi'l rlagy ñi nu gyicy den, dub gal lac mod nu ricy num den.
45012007	Benu Ñgyoozh gyicy mi nu cyiiñ tub den nu gyicy na coz nu rlagy reña' mbecy, orze' rlagy ñi nu nap gyicy nañ. Orze' benu Ñgyoozh gyicy mi nu cyiiñ tuuba' den nu lyuun ni losa'n, orze' rlagy ñi nu ni gyicy na.
45012008	Benu Ñgyoozh gyicy mi nu cyiiñ tuuba' den nu gric na baloor ni losa'n, orze' ni gyicy na. Cyu zi'l mbecy nu rbic coz ni losa', rlagy ñi nu cue' nu ziy coz nu cuic yu ni losa'y. Yu nu riib ic losa' rlagy ñi nu mod nap gyub ic yuy. De yu nu nap ricy nu losa', rlagy ñi nu dub gusht la gyicy yuñ.
45012009	Rlagy ñi nu rishli ca der losa'r. Guzi lagy der lo de coz a̱' nap. Bzu fert der nu nac de coz nap.
45012010	Pca tub pca tub zi'l der losa'r como nac yu bicy der nu nac Crisht. Bzu der altant par nu ca lagy der lo losa'r.
45012011	Cue' gazed der, sinu bloo lo der nu dutuub la lardoor lat nu gyicy der de coz nu rlagy Shuaan den.
45012012	Gucyit lagy der nu nac nu rgyish lo der lo Ñgyoozh. Bicy cup der pase̱z ornu deet rzac der. Nunu dub laa tiem bdiiñ der lo Ñgyoozh.
45012013	Ornu galagy ñi la coz ni de mbecy ni Crisht, orze' briic der ñii ni dey, nunu nap bicy nu der de yu nu ryiid yu'r.
45012014	Bdiiñ der lo Ñgyoozh nu nap gyicy num de mbecy nu rshet zi de ru. Bdiiñ der lom nu nap gyicy num dey. Cue' ca nu shiñ gyicy num dey.
45012015	Ornu tub mbecy racyit lagy yu, orze' ni' zi'l de ru gucyita' lagy der. Nunu ornu ricy shni dey, orze' ni' zi'l bicy shni ga' der.
45012016	Nap gu' der nu losa'r. Cue' gac der mbecy le'. Nunu pshet ic der nu chesa nur de mbecy shni. Cue' nii too der nu dzi yu' shcab ni der.
45012017	Benu tub mbecy shiñ ricy nuy de ru, orze' cue' gyicy gal ga der ñii. Byub der tub mod nu gyicy ru coz nu nap par dela mbecy.
45012018	Bicy der ca na la coz nu gac gyicy ru par nu nap chu' der nu de losa'r.
45012019	Rila cue' gyicy gal ga der ornu mbecy shiñ ricy nuy der, sinu zaan der nu Ñgyoozh cuic mi cashtig ni dey. Gun lat de riidz nim rniiñ: “Ñgyoozh nam: nde' cuen ne̱ ya̱ nu grica̱ cashtig. Ya̱ naca̱ biñ nu gyabic i mbecy nu shiñ ricy, nam.” Ni rniiñ.
45012020	Lugaar nu gyicy gal gaa der, orze' i mod rniiñ nu gyicy der: “Benu losa' yuur ran yu, orze' briic coz nu goy. Benu rbigy yu nis, orze' briic nis go'y, gun ornu ni gyicy ru, orze' gyicy ru nu gat loy”, rniiñ.
45012021	Cue' zaan der nu gyicy coz a̱' nap gan der, sinu bicy der coz nap. Orze' gyicy der gan, cue' gyicy der coz a̱' nap.
45013001	Dela mbecy rlagy ñi nu zuub gyidag dey ni de fushtiz. Gun dela riiñ nu zu fushtiz, nde' coz nu psa' lagy Ñgyoozh, nunu de yu nu zu riiñ ze', Ñgyoozh bzum dey.
45013002	Nde' nu de mbecy nu rza contr ni de fushtiz, yu ze' rzay contr ni tub coz nu bzu Ñgyoozh, nunu mbecy nu rza contr ze', cha dey lo cashtig.
45013003	Gun de fushtiz walab nu nguaa dey par nu chiib yu de mbecy nu nap ricy, sinu nguaay par nu chiib yu de yu nu shiñ ricy. Benu walagy der nu chiib de fushtiz ru, orze' nap bicy der. Gun orze' gyet lagy dey.
45013004	Gun fushtiz, Ñgyoozh bzum dey par nu gyicy yu coz nap nuy de ru. Tees benu shiñ gyicy der, orze' rlagy ñi nu dzib der lo dey. Gun segur la ricy cup dey rishbeey nu cuic yu cashtig ni der. De yu ze' zuy riiñ ni Ñgyoozh par nu cuic yu cashtig mod nu rlagy ñi ni de mbecy nu shiñ ricy.
45013005	Nde' nu rlagy ñi nu zuub gyidag der ni de fushtiz. Walab tub lo zi'l nu zuub gyidag der ni dey par nu ruu chu der lo cashtig ni Ñgyoozh, sinu zuub gyidaga' der ni dey par nu cue' gat lo der.
45013006	Gyi' nde' nu rgyish der tiñ cuen ni dey, gun zu dey riiñ ni Ñgyoozh ornu ricy dey gyel fushtiz niy.
45013007	Orze' bicy nu der tub ga la mbecy dub gal mod nu rlagy ñi. Benu cyiñ mbecy tiñ lo der por cuen ni fushtiz, orze' briic der ñii. Benu tuuba' mbecy rbooy cuen yagyi' lo der, orze' briish der ñii. De mbecy nu yad ñi nu ca lagy der lo, pca lagy der loy. De mbecy nu yad ñi nu gyicy zily der, bicy zily der yu.
45013008	Cue' gzab der tiñ ni ni tub la mbecy. Tub zi coz gac zab der ni de mbecy: coz ze' nde' nu ca tub ca tub zi'l der losa'r, gun mbecy nu rca losa', yu ze' ricy yac yu dela coz nu rnii leey ni Ñgyoozh.
45013009	Leey ze' rniiñ: “Cue' gal der mbecy nu wanchelaar. Cue' cut der losa'r. Cue' gyicy der gubaan. Cue' gyicy saap lagy der de coz ni losa'r”, rniiñ. Dela de coz ze', gal nu de' zir coz nu rnii laab leey ze', nde' coz nu yaruu stub zi riidz. Riidz ze' nde' rniiñ nu pca der losa'r gal nu rcar ub ru.
45013010	Cyu zi'l mbecy nu rca losa', rila wagyicy yu shiñ nu losa'y. Orze' benu ca den losa'n, orze' ricy yac za' la den ni de leey ni Ñgyoozh.
45013011	Ni rlagy ñi nu gyicy der, gun bi rad lagy der la tiem yu' den. Rlagy ñi nu gyicy den gal nu ricy tub mbecy nu rgyish yaa nu zu lily yu par tuuba' dzi, gun dzi nu gruu mbañ den bi yad gaab zir ñi na gaze' nese tiem nu loga la nu brugyi' nu ricy cup den consuel lo Ñgyoozh.
45013012	Bi yad rlazh rel. Sñuu ga zi'l za' yu. Rlagy ñi nu glaa yaa den de coz nu ricy na ze' nu cow, nunu gyicy den tub mod nu ricy mbecy nu rded ze' nu yu' yaa.
45013013	Rlagy ñi gyicy den mod nu laab ñi gal nu ricy mbecy nu rded or widoo. Walagy ñi nu cha den ze' nu yu' gyel cyit. Walagy ñi nu gzugy den. Walagy ñi nu gal den mbecy nu wanchelaan. Walagy ñi zu den tub mod nu a̱' cyit rabee. Walagy ñi gyicy deet den nu losa'n. Walagy ñi gyicy saap lagy den.
45013014	Walagy ñi gyicy den dela nde', sinu rlagy ñi nu fert gac du den Shuaan na Jesucrisht. Nunu rlagy ñi nu cue' gric den lugaar nu gyicy na de coz a̱' nap nu yu' nañ lardoon.
45014001	Benu tub mbecy wagad lagy nap yu de coz ni Crisht, orze' “O” mnii der nu chu'y lat der. Cue' zi go nu der yu riidz nu nac de coz nu rnii tooy.
45014002	Gun yu' mbecy, rnii tooy nu gac gow mbecy la zi'l coz. Ze' yu' ga' mbecy, yu nu wagad lagy nap, rnii tooy nu tub lo zi'l coz gac goy, nde' coz nu rbic ya mni zi'l.
45014003	Mbecy nu row la zi'l coz, walagy ñi nu güii naañ yu lo mbecy nu wagow. Ze' de mbecy nu wagow, walagy ñi nu nii ziy ni de yu nu row, gun Ñgyoozh shet ic mi nu chu' de yu ze' lom.
45014004	¿Cyu guc ru par nu niir nu yu' falt ni moz ni reña' mbecy? Nde' cuen ni patro̱o̱ niy nu gniiy ti gruu nap moz niy o nu waruu nap yu. Nunu segur la gruu nap yu, gun Ñgyoozh cyiiñ mi nu locyuub mi dey nu gruu nap yu.
45014005	Na yu' mbecy nu ricy zily zir dey ca na tub dzi gaze' de' zir dzi. Ze' yu' ga' mbecy nu rnii too dey nu tub zi'l na dela dzi. Tub ga la mbecy rlagy ñi nu nap gad lagy yu mod nu ricy ub yu.
45014006	Mbecy nu ricy zily tub dzi, ni mod ricy yu par nu rca lagy yu lo Shuaan den. Yu nu row la zi'l coz, yu ze' laaba' nu rca lagy yu lom, gun rbic yu gras nim nu nac de coz nu row yu. Mbecy nu walagy gow de coz ze', ni ricy yu par nu rca lagy yu lo Ñgyoozh, nunu ni' rbic yu gras nim.
45014007	Gun sac ni tub la mbecy lat den nu cui mbañ yu nu nac de nu nde', gun nde' coz nu rlagy ub zi'l dey. Nunu sac ni tub mbecy lat den nu gat yu nu nac de nu nde', gun nde' coz nu rlagy laab uba' zi'l dey.
45014008	Benu cui mbañ den, orze' nde' par nu gyicy den coz nu rlagy Ñgyoozh. Nunu benu gat den, orze' gat na gun nde' coz nu rlagy mi. Orze' mas mbañ den o nu gat den, tees nac naa nim.
45014009	Gun Crisht gut mi. Orze' byabañ mi, gun orze' mi ze' nac mi Shuaan de mbecy mbañ nunu nac mi Shuaan de mbecy nu bi gut.
45014010	Orze' a̱' nap benu nii der nu yu' falt ni de bicy ru. Nunu ni' a̱' nap benu güii naañ der lo dey. Gun dela den rlagy ñi nu gyecha'n lo Ñgyoozh par nu gri beem ni den.
45014011	Gun riidz ni Ñgyoozh rniiñ: “Shuaan den nam, segur la ya̱ naca̱ biñ nu mbañ. Orze' dela mbecy zu tib dey lo̱, nunu dela mbecy gnii dey nu ya̱ naca̱ Ñgyoozh, nam”, rnii riidz nim.
45014012	Orze' dela den rlagy ñi nu zeed cuen na lo Ñgyoozh dela coz nu bicy na.
45014013	Nde' nu na rlagy ñi nu cue' nii den nu yu' falt ni losa'n, sinu rlagy ñi nu gzu fert den nu cue' gyicy den ni tub la coz nu gyicy ñi nu gya' ich de bicy na, ni cue' gyicy den ni tub la coz nu gyicy ñi nu gyicy de bicy na coz cyi.
45014014	Ya̱ rad lagya̱ nu sac la coz nu row mbecy nu nil nac ñii coz nu a̱' caacy. Bguugy nap la lardo̱o̱ nu caacy dela coz nu row mbecy, gun ya̱ nac du̱ Shuaan na Jesuuz. Tees benu tub mbecy rnii tooy nu a̱' caacy la coz, orze' par yu ze' zi'l a̱' caacy ñi.
45014015	Orze' benu de ru shi'ñ der baloor ni de bicy ru, orze' wagyicy der mod ni mbecy nu rca losa', gun ni' par de yu ze' gut Crisht. Orze' cue' zaan der nu gnuy nu nac de coz nu row der.
45014016	Orze' cue' cuic der lugaar nu gzat zi mbecy de coz nu nap par de ru.
45014017	Gun asunt ni gyel gubier ni Ñgyoozh, nde' walab nu rzat ñi de coz nu dow den o coz nu do'n, sinu asunt ni gyel gubier nim, nde' nu rlagy ñi nu gyicy den coz nu laab ñi. Rlagy ñi nu nap chu' den nu de losa'n. Rlagy ñi nu zu cyit lagy den nu nac Espiriit Yon ni Ñgyoozh.
45014018	Gun cyu zi'l mbecy nu ni mod ricy de coz gal nu rlagy Crisht, yu ze' ricy yu mod nu yet lagy Ñgyoozh. Nunu ricy yu nu nap rnii de losa'y niy.
45014019	Orze' rlagy ñi nu dub laa tiem yub den mod nu nap chu' dun losa'n, nunu rlagy ñi nu yub den mod nu gyafert zir dey nu nac de coz ni Crisht.
45014020	Cue' gnu der de riiñ nu ricy Ñgyoozh lat losa'r nu nac coz nu row der, gun la zi'l coz nu gow mbecy caacy ñi. Orze' gac gow der, tees a̱' nap nu gow der ñii, benu gyicy ñi nu gyicy de losa'r coz cyi.
45014021	Mod nu rlagy ñi, nde' nu cue' gow der beel, ni cue' go' der ñup ni urbyay, ni cue' gyicy der ni tub la coz benu nde' gyicy ñi nu gnu bicy ru. (Cue' zaan der nu gyicy cyi gan yu. Ni cue' zaan der nu gya' ich yu nu nac coz nu gyicy der. )
45014022	Mas rad lagy der nu par lo Ñgyoozh gac gyicy der mod ze', tees cue' nii der lo losa'r. ¡Gun dzi ni mbecy benu rad lagy yu nu sac falt niy nu nac coz nu ricy yu!
45014023	Tees benu tub mbecy wagad lagy yu ti nap uti a̱' nap nu gow yu tub coz, o nu go'y, orze' Ñgyoozh niim nu yu' falt niy ornu goy ñi nunu ornu go'y ñi, gun wagad lagy yu ti gyicy yu coz nu wayet lagy Ñgyoozh. La zi'l coz nu gyicy den, benu rnii toon nu cyup ridz nde' coz nu walagy Ñgyoozh, orze' nde' cyi na.
45015001	Orze' de ub na, mbecy nu rad lagy nap de coz ni Crisht, rlagy ñi nu locyuub den losa'n ornu wagad lagy nap dey. Walagy ñi gyicy den coz nu rlagy ub zi'l na,
45015002	sinu tub ga la den rlagy ñi gyicy na coz nu gyet lagy losa'n. Rlagy ñi gyicy den coz nu nap par de yu ze', gun orze' gyafert dey nu nac de coz ni Crisht.
45015003	Gun mas Crisht wangyicy mi coz nu rlagy ub zi'l mi, sinu bicy mi nu byu' niñ gal nu rniiñ lat de riidz ni Ñgyoozh ze' nu rniiñ: “De riidz nu mnii zi mbecy nir, nde' bgoñ to̱o̱ ya̱, na Mesías rab mi Ñgyoozh”, rniiñ.
45015004	Tees dela riidz nu byeeñ gulas lat de riidz ni Ñgyoozh, byeeñ ñi par nu lyuuñ ni den, gun orze' riidz ze' gyicy ñi nu gagye den, nunu cuic ñi baloor ni den. Nunu nu nac nde' grish lo den nu ruu nap na.
45015005	Nunu Ñgyoozh, biñ nu gyicy nu gagyen, biñ nu rbic baloor ni den, mi ze' locyuub mi de ru nu gyicy der tub zi'l shcab nu losa'r. Locyuub mi der nu gyicy der gal nu bicy Jesucrisht.
45015006	Gun orze' nu tub zi'l shcab, nunu tub zi'l tiem gyabic den gyel mbecy ni Ñgyoozh, Uz Shuaan den Jesucrisht.
45015007	Orze' pshet ic der nu chu' mbecy lat der gal nu Jesucrisht pshet ic mi nu chu' den lom. Ni bicy mi par nu gabe nu Ñgyoozh dzi lily nam.
45015008	Gun riidz nu rne̱e̱, nde' nu Crisht byac mi tub biñ nu rzu bich nu nac de mbecy Israeel, gun orze' za' lom dela riidz nu mniim lo de gyitoo bel ni dey nu segur la gyicy mi. Orze' rabee nu Ñgyoozh ricy yac mi ni de riidz nu rniim.
45015009	Ni' zi'l biid mi, gun orze' de mbecy nu walab mbecy Israeel gyabic dey gyel mbecy nim nu nac nu gushni lagy mi dey, gal nu rnii tub nac riidz nim: Nde' nu ya̱ gyabica̱ gyel mbecy ni Ñgyoozh lat de mbecy nu walab mbecy Israeel, nunu ya̱ dula̱ lor, rniiñ.
45015010	Tub naca' riidz ni Ñgyoozh rniiñ: De ru mbecy nu walab mbecy Israeel, gucyit lagy der nu de mbecy ni Ñgyoozh, rniiñ.
45015011	Tub naca' riidz ni Ñgyoozh rniiñ: De ru mbecy nu walab mbecy Israeel, byabic der gyel mbecy ni Ñgyoozh. Dela de ru mbecy mnii der nu dzi zily nac mi, rniiñ.
45015012	Ni' lat de riidz nu bzeeñ Isaías rniiñ: Cyid tub mbecy nez Isaí. Mi ze' gruu zac mi par nu gyub ic mi de mbecy nu walab mbecy Israeel. Orze' dela mbecy ze' cyish lo dey lom, rniiñ.
45015013	Ñgyoozh, biñ nu drish lo den lo, gyicy mi nu gacyit lagy der, nunu cuic mi gyel ri zu nañ lardoo der nu nac nu ricy cup der consuel lom, gun orze' Espiriit Yon nim gyicy mi nu fert zir cyish lo der lom.
45015014	Der bicy na, ya̱ rad lagya̱ nu de ru ricy za' la der de coz nap, nunu rad lagya̱ nu nap rad lagy der de coz ni Crisht, nunu rad lagya̱ nu cyiiñ der nu lyuur ni de losa'r.
45015015	Tees yu' la be riidz nu pca̱a̱ lo gyicy ii nu fert zañ, gun orze' cue' nit lagy der ñii. Ni bicya̱ nu nac nu Ñgyoozh nap bicy num ya̱ ornu bzum ya̱ riiñ ii.
45015016	Ze' riiñ ze', nde' nu ricya̱ de riiñ ni Jesucrisht lat de mbecy nu walab mbecy Israeel. Nde' nu ya̱ na gal na tub uz nu zu riiñ lugaar nu driib zily mbecy Israeel Ñgyoozh. Orze' rshaala̱ de riidz nu sac ni Crisht lo de mbecy nu walab mbecy Israeel, gun orze' gyac dey gal nu na tub gun nu rbic dey lo Ñgyoozh. Na dey gal nu na tub gun nu “O” niim gash mi, gal na tub gun nu bloo chu Espiriit Yon nu gac ni Ñgyoozh.
45015017	Como nac du̱ Jesucrisht, orze' yet lagya̱ nu nac de riiñ ni Ñgyoozh nu ricya̱.
45015018	Gun ya̱ ricy cuidada̱ de riidz nu rne̱e̱. Tub lo zi'l coz nu bicy Crisht nu nac ya̱, nde' rzata̱ lo de ru. Bicy mi nu rzuub gyidag de mbecy nu walab mbecy Israeel ni Ñgyoozh nu nac de riidz nu mne̱e̱, nunu nu nac de coz nu bicya̱.
45015019	Bzuub gyidag dey nim nu nac nu bzaac dey de nusuriidz nu bicy mi. De nusuriidz ze', nde' par nu gad lagy dey nu laab mi, nunu par nu cha nu ic dey. Nunu bzuub gyidag dey nim ornu bzaac dey de coz ily nu bicy Espiriit Yon nim. Orze' nese Jerusaleeng, gashtal dela lo yu ni Iliria ya̱ pshaala̱ dela riidz nu sac ni Crisht.
45015020	Coz nu rlagya̱, nde' nu shaala̱ riidz nim de lugaar nu nigul gyeñ mbecy de riidz ze', gun orze' cue' cha̱ nu gyicya̱ riiñ ni Crisht ze' nu bi bzuub reña' mbecy gyi' riiñ nim.
45015021	Sinu gal nu rnii riidz nim, ni mod rlagya̱: De yu nu nigul dunii la riidz nim lo, orze' de yu ze' gad lagy dey. De yu nu nigul gyeñ la riidz nim, de yu ze' gyet lagy dey cuen, rniiñ.
45015022	Nu nac nde', orze' wangad la mod nu nyap güi̱i̱ der mas zañ tir ngulagya̱ nu nyap güi̱i̱ der.
45015023	Tees na bi bya' lo riiñ nu ricya̱ lugaar ii. Nunu nil bi rac ña'n rlagya̱ yap güi̱i̱ der.
45015024	Nde' nu drish lo̱ nu gac yap güi̱i̱ der nez nu deda̱ nu cha̱ par España. Na ornu bi bdo ñuun riidz, nunu bi bicy ñuun gusht, orze' ya̱ drish lo̱ nu locyuub der ya̱ nu de coz nu galagy ñi ne̱ nez nu cha̱.
45015025	Tees na gya̱ tub riiñ Jerusaleeng. Gya̱ du̱ tub gun ni de mbecy ni Crisht nu yu' ze'.
45015026	Gun de mbecy ni Crisht nu yu' lo yu ni Macedonia, gal nu de mbecy ni Crisht nu yu' lo yu ni Acaya, de yu ze' mnii too dey nu zeed yu tub gun par nu locyuub dey de mbecy zi nu yu' lat de mbecy ni Crisht Jerusaleeng.
45015027	Mnii too dey nu nap benu ni gyicy yu, nunu laab nde' coz nu yad ñi nu gyicy dey, gun de mbecy Israeel blocyuub dey de mbecy nu walab mbecy Israeel nu nac de coz ni Crisht. Orze' de mbecy nu walab mbecy Israeel rlagy ñi nu locyuub dey de mbecy Israeel nu de coz nu galagy ñi ni dey.
45015028	Na ornu bi za' lo̱' riiñ ze', nunu gyabica̱ de gun ze' yaa dey, orze' cha̱ España. Nez deda̱, orze' zaab lo̱ der.
45015029	Ornu yapa̱, orze' rad lagya̱ nu Ñgyoozh ricy za' lam coz nap num den nu nac Crisht.
45015030	Der bicy na, ya̱ rnishba̱a̱ lo der nu nac Shuaan den Jesucrisht, nunu rnishba̱a̱ lo der nu nac Espiriit Yon ni Ñgyoozh biñ nu rlocyuub den nu caan losa'n. Rnishba̱a̱ lo der nu co lo der tublaazh nu ya̱ ornu cyiñ der lo Ñgyoozh ne̱.
45015031	Cyiñ der lo Ñgyoozh nu cue' zaan mi nu shiñ gyicy nu de mbecy Judea ya̱, de yu nu wagyicy cup consuel lo Crisht. Nunu cyiñ der lo Ñgyoozh nu de mbecy ni Crisht nu yu' Jerusaleeng nu gyet lagy dey riiñ nu cha̱ loy.
45015032	Gun orze' benu Ñgyoozh rlagy mi, orze' tona' la zu cyit lagya̱ ornu yapa̱ lo der, nunu gyag ñuu lagya̱ lat nu cyiiña̱ lat der.
45015033	Ñgyoozh, biñ nu ricy nu zu cyit lagy na, mi ze' nac num der. Laab ni gac ñii.
45016001	Ya̱ gyicya̱ nu cu' lo der zan den Febe nu cyu nac mi. Mi ze' tub biñ nu zu riiñ lat de mbecy ni Crisht nu yu' Cencrea.
45016002	Nap bicy nu der mi nu nac Shuaan den. Bicy nu der mi gal nu yad ñi nu gyicy du den de bicy na nu nac Crisht. Nunu locyuub der mi nu la zi'l coz nu galagy ñi nim, gun mi ze' blocyuub mi zañ mbecy. Mas ya̱ blocyuub mi.
45016003	Ya̱ zeeda̱ ñgyoozh ni Priscila nu ñgyeem Aquila. De yu ze' bicy nuy ya̱ riiñ ni Jesucrisht.
45016004	Wangyicy cuen la dey mas ñgyat yu. Orze' gu' la dey lo rishdzidz nu nac nu bloo mbañ dey ya̱. Ya̱ drica̱ gras ni dey, nunu ni' de mbecy ni Crisht nu walab mbecy Israeel rbic dey gras ni dey.
45016005	Nunu ni' zeeda̱ ñgyoozh ni de mbecy ni Crisht nu yatublaazh nañ yu' ni dey. Ya̱ zeeda̱ ñgyoozh ni amig ne̱ Epeneto. Yu ze' mbecy loga la nu bicy cup consuel lo Crisht lo yu ni Asia.
45016006	Ya̱ zeeda̱ ñgyoozh ni Li, biñ nu fert ricy riiñ lat der.
45016007	Ya̱ zeeda̱ ñgyoozh ni de losa̱' Andrónico nu Junias. De yu ze' losa̱' nu bri du̱ nañ yu' gyiib tublaazh la. Mas de aposht nap yu' lo dey yu. Nunu bicy cup dey consuel lo Crisht anzir nu gyicy cup ya̱ consuel lom.
45016008	Ya̱ zeeda̱' ñgyoozh ni Ampliato. Yu ze' amig ne̱ nu dzi rca nu nac Shuaan den.
45016009	Ya zeeda̱' ñgyoozh ni Urbano. Yu ze' losa'n nu ricy na riiñ ni Jesucrisht. Zeeda̱' ñgyoozh ni amig ne̱ Estaquis.
45016010	Zeeda̱' ñgyoozh ni Apeles. De mbecy bicy dey preb yu ben a ricy paay nu Crisht, nunu bruu nap yu. Ya̱ zeeda̱' ñgyoozh ni de famil ni Aristóbulo.
45016011	Ya̱ zeeda̱' ñgyoozh ni losa̱' Herodión. Nunu zeeda̱' ñgyoozh ni de famil ni Narcis nu ricy cup consuel lo Crisht.
45016012	Ya̱ zeeda̱' ñgyoozh ni Trifena nu Trifosa. De mi ze' rboo lom lat riiñ ni Shuaan den. Nunu zeeda̱' ñgyoozh ni zan den nu nac Crisht Pérsida. Ni' zi'l mi ze' tona' la bloo lom lat riiñ ni Shuaan den.
45016013	Zeeda̱' ñgyoozh ni Rufo. Yu ze' tub mbecy ni Crisht nu dzi raso̱o̱. Nunu zeeda̱' ñgyoozh ni ñaay. Mi ze' nam gal na tub ña̱a̱.
45016014	Nunu zeeda' ñgyoozh ni Asíncrito. Zeeda̱' ñgyoozh ni Flegonte. Zeeda' ñgyoozh ni Hermes. Zeeda̱' ñgyoozh ni Patrobas. Zeeda̱' ñgyoozh ni Hermas. Nunu zeeda̱' ñgyoozh ni de bicy na nu rded nu de yu ze'.
45016015	Zeeda̱' ñgyoozh ni Filólogo. Zeeda̱' ñgyoozh ni Julia. Zeeda̱' ñgyoozh ni Nereo. Zeeda̱' ñgyoozh ni zan yu Olimpas. Nunu zeeda̱' ñgyoozh ni dela bicy na nu nac Crisht nu rded nu de yu ze'.
45016016	Tub ga la der nap nii nu der losa'r. Dela mbecy ni Crisht nu yu' reña' lugaar zeed dey ñgyoozh ni der.
45016017	Der bicy na, ya̱ rnishba̱a̱ lo der nu gyicy cuidad der nis cyiid mbecy nu gyicy yu nu tub su der losa'r, nis cyiid de yu nu gyicy nu can shcab ni der nu nac de coz ni Crisht. De yu ze' rza dey contr ni de riidz nu bdulyuu ni der. Bruu chu der lo de yu ze'.
45016018	Gun de yu ze' wagyicy dey coz nu rlagy Shuaan den Jesucrisht, sinu coz nu rlagy ub zi'l dey ricy yu. Tona' la nap za riidz nu rnii dey, nunu ryabic dey gyel mbecy ni mbecy, gun orze' rguu dey de mbecy nu dzi ton na.
45016019	Dela mbecy rad lagy dey nu tona' la nap rzuub gyidag der ni Crisht, nde' nu ya̱ dzi yet lagya̱ nu nac de ru. Ya̱ rlagya̱ nu gyicy cup der shcab par nu gyicy der coz nap, tees cue' par nu gyicy der coz a̱' nap.
45016020	Benu ni, orze' Ñgyoozh, biñ nu gyicy nu cheti ri añ ni der, mi ze' sñuu ga cyich ñgye'm nuras. Gabish yu yeñ gyi' der. Shuaan den Jesucrisht nap gyicy num der.
45016021	Timoteo zeed yu ñgyoozh ni der. Yu ze' losa̱' nu bicy du̱ riiñ. Ni' zi'l de losa̱' Lucio, Jasón, Sosípater, de yu ze' zeed dey ñgyoozh ni der.
45016022	Ya̱, Tercio, yu nu pcaa lo gyicy ii de riidz nu mnii Baly, zeeda̱' ñgyoozh ni de ru nu nac Shuaan den.
45016023	Gayo, yu nu briic yu' nu cyiiña̱, yu ze' zeeda'y ñgyoozh ni der. Nañ yu' yu ze' ryatublaazh de mbecy ni Crisht. Erasto, yu nu nac tesorer ni gyedz, yu ze' zeeda'y ñgyoozh ni der. Nunu bicy na Cuarto zeeda'y ñgyoozh ni der.
45016024	Shuaan na Jesucrisht nap gyicy num der. Laab ni gac ñii.
45016025	Orze' rlagy ñi gyabic den gyel mbecy ni Ñgyoozh, gun mi ze' gac cuic mi fers ni den nu nac de riidz nu sac nim, nu rshaala̱ lo der. Riidz ze' rniiñ coz ni Jesucrisht, nunu saap ñi de riidz nu wangad lagy mbecy gulas tees rshaal ñi coz nu psa' lagy Ñgyoozh nese anzir nu bzub gyi' gyishlombecy.
45016026	Tees gal na rad lagy den nu nde' nac ñii de riidz ni de yu nu mnii por cuen ni Ñgyoozh. Na rad lagy de lo la mbecy de riidz ze' nu nac nu ni bi mnii Ñgyoozh, biñ nu zu tub la, gun orze' gac gyicy yac dey niñ nunu gyicy cup dey consuel lo Crisht.
45016027	¡Tub zi la Ñgyoozh, mi ze' laab mi, nunu tub zi la mi ze' rad lagy mi dela coz! ¡Mi ze' zi'l rlagy ñi nu gyabic den gyel mbecy nim tub la nu nac Jesucrisht! Laab ni gac ñii.
46001001	Ya̱ Baly, yu nu bzu Ñgyoozh nu gac aposht ni Jesucrisht par nu cha̱ tush lasa̱ de riidz nim. Ni bicy num ya̱ gun nde' coz nu bruu gal nañ lardoom. De̱ ya̱ nu biicy na Sosht tublaazh la
46001002	zeed de̱ gyicy ii lo der bicy na nu ricy cup consuel lo Crisht, de ru mbecy nu yu' gyedz Corinto. De ru nac der mbecy ni Ñgyoozh nu nac nu rded nu der Jesucrisht, nunu Ñgyoozh bzum der nu gac ru nim tublaazh la nu de mbecy nu rcyiiñ dela lugaar, de yu nu rnishbaa lo Shuaan den Jesucrisht. Jesucrisht, mi ze' Shuaan de ub na, nunu laaba' mi ze' Shuaan de yu ze'.
46001003	Ñgyoozh, Uz den, nu Shuaan den Jesucrisht gyicy mi faboor num der nunu gyicy mi nu cheti ri añ ni der.
46001004	Dub laa tiem drica̱ gras ni Ñgyoozh par nu nac de ru, gun bicy mi faboor num der nu nac Jesucrisht.
46001005	Par nu nac nu nac nu der Crisht, Ñgyoozh tona' la nap bicy num der. Nde' nu nap za de riidz nu rnii der, nunu nap yet lag der cuen de coz rishli.
46001006	Dela coz nu mne̱e̱ lo der nu gyicy Crisht, dela nde' bi bicy mi ñii num der.
46001007	Gun orze' rila wayicy falt ni tub la coz nu gac gyicy Ñgyoozh num der lat nu cuez der ornu gruu zac Shuaan den Jesucrisht tuuba' tir.
46001008	Nunu mi ze' locyuub mi nu gagye der gashtal shuub la dzi ze', gun orze' ni tub la mbecy wac riib dey cyi too der ornu cyid mi.
46001009	Segur la ni gyicy Ñgyoozh, gun dub laa tiem ricy yac mi dela coz nu rniim. Nunu ub mi bzum der nu gac nur I'ñ mi Jesucrisht, biñ nu nac Shuaan den.
46001010	Ya̱ rnishba̱a̱ lo der, bicy na, nu nac Shuaan den Jesucrisht, nu gnii der tub zi'l riidz gun orze' cue' gyac zañ nac der nu losa'r, sinu guc tub nac zi'l mbecy. Bicy der tub zi'l shcab, nunu bicy der tub zi'l riidz.
46001011	Ni rne̱e̱, der bicy na, gun yu' la be mbecy lat de famil ni Cloé, mniiy lo̱ nu yu' mbecy nu rnii deet dey nu losa'y.
46001012	Coz nu rne̱e̱, nde' nu reñ ga la riidz rnii tub ga der. Yu' mbecy lat der nu rniiy: “Ya̱ nac du̱ Baly”, rniiy. Yu' ga'y rniiy: “Ya̱ nac du̱ Apolos”, rniiy. Ze' tub naca'y rniiy: “Ya̱ nac du̱ Bed”, rniiy. Ze' tub naca'y rniiy: “Ya̱ nac du̱ Crisht”, rniiy.
46001013	¿Walab gaal yu' zañ la' Crisht? ¿Walab gaal ya̱, Baly, guta̱ lo cruuz par nu nac der? ¿Walab gaal bzu nis der par nu gabe der nu nac ru mbecy ne̱ ya̱?
46001014	¡Drica̱ gras ni Ñgyoozh nu wanriib nisa̱ ni tub la der! Nomaas Crispo nu Gayo, de yu ze' zi'l briib nisa̱,
46001015	gun nis gruu su tub mbecy lat der nu gniiy nu bzu nis yu par nu gabe nu nac nuy ya̱.
46001016	Ni' de famil ni Estéfanas briib nisa̱' dey, tees wagyeza' lagya̱ ti briib nisa̱ de' zir mbecy.
46001017	Gun Crisht wansuu nez mi ya̱ par nu riib nisa̱ mbecy, sinu bzuu nez mi ya̱ par nu shaala̱ de riidz nu sac nim. Nunu ornu rne̱e̱ de riidz ze', walab nu nac shcab lily ni mbecy rne̱e̱ ñii, gun benu ya̱ ni ne̱e̱, orze' dzi ga wayicy cuen mbecy coz nu ricy zir ñi presis. Coz ze', nde' nu gut Crisht lo cruuz.
46001018	Gun de mbecy nu gdune', de yu ze' rzii dey nu de riidz nu rnii nu gut Crisht lo cruuz, nde' riidz ton. Tees par de ub na, como gruu mbañ den, orze' nu nac riidz ze', Ñgyoozh tona' la coz ily ricy mi.
46001019	Gun lat de riidz ni Ñgyoozh, lat ze' rniim: Ya̱ nit lo̱ shcab lily ni de mbecy lily, nunu zu chu̱ shcab ni de yu nu yet lag cuen, nam.
46001020	Orze' de mbecy nu yu' shcab ni, wayet lag dey cuen coz ni Ñgyoozh nu nac shcab niy. Nunu yu nu dzi yu' lo leey wagad lagy dey coz ni Ñgyoozh nu nac nu dzi yu' lo dey. Nunu mbecy nu dzi riidz ru' nu nac coz ni gyishlombecy ii, mas nap rnii dey tees wagad lagy dey de coz ni Ñgyoozh nu nac nu dzi rnii dey.
46001021	Gun Ñgyoozh, nu nac nu yu' shcab nim, bicy mi nu rila wac chu' lo de mbecy mi nu nac shcab lily ni de ub zi'l dey. Sinu ricy mi nu gruu mbañ mbecy nu ricy cup consuel lom par nu nac de riidz nu rshaal na nim, mas mbecy rzii dey nu riidz ze', nde' riidz ton.
46001022	Riidz nim, nde' riidz ton par de mbecy Israeel, gun rlagy dey tub nusuriidz par nu gabe nu nde' riidz ni Ñgyoozh. Nunu nde' riidz ton par de mbecy griego, gun rlagy dey tub shcab lily.
46001023	Ze' de ub na rshaal na de coz nu bzac Crisht lo cruuz. De riidz nu rshaal den ze', nde' ricy ñi nu walagy de mbecy Israeel gyicy cup dey consuel lo Crisht, nunu de mbecy griego rnii dey nu nde' riidz ton zi'l.
46001024	Tees par de ub na mas nac naa mbecy Israeel, o a̱' nac naa mbecy Israeel, tees par de ub na, mbecy nu bzu Ñgyoozh nu gac nim, de riidz ze' rzat ñi Crisht. Nunu par nu nac mi, nde' nu dzi coz ily ricy nu Ñgyoozh den. Nunu nu nac mi rabee nu tona' la lily na shcab ni Ñgyoozh.
46001025	Gun mod nu bicy Ñgyoozh, par de mbecy rzii dey nu nde' tub mod ton, tees mod nu bicy mi nap zir bicy mi par dela de mbecy nu ricy cup shcab lily. Nunu mas mbecy rzii dey nu a̱' fert mi nu nac coz nu bicy mi, tees fert zir mi par dela mbecy.
46001026	Na, der bicy na, bicy der nu gyeza' lagy ru mod nu na der nu lo ga ornu bzu Ñgyoozh der nu gac der nim. Par de mbecy nu yu' gyishlombecy ii, sac zigy mbecy nu yu' shcab lily ni lat der. Sac zigy mbecy nu gac gyicy coz ily lat der. Nunu sac zigy mbecy nu bruu lat de famil zub lo zir lat der.
46001027	Gun mbecy ricy dey de ru par mbecy ton, tees Ñgyoozh bicy mi nu gyicy der nu gat lo de mbecy nu ricy cup shcab lily. Nunu mbecy ricy dey de ru par mbecy gyidz. Tees Ñgyoozh bicy mi nu de ru gyicy der nu gat lo de mbecy lily.
46001028	De ru nac ru mbecy shni. Rzii mbecy nu se la la sac der. Tees Ñgyoozh pcuim der par nu gyicy ru nu gabe nu de coz nu rzii de mbecy lily nu dzi sac, nde' se la la sac ñi.
46001029	Nde' nu par Ñgyoozh ni tub la mbecy wac gyicy le' dey lom.
46001030	Tees laab Ñgyoozh bicy mi nu nac nu der Jesucrisht, nunu nu nac Jesucrisht yu' shcab ni den. Par nu nac mi, byanap den par lo Ñgyoozh. Nunu nu nac mi yu' den nu gyel cacy, nunu bruu chu den lo coz cyi.
46001031	Nde' nu rniiñ lat de riidz nu bzeeñ Ñgyoozh: “Benu mbecy rlagy dey gyabic yu gyel mbecy, orze' rlagy ñi nu gyabic dey gyel mbecy ni Ñgyoozh”, rniiñ.
46002001	Der bicy na, ornu byap shaala̱ de riidz nu rishli ni Ñgyoozh lat der, walab nu riidz biigy mne̱e̱ ñii. Nunu ni walab nu bicya̱ ñii nu nac schab lily ni uba̱.
46002002	Gun lat nu gusa̱ lat der, bicya̱ nu wangad lagya̱ de' zir de coz, nomaas nu gut Jesucrisht lo cruuz nu nac de ub na, nde' zi'l gud lagya̱.
46002003	Nunu ornu bri̱ lat der, ya̱ guze̱e̱ nu wacyiiña̱ guze̱e̱. Gush la bisa̱, nunu tona' la gudziba̱.
46002004	Ornu ya̱ pshaala̱ riidz ni Ñgyoozh lo der, nunu ornu blyu̱u̱ ni der, walab nu riidz ni mbecy lily pcuugya̱ lardoo der, sinu bguugy lardoo der nu nac coz nu bicy Espiriit Yon ni Ñgyoozh, nunu nu nac de coz ily nu bicy Ñgyoozh lat der.
46002005	Gun orze' consuel nu ricy cup der lo Ñgyoozh nde' par nu nac nu dzi coz ily ricy mi, nde' nu ricy cup der consuel lom, walab par nu nac shcab ni mbecy lily.
46002006	Tees ya̱ ni' zi'l rne̱e̱ riidz lily par de mbecy nu bi rad lagy nap de coz ni Crisht. Tees riidz ze', nde' walab riidz lily ni de mbecy nu yu' gyishlombecy na. Ni walab riidz lily ni de mbecy nu riib ic gyishlombecy ii, de yu nu bi ca lo cuen nu nit lo.
46002007	De coz nu rzata̱ lo der, nde' coz lily nu bruu lo Ñgyoozh. Coz ze' wancuic Ñgyoozh nu ñgyad lagy de mbecy gulas tees gal na briic mi nu gad lagy den. Nunu nde' psa' lagy Ñgyoozh nil nese anzir nu gzub gyi' gyishlombecy gun orze' zac den lo gyel lily nu ca lo cuen nu gad nin.
46002008	Ni tub la de mbecy nu riib ic gyishlombecy ii wangyet lag dey cuen de coz ze', gun benu ñgyet lag dey cuen, orze' wacaa dey Shuaan den lo cruuz, biñ nu tona' la zily nac.
46002009	Tees lat de riidz nu bzeeñ Ñgyoozh rniiñ: Ñgyoozh bi bzu lily mi tub coz par de yu nu rcam. Coz ze', nde' tub coz nu rila nigul zac ur lo la mbecy, nunu rila nigul gyeñ gyidag la dey, nunu ni wagnii too dey nu nac ñii, rniiñ.
46002010	De coz ze' Ñgyoozh bicy mi nu rad lagy de ub na nu nac Espiriit Yon nim. Espiriit Yon nim gyet lag mi cuen dela coz, mas de coz biigy ni Ñgyoozh.
46002011	Ze' par de mbecy, nomaas espiriit nu ri nañ lardoo ub zi'l dey rad lagy ñi de coz nu yu' nañ lardooy. Ni' zi'l Ñgyoozh. Espiriit Yon ni ub zi'l mi rad lagy mi de coz nu yu' nañ lardoom.
46002012	Ze' de ub na a̱' ricy cup na espiriit nu rzu bich nu nac gyishlombecy ii, sinu de ub na ricy cup na Espiriit Yon nu bruu lo Ñgyoozh. Gun orze' gad lagy den de coz nu cuic leew lam nin.
46002013	De coz ze' rne̱e̱ lo der nu riidz nu blyuu Espiriit Yon ni Ñgyoozh ne̱. Ni mod rshaal de̱ de coz rishli ni Ñgyoozh lo de mbecy nu ricy cup Espiriit Yon nim. Walab nu rshaal de̱ ñii nu riidz nu bloo ic de̱.
46002014	De mbecy nu a̱' riib ic Espiriit Yon ni Ñgyoozh, wagnii dey “O” ornu rbic mi de coz nim ni dey, gun par de yu ze', nde' coz ton zi'l. Nunu ni wac gyet lag dey cuen de coz ze', gun de coz ze' rlagy ñi nu Espiriit Yon ni Ñgyoozh locyuub mi den, par nu gad lagy na ben a nde' coz nap nim.
46002015	Tees mbecy nu riib ic Espiriit Yon ni Ñgyoozh, yu ze' nap yet lag yu cuen dela coz. Ze' de' zir mbecy wagyet lag dey cuen de coz nu ricy yu.
46002016	Riidz nu bzeeñ Ñgyoozh rniiñ: Ni tub la mbecy wagad lagy dey la coz rnii too Ñgyoozh, Shuaan den. Nunu ni tub la mbecy wac glyuuy nim, rniiñ. Tees de ub na ricy cup den shcab ni Crisht.
46003001	Der bicy na, ya̱ wangac ne̱e̱ lo der gal nu rne̱e̱ lo de mbecy nu riib ic Espiriit Yon ni Ñgyoozh, sinu mne̱e̱ lo der gal nu rdunii lo de mbecy nu rzu bich nu nac coz nu rlagy ub zi'l. Gun par de coz ni Crisht, na der gal nu na tub mdoo, gun wagad lagy nap der.
46003002	Ya̱ blyu̱u̱ de coz a̱' biigy ni der gal nu ricy biñ mñaa ornu rgaagy mi mdoo nim. Gal nu na mdoo miiñ nu wacyiiñ yu gow yu gyit, ni na de ru nu wacyiiñ der nu gyeñ ru de coz biigy ni Crisht. Mas na wagac ne̱e̱ de coz biigy ze' lo der.
46003003	Gun gabee rzu bich der nu nac de coz nu rlagy ub zi'l der. Ornu ricy der gyel saap lagy, ro zi der riidz nu losa'r. Wagyap riidz ni der. Orze' rabee nu rzu bich der nu nac coz nu rlagy ub zi'l der. Ricy der gal nu ricy cualcyer la mbecy.
46003004	Gun ornu tub der rniir: “Ya̱ nac du̱ Baly”, rnii der. Ze' tuuba' der rniir: “Ya̱ nac du̱ Apolos”, rnii der. Orze' rabee nu ricy der gal nu ricy cualcyer la mbecy, walab gal nu rlagy Ñgyoozh.
46003005	Tees ¿cyu nac ya̱, Baly? Nunu ¿cyu nac Apolos? De̱ ya̱ nac de̱ yu nu ricy de coz nu rlagy Ñgyoozh. Nunu par nu nac de̱ ya̱, nde' nu ricy cup der consuel lo Shuaan den. Tub ga la de̱ ya̱ nu riiñ nu ricy de̱, riiñ nu bzeeñ mi ya̱a̱ de̱.
46003006	Ornu ya̱ mne̱e̱ cyu nac Crisht lo der, orze' nde' nañ gal na nu mnuuza̱ tub mbigy nañ lardoo der. Ze' Apolos bdiily yu ya mni ze' ornu blyuuy ni der zañ zir coz ni Crisht. Tees Ñgyoozh, mi ze' biñ nu ricy nu raly ñi ornu ricy nap mi nañ lardoo der.
46003007	Walab dzi coz ily nac yu nu rnuuz ñi, nunu ni' walab dzi coz ily nac yu nu rgyiily ñi. Tees Ñgyoozh zily zir nac mi, gun mi ze' ricy mi nu raly ñi.
46003008	Yu nu rnuuz ñi, gal nu yu nu rgyiily ñi, tub zi'l nac dey, nunu Ñgyoozh gyabic mi i dey dub gal lac na riiñ nu ricy tub ga la dey.
46003009	Gun de̱ ya̱ tublaazh la ricy de̱ riiñ nim nu losa̱'. Ze' de ru na der gal na yu nim, ze' nu ricy de̱ riiñ. O na der gal na tub yu' nu rzaam.
46003010	Nu nac faboor nu bicy nu Ñgyoozh ya̱, bicya̱ gal nu ricy tub biryu. Ñgyoozh bicy mi nu bzu̱ simient ni yu' ze', gun ya̱ bzata̱ Crisht lo der loga la. Ze' tuuba' mbecy rshup yu yu' lo simient nu bi zu ze'. Tees tub ga la den rlagy ñi nu nu cuidad shup den yu' ze'.
46003011	Gun ni tub la mbecy wac gzuy reña' simient ni yu' nu bi zu ze', gun simient ze' bi bzu Ñgyoozh ñi, nunu simient ze', nde' ub la Jesucrisht.
46003012	De ub na gac shup na yu' ze' nu zañ lo coz. Mbecy nu tona' la nap na riiñ ricy, yu ze' nay gal nu na tub mbecy nu shup yu' nu or. Yu' ga'y nay gal nu na tub mbecy nu rshup yu' nu plat. Yu' ga'y nay gal nu na tub mbecy nu rshup yu' nu gyita' nu dzi sac. Ze' yu' ga' mbecy beñ nap na riiñ nu ricy yu. Yu ze' nay gal nu na mbecy nu rshup yu' nu yag. Yu' ga'y nay gal nu na tub mbecy nu rzaa yu' nu gyizh. Yu' ga'y nay gal nu na tub mbecy nu rgu' lo' yu' nu yagyi.
46003013	Ornu shuub dzi nu gri bee Jesucrisht ni dela mbecy, orze' gyu' bee la na riiñ nu ricy tub ga la mbecy. Gun Jesucrisht gyicy mi preb dela riiñ nu bicy de mbecy, gal nu ricy gyi nu rzaay ñi tub la coz. Orze' gabe la na riiñ nu bicy tub ga la mbecy, ben a gagyeñ nu wayic ñi lo gyi.
46003014	Benu de coz nu pshup mbecy lo simient ze' wayic ñi lo gyi ze', orze' gyad iy.
46003015	Tees benu de coz nu pshup mbecy lo simient ze' chic ñi lo gyi ze', orze' leew la bicy yu riiñ. Nit lo dela riiñ nu bicy yu, mas ub yu gruu mbañ yu. Tees nay gal na tub mbecy nu ruu chu lo gyi.
46003016	¿Walab gaal wagad lagy der nu nac der yu' wedz ni Ñgyoozh, nunu Espiriit Yon nim rcyiiñ mi lat der?
46003017	Benu tub mbecy gnuy yu' wedz ze', orze' Ñgyoozh gnum yu, gun yu' wedz nim nde' tub coz yon, nunu yu' wedz ze' nim, nde' de ru.
46003018	Rlagy ñi nu cue' ga' guu der ub ru. Benu ca na tub mbecy tona' la yu' shcab niy nu nac de coz nu yu' gyishlombecy ii, orze' rlagy ñi nu cue' gyicy le'y, sinu gyicy yu ub yu par tub mbecy nu wagad lagy la, gun orze' gac yu tub mbecy nu rishli yu' shcab ni.
46003019	Gun shcab nu rzii mbecy nu tona' la shcab lily, nde' shcab ton par Ñgyoozh. Gun bi cañ lat de riidz nu bzeeñ mi ze'. Orze' rniiñ: “De mbecy nu yu' shcab ni dunu dey par nu nac de coz nu rboo ic dey”, rniiñ.
46003020	Tub se' ga' lat de riidz ze' nim rniiñ: “Shuaan den rad lagy mi nu se la la cyiiñ de coz nu rnii too de mbecy nu dzi yu' shcab ni”, rniiñ.
46003021	Nde' nu ni tub la mbecy walagy ñi nu gyicy dey gyel le' niy nu nac ca na mbecy, gun dela coz nde' par de ru.
46003022	Ñgyoozh bzeed mi ya̱, Baly, nu Apolos, nu Bed par nu locyuub de̱ der. Nunu bicy mi nu dela coz nu yu' gyishlombecy ii nde' par de ru. Briic mi gyel mbañ ni der, nunu ni' zi'l bicy mi nu nap par de ru mas gat der. Bicy mi nu de coz nu yu' na nde' nap par de ru, nunu tub tanta' de coz nu chu' par lo. Dela coz ze' bicy mi ñii nu nap par de ru.
46003023	Nunu de ru nac der ni Crisht. Ze' Crisht nac mi ni Ñgyoozh.
46004001	De ru rlagy ñi nu gyicy der de̱ ya̱ par mbecy nu ricy de coz nu rlagy Crisht. Rlagy ñi nu gyicy der de̱ ya̱ par mbecy nu bdugyi riiñ nu shaal de̱ de riidz nu gal na rbic Ñgyoozh nu gad lagy de mbecy.
46004002	Tub coz rlagy ñi nu gyicy yu zu riiñ. Rlagy ñi nu gyicy paay nu patro̱o̱ niy.
46004003	Ze' ya̱ wagyicy cuena̱ mas rsa' lagy der lo̱ ti nap ricya̱. Ni' zi'l wagyicy cuena̱ la zi'l coz nu rsa' lagy mbecy lo̱. Mas ya̱, wagyicy cupa̱ consuel lo shcab ni uba̱.
46004004	Ya̱ rze̱e̱ nu se la la coz bicya̱ rze̱e̱, tees walab nu nac nde' gruu caacya̱, gun Shuaan den, mi ze' gniim ti yu' falt ne̱.
46004005	Orze' nde' nu walagy ñi nu gnii der ti yu' falt ni losa'r, lat nu lez den gashtal shuub la dzi nu cyid Shuaan den tuuba' tir. Orze' mi ze' gyicy caacy mi de coz nu ricy mbecy dze ga. Nunu shaal mi de coz nu rnii too mbecy nañ lardooy. Orze' Ñgyoozh gyabic mi gyel mbecy ni tub ga la dey gal nu yad ñi.
46004006	Der bicy na, ya̱ rne̱e̱ dela coz ii lo der par nu locyuuba̱ der. Ya̱ bzata̱ Apolos nu uba̱ par nu gad lagy der lac mod gyicy nur losa'r. Tub zi'l mod nu gyicy nu der dey. Gal mod nu rnii de riidz ni Ñgyoozh, ni mod rlagy ñi. Ni tub la der walagy ñi nu cui der mbecy nu ricy riiñ ni Ñgyoozh. Cue' gyicy zily der tub yu. Ze' tuuba'y gyicy gyidz der yu.
46004007	¿Cyu bicy nu byalily zir der par lo de' zir mbecy? Wagad lagy der ni tub la coz. Nomaas rad lagy der de coz nu briic Ñgyoozh nu gad lagy der. Orze' benu rad lagy der coz nu briic Ñgyoozh zi'l, orze' ¿lagu dzi ricy der gyel le' nir gal nu ricy mbecy nu ricy cup coz nu walab coz nu guud leew la?
46004008	Che rzii der nu bi ricy cup gyel la der dela coz ni Crisht nu rlagy ñi ni der, rziir. De ru na der gal nu na mbecy guani'ñ, rziir. Nunu byac der gal nu na rey, rzii der, mas de̱ ya̱ se la' la sac de̱. Dzi ga nap benu gyac der rey, gun orze' de̱ ya̱ gyaca' de̱ rey tublaazh la nu de ru.
46004009	Ya̱ rze̱e̱ nu Ñgyoozh bicy mi nu rlyu nu de̱ ya̱ nu de' zir de aposht nu blaazh la gal ich la zab de̱. Rabee de̱ gal nu rabee tub pres nu bi zuu la nu gat lo rgüii la dela mbecy nu yu' gyishlombecy: tant de anc nunu tant de mbecy.
46004010	De mbecy rzii dey nu de̱ ya̱ nac de̱ mbecy ton par nu nac Crisht. Ze' de ru rzii dey nu dzi lily na shcab ni der par de coz ni Crisht. De̱ ya̱ wacyiiñ de̱, tees de ru dzi cyiiñ der rzii dey. De mbecy rca lagy dey lo de ru, tees lo de̱ ya̱ waca lagy dey.
46004011	Mas gashtal dzi na yu' tiem nu ran de̱, nunu yu' tiem nu rbigy de̱ nis, nunu yu' tiem ni shab de̱ wagad. Yu' tiem nu shiñ ricy nu mbecy de̱ ya̱. Nunu yu' tiem nu wagad yu' cyiiñ de̱.
46004012	Nunu tona' la fert ricy de̱ riiñ nu ya̱a̱ de̱ par nu gad nu da̱w de̱. Ornu mbecy rzaa lagy dey ne̱ de̱, orze' rdiñ de̱ lo Ñgyoozh nu nap gyicy num dey. Ornu mbecy rsheed ziy de̱, orze' ragye̱e̱ la̱ de̱ lo dey.
46004013	Ornu mbecy rnii ziy ne̱ de̱, orze' nap la rne̱e̱ du̱ de̱ yu. Par lo de mbecy na de̱ gal nu na toop. Nunu gashtal dzi na, na de̱ gal nu na toop. Na de̱ gal nu na de nu gu' bid nu yu' gyishlombecy.
46004014	Ya̱ zeeda̱ gyicy ii lo der walab nu gyicya̱ nu gat lo der, sinu par nu do̱o̱ rishlo der, como de ru na der gal nu na tub i'ñ ya̱ nu dzi rca̱.
46004015	Gun mas tii miily mbecy yu'y nu rlyuuy de coz ni Crisht ni der, tees tub zi uz der zu, gun ya̱ byaca̱ uz der nu nac Jesucrisht, gun laab ya̱ byapa̱ mne̱e̱ lo der de riidz nu sac nim.
46004016	Nde' nu rnishba̱a̱ lo der nu gyicy der gal nu ricy ya̱.
46004017	Nunu nde' nu zuu neza̱ Timoteo cyid yu lo der. Yu ze' nay gal na tub i'ñ ya̱, gun bicya̱ nu fert zir ricy cup yu consuel lo Shuaan den. Nunu tona' la rca̱ yu. Nunu tona' la la ricy paay. Yu ze' gyicy yu nu gyeza' lagy der lac mod rlagy ñi nu chu' de mbecy nu ricy cup consuel lo Crisht. Niiy de coz nu rlyu̱u̱ lat de mbecy ni Crisht dela lugaar ze' nu rdeda̱.
46004018	Gun yu' mbecy lat der nu tona' la byale'y. Rsa' lagy dey nu rila wayap güi̱i̱ der.
46004019	Tees benu Shuaan den rlagy mi, orze' ya̱ yap gyiily la̱ nu yap güi̱i̱ ga̱' der. Gaze' nu gad lagya̱ la ñuu coz rac ricy de mbecy le' ze'. Walab tub lo zi'l de coz nu rnii dey.
46004020	Gun lat de mbecy nu riib ic Ñgyoozh, walab nu riidz zi'l rnii dey, sinu coz ily ricy dey nu nac mi.
46004021	Ornu yap güi̱i̱ der, ¿ca na coz rlagy der? ¿A rlagy der nu rica̱ cashtig ni der, uti rlagy der nu ca̱ der, nunu nap gyicy du̱ der?
46005001	Ya̱ güeña̱ nu lat de ru, zu tub mbecy nu gush yu ñaa naan yu. Yu ze' tona' la cyi ily bicy yu. Mas de mbecy nu a̱' yu' lo Ñgyoozh wagyicy yu cyi ze'.
46005002	Orze' ¿lagu gaal nu dzi ricy der gyel le' nir? Lugaar nu gyicy le' der, nap zir nu gyicy shni der, nunu rlagy ñi co der mbecy nu bicy cyi ze' lat der.
46005003	Mas ya̱ saca̱ lat der tees ya̱ ca ica̱ der. Nunu nu nac rishbeey nu briic Shuaan den Jesuuz ne̱, nde' nu ya̱ mnii to̱o̱ nu lac mod rlagy ñi gyicy nu der mbecy nu bicy cyi ze'. Mas ya̱ saca̱ lat der tees ya̱ ne̱e̱ lo der. Orze' nde' nañ gal na nu zu̱ lat der.
46005004	Lat nu yu' tublaazh der, ya̱ ca ica̱ der, nunu Shuaan den Jesucrisht locyuub mi der.
46005005	Orze' mbecy nu bicy cyi ze', bgu' der yu yaa nuras, gun orze' chay lo cashtig, tees gruu mbañ yu ornu cyid Shuaan den Jesuuz tuuba' tir.
46005006	Walagy ñi nu gyicy le' der. Mbish tub riidz nu rnii mbecy: coz cyi nañ gal nu na lebadur. Orze' nu nac ñuu miiñ lebadur gyicy ñi nu gyafert dela cub gyishtily.
46005007	Rlagy ñi nu co der lebadur ze' lat ru. Gun orze' sac la coz cyi lat der. Gun orze' na der gal nu na cub gyishtily nu du ub la nu sac la lebadur ze' lat der. Nunu rad lagya̱ nu caacy der, gun Jesucrisht bi gut mi par nu nac de ub na. Par de ub na, mi ze' nam gal nu na shily nu rshu reñ lat sa' ni Pas.
46005008	Nunu de ub na nan gal na mbecy nu yu' sa' ze'. Nde' nu rlagy ñi chu' den nu gyel cacy, nunu gyicy den coz nu se'ñ. Gun nde' nañ gal nu na gyishtily nu sac lebadur ze'. Walagy ñi nu shiñ gyicy den nunu walagy ñi nu gyicy den coz cyi gal nu bicy den gulas. Gun nde' nañ gal nu na gyishtily nu yu' lebadur. Nunu wac gow mbecy gyishtily nu yu' lebadur ze' lat nu yu' dey sa' ni Pas.
46005009	Lo tuuba' gyicy nu bzeeda̱ lo der ze', pca̱a̱ nu cue' gac nu der de mbecy nu ral losa' nu wanchelaa.
46005010	De mbecy nu walab mbecy ni Ñgyoozh, mas ral dey losa'y nu wanchelaay, mas nac dey mbecy saap lagy, nunu mas nac dey gubaan, mas nac dey mbecy nu driib zily nab, tees wane̱e̱ nu rlagy ñi nu gruu der lat dey, gun benu ni gyicy der, orze' rlagy ñi nu ruu der gyishlombecy ii.
46005011	Tees coz nu rlagya̱ ne̱e̱ lo der, nde' nu cue' gac nu der ni tub la de mbecy nu rnii nu nac yu bicy der, ze' ii ricy dey de cyi ze'. Ral dey losa'y nu wanchelaay. Rasaap lagy dey coz ni losa'y. Driib zily dey nab. Rzat zi dey losa'y. Nac dey mbecy rzugy. Ricy dey gubaan. Cue' gac nu der ni tub la de mbecy ze'. De mbecy ze' ni cue' gow nu der yu gyit.
46005012	Gun nde' walab cuen ne̱ ya̱ nu gri be̱e̱ ni de yu nu walab mbecy ni Crisht. Sinu Ñgyoozh gri beem ni de mbecy ze'. Tees de mbecy nu nac ni Crisht, rlagy ñi nu gri bee der ni dey. Orze' rlagy ñi nu co der mbecy nu bicy cyi ze' lat der.
46006001	Ornu ca na mbecy nu yu' lat der rziiy nu shiñ bicy bicy yu nuy yu, orze' rila walagy ñi chay lo mbecy nu walab mbecy ni Ñgyoozh par nu gri beey ni dey, sinu rlagy ñi chay lo de' zir mbecy ni Ñgyoozh.
46006002	¿Walab gaal wagad lagy der nu de mbecy ni Ñgyoozh gri bee dey ni dela mbecy gyishlombecy? Benu gri bee der ni dela mbecy, orze' segur la cyiiñ der nu gri beer de coz deet mi' nu yu' lat der.
46006003	¿Walab gaal wagad lagy der nu gri bee den ni de anc? ¡Ze' yegar ñuu de coz deet nu rac lat nu rcyiiñ den gyishlombecy ii na!
46006004	Orze' benu cyid coz deet lat der, ¿lagu cha nu der gyel cha' ic ze' lo de mbecy nu wacha lat de mbecy ni Crisht?
46006005	Ya̱ ni rne̱e̱ gun par nu gat lo der. ¿Walab gaal warusuu la mas ñuu tub mbecy nu yu' shcab ni lat der nu cyiiñ yu za' loy de coz deet nu rac lat de bicy na?
46006006	Nap zir duri bee ni dey lat de mbecy ni Crisht, gaze' nu cha dey lo de fushtiz nu walab mbecy ni Ñgyoozh nu gri beey ni dey.
46006007	Benu ca na der char lo de fushtiz nu nac tub gyel cha' ic ni bicy ru, orze' wayicy ru gan gal nu rlagy ñi nu gyicy tub mbecy ni Crisht. Nap zir zaan la der nu shiñ gyicy nu mbecy der. Nap zir nu gyicy gubaan dey coz ni der gaze' nu gyicy der tub mod nu walagy ñi gyicy mbecy ni Crisht.
46006008	Lugaar nu nap gyicy der, ca nu shiñ ricy nu der losa'r. ¡Nunu ricy gubaan der coz ni laab losa'r mas nac yu bicy ru nu nac Crisht!
46006009	¿Walab gaal wagad lagy der nu de mbecy a̱' nap rila wazac dey lo gyel gubier ni Ñgyoozh? Cue' guu der ub ru. Neñ der nu de mbecy nu ral biñ mñaa nu walab mñaa, de mbecy nu driib zily nab, de mbecy nu ral losa' nu wanchelaa, de yu gyeey nu ricy losa' gyeey par mod ni biñ mñaa o ni' zi'l tub biñ mñaa nu losa'm,
46006010	de mbecy nu ricy gubaan, de mbecy nu rasaap lagy de coz ni losa', de mbecy rzugy, de mbecy nu rzat zi losa', de mbecy nu rboo coz ni losa', dela de mbecy ze' wazac dey lo gyel gubier ni Ñgyoozh.
46006011	Gu' mbecy lat der nu ni nay guc yu. Tees na bi byecy dela cyi nu bicy der. Bi byac der mbecy cacy, nunu byanap der par lo Ñgyoozh. Dela nde' ni bzac der nu nac Jesucrisht, nunu nu nac de coz nu bicy Espiriit Yon ni Ñgyoozh.
46006012	Yu' mbecy rniiy: “Gac gyicya̱ la zi'l coz nu rlagya̱”, rnii dey. Nunu nde' rishli, tees walab delañ nap nu gyicy nañ. Mas gac gyicya̱ la zi'l coz tees ya̱ rila wazaana̱ nu gyub ic ni tub la coz ya̱.
46006013	Yu' mbecy nu rnii dey nu gac gow dey gun: “Coz nu rdow den, nde' par nu chu'ñ nañ den, nunu nañ den nde' par nu chu' de coz nu rdon”, rnii dey. Nunu nde' rishli, tees shuub tiem nu za' lo Ñgyoozh rup laañ. Tees walab rishli nu cuerp ni mbecy, nde' cyiiñ ni par nu gal zi'l dey losa'y nu wanchelaay. Sinu cuerp ni mbecy, nde' cyiiñ ñi par nu gyicy ñi de coz nu rlagy Shuaan den. Ze' Shuaan den, mi ze' rlagy ñi nu gyub ic mi cuerp ni den, gun orze' gac gyicy den de coz nu rlagy mi.
46006014	Nunu gal nu Ñgyoozh bicy mi nu byabañ Shuaan den ornu gut mi, ni' zi'l gyicy mi nu gyabañ de ub na ornu gat den nu nac coz ily nu ricy mi.
46006015	¿Walab gaal wagad lagy der nu tub ga la der na der gal nu na tub la' cuerp ni Crisht? ¿Orze' lac gyicya̱? ¿Walab gaal lo̱o̱ tub la' cuerp ni Crisht; orze' cheela̱ñ nu cuerp ni biñ mñaa che̱'? Rila wac.
46006016	¿Walab gaal wagad lagy der nu benu tub mbecy gal yu tub biñ mñaa che̱', orze' yac dey se tub zi'l cuerp? Gun lat de riidz nu bzeeñ Ñgyoozh rniiñ: “Lo cyup mbecy yac dey se tub zi'l cuerp”, rniiñ.
46006017	Tees benu tub mbecy nac nuy Shuaan den, orze' tub zi'l nac yu nuy mi par lo Ñgyoozh.
46006018	Bruu chu der lo cyi nu ral mbecy losa'y nu wanchelaay. Dela cyi nu ricy mbecy a̱' shiñ gyicy nuy cuerp niy. Tees mbecy nu ral losa' nu wanchelaa, yu ze' shiñ ricy nuy cuerp niy.
46006019	¿Walab gaal wagad lagy der nu cuerp ni der, nde' yu' wedz ni Espiriit Yon nu briic Ñgyoozh ni der, nunu Espiriit Yon nim rcyiiñ mi nañ cuerp ni der? Gun cuerp ni der, nde' walab coz par ub zi'l der, sinu cuerp ze', nde' coz ni Ñgyoozh.
46006020	Gun Ñgyoozh tona' la ñgyup briib mi der. Orze' rlagy ñi nu griib zily der mi nu cuerp nir.
46007001	Na rlagya̱ tush cya̱ de riidz nu bdugyi' der lo̱ lo gyicy nu bzeed der. Benu tub yu gyeey wachelaay, orze' nap.
46007002	Tees como tona' la yu' mbecy nu ricy yu cyi nu losa'y nu wanchalaay, orze' nap zir benu gad mñaa dey. Nunu nap zir benu de biñ mñaa gad ñgyee dem.
46007003	De yu gyeey rlagy ñi nu gyicy paay nu nac nesedaa ni mñaay, nunu de biñ mñaa rlagy ñi nu gyicy paam nu nac nesedaa ni ñgyeem.
46007004	Cuerp ni biñ mñaa, nde' walab cuerp ni ub zi'l mi sinu ni' nde' cuerp ni ñgyeem. Cuerp ni yu gyeey, nde' walab cuerp ni ub zi'l yu, sinu ni' zi'l nde' cuerp ni mñaay.
46007005	Rlagy ñi nu cue' dily lo dey nu nac nesedaa nu ricy cup dey lo losa'y. Nomaas benu rup laa dey shet ic yu, orze' gac zeeñ nat dey niñ par nu cuic ñi tiem nu nii nu dey Ñgyoozh. Ornu ded nu nii nu dey Ñgyoozh, orze' gyatublaazha' dey nu losa'y. Orze' cue' cuic dey lugaar nu gyicy nuras gan dey par nu nac nu wagagyee dey.
46007006	Ya̱ mne̱e̱ nu nap zir benu tub mbecy zu mñaay, nunu nap zir benu tub biñ mñaa zu ñgyeem, tees walab nu ricya̱ mandaar nu ni gyicy der, sinu rne̱e̱ nu nde' nap benu ni gyicy der.
46007007	Par ya̱, nap zir benu de mbecy gyicy dey gal nu bicy ya̱ nu sac mña̱a̱. Tees yu' mbecy nu wagyeey benu sac mñaay. Orze' tub ga la mbecy nu tub ga la coz nu rbic Ñgyoozh niy. Tub mbecy rbic mi tub lo coz niy. Ze' tuuba'y rbic mi reña' loñ niy.
46007008	Na rne̱e̱ lo de mbecy solter nu nigul chelaa, nunu rne̱e̱ lo de byud nu nap zir nu chesa dey ub ziy gal nu ya̱ rdeda̱.
46007009	Tees benu wagyee dey, orze' nap zir nu chelaa dey. Nap zir nu chelaa dey, gaze' nu nu shiñ nii too dey lo losa'y.
46007010	Na ne̱e̱ lo de mbecy nu bi pchelaa. Nii walab ya̱ rca̱a̱ der nu gyicy ru, sinu nii coz nu rnii Shuaan den nu gyicy der. De biñ mñaa walagy ñi nu zaan dem ñgyeem.
46007011	Tees benu bzaan dem ñgyeem, orze' rlagy ñi chesa la dem ub zim, o nu gyasha' dem ñgyeem. Nunu de yu gyeey walagy ñi nu zaan dey mñaay.
46007012	Lo dela de' zir de mbecy rne̱e̱ de riidz ni ub zi'la̱, walab riidz ni Shuaan den. Benu tub bicy na nu nac mbecy ni Crisht zu mñaay nu walab mbecy ni Crisht, ze' rshet ic mi rcyiiñ num yu, orze' walagy ñi nu zaan yum.
46007013	Nunu benu tub biñ mñaa nu nac ni Crisht pchelaam tub yu gyeey nu walab mbecy ni Crisht, ze' rshet ic yu nu rcyiiñ nuy mi, orze' walagy ñi nu zaan mi yu.
46007014	Gun Ñgyoozh gyicy mi yu gyeey ze', par mbecy nim nu nac nu rcyiiñ nuy mñaay, biñ nu ricy cup consuel lo Crisht, mas ub yu wagyicy cup yu consuel lom. Ze' biñ mñaa nu wagyicy cup consuel lo Crisht, Ñgyoozh gyicy mim par mbecy nim nu nac nu rcyiiñ num ñgyeem, yu nu ricy cup consuel lo Crisht. Benu walab ni orze' de yu ngush ni dey na dey gal na yu nguzh ni de mbecy nu a̱' ricy cup consuel lo Crisht. Tees na Ñgyoozh ricy mi de yu nguzh ni dey par mbecy nim.
46007015	Tees benu tub mbecy nu wagyicy cup consuel lo Crisht rlagy yu gzaan yu losa'y nu nac mbecy nu ricy cup consuel lo Crisht, orze' gzaan la der nu ni gyicy yu. Orze' de yu nu ricy cup consuel lo Crisht ze', yu ze' bdulaay nu losa'y. Gun Ñgyoozh bzum der par nu nap chu'r nu de losa'r.
46007016	Gun de ru biñ mñaa nu ricy cup consuel lo Crisht wagad lagy der ti gyicy der nu gruu mbañ ñgyeer. Nunu de ru yu gyeey nu ricy cup consuel lo Crisht wagad lagy der ti gyicy ru nu gruu mbañ mñaar.
46007017	Tub ga la der chu'r nu mod nu psa' lagy Ñgyoozh der ornu mniim nañ lardoo der nu gac ru mbecy ni Crisht. Nunu ya̱ rlyu̱u̱ de nde' lat dela de mbecy ni Crisht.
46007018	Benu tub mbecy nu ca beey nu la sircunsision cuerp niy, ze' Ñgyoozh niim loy nu gac yu mbecy ni Crisht, orze' gyiyeeñ la beey ze' cuerp niy. Benu tub mbecy sac beey sircunsision ze', ze' benu Ñgyoozh niim loy nu gac yu mbecy ni Crisht, orze' walagy ñi nu ca beey ze' cuerp niy.
46007019	Mas ca beey sircunsision cuerp ni dey o wacaañ tees nde' se la la cyiiñ ñi. Coz nu cyiiñ, nde' nu gyicy yac mbecy de coz nu rnii Ñgyoozh.
46007020	Dela mbecy chu' dey gal mod nu zuy ornu mnii Ñgyoozh nu gac yu mbecy ni Crisht.
46007021	Benu guc der moz ni mbecy por fers la ornu mnii Ñgyoozh nu gac der mbecy ni Crisht, orze' cue' dzi csug ic der. Tees benu gad mod nu gruu der lo patro̱o̱ nir, orze' gla der.
46007022	Benu Ñgyoozh niim lo tub mbecy nu nac moz por fers la nu gac yu mbecy ni Crisht, orze' par lo Ñgyoozh yu ze' nac yu mbecy bdulaa. Ni' zi'l benu Ñgyoozh niim lo tub mbecy nu sac patro̱o̱ ni nu gac yu mbecy ni Crisht, orze' yu ze' nac yu moz por fers la ni Crisht.
46007023	Gun Ñgyoozh ñgyup briib mi der. Orze' cue' zu bich der nu nac coz nu rlagy mbecy. Lugaar ni nde', nap zir bzu bich der nu nac de coz ni Ñgyoozh.
46007024	Nde' nu der bicy na, bzu der lo Ñgyoozh gal mod nu zu der ornu mniim nu gyac der mbecy ni Crisht.
46007025	Na par de mbecy nu nigul chelaa, walab nu pcaa Shuaan den ya̱ nu ni ne̱e̱, tees ya̱ ne̱e̱ lo der coz nu rnii to̱o̱. Nunu ya̱ tub mbecy nu ricy cup Shuaan den consuel lo par nu nac nu rashni lagy mi ya̱.
46007026	Como tona' la yu' gyel deet tiem na, nde' nu rsa' lagya̱ nu nap zir nu cue' chelaa dey.
46007027	Benu zu mñaa der, cue' zaan losa' der. Nunu benu sac mñaa der, orze' cue' zu bich der nu gad mñaar.
46007028	Tees benu chelaa der, nde' walab nu cyi na. Nunu benu fiñ feñ chelaañ, nde' ni' zi'l walab nu cyi na. Tees de mbecy nu rchelaa rzu' gyel deet ni dey gyishlombecy ii. Nde' nu rlagya̱ lo̱o̱ chu̱ der lo de gyel deet ze'.
46007029	Der bicy na, coz nu rlagya̱ ne̱e̱ lo der, nde' nii: na sñuu ga shuub dzi nu cyid Shuaan den. Orze' de mbecy nu zu mñaa rlagy ñi nu nap gyicy dey nu de coz ni Ñgyoozh gal nu ricy de yu nu sac mñaa.
46007030	De mbecy nu ricy sentiir, rlagy ñi nu cue' checa riiñ ni Ñgyoozh nu nac nu ricy dey sentiir. Ni' zi'l de mbecy nu dzi yet lagy rlagy ñi nu cue' checa riiñ nim nu nac nu yet lagy dey. Nunu de mbecy nu rzii la coz rlagy ñi nu gyicy dey ñi par coz nu walab coz ni de ub yu.
46007031	De mbecy nu ricy dalje̱z nu de coz ni gyishlombecy ii, rlagy ñi nu cue' zu bich dey nu nac ñii, gun orze' cue' nu checa riiñ ni Ñgyoozh, gun mod nu na gyishlombecy nu yu'n ii walaba' nu zu tuuñ ñi.
46007032	Rlagya̱ nu rila wasug ic der. De mbecy nu sac mñaa rzu bich dey nu nac de coz nu rlagy Shuaan den, gun rlagy dey gyicy yu coz nu gyet lagy mi.
46007033	Tees mbecy yu nu zu mñaa rzu bich dey nu nac de coz ni gyishlombecy, gun rlagy dey gyicy yu coz nu gyet lagy mñaay.
46007034	Orze' cyup coz rlagy dey gyicy yu. Nunu ni' zi'l de biñ mñaa nu zu ñgyee reña' nam par de biñ nu sac ñgyee. Biñ nu sac ñgyee rzu bich mi nu nac de coz nu rlagy Shuaan den. Gun rlagy mi gyicy mi de coz nu rlagy Shuaan den, nunu zum shcab ni coz nu rlagy Shuaan den. Tees de biñ nu zu ñgyee rzu bich mi nu nac de coz ni gyishlombecy, gun rlagy mi gyicy mi coz nu gyet lagy ñgyeem.
46007035	De riidz ii rne̱e̱ lo der gun rlagya̱ nu locyuuba̱ der. Walab nu rlagya̱ ca̱ ni der nu cue' gyicy der ca na tub mod nu mne̱e̱, sinu rlagya̱ nu gyicy der mod nu ricy mbecy raso̱o̱. Gyicy der coz nu rlagy Shuaan den nu dutuub la lardoo der.
46007036	Tees benu tub mbecy rziiy nu rlagy ñi cuic yu i'ñ yu chelaañ gun bi nu ña'n ñi, nunu benu nde' coz nu rlagy ñi rlyu, orze' rlagy ñi nu gyicy yu mod nu rlagy ñi. Gac chelaañ, nunu nde' walab nu cyi na.
46007037	Ze' benu tuuba' mbecy rzu fert yu nu walagy yu chelaa i'ñ yu, nunu benu dub gusht la niñ ricy yu, walab por fers la, orze' napa' ricy yu.
46007038	Yu nu rbic i'ñ chelaa, yu ze' nap ricy yu. Tees yu nu wacuic i'ñ chelaa, yu ze' napa' zir ricy yu.
46007039	Tub biñ mñaa bi byid mi nu ñgyeem par lo leey lat nu mbañ yu, tees benu gat yu, orze' zu nat laam. Gac chelaam nu cyu zi'l nu rlagy mi. Cyer nu mbecy ni Crisht zi'l.
46007040	Tees gusht zir gzum benu gyiyeeñ lam ub zim rze̱e̱. Nde' coz nu rnii to̱o̱, nunu rsa' lagya̱ nu Espiriit Yon ni Ñgyoozh riib ic mi ya̱ ornu rne̱e̱ de riidz ii.
46008001	Na rlagya̱ ne̱e̱ lo der ni de beel nu rza nu dey lo nab. Dela den neñ na nu rishli rad lagy na la na coz nu rlagy ñi. Orze' nu nac nu rad lagy den nde', orze' yale'n. Tees benu caan losa'n, orze' nde' coz nu cyiiñ nin.
46008002	Benu ca na mbecy rziiy nu rad lagy yu ca na tub coz, ze' gabee wagad lagy nap yu gal nu rlagy ñi nu gad lagy yu.
46008003	Tees benu tub mbecy rcay Ñgyoozh, orze' Ñgyoozh yu' lom yu.
46008004	Orze' ni nu dow den beel nu rza nu dey lo nab ze': neñ den nu nde' tub coz nu rila a̱' sac, gun rishli nab se la la sac ñi gyishlombecy ii, nunu rad lagy den nu saca' zir Ñgyoozh, sinu tub zim zum.
46008005	Gun mas gyibaa nunu mas lo yu ii yu' tona' la coz nu rnii mbecy ñgyoozh. Orze' par shcab ni de mbecy, yu' tona' la ñgyoozh, nunu yu' tona' la shuaan dey.
46008006	Tees par de ub na, saca' zir Ñgyoozh, sinu tub zi Ñgyoozh uz den zum. Mi ze' psa' lagy mi dela coz. Nunu de ub na yu'n par nu gyicy na coz nu rlagy mi ze'. Nunu ni' zi'l zu tub zi Shuaan den, Jesucrisht. Par nu nac mi ze', nde' nu yu' dela coz gyishlombecy, nunu gashtal de ub na yu'n par nu nac mi ze'.
46008007	Tees walab dela mbecy ni Crisht neñ dey nu se la la gyicy nab. Gun yu' mbecy nu bi gubee nu rcay nab. Orze' ornu row dey beel, rnii too dey nu nac nu guañ lo nab, nde' nu dzi sug ic dey nu nac ñii, gun rnii too dey nu shiñ bicy dey, par nu wagad lagy nap dey.
46008008	Tees rishli de coz nu dow den walab nde' gyicy ñi nu ganap lagy Ñgyoozh lo den. Walab nu nac den mbecy nap par nu nac coz nu dow na. Nunu ni walab nu nac den mbecy a̱' nap par nu nac de coz nu wadow na.
46008009	Nomaas rlagy ñi nu gyicy cuidad der nis gyicy der nu gnu de mbecy nu a̱' fert ricy cup consuel lo Jesuuz nu nac nu rad lagy der nu gac gow der beel ze'.
46008010	Benu ru, tub mbecy nu rad lagy de coz ze', ze' zub ru row ru ñii lugaar nu rgyiiñ de mbecy lo nab, orze' gzac tuuba' bicy na nu a̱' fert ricy cup consuel nu ni ricy ru. Orze' ni' zi'l nii tooy nu ni gyicy yu mas walab coz nap, rnii tooy.
46008011	Orze' par nu nac nu ricy ru nu dzi rad lagy ru, orze' gyicy ru nu dune' tub bicy ru nu a̱' fert ricy cup consuel. Nunu ni' zi'l nu nac yu ze' gut Crisht.
46008012	Benu ru shiñ ricy nur tub bicy ru nu a̱' fert ricy cup consuel lo Crisht, ornu rlyuur niy nu gyicy yu coz nu rnii tooy nu nde' coz nu walab se'ñ, orze' ni' zi'l shiñ ricy nur Crisht.
46008013	Gun ze' benu nu nac nu da̱w beel gyicy ñi nu gnu bicya̱, orze' nap zir nu wada̱w la ñii, gun cue' nu gyicya̱ nu gnu bicya̱.
46009001	Walab mbecy ricy dey mandaar ya̱. Ya̱ naca̱ tub aposht, tub yu nu bzuu nez Ñgyoozh. Nunu ya̱ bzaac urlo̱ la̱ Shuaan den Jesuuz. Nunu ¿a walab de ru nac der mbecy nim nu nac riiñ nu ricya̱ nim?
46009002	Mas yu' mbecy nu wagyicy yu ya̱ par aposht, tees par de ru segur la naca̱ aposht, gun par nu nac ya̱, byac der mbecy ni Shuaan den. Nde' nu rabee nu ya̱ naca̱ aposht.
46009003	Ornu de mbecy rnii zi dey ne̱, orze' ni mod rca̱ uba̱:
46009004	¿Walab gaal walab se'ñ nu cuic der coz nu da̱w gal nu de coz nu do̱'?
46009005	¿Walab gaal walab se'ñ nu gyicya̱ gal nu ricy de' zir de aposht, gal nu Bed, nu de bicy Shuaan den? Gun de yu ze' zu mñaa dey, nunu rded nu dey mñaay lat nu ricy dey riiñ ni Ñgyoozh.
46009006	¿Uti rsa' lagy der nu ya̱ nu Bernabee a̱' yad ñi nu checa̱ de̱ nu gyicy de̱ riiñ ne̱ par nu gad nu da̱w de̱ lat nu shaal de̱ de riidz ni Ñgyoozh?
46009007	Gun de soldad yad ñi ni dey nu gyash gyi' de gasht nu ricy yu. Nunu de yu nu rnuuz lyucy urbyay yad ñi ni dey nu gow yu urbyay niñ. Nunu de yu nu rña shily yada'ñ ni dey nu shi̱i̱y ma go'y lech ni ma.
46009008	Cue' nii too der nu nde' coz nu ya̱ zi'l rne̱e̱, gun ni' zi'l rniiñ lo leey nu pcaa Ñgyoozh nu bzeeñ Moisees.
46009009	Gun lo leey nu bzeeñ Moisees rniiñ: “Cue' zuur gyish ru' toor ornu rza ma lo trig nu cyich ma ñii”, rniiñ. Rabee nu Ñgyoozh wacsu bich mi nu nac de tor zi'l,
46009010	sinu nii tub riidz nu rlyuuñ ni den nu lac mod gyicy na nu losa'n. Gun leey ii pcañ par nu gyicy ñi nu cyiiñ gusht den. Gun de mbecy nu rla' yu, nu de mbecy nu rgyich trig, rup laa dey rgyish lo dey nu gad ñuu cosech niy.
46009011	Orze' de̱ ya̱ mnuuz de̱ ñuu coz ni Ñgyoozh lat der. ¿A waruu nap ñi rzii der benu cyish der mas ñuu i̱ de̱?
46009012	Benu reña' mbecy rgyish loy nu cyish der iy, ze' yegar de̱ ya̱ ricy zir ñi presis nu cyish der i̱ de̱. De̱ ya̱ mas nde' coz se'ñ nu cyish der i̱ de̱, tees wanne̱e̱ de̱ lo der nu ñgyish der i̱. Sinu gugye̱e̱ de̱ zañ lo coz par nu cue' ñgyicy zeed de̱ der lat nu pshaal de̱ riidz ni Crisht.
46009013	De ru rad lagy der nu de mbecy nu ricy riiñ nañ yu' nu rca de mbecy Israeel Ñgyoozh, nañ yu' ze' druu de coz nu row dey. De mbecy nu ricy riiñ lo mez yon ni Ñgyoozh lo li' ni yu' ze' nu rshu dey reñ bañcyug, de mbecy ze' yad ñi ni dey nu gow yu de beel bañcyug nu rbic dey gun lugaar ze'.
46009014	Ni' zi'l mod, bicy pee Ñgyoozh par de mbecy nu rshaal de riidz nu sac nim. Nu nac de riiñ ze' nim, cuic mbecy nu gow dey.
46009015	Mas nde' coz nu se'ñ, tees ya̱ rila wanne̱e̱ lo der nu ni gyicy nu der ya̱. Nunu mas na walab nu zeeda̱ gyicy ii lo der par nu ca̱a̱ der nu ni gyicy nur ya̱. ¡Nap zir nu gata̱ gyel ran, gaze' nu grusu tub mbecy nu coy gusht nu ricy cupa̱!
46009016	Gun par ya̱, ornu rshaala̱ riidz nu sac ni Crisht, nde' walab coz nu gyicy le̱', gun nde' coz nu rlagy ñi par nu gyicy pa̱a̱ nu Ñgyoozh. Gun ¡dzi ga cua̱a̱ benu washaala̱ riidz nu sac nim gal nu rlagy ñi!
46009017	Benu dub gal rii la lagya̱ nu gyicya̱ ñii, orze' gyad i̱. Tees como nde' walab coz nu rnii to̱o̱ ya̱ zi'l, sinu Ñgyoozh bzeeñ mi riiñ ze' ya̱a̱, orze' nde' nu ya̱ wagrish lo̱ nu gyad i̱.
46009018	Orze' ¿la ñuu coz gad ne̱ nu nac de riiñ ze'? Coz nu gad ne̱, nde' nu shaala̱ riidz nu sac ni Crisht leew la. Mas yad ñi nu cuic mbecy nu da̱w nu nac nu rshaala̱ de riidz nu sac nim, tees ya̱ wadiña̱ coz nu yad ñi nu gad ne̱.
46009019	Gun ni tub la mbecy wac gyicy dey mandaar ya̱, tees ricya̱ nu naca̱ tub mbecy nu ricy de riiñ nu rlagy dela mbecy, gun dzi ga cuugya̱ lardoo zigy zir mbecy nu gyicy cup yu consuel lo Crisht.
46009020	Lat nu rdeda̱ lat de mbecy Israeel, orze' ricya̱ mod nu ricy de mbecy Israeel, gun orze' gad mod nu guugy lardoo dey. Lat nu rdeda̱ lat de mbecy nu riib ic leey nu bzeeñ Moisees, ni' zi'l ricya̱ uba̱ par mbecy nu riib ic leey ze', mas walab leey ze' riib ic ñi ya̱, gun dzi ga gyicya̱ gan guugy lardoo dey.
46009021	De mbecy nu a̱' riib ic leey nu bzeeñ Moisees, ni' zi'l na yaca̱ gal nu na de mbecy ze', gun dzi ga guugy lardoo dey nu gyac yu mbecy ni Crisht. Ni ricya̱ mas segur la ricy yaca̱ nu de coz nu rlagy Ñgyoozh, gun leey ni Crisht bi riib ic ñi ya̱.
46009022	Lat nu rdeda̱ lat de mbecy nu ta ricy, orze' ni' zi'l yaca̱' gal nu na mbecy nu ta ricy, gun dzi ga gyicya̱ gan nu cuugya̱ lardoo dey. Gal nu na dela de mbecy ze', ni' zi'l na yaca̱, ben a wad mod nu cuugya̱ lardoo la be dey, gun orze' gruu mbañ dey.
46009023	Ricya̱ dela coz ze' par nu nac riidz nu sac ni Crisht, gun orze' gyicy Ñgyoozh coz nap num ya̱ nu nac de riidz ze'.
46009024	De ru bi neñ der ornu tub nac mbecy rash dey carer, dela dey rboo loy. Tees tub zi lay drusuy nu ricy yu gan. Ni' zi'l mod bicy der nu de coz ni Crisht, gun orze' gyicy der gan.
46009025	Dela de mbecy nu rgyit, rzu lily dey par nu cyit yu. Ricy paa dey nu dela mod nu rlagy ñi ben a wayicy dey gan iy. I dey ze', nde' tub rued nu ryaa nu lyag ni tub lo gyee lagyis. Nde' tub coz nu wagyee les. Tees de ub na gyicy na coz ni Crisht par nu gyicy na gan tub in nu rila waded ni.
46009026	Walab nu wagad lagya̱ ca par rusha̱ ornu drusha̱ carer, sinu drusha̱ carer par ze' nu gyad i̱. Ya̱ na gal na tub mbecy nu rgyit nu zig. Gun ornu zeeda̱ zig walab lo bi la zeeda̱ ñii, sinu zeeda̱ñ chañ tub mod par nu gyicya̱ gan gyad i̱.
46009027	Rcuugya̱ cuerp ne̱, nunu rca̱a̱ ñii por fers la nu gyicy ñi coz nu rlagya̱. Gun nis nit lo̱ i̱ despuees ornu bi blyu̱u̱ ni reña' mbecy.
46010001	Der bicy na, rlagya̱ nu gyeza' lagy der de coz nu bzac de gyitoo bel ne̱ de̱. Ñgyoozh gusa num dey lat tub nac za, nunu dela dey bded nap yu lo nisyudoo ña.
46010002	Orze' nu nac nu gusa dey lat za ze', nunu bded dey lo nisyudoo ze', orze' byac dey mbecy nu bzuub gyidag ni Moisees, gal nu byaca' de ub na mbecy nu zuub gyidag ni Jesuuz ornu bzu nis den.
46010003	Dela dey bdow yu coz nu bruu lo Ñgyoozh.
46010004	Nunu go' dey nis nu briic Ñgyoozh ornu Moisees pshet yu yangay ich gyita'. Tees walab Moisees bicy yu nu bruu nis ze' lo gyita', sinu Crisht bicy mi nu bruuñ, gun mi ze' gusa num dey.
46010005	Mas ni, tees zigy dey wangyet lagy Ñgyoozh mod nu bicy dey. Orze' nde' nu gut dey lugaar ub zi ze' nu gusa dey ze'.
46010006	De coz nu guc ze', nde' cyiiñ ñi par nu lyuuñ ni de ub na nu cue' galagy na gyicy na coz cyi gal nu bicy de gyitoo bel ne̱ de̱.
46010007	Nunu cue' griib zily den nab gal nu bicy la be de mbecy lat de yu ze'. Gun lat riidz nu bzeeñ Ñgyoozh rniiñ: “De mbecy gucua dey row yu gyit. Gaze' nu wes su dey nu rulgyi'y lo nab”, rniiñ.
46010008	Nunu cue' gyicy den cyi nu losa'n nu wanchelaan gal nu bicy la be mbecy lat de yu ze'. Orze' nañ tub dzi zi'l gut gal zu chon miily de yu nu bicy de cyi ze'.
46010009	Nunu cue' gyicy den preb Ñgyoozh, Shuaan na, gal nu bicy la be de gyitoo bel ne̱ de̱. Orze' gut dey nu nac nu bducua' bily yu.
46010010	Ni cue' nii zi den ni Ñgyoozh gal nu bicy la be de gyitoo bel ne̱ de̱. Orze' tub anc nu la Anc nu Rbic Cashtig ni Ñgyoozh biit yu dey.
46010011	Dela coz nu bzac de gyitoo bel ne̱ de̱ gulas, nde' par nu gad lagy mbecy nu gyicy cuidad dey ub yu. Nunu dela nde' pcañ lat de riidz nu bzeeñ Ñgyoozh par nu gad lagy den lac mod chu'n tiem na. Nunu na sñuu ga shuub dzi nu gya' lo dela coz.
46010012	Orze' nde' nu de mbecy nu rzii nu dzi fert ricy cup consuel lo Crisht, rlagy ñi nu gyicy cuidad dey ub yu nis gyicy cyi gan dey.
46010013	Dela de coz deet nu rzac den, nde' coz nu rzac de' zir de mbecy. Tees Ñgyoozh ricy paam nu de ub na. Orze' mi ze' wazaan mi nu gzac zi den ni de coz gashtal wagagyee ga' la den de coz ily nu yad, sinu tiem nu gzac deet den, orze' Ñgyoozh locyuub mi de ub na nu gad tub mod nu gyicy den gan.
46010014	Orze' der bicya̱ nu dzi rca̱, rila cue' griib zily der nab.
46010015	Ya̱ rne̱e̱ lo der gal nu rne̱e̱ lo de mbecy nu yet lag cuen. Orze' gush der shcab ni de coz nu rne̱e̱ ben a rishli.
46010016	Despuees ornu dric den gras ni Ñgyoozh, orze' rdo'n ñup ni urbyay mod nu bzeeñ Jesucrisht. Orze' ral den gyel nap ni nu pshu reñ mi lo cruuz. Nunu ornu rdow den gyishtily mod nu bzeeñ mi, orze' ral den gyel nap ni cuerp nim.
46010017	Mas zigy den nac naa, tees dela den rdow na laab tub zi'l gyishtily ze'. Orze' lo dela den tub zin nac naa.
46010018	Güii der la ricy de mbecy Israeel. Row dey de gun nu rbic mbecy lo Ñgyoozh. Nunu ornu ni ricy dey, orze' ral dey gyel nap nu druu lo gun ze'.
46010019	Walab nu rne̱e̱ nu nab, nde' coz nu cyiiñ. Nunu walab nu rne̱e̱ nu beel nu gua lo nab, nde' cyiiñ ñi.
46010020	Sinu rlagya̱ ne̱e̱ nu de gun nu rbic mbecy lo nab, nde' walab lo Ñgyoozh rbic dey ñi sinu lo nuras. Nunu ya̱ walagya̱ gal der coz nu druu lo nuras.
46010021	Wac gal der gyel nap nu druu lo Shuaan den ornu row der gyishtily mod nu bzeeñ mi, benu laab tiem ze' gala' der coz nu druu lo nuras. Nunu wac gal der gyel nap ornu ro' der ñup ni urbyay mod nu bzeeñ mi, benu laab tiem ze' gala' der coz nu druu lo nuras.
46010022	¿Uti rlagy der gyicy den nu gasaap lagy Shuaan den? ¿Uti rzii der nu fert zir de ub na gaze' ub mi?
46010023	Yu' mbecy rniiy: “Gac gyicya̱ la zi'l coz nu yad ica̱”, rniiy. Rishli rniiy tees walab dela coz cyiiñ ñi ni den. Gac gyicy den la zi'l coz tees walab dela coz locyuub ñi nu gyanap den.
46010024	Rlagy ñi yub den mod nu nap zir par de' zir mbecy. Cue' mod nu nap par ub zi'l den.
46010025	Gac gow der la zi'l coz nu rut mbecy ze' nu rsa'y de beel. Nunu walagy ñi nu cugyi' der lo de mbecy nu rut beel ze' par nu rdzib der nu gad beel nu gua lo nab.
46010026	Gun gyishlombecy, gal nu dela coz nu yu' lo yu ii, dela nde' coz ni Ñgyoozh.
46010027	Benu tub mbecy nu walab mbecy ni Crisht cuedz yu der nu gow nu der yu gyit, ze' benu shet ic der gow nur yu, orze' gow laa der la zi'l coz nu gzuy lo der. Walagy ñi nu cugyi' der loy nu nac nu rdzib der nu gow ru coz nu gua lo nab.
46010028	Tees benu tub mbecy niiy lo der: “Nii beel nu gua lo nab”, niiy, orze' cue' gow der ñii, gun cue' nu gyicy ras nu der yu, nunu cue' nu gyicy der nu gnu shcab niy.
46010029	Walab de ru gnu shcab nir, gun de ru rad lagy ru nu beel nu gua lo nab se la la gyicy ñi. Sinu gnu shcab ni mbecy ze', gun yu ze' wagad lagy yu. Tees yu' mbecy rniiy: “¿Lagu nu nac nu dzi ta ricy reña' mbecy wac gyicya̱ la zi'l coz nu yad ica̱?
46010030	¿Lagu rnii zi mbecy ne̱ ornu rda̱w la coz, ze' benu drica̱ gras ni Ñgyoozh nu nac ñii?” rnii dey.
46010031	La zi'l coz nu gyicy der, nu gow der o nu go' der o la zi'l coz nu gyicy der, bicy der mod nu gyabic mbecy gyel mbecy ni Ñgyoozh.
46010032	Cue' cuic der mod nu chu' gyel deet lat ni tub la mbecy: ni lat de mbecy Israeel, ni lat de mbecy nu walab mbecy Israeel, ni lat de mbecy ni Crisht.
46010033	Ni' zi'l ya̱ ricya̱ tub mod nu gyedzu' lagy dela mbecy. A̱' yuba̱ mod nu gyedzu' lagy ub zi'la̱, sinu ryuba̱ mod nu nap par nu gyedzu' lagy de' zir mbecy, ben a wayicy cup dey consuel lo Crisht. Orze' gruu mbañ dey.
46011001	Bicy der mod nu ya̱ ricya̱, gal nu ya̱ ricya̱ mod nu ricy Crisht.
46011002	Der bicy na, ya̱ rne̱e̱ lo der nu tona' la nap ricy der, gun dub laa tiem ca ic der ya̱, nunu ricy paa der nu de leey nu yu' lat dela mbecy ni Crisht nu blyu̱u̱ ni der.
46011003	Tees rlagya̱ gad lagy der nu Crisht riib ic mi dela yu gyeey, nunu de yu gyeey riib ic dey mñaay, gal nu Ñgyoozh riib ic mi Crisht.
46011004	Orze' benu tub yu gyeey washet yu shimbely yu ornu rnii nuy Ñgyoozh lat de mbecy zigy o ornu rshaal yu riidz nim lat de mbecy zigy, orze' shiñ ricy nuy Crisht nu waca lagy yu lom.
46011005	Ze' de biñ mñaa, ornu rnii num Ñgyoozh lat de mbecy zigy o ornu rshaal dem riidz nim, benu a̱' noow toom, orze' shiñ ricy num ñgyeem. Gun gal gaa la biñ mñaa nu a̱' noow too nu biñ mñaa nu rshi'ñ yagy too.
46011006	Benu biñ mñaa walagy mi nu soow mi toom, orze' shi'ñ mi gyich ic mi. Como nde' coz to' lo nu shi'ñ mi gyich ic mi o nu shi'ñ yagy mi toom, orze' nap zir nu soow mi toom.
46011007	De yu gyeey walagy ñi nu soow dey tooy, gun gal nu na Ñgyoozh, ni na dey, nunu yu gyeey, yu ze' rlyu nu gyel lily ni Ñgyoozh. Ze' biñ mñaa, mi ze' rlyu nu gyel lily ni yu gyeey.
46011008	Gun Ñgyoozh, ornu psa' lagy mi yu gyeey, walab nu biñ mñaa psa' lagy mi yu. Sinu ornu psa' lagy mi biñ mñaa, nu yu gyeey psa' lagy mi biñ mñaa ze'.
46011009	Nunu Ñgyoozh wansa' lagy mi yu gyeey par nu nac biñ mñaa, sinu psa' lagy mi biñ mñaa par nu nac yu gyeey.
46011010	Nde' nu de biñ mñaa rlagy ñi nu soow dem toom: par nu gabe nu ñgyeem riib ic yum. Nunu rlagy ñi nu soow dem toom par ornu zac de anc.
46011011	Tees par mod nu psa' lagy Ñgyoozh, yu gyeey sac yu gyishlombecy ii benu walab nu nac biñ mñaa. Nunu ni' zi'l biñ mñaa sac mi gyishlombecy ii benu walab nu nac yu gyeey.
46011012	Gun rishli Ñgyoozh psa' lagy mi biñ mñaa nu nac yu gyeey, tees rishli yu gyeey ral yu nu nac biñ mñaa. Tees delañ nac ñii coz nu bruu lo Ñgyoozh.
46011013	Gush der shcab ben a se'ñ nu a̱' noow too de biñ mñaa ornu rnii num Ñgyoozh lat de mbecy zigy.
46011014	¿A walab nil bi rad lagy la den nu shiñ na benu tuñ gyich too de yu gyeey?
46011015	Tees par de biñ mñaa, nde' tub coz nu cyit na nu tuñ gyich too dem, gun ta'ñ par nu soow ñi toom.
46011016	Tees benu ca na mbecy rlagy yu tub suy riidz nu nac de coz nu mne̱e̱, orze' rlagy ñi nu gad lagy yu nu de̱ ya̱ gal nu de' zir de mbecy ni Crisht a̱' ricy cup den reña' cushtom.
46011017	Tees de coz nu ne̱e̱ lo der na, nii walab nu ne̱e̱ nu nap ricy der. Gun ornu ryatublaazh der, lugaar nu nap gyicy der ca nu shiñ ricy der.
46011018	Nu loga la, mnii dey lo̱ nu ornu yatublaazh der, reñ ga la shcab ricy cup tub nac ga der. Nunu rzeña lagya̱ ñuu ga nu coz rishli de nde'.
46011019	¡Segur la yu' mbecy lat der nu rtub su dey losa'y, gun orze' gabe nu ca na der rishli ricy paar!
46011020	Nu nac nu reñ ga la na shcab zu tub nac ga der, ornu ryatublaazh der, orze' nde' walab mod nu bzeeñ Shuaan den nu gow der gyishtily.
46011021	Gun ornu ryap or nu row der gyit, tub ga la der row ru nir. Yu' mbecy ran yu, como wagad sheñ nu gow yu. Ze' yu' ga' dey gashtal rzugy lay ricy ñi.
46011022	¿Walab gaal sac yu' der, ze' nu row der gyit nunu ze' nu ro' der nis? ¿Uti rlagy der gyicy ras nur de bicy ru nu nac Ñgyoozh, nunu rlagy der gyicy ru nu gat lo de mbecy zi nu sac ni? ¿La coz ne̱e̱ ni der na? ¿A ne̱e̱ nu dzi nap ricy der? ¡Nde' gaal rila wane̱e̱ ga̱' ni der nu nac nu ni ricy der!
46011023	Gun Shuaan den mniim lo̱ de coz nu blyu̱u̱ ni der. Coz ze', nde' Shuaan den Jesuuz, laab rel nu bish cya Judas ich mi, pshet yaam tub gyishtily.
46011024	Orze' briic mi gras ni Ñgyoozh. Gaze' nu blew mi ñii. Orze' nam: “Nii cuerp ne̱ nu rica̱ nu gat par nu gruu mbañ der. I mod gyicy der par nu gyeza' lagy der ya̱”, nam.
46011025	Na ornu blazh bicy num dey che ze', orze' ni' zi'l mod, pshet yaam tub bas ñup urbyay. Orze' nam: “Nii tub trat cub nu gyicy Ñgyoozh nu de mbecy nu nac nu shu reña̱. De tir la ornu go' der ñup ii, orze' ni gyicy der par nu gyeza' lagy der ya̱”, nam.
46011026	Ni bicy der gashtal shuub la dzi nu cyid Shuaan den tuuba' tir. Ornu gow der gyishtily ze', nunu ornu go' der ñup ze', orze' gyeza' lagy der nu gut mi lo cruuz par nu nac de ru.
46011027	Nde' nu, benu ca na mbecy gow yu gyishtily mod nu walab se'ñ, ornu gow yu mod nu bzeeñ Shuaan den, o nu go'y ñup urbyay nu ni' walab mod nu se'ñ, ornu go'y mod nu bzeeñ mi, orze' nde' cyi na; gun wanca lagy yu lo cuerp nim, ni wanca lagy yu lo reñ mi.
46011028	Orze' tub ga la mbecy rlagy ñi nu gash dey shcab ben lac mod na dey. Gaze' nu gow dey gyishtily ze', nunu go' dey ñup ze'.
46011029	Gun benu wayicy cuen dey lac gyicy nuy cuerp ni Shuaan den ornu gow dey gyishtily, nunu ornu go' dey ñup mod nu bzeeñ mi, orze' Ñgyoozh cuic mi cashtig ni dey.
46011030	Nde' nu yu' mbecy rat lat der, nunu nde' nu yu' mbecy a̱' fert lat der, nunu yu' dey bi gut yu.
46011031	Tees benu rush den shcab ben lac mbecy nan, orze' wabic Ñgyoozh cashtig ni den.
46011032	Tees ornu dri bee Shuaan den nin, orze' rbic mi cashtig ni den par nu gyanap na, gun orze' waniim nu yu' cyi den ornu laab nde' la gri beem ni de mbecy ni gyishlombecy.
46011033	Orze' der bicy na, ornu gyatublaazh der nu gow ru mod nu bzeeñ Shuaan den, orze' cuez losa' der par nu gow der tublaazh la.
46011034	Benu yu' mbecy ran yu, rlagy ñi gow laay gyit yu'y anzir nu gyatublaazh der, gun orze' wabic Ñgyoozh cashtig niy par nu nac mod nu yatublaazh der. Ze' de' zir asunt, ya̱ ne̱e̱ lac mod gyicy der ornu yapa̱.
46012001	Der bicy na, ya̱ do̱o̱ rishlo der nu lac na coz nu rbic Espiriit Yon ni tub ga la der. Walagya̱ nu gac der mbecy nu wagad lagy.
46012002	De ru rad lagy der nu anzir nu gyicy cup der consuel lo Crisht, mas lac ruu tees dzi radza der nu nac de nab gop nu wagac nii.
46012003	Tees na wagadza ga' der, benu rad lagy der nu ni tub la mbecy wac nii dey riidz nu rbic Espiriit Yon benu zaa lagy dey ni Jesuuz, nunu ni tub la mbecy wac niiy: “Jesuuz nac mi Shuaan na”, niiy, benu walab lo Espiriit Yon druu de riidz ze'.
46012004	Reñ ga la mod cyiiñ tub ga la mbecy nu gyicy yu, tees laab tub zi'l Espiriit Yon ricy mi ñii.
46012005	Reñ ga la mod ricy tub ga mbecy ornu ricy yu coz nu rlagy Ñgyoozh, tees laab tub zi'l Shuaan den Jesucrisht riib ic mi delañ.
46012006	Zañ lo mod ricy Ñgyoozh num tub ga la mbecy, tees laab tub zi'l mi ricy mi delañ.
46012007	Ñgyoozh bicy mi nu locyuub Espiriit Yon nim tub ga la mbecy, gun orze' locyuub yu dela losa'y.
46012008	Espiriit Yon rbic mi shcab ni tub mbecy par nu cuic yu consef ni losa'y. Ze' tuuba' mbecy, laab mi ze' rbic mi shcab niy par nu shaal yu de riidz ni Ñgyoozh nu dzi nap rad lagy yu.
46012009	Tuuba' mbecy, laab mi ze' ricy mi nu tona' la nap ricy cup yu consuel lo Crisht. Ze' tuuba' mbecy, laab ub lam ricy mi nu cyiiñ yu gyicy yac yu mbecy rat.
46012010	Ze' tuuba'y ricy mi nu cyiiñ yu gyicy yu nusuriidz. Ze' tuuba'y ricy mi nu cyiiñ yu nu shaal yu riidz nu druu lo Ñgyoozh lo de mbecy. Ze' tuuba'y ricy mi nu cyiiñ yu nu gad lagy yu ti coz ni nuras, ti coz ni Espiriit Yon. Tuuba'y ricy mi nu gac niiy nu riidz nu rnii reña' mbecy. Ze' tuuba'y ricy mi nu cyiiñ yu shaal yu riidz ze'.
46012011	Tees laab tub zi'l Espiriit Yon ricy mi dela nde'. Ricy mi nu cyiiñ tub ga lo mbecy nu gyicy yu reñ ga la mod gal nu ub mi rlagy mi.
46012012	Gun de mbecy ni Crisht na dey gal nu na tub zi cuerp nu ricy cup zañ lugaar. Mas ricy cup ñi zañ lugaar niñ tees nac ñii tub zi cuerp.
46012013	Ni' zi'l mod na de ub na. Lat den yu' mbecy Israeel. Nunu yu' mbecy nu walab mbecy Israeel. Yu' ga' mbecy nu nac yu moz ni losa'y por fers la. Yu' ga' mbecy nu nac yu patro̱o̱ ni dey. Tees Espiriit Yon bicy mi nu byac dela den stub zi cuerp ornu wi nis den. Nunu Ñgyoozh bzeed mi tub zi Espiriit Yon nu nac num den.
46012014	Gun tub cuerp walab tub zi'l lugaar ricy cup ñi sinu zañ lugaar ricy cup ñi.
46012015	Benu tub gyi'n niiñ: “Ya̱ a̱' naca̱ ni cuerp, gun walab yaa naca̱”, niiñ. Mas ni niiñ tees nac ñii tub lugaar ni cuerp.
46012016	Nunu benu tub gyidag na niiñ: “Ya̱ a̱' naca̱ ni cuerp, gun walab urlo naca̱”, niiñ. Mas ni niiñ tees nac ñii tub lugaar ni cuerp.
46012017	Benu tub cuerp nac ñii du ub urlo zi'l, orze' ¿lac mod par nu gyeñ na? Nunu benu tub cuerp nin du ub gyidag zi'l nac ñii, orze' ¿lac mod par nu chu' gyidi'ñ na?
46012018	Tees na den gal nu na de lugaar ni cuerp. Nunu gal nu bzu Ñgyoozh de zañ lugaar ni cuerp, ni zi'l bicy mi nu gyicy tub ga la de ub na mod nu rlagy mi.
46012019	Benu dela den tub zi'l lugaar ni cuerp nac naa, orze' wacyiiñ cuerp nin.
46012020	Tees cuerp ni den rishli, ricy cup ñi zañ lugaar niñ, tees tub zi cuerp nac ñii.
46012021	Orze' tub urlon wac niiñ gab ñii yaan: “Ru se la la cyiiñ ru ne̱”, niiñ. Nunu toon wac niiñ gab ñii gyi'n: “Ru se la la cyiiñ ru ne̱”, niiñ.
46012022	Tees de mod la, dela lugaar ni cuerp ni den nu rlyu nu walab lugaar nu ricy ñi presis, de lugaar ze' dzi zir cyiiñ ñi ni den.
46012023	De lugaar nu a̱' ricy ñi presis, nde' tona' la cuidad ricy dun ñi, nunu de lugaar ngach ni cuerp nu cuidada' zir ricy dun ñi.
46012024	Ze' de lugaar nu rabee, walagy ñi nu cuidad gyicy nu den ñi. Ñgyoozh bicy mi nu dela lugaar nu a̱' ricy ñi presis ni cuerp ni den, nde' dzi zir cuidad ricy den nu lugaar ze'.
46012025	Gun orze' cue' nu la' losa' de lugaar ze'. Sinu delañ gzuñ altant nu nac de losa'ñ.
46012026	Benu rzac zi tub lugaar ni cuerp ni den, orze' gur zu lagy dutuub la cuerp ni den. Benu tub lugaar ni cuerp ni den nap rzac ñi, orze' ni' zi'l nap zu lagy dela lugaar ni cuerp ni den.
46012027	Na dela den na den gal nu na cuerp ni Crisht, nunu tub ga la den nac naa tub ga lugaar ni cuerp nim.
46012028	Lat de mbecy ni Crisht, Ñgyoozh bzum tub ga la dey nu lugaar niy. Nu loga la yu' mbecy nu zuy riiñ nu nac yu aposht. Nu cyup yu' mbecy zuy riiñ nu nac yu yu nu rnii riidz nu druu lo Ñgyoozh. Nu chon yu' mbecy zuy riiñ nu rlyuuy de coz ni Crisht. Orze' despuees yu' mbecy zuy riiñ nu ricy yu nusuriidz. Nunu yu' ga' mbecy nu ricy guñaa. Orze' yu' ga' mbecy nu rlocyuub losa'. Orze' yu' ga' mbecy nu riib ic de riiñ nu ricy mbecy lat der. Orze' yu' ga' mbecy nu rnii nu riidz reña' mbecy.
46012029	Walab dela mbecy nac yu aposht. Walab dela dey nac yu mbecy nu rnii de riidz nu druu lo Ñgyoozh. Walab dela dey ricy yu nusuriidz.
46012030	Walab dela dey ricy yu guñaa nu nac Espiriit Yon ni Ñgyoozh. Walab dela dey rniiy nu riidz reña' mbecy. Walab dela dey gac shaal yu de riidz ze'.
46012031	Bicy der nu gad tub riiñ nu ricy ñi presis nu gac der. Tees mod nu nap zir par dela de' zir ñi, nde' riidz nu ne̱e̱ lo der na.
46013001	Mas Espiriit Yon ni Ñgyoozh shaal mi shcab ne̱ nu ne̱e̱ riidz reñ ga la de mbecy, nunu mas shaal mi shcab ne̱ nu ne̱e̱ riidz de anc, tees de riidz nu ne̱e̱ ze' se la la sac ñi benu waca̱ losa̱'. De riidz nu ne̱e̱ nañ gal nu na tub nu rzigy gyid o tub nu rzigy plati.
46013002	Mas cyiiña̱ shaala̱ riidz nu druu lo Ñgyoozh, mas rad lagya̱ dela coz, mas gyet laga̱ cuen dela coz biigy ni Ñgyoozh, mas tona' la ricy cupa̱ consuel lo Ñgyoozh, gashtal gac gyicya̱ nu cha̱a̱ se' tub bicy, tees benu waca̱ losa̱', orze' se la la saca̱.
46013003	Mas rica̱ dela coz ne̱ ni de mbecy zi, nunu mas zaana̱ caa dey gyi cuerp ne̱ par nu nac Crisht, se la la cyiiña̱ benu waca̱ losa̱'.
46013004	Benu rca den losa'n, orze' gyicy cup den pase̱z dun dey, nunu nap gyicy dun dey. Benu rca den losa'n, orze' rila wayicy saap lagy den ich yu, ni wayabic den gyel mbecy ni de ub na. Ni a̱' nac den mbecy le'.
46013005	Benu rca den losa'n, orze' wayicy ñgya den loy; ni wazu fert den nu nac coz nu rlagy ub zi'l na; ni wacha' ic den. Benu rca den losa'n, orze' ni wayeza' lagy den loy ornu shiñ ricy nuy ub na.
46013006	Benu rca den losa'n, orze' wagyet lagy den ornu shiñ ricy nu mbecy dey, sinu gyet lagy den ornu gyicy de mbecy mod nu se'ñ.
46013007	Benu rca den losa'n, orze' gagye la den la zi'l mod nu nay. Segur la gyicy cup den consuel loy, nunu rishlo den loy nu gyicy yu gan, nunu gyicy cup den pase̱z niy.
46013008	Nu rca den losa'n, rila wayecañ. Shuub dzi nu walagya'ñ nu shaal den riidz ni Ñgyoozh; ni walagya'ñ nu gyicy mi nu nii den riidz reña' mbecy, ni walagya'ñ nu gyicy mi nu gad lagy den lac yaruu de coz.
46013009	Gun Ñgyoozh ricy mi nu ñuu ga zi'l yet lag den cuen, nunu ricy mi nu ñuu ga zi rcyiiñ den nu shaal na riidz nu druu lom.
46013010	Tees ornu shuub dzi nu gyanap den, ornu cyid Crisht tuuba' tir, orze' nap zir gad lagy den dela coz.
46013011	Ornu gumiiña̱, mne̱e̱ mod nu rnii yu nguzh mi', nunu guze̱e̱ gal nu rzii yu nguzh mi', nunu brusha̱ shcab gal nu rash yu nguzh mi' shcab. Tees na bi guusha̱. Orze' walagya'ñ nu gyicya̱ mod nu ricy yu nguzh mi'.
46013012	Na wagyet lag nap den cuen de coz ni Ñgyoozh. Rad lagy den gal nu rabee lo tub guan nu dzeeñ dzeeñ zi'l rabee loñ. Tees par lo se mbi la gabe dela coz, gun lo nu loo la zac den mi. Orze' gad lagy den gal nu rad lagy Ñgyoozh de coz nu yu' nañ lardoon.
46013013	Tiem ze' chon coz nu ni zi'l gyicy den: nu gyicy cup den consuel lo Ñgyoozh, nunu rishlo den lom, nunu ca den losa'n. Tees coz nu ricy zir ñi presis lo chon coz ze', nde' nu ca den losa'n.
46014001	Bicy der nu car losa'r. Bdiiñ der lo Ñgyoozh nu gyicy mi nu cyiiñ der nu gyicy ru riiñ nim nunu ricy zir ñi presis nu cyiñ der riiñ nu gac gnii der de riidz nu druu lom.
46014002	Gun de mbecy nu rnii riidz reña' mbecy, walab lo mbecy rniiy ñi, sinu lo Ñgyoozh, gun de mbecy rila wagyet lag dey cuen de riidz nu rniiy. De riidz nu rnii de mbecy ze', nde' rniiy ñi por nu nac Espiriit Yon ni Ñgyoozh, tees dela riidz nu rniiy ze', nde' riidz nu wagyeñ dey.
46014003	Tees de mbecy nu rshaal riidz nu druu lo Ñgyoozh laab nu riidz yu, de yu ze', rniiy ñi lo dela mbecy par nu locyuub yu dey, nunu rbic yu baloor ni dey, nunu rbic yu consuel ni dey.
46014004	Ze' de mbecy nu rnii riidz reña' mbecy, de mbecy ze' laab ub zi'l yu rlocyuub yu. Tees de mbecy nu rshaal riidz nu druu lo Ñgyoozh, de yu ze' rlocyuub yu dela de mbecy ni Crisht.
46014005	Yet lagya̱ benu dela der niir nu riidz reña' mbecy, tees gyet zir lagya̱ benu dela der cyiiñ ru nu shaal ru riidz nu druu lo Ñgyoozh. Gun dzi zir sac de mbecy nu rnii riidz nu druu lo Ñgyoozh gaze' de mbecy nu rnii riidz reña' mbecy. Nomaas benu grusu tub mbecy nu shaal de riidz reña' mbecy ze', gaze' nu sac ñi, gun orze' locyuub yu dela mbecy ni Crisht.
46014006	Nde' nu der bicy na, ¿la cyiiña̱ yapa̱ lo der benu ne̱e̱ nu riidz reña' mbecy? Orze' se la la cyiiña̱. Tees benu shaala̱ lo der tub riidz nu briic Ñgyoozh nu ne̱e̱, o benu ne̱e̱ lo der tub coz nu rlagy ñi nu gad lagy der, o benu shaala̱ lo der tub riidz nu druu lo Ñgyoozh, o benu lyu̱u̱ ni der tub coz ni Ñgyoozh, benu ni gyicya̱, orze' cyiiña̱ ni der.
46014007	¿A wacu' cuen der de gyiib ni musiic? Tub bdzi o tub arpa, mas walab nu mbañ ñii, tees benu a̱' nap rsiigy dey ñi, orze' wad lagy den la di rbooñ, gun a̱' nap rsiigy dey ñi.
46014008	Ni' zi'l ornu rzu' gyel yuu. Benu mbecy nu rlaa trompet a̱' nap rlaay ñi, orze' wazu lily de soldad par nu chucooy.
46014009	Ni' zi'l mod wagyet lag mbecy cuen de coz nu gnii de ru, benu nii der nu riidz reña' mbecy. Orze' nde' nañ gal nu na nu lo bi la gnii der ñii.
46014010	Zañ lo riidz yu'ñ gyishlombecy, nunu segur la yu' mbecy nu gyet lag yu cuen tub lo ga de riidz ze'.
46014011	Benu ya̱ wagyet laga̱ cuen de riidz nu rnii tub mbecy, orze' mbecy ze' nay gal nu na tub mbecy nu walab losa̱', nunu ya̱ na gal nu na tub mbecy nu walab losa' yu ze'.
46014012	Como rlagy der cyiiñ ru nu gyicy ru riiñ nu rbic Espiriit Yon ni Ñgyoozh, nde' nu ricy zir ñi presis nu gyicy der fers nu gyicy ru riiñ par nu locyuub ru de mbecy ni Crisht.
46014013	Orze' de yu nu rnii riidz reña' mbecy, rlagy ñi nu cyiñ dey lo Ñgyoozh nu gyicy mi nu cyiiñ dey shaal yu de riidz ze'.
46014014	Gun benu ya̱ ne̱e̱ du̱ Ñgyoozh nu riidz reña' mbecy, orze' ne̱e̱ du̱m nañ lardo̱o̱ zi'la̱. Tees shcab ne̱ wagad lagy ñi la coz rne̱e̱.
46014015	Orze' ¿la coz gyicya̱? Ornu rne̱e̱ du̱ Ñgyoozh, rne̱e̱ coz nu druu nañ lardo̱o̱, tees ni' zi'l rne̱e̱ de coz nu yet laga̱ cuen. Ornu rdula̱, rdula̱ nu dutuub la lardo̱o̱, tees ni' zi'l rdula̱ de coz nu yet laga̱ cuen.
46014016	Ornu rbic der gras ni Ñgyoozh nu riidz reña' mbecy, orze' ¿lac mod nii de' zir de mbecy: “Laab ni”, nii dey? Ze' ii wangyet lag dey cuen coz nu rnii der.
46014017	Mas tona' la cyit za de riidz nu rnii der, tees rila walocyuub ñi de' zir losa' der.
46014018	Ya̱ drica̱ gras ni Ñgyoozh, gun ya̱ dzi zir rne̱e̱ nu riidz reña' mbecy gaze' de' zir de ru.
46014019	Tees lat de mbecy ni Crisht, yet zir lagya̱ nu lyu̱u̱ gaay zi riidz nu gyet lag dey cuen gaze' nu ne̱e̱ tii miily riidz reña' mbecy nu wagyet lag dey cuen.
46014020	Der bicy na, cue' gash der shcab mod nu rash de yu nguzh mi'. Bicy der mod nu ricy de yu nguzh mi' nu wagyicy yu coz a̱' nap. Tees ornu gash der shcab, bicy der mod nu ricy mbecy gush.
46014021	Gun lat de riidz nu bzeeñ Ñgyoozh mniim lac gyicy num de mbecy Israeel. Orze' nam: “Gne̱e̱ lo de mbecy Israeel nu nac mbecy nu rnii reña' riidz, nunu nu nac de mbecy nu walab mbecy guledz. Tees mas ni gyicya̱ par wazuub gyidag dey ne̱”, nam.
46014022	Gal nu bicy mi tiem ze', ni' zi'l ricy mi na, gun ornu cuic mi reña' riidz nu nii tub ga mbecy, nde' cyiiñ ñi par nu gad lagy de mbecy nu wagyicy cup consuel lom cyu nac mi. Walab nu cuic mi ñii par de mbecy nu bi ricy cup consuel. Ze' benu Ñgyoozh gyicy mi nu cyiiñ tub mbecy shaal yu riidz nu druu lom, orze' nde' cyiiñ ñi par de mbecy nu bi ricy cup consuel lom. Walab par mbecy nu wagyicy cup consuel.
46014023	Orze' lat nu yatublaazh de ru, mbecy ni Crisht, benu dela der checuar niir riidz reña' mbecy, nunu benu lat la ze' chu' tub mbecy lat der, tub yu nu walab mbecy ni Crisht o tub yu nu a̱' nac nu der, orze' niiy nu raton der.
46014024	Tees benu dela der niir riidz nu druu lo Ñgyoozh, orze' ornu chu' tub mbecy nu a̱' nac nu der o chu' tub mbecy nu walab mbecy ni Crisht lat der, orze' de riidz nu rnii der ze', orze' nde' lyuuñ niy nu nac yu mbecy cyi. Nunu de riidz ze' lyuuñ loy nu nac yu mbecy nu yu' falt ni nu nac nu gyet lag yu cuen dela coz nu rnii der.
46014025	De riidz ze' gyicy caacy ñi de coz ngach nu rnii tooy. Orze' gzu tib yu, nunu griib zily yu Ñgyoozh. Orze' niiy nu rishli gaal zu Ñgyoozh lat der.
46014026	Der bicy na, orze' i mod bicy der: ornu gyatublaazh der, tub ga la der ricy cup ru tub coz nu rlagy ru gul ru. Ze' tuuba' der lyuur ni de losa'r. Ze' tuuba' mbecy briic Ñgyoozh tub riidz nu niiy lo der. Ze' tuuba' mbecy rlagy yu niiy nu reña' riidz. Ze' tuuba'y rlagy yu nu shaal yu lac yaruu de riidz ze'. Tees dela coz ze' bicy der nu tub mod nu locyuub ñi dela de mbecy zigy.
46014027	Benu la be mbecy rlagy yu nu niiy riidz reña' mbecy, orze' cyup zi'l mbecy o chon dey gac niiy. Cue' nu zigya' zir dey. Nunu bee lo dey niiy. Ze' tuuba' mbecy rlagy ñi nu shaal yu de riidz nu rnii dey ze'.
46014028	Benu sac cyu nu shaal riidz ze', orze' mbecy nu rnii reña' riidz ze' rlagy ñi nu checay nu niiy lat de mbecy zigy. Orze' nañ lardoo zi'l yu gac niiy riidz ze' lo Ñgyoozh.
46014029	Cyup mbecy o chon yu gac niiy riidz nu druu lo Ñgyoozh. Orze' de' zir mbecy ri zi'l gua dey gash yu shcab ben a laab ni gal nu rniiy.
46014030	Tees benu Ñgyoozh cuic mi riidz nu nii tuuba' mbecy, orze' mbecy nu rshaal riidz ni Ñgyoozh ze' checay nu rniiy.
46014031	Dela der gac nii der riidz nu cuic Ñgyoozh nu nii der, tees bee lo der niir, gun orze' gac dela mbecy zigy, nunu gad baloor ni dey.
46014032	De mbecy nu rnii riidz nu druu lo Ñgyoozh gac gyub ic dey de riidz nu druu nañ lardooy.
46014033	Gun Ñgyoozh wansa' lagy mi nu pshees chu' den, sinu Ñgyoozh psa' lagy mi nu gyicy den mod nu se'ñ. Bicy der gal nu ricy dela de' zir de mbecy ni Crisht lat nu yatublaazh dey.
46014034	De biñ mñaa wac nii dem ornu yatublaazh de mbecy ni Crisht, gun nde' coz nu rlagy ñi. Nunu wac gyub ic dem lat de mbecy zigy gal nu rnii leey ni de mbecy Israeel.
46014035	Benu rlagy mi gad lagy mi tub coz, orze' rlagy ñi cugyi'm lo ñgyeem ornu grim yu'm, gun a̱' nap benu tub biñ mñaa gniim lat de mbecy zigy, ze' nu rzat dey Crisht.
46014036	Rlagy ñi gad lagy der nu de riidz ni Ñgyoozh walab lat de ru bzub gyi'ñ; ni walab lo de ru zi'l briñ.
46014037	Benu tub mbecy rnii tooy nu cyiiñ yu shaal yu riidz ni Ñgyoozh o benu rnii tooy nu Espiriit Yon ni Ñgyoozh locyuub mi yu nu niiy, orze' rlagy ñi gad lagy yu nu Ñgyoozh bicy mi mandaar lo̱ nu ni ne̱e̱ de riidz ii lo der.
46014038	Benu ca na mbecy wacheña lagy yu de nde', orze' cue' gyicy cuen der yu.
46014039	Der bicy na, orze' bicy der nu gniir de riidz nu druu lo Ñgyoozh, tees cue' ca der ni de mbecy nu niiy nu reña' riidz.
46014040	Dela coz nu gyicy der bicy der ñii mod nu se'ñ, nunu mod nu rlagy ñi.
46015001	Na der bicy na, gyicya̱ nu gyeza' lagy der de riidz nu sac ni Crisht nu pshaala̱ lo der. Riidz ze' bi gush der ñii, nunu nde' riib ic ñi der na.
46015002	Ni' par nu nac de riidz nu pshaala̱ ze', gruu mbañ der, benu gyicy yac der nur ñii, benu walab nu nu ru' zi'l der gyicy cup ru consuel loñ. Gun benu nu ru' zi'l der gyicy cup ru consuel loñ, orze' leew la gyicy cup ru consuel loñ.
46015003	Ya̱ brica̱ nu gad lagy der de coz nu gud lagya̱, de coz nu ricy zir ñi presis par de' zir de coz. Nde' nu gut Crisht par nu nac cyi den gal nu rnii de riidz ni Ñgyoozh.
46015004	Orze' pcach dey mi. Orze' dzi chon byabañ mi gal nu rnii de riidz ni Ñgyoozh.
46015005	Orze' bruu sac mi lo Bed. Orze' bruu saca'm lo de trocyupa' de aposht.
46015006	Orze' despuees bruu saca'm lo zigy zir de bicy na lat nu yu' tublaazh dey. Bded gaay gaynal dey nac yu yu'y. Nunu zigy dey gabee yu' mbañ yu na, nomaas la be zi'l dey bi gut yu.
46015007	Despuees orze' bruu sac mi lo Santiag. Gaze' nu bruu sac mi lo dela de' zir aposht.
46015008	Ornu laab nde' la nu blazh ze', orze' bruu sac mi lo ya̱. Ya̱ bzaca̱ gal nu rzac tub mdoo nu gul anzir nu shuub tiem ni ornu bzaaca̱m.
46015009	Gun ya̱ gash zir zu̱ par lo de' zir de aposht. Ni wangyapa̱ nu nii dey ya̱ aposht, gun ya̱ psheed zi̱ de mbecy ni Crisht.
46015010	Tees nu nac nu Ñgyoozh nap bicy num ya̱, nac la̱a̱ ca na nu naca̱. Nunu walab nu leew la nap bicy num ya̱, gun ya̱ ricy zira̱ riiñ nim gaze' de' zir de aposht. Tees walab nu bicya̱ de riiñ ze' ub zi̱, sinu Ñgyoozh bicy mi faboor num ya̱ nu blocyuub mi ya̱ nu gyicya̱ ñii.
46015011	Tees a̱' ricy ñi presis nu cyu bicy zir riiñ: ti ya̱ o de' zir de yu ze', gun tub zi'l riidz rne̱e̱ de̱ lo der, nunu lo de riidz ze' ricy cup der consuel.
46015012	Tees como de̱ ya̱ rshaal de̱ lo der nu Crisht byabañ mi, orze' ¿lagu yu' ru' la be mbecy lat der nu rnii dey nu wayabañ de mbecy nu bi gut?
46015013	Tees benu wayabañ de mbecy nu bi gut, orze' ni' Crisht wangyabañ mi.
46015014	Nunu benu cue' ñgyabañ Crisht, orze' de riidz nu rshaal de̱ lo der se la la sac ñi, nunu se la la sac ñi nu gyicy cup den consuel lom.
46015015	Benu ni, orze' de̱ ya̱ nu bgu̱u̱ de̱, gun mne̱e̱ de̱ nu Ñgyoozh bicy mi nu byabañ Crisht. Tees benu rishli nu wayabañ de mbecy nu bi gut, orze' walab rishli bicy Ñgyoozh nu byabañ Crisht.
46015016	Gun benu wayabañ de mbecy nu bi gut, orze' ni' Crisht wac ñgyabañ mi.
46015017	Benu cue' ñgyabañ Crisht, orze' se la la sac ñi nu gyicy cup der consuel lom, nunu benu ni, orze' nigul gyicy sulagy Ñgyoozh de cyi der.
46015018	Benu ni, ni' de mbecy nu bi gut, de yu nu bicy cup consuel lo Crisht, mnit lo dey.
46015019	Benu lat nu yu' zi'l den gyishlombecy ii na, drish lo den lo Crisht, ze' wayabaña' den, orze' cuaa zir de ub na gaze' de' zir de mbecy.
46015020	Tees rishli Crisht byabañ mi ornu gut mi. Mi ze' biñ nu byabañ loga la par lo de' zir de mbecy nu gyabañ par lo.
46015021	Gun gal nu rat den nu nac tub zi mbecy, ni' zi'l gyabañ den nu nac tuuba' zi mbecy.
46015022	Gun dela mbecy rat dey gyi' nu nac dey nez Adaang. Orze' ni' zi'l mod gyabañ dey gyi' nu nac nu dey Crisht.
46015023	Tub ga la mbecy gyabañ yu ornu shuup tiem niy. Nu loga la byabañ Crisht. Orze' despuees gyabañ de mbecy nu nac nim, ornu cyid mi tuuba' tir.
46015024	Orze' shuub dzi nu gya' lo dela coz. Orze' Crisht gyicy mi gan dela losa' yuum, nunu gu'm gyel gubier nim yaa Ñgyoozh, Uz mi.
46015025	Gun Crisht rlagy ñi nu gyub ic mi gashtal gyicy lam gan dela losa' yuum.
46015026	Orze' laab nde' la gyicy mi gan nu checa nu gat mbecy.
46015027	Gun Ñgyoozh bicy mi nu Crisht gyub ic mi dela coz. Nomaas rabee nu walab nu gyub ic mi Ñgyoozh.
46015028	Tees ornu Crisht gyub ic mi dela coz, orze' “O” niim nu gyub ic Uz mim, biñ nu bicy nu gyub ic mi dela mbecy. Orze' Ñgyoozh gyub ic mi dela coz.
46015029	Yu' mbecy nu rzu nis dey nu nac de mbecy nu bi gut. ¿Lagu ni ricy dey benu wayabaña' de añ?
46015030	Ze' par de̱ ya̱, ¿lagu de or la yu̱' de̱ lo rishdzidz nu gat de̱?
46015031	Segur la rishli, der bicy na, de dzi la rdeda̱ lo rishdzidz nu gata̱. Tees yet lagya̱ nu nac der como nac der mbecy ni Shuaan den Jesucrisht.
46015032	Orze' se la la pcyiiñ nu ptub su̱ de̱ de mbecy Éfeso, de mbecy nu na gal nu na bañ dañ, benu wayabañ den ornu gat na. Benu ni, orze' nap zir gyicy la den gusht gal nu rnii de mbecy ornu rniiy: “¡Dow na, do'n gun dzi ga gat na ina!”, rnii dey.
46015033	Cue' zaan der nu guu mbecy ru. “Benu mbecy a̱' nap chesa nuy mbecy nap, orze' gyicy yu nu gnu mbecy nap”, rnii dey.
46015034	Orze' pchaa der mod nu gyicy ru, nunu cue' ga' gyicy der coz cyi. Gun yu' mbecy lat der nu a̱' yu' lo dey Ñgyoozh. Nde' nu ni rne̱e̱ de riidz ii lo der par nu gat lo der.
46015035	Che chii la ca na mbecy cugyi'y: “¿Nu lac mod gyabañ de mbecy nu bi gut? ¿Nu lac na cuerp ni dey?” nii dey.
46015036	¡Nde' tub coz ton nu nii dey! Benu nuuz der tub mbigy tub ya mni, warib ñi benu wanit lo mbigy nu bdunuuz ze'.
46015037	Coz nu nuuz der ze', nde' walab ub la ya mni, sinu nde' mbigy zi'l ñi: tub mbigy trig o la zi'l reña' lo mbigy.
46015038	Tees Ñgyoozh gyicy mi nu galy ya mni ze', nunu gyicy mi nu gyac mbigy ze' gal nu na nu ub mi rlagy mi. Tub lo ga de mbigy ze' ricy mi nu reñ ga la nu nañ gac ñii.
46015039	Nunu walab tub zi'l nu na beel mbecy nu de beel bañcyug. Reñ na beel mbecy, nunu reñ na beel bañcyug. Reñ na beel chigyiñ nunu reña' na beel bel gyoow.
46015040	Ni' de coz nu ta' baa, reña' nañ par de coz nu yu' lo yu ii. De coz cyit na nu ta' baa reña' rabeeñ par de coz cyit na nu yu' lo yu ii.
46015041	Cyit rabee doo güidz. Beey cyita' rabee ma. Tees reña' rabee ma par doo güidz. Bel baa reña' rabee ma. Mas de bel baa, reñ ga la rabee tub ga ma lat de losa' ma.
46015042	Ni' zi'l mod gac ornu gyabañ de mbecy nu bi gut. Ornu rdugach cuerp ni mbecy, orze' gyayuñ. Tees ornu gyabañ ñi orze' wata'ñ.
46015043	Ornu rdugach dey, orze' shni na dey; tees ornu gyabañ dey, orze' tona' la gyafert dey.
46015044	Ornu rdugach dey, orze' cuerp ni dey nac ñii coz ni gyishlombecy ii; tees ornu gyabañ dey, orze' cuerp ni dey gyac ñi coz ni gyibaa. Yu' cuerp nac ñii ni gyishlombecy ii, nunu yu' ga' cuerp nu nac ñii ni gyibaa.
46015045	Gun lat de riidz nu bzeeñ Ñgyoozh rniiñ: “Adaang, yu nu bzuub gyi'ñ nu rach mbecy, yu ze' byac yu tub mbecy mbañ. Ze' Crisht, biñ nu bzuub gyi'ñ nu gyabañ mbecy, mi ze' nac mi tub mbecy nu wat nu rbic gyel mbañ”, rniiñ.
46015046	Nu loga la Ñgyoozh briic mi cuerp ni gyishlombecy ii ni den. Orze' despuees cuic mi cuerp ni mbecy gyibaa ni den.
46015047	Nu loga la, Adaang psa' lagy Ñgyoozh yu nu yu. Tees nu cyup Crisht bruum gyibaa.
46015048	Dela mbecy ni gyishlombecy na dey gal nu na Adaang, yu nu byaa nu yu, tees de mbecy nu nac nu Crisht na dey gal nu na biñ nu bruu gyibaa.
46015049	Orze' na, na den gal nu na mbecy nu byaa nu yu, tees par lo gyac den gal nu na Crisht, biñ nu bruu gyibaa.
46015050	Der bicy na, ya̱ rne̱e̱ ni cuerp gyidz ii ni den, cuerp ni beel nu ni rit, nii rila wac chu'ñ lo gyel gubier ni Ñgyoozh. Ni' cuerp gyidz ii ni den wacyiiñ ñi par nu gagyeñ tub la.
46015051	Rlagya̱ gad lagy der tub coz nu wagad lagy la de mbecy. Walab dela den gat na.
46015052	Tees nañ tub miiñ zi'l dela den dza nu nan. Tub lat nu shet zi'l gyid iz na, ornu dulaa trompet, orze' dela de añ gyabañ dey, nunu rila wata' dey. Nunu dza nu na dela den.
46015053	Gun cuerp nu gat ni den ii rlagy ñi nu dzañ. Gyac ñi tub cuerp nu rila wata'.
46015054	Orze' ornu cuerp ni den nu gat ii gyac ñi cuerp nu rila wata', orze' gyu' ni de riidz nu bzeeñ Ñgyoozh, ze' nu rniiñ: “Bi bicy mbecy gan. Rila wata' dey”, rniiñ.
46015055	Orze' gyel gut rila wayicya'ñ gan dey. Rila wayicya'ñ nu zac zi ga' dey nu gat yu.
46015056	Gat den nu nac de coz cyi nu bicy den. Nunu bicy den cyi como wangyicy den gal nu rnii leey nu bzeeñ Ñgyoozh.
46015057	Tees gric den gras ni Ñgyoozh, gun bicy mi nu gyicy den gan nu nac de coz nu bicy Shuaan den Jesucrisht.
46015058	Na der bicy na, bzu fert der nu nac de coz ni Crisht, nunu bicy paa der nim. Bloo lo der nu de riiñ nu ricy ru ni Ñgyoozh, gun bi neñ der nu la zi'l coz ni Ñgyoozh nu ricy der walab nu leew la ricy der ñii.
46016001	Na par ornu te' der de tiñ nu glocyuub der de mbecy ni Ñgyoozh nu yu' lo de yu nu la Judea, rlagy ñi gyicy der mod nu mne̱e̱ lo tub nac ga de mbecy ni Crisht nu yu' lo de yu ni Galacia.
46016002	Tub noming ga rlagy ñi nu co reñ der ñuu tiñ. Dub gal lac ricy der gan dub ni cuic der. Orze' cu' choow der ñii, gun orze' ornu yapa̱, walagy ñi dude' de tiñ ze'.
46016003	Ornu yapa̱, orze' zeeda̱ de mbecy nu bi pcui der ze', nu cha nu dey de tiñ ze' par Jerusaleeng, nunu cha nu dey tub gyicy ni rishbeey nu zeeda̱ lo de bicy na nu yu' lugaar ze'.
46016004	Benu galagy ñi nu cha̱, orze' ni' zi'l ya̱ cha̱ du̱ dey.
46016005	Nez nu yapa̱, rlagy ñi nu deda̱ lo de mbecy nu yu' Macedonia. Orze' niga deda̱ par lo de ru.
46016006	Rlagya̱ gyiyeeñ du̱ der tub tiem, ben a wac cyiiña̱ lat der dub laa lat lascyey. Orze' gac locyuub der ya̱ nu de coz nu galagy ñi ne̱ ornu cha̱ tuuba' lugaar.
46016007	Walab nu rlagy zi'l ya̱ nu zaca̱ der nez nu deda̱, sinu rlagya̱ nu les cyiiña̱ lat der benu zaan Shuaan den.
46016008	Tees gyiyeeña̱ Éfeso ii gashtal shuub la dzi nu chu' sa' ni Pentecostés.
46016009	Gun mas yu' zigy mbecy nu zay contr ni Shuaan den, tees na tiem niñ par nu gyicya̱ gan de riiñ ily nim Éfeso ii.
46016010	Benu gri Timoteo lo der, orze' gyicy der nu nap zu lagy yu, gun yu ze' ricy yu riiñ ni Shuaan den gal nu ricy ya̱.
46016011	Cue' gyicy gyidz der yu, sinu rlagy ñi nu locyuub der yu nu de coz nu galagy ñi niy par ornu chay tuuba' lugaar, gun orze' cush cyay cyida'y lo̱. Gun ya̱ rishlo̱ yu nu cyid yu nu de' zir de bicy na.
46016012	Ze' Apolos, ya̱ mnishba̱a̱ loy nu cyid güiiy der gal nu de' zir de bicy na. Na la walagy yu cyid yu. Tees ornu gad mod niy orze' cyid yu.
46016013	Bicy cuidad der ub ru ni de coz a̱' nap. Nunu ni cue' gya' ich der nu nac de coz ni Crisht. Cue' dzib der. Bzu fert der.
46016014	Nunu dela coz nu gyicy der, bicy der ñii par nu nac nu rca der losa'r.
46016015	Der bicy na, de ru rad lagy der nu par de' zir de mbecy nu yu' lo yu ni Acaya, Estéfanas nu de famil niy, de yu ze' byac dey mbecy ni Crisht nu loga la, nunu de yu ze' byu'y lo de riiñ par nu locyuub dey de mbecy ni Crisht.
46016016	Der bicy na, rlagya̱ nu gyicy yac der nu de coz nu rnii de yu ze', nunu de coz nu rnii de mbecy nu na gal nu na de yu ze'. Nunu bicy yac der nu cyu zi'l mbecy nu ricy nu dey riiñ.
46016017	Tona' la yet lagya̱ nu biid Estéfanas, nu Nat, nu Acaico. De yu ze' blocyuub dey ya̱ lugaar ni de ru, gun sac der ii.
46016018	Gal nu bicy dey nu bet lagy de ru, ni' zi'l bicy dey nu bet lagya̱. Cyu zi'l mbecy nu ni na gal nu na de yu ze' rlagy ñi nu griib zily der yu.
46016019	Dela de mbecy ni Ñgyoozh nu yu' lo yu ni Asia, bzeed dey ñgyoozh ni der. Aquila nu Priscila gal nu dela de mbecy ni Crisht nu ryatublaazh nañ yu' dey bzeed dey ñgyoozh ni der como ni' nac der mbecy ni Crisht.
46016020	Dela de bicy na nu yu' ii bzeed dey ñgyoozh ni der. Dela der nap nii nu der losa'r par nu gabe nu nac der losa' bicy ru.
46016021	Ya̱ Baly, ca̱a̱ de riidz ii nu ya̱a̱ nu zeeda̱ ñgyoozh ni der.
46016022	Benu tub mbecy wacay Shuaan den Jesucrisht, orze' bi gul yu duu. ¡Shuaan de̱, da!
46016023	Shuaan den, Jesucrisht, nap gyicy num der.
46016024	Nunu bi neñ der nu ya̱ rca̱ der nu nac Jesucrisht.
47001001	Ya̱ Baly, yu nu bzu Ñgyoozh nu gac aposht ni Jesucrisht. Ni bicy mi, gun nde' coz nu rlagy mi. Ya̱ nu biicy na Timoteo zeed de̱ gyicy ii lo de mbecy ni Ñgyoozh nu yu' gyedz Corinto nunu lo dela de mbecy ni Ñgyoozh nu yu' lo de yu ni Acaya.
47001002	Ñgyoozh Uz na nu Shuaan den Jesucrisht gyicy dem faboor nu nap gyicy num de ru, nunu gyicy mi nu cheti ri añ ni der.
47001003	Orze' gyabic den gyel mbecy ni Ñgyoozh, Uz Shuaan den Jesucrisht. Mi ze' Uz na, biñ nu gushni lagy de ub na. Mi ze' Ñgyoozh nu rbic consuel ni den.
47001004	Dela lat tiem nu deet rzac na, orze' Ñgyoozh rbic mi consuel nin. Orze' nu nac consuel ze' cyiiñ den nu gric na consuel ni mbecy nu rzac de lo la coz deet. Gun laaba' consuel nu briic mi ni den, laaba' nde' gric na ni de mbecy.
47001005	Gun gal nu Crisht bzac zim, ni' zi'l zac zi ga' den nu nac mi. Tees ni' zi'l Ñgyoozh cuic zir mi consuel ni den nu nac Crisht.
47001006	Gun benu de̱ ya̱ zac deet de̱, nde' cyiiñ ñi par de ru, gun orze' Ñgyoozh cuic mi consuel ni der, nunu co mbañ mi der. Como Ñgyoozh rbic mi consuel ne̱ de̱ ya̱, ni' zi'l cuic mi consuel ni de ru. Locyuub mi der nu gagyer nu pase̱z ornu gzac deet der gal nu bzac de̱ ya̱.
47001007	Orze' de̱ ya̱ tona' la drish lo̱ de̱ lo der nu waya' ich der, gun nap rad lagy de̱ nu gal nu bzac deet de̱ ya̱, ni' rzac deeta' de ru. Orze' ni' zi'l gal nu briic Ñgyoozh consuel ni de̱ ya̱, ni' zi'l cuica'm consuel ni de ru.
47001008	Na der bicy na, rlagy de̱ gyicya̱ nu gyeza' lagy der de coz deet nu bzaac de̱ lat nu gusa̱ de̱ lo de yu ni Asia. Par nu tona' la coz ily bzac de̱, orze' blazh consuel ne̱ de̱ par nu cyiiña̱ gyishlombecy ii.
47001009	Guze̱e̱ de̱ nu na̱ gal nu na tub pres nu bi zuu la nu gat. Orze' ni bzac de̱ par nu gad lagy de̱ nu cue' gyicy cup de̱ consuel lo uba̱, sinu gyicy cup de̱ consuel lo Ñgyoozh, biñ nu gyicy nu gyabañ mbecy.
47001010	Ñgyoozh bi bloom de̱ ya̱ lo tub rishdzidz ily nu rlyu nu bi gat la de̱, nunu co napa'm de̱ ya̱ par lo. Orze' gyicy cupa' de̱ consuel lom nu co napa'm ya̱,
47001011	benu de ru locyuub der de̱ ya̱ nu cyiñ der lo Ñgyoozh nu nac de̱. Orze' benu zigy mbecy rnii nu dey Ñgyoozh nu nac de̱ ya̱, orze' ni' zi'l zigy mbecy rbic dey gras nim nu nac nu nap bicy num de̱.
47001012	Yu' tub coz nu ricy ñi nu tona' la yet lagy de̱. Coz ze', nde' nu rad lagy de̱ nañ lardo̱o̱ nu nap bicy du̱ de̱ de ru gal nu dela de' zir mbecy. Bicy du̱ de̱ der nu gyel cacy. Nunu naal la rabee coz nu bicy du̱ de ru. Walab nu bicy du̱ de ru tub mod nu bruu nañ shcab ni uba̱, sinu bicy de̱ tub mod nu bruu lo Ñgyoozh. Gun Ñgyoozh bicy mi faboor nu blocyuub mi de̱ nu ni bicya̱.
47001013	Orze' lo gyicy nu rzeed de̱ lo der rca̱a̱ de̱ tub lo zi'l riidz nu gac sya' der nunu nap gyet lag der cuen. Nunu drish lo̱ de̱ nu par lo nap gad lagy der
47001014	ornu shuub dzi nu cyid Shuaan den Jesuuz, gal nu gyet lagy de̱ ya̱ nu nac de ru, orze' ni' zi'l gyet lagya' de ru nu nac de̱ ya̱. Nde' tub coz nu gad lagy der ñuu ga zi tiem na.
47001015	Nu nac nu ya̱ rad lagya̱ nu de coz ze' nde' segur la, nde' nu ya̱ bicy pe̱e̱ nyapa̱ lo der loga la, gun orze' cyup tir yapa̱ locyuuba̱ der.
47001016	Gun ya̱ bicy pe̱e̱ nyap güi̱i̱ de ru loga la nez nu ñgya̱a̱ Macedonia. Na or mbish cya̱, nyap güi̱i̱ ga̱' de ru tuuba' tir. Ni bicy pe̱e̱, gun orze' de ru gac locyuub der ya̱ nu gad coz nu cyiiñ ne̱ ni byaj nu cha̱ Judea.
47001017	Ornu mne̱e̱ nu ni gyicya̱, ¿a mnii too der nu ya̱ bicy cyup ica̱? ¿Uti mnii too der nu ornu ya̱ rloo ica̱ ben lac gyicya̱, orze' ryuba̱ tub mod rguu? ¿A rne̱e̱ de̱ nu “Bi yap la de̱”, ze' laab tiem ze' rne̱e̱ ga̱' de̱ nu “Wayapa̱?”
47001018	Ñgyoozh rad lagy mi nu wagne̱e̱ de̱ nu “Bi yap de̱”, orze' laab tiem ze' rne̱e̱ ga̱ de̱ nu “Wayapa̱.” De̱ ya̱ a̱' ne̱e̱ de̱ rup laa coz ze' nañ tub tiem zi'l.
47001019	Gun Jesucrisht, I'ñ Ñgyoozh, biñ nu rzat Silvano, nu Timoteo, nu ya̱, mi ze' a̱' nac mi tub biñ nu ricy cyup ic, sinu dub laa tiem ricy mi coz nu rnii Ñgyoozh.
47001020	Gun Crisht bicy yac mi ni dela riidz nap nu mnii Ñgyoozh nu segur la gyicy mi. Nde' nu ornu ryabic den gyel mbecy ni Ñgyoozh nu nac Crisht, orze' rnii den: “Laab ni gac ñii.”
47001021	Orze' laab Ñgyoozh bicy mi nu gad lagy de̱ ya̱, gal nu de ru nañ lardoo den nu nac num den, nunu laab Ñgyoozh bloo sum den nu gac naa nim.
47001022	Orze' briic mi Espiriit Yon nim ni den. Mi ze' nam gal nu na tub sey par nu gabe nu nac naa nim. Briic mi mi ze' ni den nu loga la par nu gabe nu cuic mi de coz ni den par lo.
47001023	Gun Ñgyoozh neñ mi nu wancha̱ Corinto gal nu mnii to̱o̱ gun ya̱ rze̱e̱ nu a̱' nap par de ru benu ñgya̱a̱.
47001024	Walab nu rlagy de̱ nu por fers la cheña lagy der de coz nu gne̱e̱, gun de ru bi rzu fert der nu nac de coz ni Crisht. Coz nu rlagy de̱, nde' nu gyicya̱ riiñ tublaazh la nu de ru, gun orze' zu cyit lagy der nu nac de riiñ nu gyicy den.
47002001	Nde' nu ya̱ bdu' ica̱ nu wayap güi̱i̱ de ru nis gyicya̱ nu gyicy shni der.
47002002	Gun benu ya̱ gyicya̱ nu gyicy shni der, orze' ¿ca grusu mbecy nu gyicy yu nu gyet lagya̱? Gun ¿a walab de ru nde'? Como laab de ru mbecy nu gyicy shni nu nac coz nu gyicya̱.
47002003	Nde' nu ni mod pca̱a̱ lo gyicy nu zeeda̱ lo der, gun cue' nu gyicy der nu gyicy shni̱ ornu yapa̱ lat der. Gun de ru lagy ñi nu gyicy der nu gyet lagya̱. Gun ya̱ rad lagya̱ nu segur la gal nu ya̱ gyet lagya̱, ni' zi'l gyeta' lagy de ru.
47002004	Tees ornu pca̱a̱ gyicy ii nu zeeda̱ lo der, tona' la guc deet nañ lardo̱o̱, nunu gashtal nis urlo̱ pca̱a̱ ñii. Tees pca̱a̱ ñii walab par nu gyicya̱ nu gyicy shni der, sinu par nu drica̱ nu gad lagy der nu ya̱ tona' la rca̱ de ru.
47002005	Benu ca na tub mbecy bicy yu nu bicy shni losa'y, walab ya̱ zi'l bicy yu nu bicy shni̱, sinu bicy yu nu bicy shni dela de ru ñuu ga. “Ñuu ga” rne̱e̱ par nu cue' gyicy zilya̱ de coz ze'.
47002006	Orze' lo dela de ru bded cyaal der briic der cashtig ni mbecy ze'. Orze' beñ bee ni zi'l.
47002007	Orze' na rlagy ñi nu gyicy sulagy der niy, nunu cuic der baloor niy, gun orze' cue' ga' gyicy shniy. Gun nis laa yaay de coz ni Crisht.
47002008	Nde' nu ya̱ rnishba̱a̱ lo der nu cuic der nu gad lagy yu nu rca der yu tuuba' tir.
47002009	Gun anzir bzeeda̱ gyicy ze' lo der nu nac de coz ze', par nu gyicya̱ preb der ben a wazuub gyidag der de riidz nu ne̱e̱.
47002010	Na ornu de ru gyicy sulagy der ni mbecy nu nac coz nu bicy yu, orze' ni' ya̱ gyicy sulagya̱ niy. Nunu benu yu' cyi nu gyicy sulagya̱, orze' gyicy sulagya̱ ñii nu nac de ru par lo Crisht,
47002011	gun orze' nuras wagyicy yu gan de ub na, gun bi neñ na la na may nu ricy cup yu.
47002012	Na ornu bri̱ gyedz nu la Troas par nu shaala̱ de riidz ni Crisht lo de mbecy nu yu' gyedz ze', orze' Shuaan den tona' la blocyuub mi ya̱ nu guud tub mod nu bicya̱ riiñ nim.
47002013	Tees rila wanganap lagya̱ par nu wancheela̱ biicy na Tito. Nde' nu mne̱e̱ du̱ dey ñgyoozh. Orze' bru̱u̱ lugaar ze' gua̱ par lo de yu ni Macedonia.
47002014	Gric den gras ni Ñgyoozh, gun ricy mi nu gyicy den gan nu nac Crisht. Orze' de ub na dric na nu gad lagy de mbecy de coz nim. De coz ze' nañ gal nu na tub coz zguul nu tush las den.
47002015	Nunu laab de ub na na den gal nu na tub dzeeñ zguul ni yaal nu rbic Crisht par lo Ñgyoozh. Orze' nu zguul ti' ze' zaab ti'ñ lat de mbecy nu gruu mbañ, gal nu lat de mbecy nu nit lo.
47002016	Par de mbecy nu dune', ti' zguul ze' gyicy ñi nu gad lagy yu nu gat yu. Ze' par de yu nu gruu mbañ, nu zguul ze' gyicy ñi nu gad lagy dey nu cui mbañ yu. Orze' ¿ca na mbecy nu cyiiñ yu gyicy yu riiñ ni Ñgyoozh?
47002017	De̱ ya̱ cyiiñ de̱, gun wagyicy du̱ de̱ de riidz ni Ñgyoozh gal nu ricy de mbecy nu ricy dalje̱z nu la coz, gun yu' zigy mbecy nu ni ricy yu. De̱ ya̱, lugaar nu ni gyicy de̱, lo la Ñgyoozh li rshaal de̱ de riidz nim. Gun mi ze' bzuu nez mi de̱ ya̱, nunu de̱ ya̱ nac du̱ de̱ Crisht nunu mi ze' nac num de̱ ya̱.
47003001	Ornu ni rne̱e̱ de̱, ¿a rlyu nu tuuba' tir brugyi' nu ryabic de̱ gyel mbecy ni uba̱? ¿Walab gaal rlagy ñi nu rlyu̱u̱ de̱ tub gyicy lo der nu rniiñ cyu nac de̱, gal nu ricy la be mbecy? ¿O walab gaal rlagy ñi nu cuic der gyicy nu rnii cyu nac de̱ nu lyu̱u̱ lo reña' mbecy?
47003002	Walagy ñi nu ni, gun de ru na der gal nu na tub gyicy nu rniiñ cyu nac de̱ ya̱. De ru na der gal nu na tub gyicy nu bi ca nañ lardo̱o̱ de̱. Orze' dela mbecy gac gad lagy dey coz nu rnii gyicy ze', nunu gac sya' dey ñi.
47003003	Nunu rabee nu laab Crisht pcaam lo gyicy ze', nunu bzeed mi ñii nu nac de̱ ya̱. Nunu wancaam lo gyicy ze' nu tint, sinu pcaam looñ nu nac Espiriit Yon ni Ñgyoozh, tub biñ nu mbañ. Nunu wancañ lo tub gyita' she, sinu gyicy ze' cañ nañ lardoo mbecy.
47003004	Orze' segur la rad lagy de̱ de nu nde', gun ricy cup de̱ consuel lo Ñgyoozh nu nac Crisht.
47003005	Gun walab nu nil cyiiñ de̱ nu gyicya̱ la coz, sinu benu gac gyicy de̱ ñii, orze' Ñgyoozh bicy mi nu gac gyicy de̱ ñii.
47003006	Mi ze' bicy mi nu cyiiñ de̱ gyicya̱ de riiñ ni tub trat cub. Nde' walab trat nu ca lo gyicy. Sinu nde' trat nu bruu lo Espiriit Yon ni Ñgyoozh. Gun trat ni leey nu ca lo gyicy, nde' rniiñ nu rlagy ñi nu gat den. Tees Espiriit Yon ni Ñgyoozh rbic mi gyel mbañ ni den.
47003007	Leey ni Moisees pcañ nu letr lo gyita'. Nunu bruu zac gyel lily ni Ñgyoozh, ornu briic mi ñii. Orze' de mbecy Israeel wangagyee dey nu ngüiiy lo Moisees par nu tona' la byaryal loy, mas nu ryal ze' byagash yaa niñ. Tees benu rabee gyel lily ni Ñgyoozh ornu bruu zac leey nu rniiñ nu rlagy ñi nu gat na,
47003008	¡dzi zir rabee gyel lily nim nu nac nu gusu tub trat cub nu riib ic Espiriit Yon nim!
47003009	Gun benu rabee gyel lily nim ornu bruu zac leey nu rñii nu rlagy ñi nu gat na, ¡orze' dzi zir nap rabee gyel lily nim nu nac tub trat nu rniiñ lac mod gyanap mbecy lom!
47003010	Gun gyel lily ni Ñgyoozh nu bruu zac gulas wasaap ñi gyel lily nim nu rabee tiem na.
47003011	Benu bruu zac gyel lily ni Ñgyoozh ornu biid leey ni Moisees, tub leey nu bi bded ni, orze' dzi zir nap rabee gyel lily nim na nu nac nu zu tub trat cub, tub trat nu zu par tub la.
47003012	Par nu nac nu drish lo̱ de̱ lo trat cub ze', wacchib la de̱ rne̱e̱.
47003013	Wagyicy de̱ gal nu bicy Moisees. Gun yu ze' psoow yu loy par nu cue' zac de mbecy Israeel nu gyu nu ryal nu ca loy.
47003014	Tees gal nu byoow lo Moisees, ni' zi'l byoow nañ shcab ni de mbecy Israeel. Nunu mas gashtal dzi na noow nañ shcab ni dey lat nu rsya' dey de gyicy ni trat gush. Gun tub zi la nu “O” nii mbecy ni Crisht, orze' gyal nañ shcab niy.
47003015	Mas gashtal dzi na noow nañ shcab ni dey ornu rsya' dey de riidz ni Moisees.
47003016	Tees ornu tub mbecy “O” niiy ni Crisht, orze' gyal nañ shcab niy.
47003017	Gun Shuaan den, Jesucrisht, mi ze' nac mi Espiriit ni Ñgyoozh. Nunu ze' nu rcyiiñ Espiriit ni Shuaan den Jesucrisht, ze' sac reña' shuaan den.
47003018	Nde' nu dela den saca' negy nu rsoow lon. Na den gal nu na tub guan nu rlyuu gyel lily ni Shuaan na Jesucrisht. Nunu gac den gal nu na ub mi. Orze' tub dzi ga rabee zir gyel lily nim loon. De nde' coz nu ricy Shuaan den Jesucrisht, biñ nu nac Espiriit ni Ñgyoozh.
47004001	Nde' nu de̱ ya̱ wanshi'ñ de̱ baloor. Gun Ñgyoozh bdu'm riiñ nim ya̱a̱ de̱ nu nac nu gushni lagy mi de̱.
47004002	Nde' nu rzu chu̱ de̱ de coz to' lo nu ricy de̱ ngach. Nunu wachesa̱ de̱ nu gyel rguu. Ni wagne̱e̱ de̱ nu de riidz ni Ñgyoozh nde' walab coz rishli, sinu rne̱e̱ de̱ du uub la mod nu rishli. Nunu nu mod ze' gric de̱ nu gad lagy de mbecy nañ lardooy nu nap ricy de̱ par lo Ñgyoozh.
47004003	Nunu benu noow rshaal de̱ de riidz nu rbic gyel mbañ rlyu, orze' noow zañ par de mbecy nu dune' zi'l.
47004004	Gun nuras, yu nu nac ñgyoozh ni gyishlombecy ii, bicy yu nu byoow nañ shcab de mbecy nu wagyicy cup consuel, gun orze' cue' gyet lag dey cuen de riidz nu sac nim, de riidz nu rzat gyel lily ni Crisht. Nunu mi ze' rbic mi nu gad lagy den la na Ñgyoozh, nu nac mod nu na ub mi.
47004005	Ornu rshaal de̱ de riidz ni Ñgyoozh, walab nu rzat de̱ uba̱, sinu rne̱e̱ de̱ nu Jesucrisht nac mi Shuaan den. Nunu rne̱e̱ de̱ nu de̱ ya̱ naca̱ mbecy nu ricy coz nu rlagy ñi ni de ru nu nac Jesuuz. Nde' zi'l riiñ nu ricy de̱.
47004006	Nunu laab Ñgyoozh, biñ nu psa' lagy yaa lugaar ze' nu cow, mi ze' bzeed mi yaa nañ lardo̱o̱ de̱, gun orze' gad lagy de̱ la na gyel lily nim nu gruu lo Jesucrisht.
47004007	Tees gyel nap ni Ñgyoozh nu ricy cup de̱ nañ cuerp ne̱, nde' nañ gal nu na tub gyel nap nu bdu' choow mbecy nañ tub gyis yu, gun orze' gabe nu tona' la coz ily druu lo Ñgyoozh. Walab nu druuñ lo de̱ ya̱.
47004008	Mas cya' la rzac de̱ coz deet, tees walab nu nit loñ de̱. Yu' nu dzi drush de̱ shcab, tees waglazh la consuel ne̱ de̱.
47004009	Yu' tiem nu rzab mbecy ich de̱, tees Ñgyoozh wacsaan yaam de̱. Yu' nu shiñ ricy nu mbecy de̱, tees wagnit lo̱ de̱.
47004010	Ca zi'l lugaar nu rded de̱, dub laa tiem zu̱ de̱ lo rishdzidz nu gat de̱ gal nu bzac Jesuuz, gun orze' rabee nu Jesuuz mbañ mi nu nac de̱ ya̱.
47004011	Gun lat nu gabee mbañ de̱ ya̱, dub laa tiem rded de̱ lo rishdzidz nu gat de̱ nu nac Jesuuz, gun orze' nu nac de̱ ya̱ mbecy nu ca lo cuen nu gat, rabee nu Jesuuz zum.
47004012	Ni mod rded de̱ ya̱ lo rishdzidz nu gata̱. Ze' de ru gad nu cui mbañ der.
47004013	Nunu rshaal de̱ de riidz ni Ñgyoozh, gun ricy cup de̱ consuel lom, gal nu rniiñ lat de riidz nim. Orze' rniiñ: “Ya̱ bicy cupa̱ consuel, nunu nu nac nde' mne̱e̱”, rniiñ.
47004014	Gun rad lagy de̱ nu Ñgyoozh, biñ nu bicy nu byabañ Shuaan den Jesuuz, ni' zi'l gyicy mi nu gyabañ de̱ ya̱ nu Jesuuz. Nunu gyicy mi nu tublaazh la gyecha̱' de̱ gal nu de ru lom.
47004015	Orze' dela coz nu rzac de̱, nde' par de ru, gun orze' dub gal nu nap ricy nu Ñgyoozh mbecy, orze' ni' yu' mbecy nu cuic yu gras nim, gun orze' rabee nu dzi zily nac mi.
47004016	Nde' nu washi'ñ de̱ baloor. Gun mas cuerp ne̱ de̱ dzach ded niñ, tees tub dzi ga gyafert zir de̱ nañ lardo̱o̱.
47004017	Coz nu rzac zi̱ de̱ gyishlombecy ii na, nii walab coz nu dzi biigy. Nunu dzach ded niñ. Tees nu nac nu rzac zi̱ de̱, nde' nu gad gyel lily ne̱ de̱ nu rila walazh. Nunu gyel lily nu gad ne̱ de̱, nde' tona' la coz ily par de coz nu rzac zi̱ de̱.
47004018	Gun wagyicy cuen de̱ de coz nu rzac urlo de̱ gyishlombecy ii, sinu ca lo̱ de̱ lo de coz nu wacsaca̱. Gun coz nu rzac de̱, nde' coz nu ded ni. Tees coz nu wasac de̱, nde' coz nu gzu tub la.
47005001	Gun cuerp ni de ub na gyishlombecy ii nañ gal nu na tub yu' negy. Wazu tuuñ ñi. Orze' dudily ñi. Tees rad lagy na nu benu nit lo yu' negy ze', orze' se la la nde', gun Ñgyoozh bi bzu lily mi tuuba' yu' gyibaa nu wanit lo nu cuic mi ni den. Nunu yu' ze' walab nu yaa mbecy byaañ.
47005002	Nde' nu lat nu rcyiiñ na nañ yu' negy ze', orze' ric la añ nin nu gad yu' nu zub gyibaa, ze' nu cyiiñ den nañ ñi.
47005003	Gun yu' nu zub gyibaa, nde' cuerp nu cuic Ñgyoozh ni den par lo. Nde' nañ gal nu na tub negy nu gzun, gun orze' cue' nu gyid yaagy la den chesan nu nac nu sac cuerp ni den.
47005004	Lat nu rcyiiñ den nu cuerp nin gyishlombecy ii, orze' gyi la ryeed añ ni den nu deet rac nañ lardoon. Orze' walab nu rlagy den nu chesan nu sac cuerp nin, sinu rlagy den nu gzun tuuba' cuerp nu gad ni den gyibaa, gun orze' gad gyel mbañ ni cuerp nu gat ni den. Orze' nde' rila wata'ñ.
47005005	Ñgyoozh nac mi biñ nu bzu lily de ub na par de nu nde'. Nunu briic mi Espiriit Yon nim ni den par nu gabe nu gad de nu nde' nin.
47005006	Nde' nu dub laa tiem rzu fert den. Gun rad lagy den nu lat nu rcyiiñ na nañ cuerp ni gyishlombecy ii, orze' walab nu rcyiiñ den lo Shuaan na.
47005007	Nde' walab coz nu zac den na na la, sinu nde' gad lagy den nu nac nu zeña lagy na de riidz nim.
47005008	Nde' nu na rzu fert den, nunu yet zir lagy den benu gat na, gun orze' gruun nañ cuerp ii. Orze' gyan cyiiñ dun Shuaan na Jesuuz.
47005009	Nde' nu dub laa tiem rzu bich den nu nac coz nu yet lagy Shuaan na. Ni gyicy den mas gabee rcyiiñ den nañ cuerp nin, o mas nu saca'n.
47005010	Gun dela den rlagy ñi gyecha'n lo Crisht par nu gri beem ni den, gun orze' tub ga la den gad coz nu yad ñi nu gad nin dub gal nu na coz nu bicy den lat nu pcyiiñ den nañ cuerp nin: benu bicy den coz nap o coz a̱' nap.
47005011	Orze' como rad lagy de̱ nu rca lagya̱ lo Shuaan na, nde' nu ricy pe̱e̱ de̱ nu rcuugya̱ nañ lardoo de mbecy. Ñgyoozh nap yu' lom de̱ ya̱, nunu drish lo̱ de̱ nu ni' zi'l de ru nap yu' lo der de̱ ya̱.
47005012	Walab nu ryabic de̱ gyel mbecy ne̱ de̱ tuuba' tir, sinu dric de̱ lugaar nu gyet lagy der nu nac de̱, gun orze' gad mod nu tush cya der riidz nu rnii de mbecy nu rcui. Gun de yu ze' rgüiiy la na losa'y par ich yu, par wagyicy cuen la dey la nay nañ lardooy.
47005013	Tees benu de̱ ya̱ naca̱ mbecy ton, nde' par Ñgyoozh. Nunu benu walab, orze' nde' par de ru.
47005014	Orze' la zi'l coz nu ricy de̱, nde' nu nac nu Crisht rcam de̱ ya̱. Gun na bi gud lagy de̱ nu tub zi Crisht gut mi lugaar ni dela mbecy. Orze' nde' nañ gal nu na nu gut dela mbecy.
47005015	Nunu Crisht gut mi par dela mbecy, gun orze' de mbecy nu gabee mbañ, cue' ga' cyiiñ dey par nu nac coz nu rlagy ub yu, sinu cyiiñ dey par Crisht, biñ nu gut nunu biñ nu byabañ nu nac dey.
47005016	Nde' nu warush den shcab ben la na tub mbecy mod ni gyishlombecy ii. Mas gulas mnii too den nu nac Crisht mod ni gyishlombecy, tees na walaba' nu ni mod ricy den.
47005017	Gun benu tub mbecy nac nuy Crisht, orze' byac yu tub mbecy cub. Orze' dela mod nu nay gulas, bi bded niñ. Mod nu nay na, nde' tub mod cub.
47005018	Dela nde' coz nu bicy Ñgyoozh. Coz nu bicy mi ze' bicy ñi nu byanap riidz ni den dun mi nu nac Crisht. Nunu bdu'm riiñ yaa den nu locyuub na de mbecy nu gyanap riidz ni dey nuy mi.
47005019	Mod nu rne̱e̱, nde' nu Ñgyoozh ricy mi nu gyanap riidz ni de mbecy gyishlombecy nuy mi nu nac Crisht. Mi ze' wariib cuena'm de cyi nu ricy dey. Nunu bdu'm riiñ yaa den nu shaala̱ de riidz ze' nim lo de mbecy.
47005020	Orze' de̱ ya̱ naca̱ mbecy nu bzuu nez Crisht nu cha̱ por cuen nim. Nañ gal nu na nu Ñgyoozh rniim lo der nu nac de̱ ya̱. Nde' nu rnishba̱a̱ de̱ lo der nu gyanap riidz nir nur mi ze'.
47005021	Gun Crisht rila wangyicy mi ni tub cyi. Tees par nu nac de ub na, Ñgyoozh bicy mim par tub mbecy cyi. Gun orze' nu nac mi ze', gyacaacy den lo Ñgyoozh.
47006001	Orze' como tublaazh la ricy den riiñ ni Ñgyoozh, de̱ ya̱ rnishba̱a̱ de̱ lo der nu cue' zaan der nu leew la nap gyicy nu Ñgyoozh der.
47006002	Gun lat de riidz nim nam: Tiem nu rlagy ñi zuub gyidaga̱ ni der. Nunu dzi nu gruu mbañ der, ya̱ locyuuba̱ der, nam. Na na la, tiem nu bzat mi ze'. ¡Dzi na la dzi nu gruu mbañ der ze'!
47006003	Wagyicy de̱ ni tub la coz nu gyicy ñi nu gadza mbecy, gun orze' cue' nu gnii zi mbecy ni riiñ nu ricy de̱,
47006004	sinu gyicy de̱ tub mod par nu gabe nu nac de̱ mbecy nu ricy coz nu rlagy Ñgyoozh. Gun ornu rzac zi̱ de̱, nu pase̱z ragye̱e̱ de̱. Ornu ricy falt la coz ne̱ de̱, orze' ragye̱e̱ de̱. Ornu deet rac, orze' ni' zi'l ragye̱e̱ de̱.
47006005	Ornu rgaaz dey de̱ ya̱, orze' ragye̱e̱ de̱. Ornu yet lag de̱ nañ yu' gyiib, orze' ragye̱e̱ de̱. Ornu ryach mbecy, orze' ragye̱e̱ de̱. Ornu fers ricy de̱ riiñ, orze' ragye̱e̱ de̱. Ornu rach pcaal de̱, orze' ragye̱e̱ de̱. Ornu ran de̱, orze' ragye̱e̱ de̱.
47006006	Ricy de̱ nu gabe nu nac de̱ mbecy nu ricy coz nu rlagy Ñgyoozh nu nac de coz nu ricy de̱. Rded de̱ nu gyel cacy. Nap yet lag de̱ cuen de coz rishli ni Ñgyoozh. Ricy cup de̱ pase̱z nu losa̱'. Yet lagy de̱ losa̱'. Nac du̱ de̱ Espiriit Yon ni Ñgyoozh. Nunu rishli rca̱ de̱ losa̱'.
47006007	Rshaal de̱ de riidz rishli ni Ñgyoozh. Nunu Ñgyoozh coz ily ricy mi nu nac de̱ ya̱. Nu nac nu byanap de̱ par lo Ñgyoozh, cyiiñ de̱ nu chuco̱o̱ nu de losa' yuum. Gac shet ya̱a̱ de̱ yu. Nunu gac ca̱ de̱ uba̱.
47006008	Yu' nu rca lagy mbecy lo de̱. Ze' yu' ga' nu rgüii tañ dey lo de̱. Yu' nu nap rnii dey nu nac de̱. Ze' yu' ga' nu shiñ rnii dey nu nac de̱. Ricy dey de̱ ya̱ par mbecy rguu, mas rne̱e̱ de̱ coz rishli.
47006009	Mas nap yu' lo dey de̱ ya̱, tees ricy dey de̱ ya̱ par mbecy nu a̱' yu' lo dey. Mas bi yu' de̱ nu gata̱, tees gabee mbañ de̱. Mas rbic dey cashtig ne̱ de̱, tees wacut dey de̱ ya̱.
47006010	Rlyu nu ricy shni de̱, tees dub laa tiem nap zu lagy de̱. Rlyu nu gyel zi zu̱ de̱, tees ricy de̱ nu yaguani'ñ zig mbecy nu nac coz ni Ñgyoozh. Rlyu nu saca' la coz ne̱ de̱, tees ricy cup de̱ dela coz nu ricy ñi presis.
47006011	Orze' de ru bicy na nu yu' Corinto, de̱ ya̱ naal la mne̱e̱ lo der. Pshaal de̱ dela coz nu yu' nañ lardo̱o̱ lo der.
47006012	Rila wagyicy zet lagy de̱ lo der, sinu de ru ricy zet lagy der lo̱ de̱ ya̱.
47006013	Orze' ya̱ rne̱e̱ lo der gal nu rnii tub mbecy nuy i'ñ yu. “O” nii der ne̱ de̱ ya̱, gal nu de̱ ya̱ “O” ne̱e̱ de̱ ni de ru.
47006014	Cue' gyicy losa' der mbecy nu wayicy cup consuel lo Crisht. Gun mbecy nu nap ricy, wac gac losa'y mbecy nu shiñ ricy. Nunu tub ze' nu yu' yaa wac gac losa'ñ ze' nu cow.
47006015	Gun Crisht walab tub zi'l shcab ricy cup mi nu nuras. Ni' zi'l de mbecy nu ricy cup consuel lom reña' na shcab ricy cup yu par mbecy nu a̱' ricy cup consuel lom.
47006016	Nunu yu' wedz ni Ñgyoozh wangyap ñi nu gyicy cup ñi nab. Gun de ub na nac naa yu' wedz ni Ñgyoozh, biñ nu rbic gyel mbañ. Gal nu ub mi mniim: Ya̱ zu̱ lat dey, nunu chesa̱ du̱ dey. Ya̱ naca̱ Ñgyoozh ni dey. Nunu de yu ze' gac dey mbecy ne̱.
47006017	Orze' bruu der lat mbecy cyi, nunu bruu chu der lat dey, na Ñgyoozh, Shuaan den. Cue' gyicy cuen der cushtom ni mbecy cyi. Orze' ya shet ica̱ nu gyecha' der lo̱.
47006018	Nunu ya̱ gaca̱ uz der. Ze' de ru gac der i'ñ gyeeya̱ nu i'ñ fiñ mña̱a̱. Ni na Ñgyoozh Shuaan den, biñ nu gac gyicy dela coz.
47007001	Orze' der bicy na, como Ñgyoozh bi mniim zañ riidz nu segur la gyicy mi, nde' nu rlagy ñi nu chu' den nu gyel cacy. Rlagy ñi nu ruu chu den lo de coz nu gyicy ñi nu gabag cuerp nin nunu tant espiriit nin. Nunu rlagy ñi nu zu chu den ub na par nu gyicy na coz nu rlagy Ñgyoozh zi'l nu nac nu rca lagy den lom.
47007002	¡“O” mnii der ne̱ de̱ nañ lardoor! Gun rila wangyicy de̱ coz a̱' nap nu ni tub la mbecy. Ni wangyicy de̱ nu gat lo ni tub la mbecy. Ni wanguu de̱ ni tub la mbecy.
47007003	Walab nu ni rne̱e̱ lo der nu riiba̱ cyi ic der. Gun tona' la rca̱ de̱ ru. Nde' nu rlagya̱ cyiiña̱ tublaazh nu de ru, nunu ornu gat de ru, orze' ni' zi'l rlagya̱ gata̱ tublaazh nu de ru.
47007004	Ya̱ tona' la ricy cupa̱ consuel lo der, nunu yet lagya̱ nu nac der. Lat dela gyel deet nu rzac de̱, ya̱ ricy cupa̱ baloor nunu dub gal rii la lagya̱ yet lagya̱.
47007005	Nese lat nu bri̱ de̱ lo de yu ni Macedonia, rila wangad nu zu lagy de̱, sinu dela lugaar nu gua̱ de̱ yu' gyel deet. Yu' rucoo nu mbecy de̱ ya̱ dela ze' nu rdeda̱. Orze' yu' rdzib de̱ nañ lardo̱o̱.
47007006	Tees Ñgyoozh, biñ nu rbic baloor ni mbecy nu a̱' ricy cup baloor, mi ze' briic mi baloor ne̱ de̱ nu nac nu biid Tito lo de̱.
47007007	Nunu walab nu briic de̱ baloor nu nac nu bri zi'l yu lo̱ de̱, sinu ni' zi'l nu nac de coz nu mniiy lo̱. Mniiy nu tona' la briic der baloor niy. Nunu mniiy lo̱ nu tona' la rlagy der nu zac ru de̱ ya̱. Nunu mniiy nu ricy shni der nu nac de̱, nunu rsug ic der nu nac de̱. Nunu nu nac de nu nde' yet zir lagy de̱ na.
47007008	Mas gyicy nu bzeeda̱ lo der bicy ñi nu bicy shni der, tees ya̱ yet lagya̱ nu bzeeda̱ ñii lo der. Gun ya̱ anzir wangyet lagya̱ nu bzeeda̱ ñii lo der, tees na yet lagya̱. Wangyet lagya̱, gun gud lagya̱ nu bicy shni der. Tees tub miiñ zi'l bicy shni der.
47007009	Tees na dzi yet lagya̱. Walab nu yet lagya̱ nu bicya̱ nu bicy shni der, sinu yet lagya̱, gun mne' der dela cyir ornu bicy shni der. Gun de ru bicy shnir gal mod nu rlagy Ñgyoozh. Nde' nu walab nu shiñ bicy du̱ de̱ der.
47007010	Gun benu tub mbecy gyicy shniy gal mod nu rlagy Ñgyoozh, orze' nde' ricy ñi nu dza mod nu gyicy yu. Nunu nde' gyicy ñi nu gruu mbañ yu. Orze' walagy ñi nu gyicy shni zir yu. Tees benu mbecy gyicy shniy, tees benu walab gal mod nu rlagy Ñgyoozh, orze' nde' gyicy ñi nu gat yu par lo Ñgyoozh.
47007011	¡Tees de ru bicy shnir gal mod nu rlagy Ñgyoozh! Orze' na güii la guc. Nu nac nu bicy shni der nap gush der shcab nu nac asunt ze'. Nunu bzu fert der nu mnii der nu sac falt nir. Bicy ñi nu pcha' ic der. Nunu bicy ñi nu gudzib der. Orze' despuees ngulagy der nzac ru ya̱. Nunu nde' bicy ñi nu briic der cashtig ni mbecy nu shiñ bicy ze'. Nu nac de nu nde' bicy ñi nu rabee nu rila sac falt ni der nu nac asunt ze'.
47007012	Orze' ornu bzeeda̱ gyicy ze' lo der, nde' walab par nu nac yu nu shiñ bicy, ni walab par nu nac de yu nu gutow ni. Sinu bzeeda̱ gyicy ze' lo der par nu gyicya̱ nu gabe par lo Ñgyoozh nu dzi rzu bich der nu nac de̱ ya̱.
47007013	Nu nac nde' guud baloor ne̱ de̱. Nunu walab nu briic zi'l ñi baloor ne̱ de̱ ya̱, sinu ni' zi'l bet lagy de̱ nu nac nu bzaac de̱ nu ni' zi'l Tito bet lagy yu, gun dela der bicy ru nu guti ri añ niy.
47007014	Gun ya̱ byabica̱ gyel mbecy ni der lo Tito. Nunu de ru wangyicy der nu gruu gyel mbecy ne̱ ya̱. Gal nu rishli rne̱e̱ de̱ lo der, ni' zi'l rishli rne̱e̱ de̱ lo Tito ornu byabica̱ gyel mbecy ni der.
47007015	Nunu yu ze' dzi zir rcay de ru, ornu yeza' lagy yu nu dela der rzuub gyidag ru niy, nunu nap bicy nu der yu ornu biid yu lor.
47007016	¡Orze' tona' la yet lagya̱ nu gac gyicy cup za' la̱ consuel lo der!
47008001	Na der bicy na, rlagya̱ nu gad lagy der la coz guc lat de mbecy ni Crisht nu yu' de gyedz ni Macedonia nu nac nu Ñgyoozh nap bicy num dey.
47008002	Mas tona' la deet bzac dey nu nac de preb, tees tona' la nap zu lagy dey. Nunu mas tona' la gyel zi zu dey, tees wansi laa dey briic yu gun. Bicy dey gal nu ricy mbecy guani'ñ.
47008003	Ya̱ rishli rne̱e̱ lo der nu dub gal rii la lagy dey briic yu ca na la nu gac cuic yu. Nunu sheñ zir briic dey par nu tanta' bloo lo dey.
47008004	Nunu tona' la mnishbaa dey lo de̱ nu grica̱ rishbeey nu locyuub dey de' zir yu nu rbic gun ni de mbecy ni Ñgyoozh.
47008005	Nap zir bicy dey par mod nu brish lo̱ lo dey. Nu loga la briic dey ub yu par nu gyicy yu de coz nu rlagy Shuaan den Jesuuz. Nu cyup briic dey ub yu par nu gyicy yu de coz nu rlagy de̱ ya̱. Ni bicy dey gun nde' coz nu rlagy Ñgyoozh.
47008006	Nde' nu bdu̱' de̱ riiñ yaa Tito nu te'y gun ze' lat de ru, gun nu rbic der nu nac nu dzi rcar losa'r, como laab Tito, yu ze' yu nu bzuub gyi' riiñ ze'.
47008007	Gun de ru nap ricy der nu dela coz nu ricy ru. Nap ricy cup der consuel lo Crisht. Nap rshaal der de riidz nim. Nap rad lagy der de coz nim. Dub gal rii la lagy der ricy ru riiñ nim. Nunu nap rca der de̱ ya̱. Orze' ni' zi'l rlagy ñi nu nap gyicy der riiñ ni gun ze' nu nac nu rca der losa'r.
47008008	Walab nu ricya̱ mandaar lo der nu ni gyicy ru. Nomaas nu ya̱ rlagya̱ rlyu̱u̱ ni der de mod nap nu ricy de' zir mbecy, gun orze' rica̱ tub mod nu gyicy der nu gabe nu rishli rca der losa'r.
47008009	Gun de ru rad lagy der de coz nap nu bicy Shuaan den Jesucrisht. Mi ze' guani'ñ mi nu nac de coz ni Ñgyoozh, tees byac mi mbecy zi nu nac de ru. Gun nu nac nu byac mi mbecy zi, orze' de ru byaguani'ñ der nu nac de coz ni Ñgyoozh.
47008010	Orze' na rica̱ consef ni der nu nac gun ze'. Ña'n bded de ru mbecy loga la nu pte' de gun ze'. Tees walab nu tub lo zi'l nu de ru nac der mbecy loga nu briic, sinu ni' zi'l nu dub gusht la briic der ñii.
47008011	Orze' na bza' lo der riiñ nu bzuub der gyi' ze' dub gal nu gac ni der. Nunu dub gusht la bza' lo der ñii gal nu bicy der nu loga la ornu mnii too der nu gyicy ruñ.
47008012	Gun benu tub mbecy rishli gaal rlagy yu cuic yu tub gun, orze' Ñgyoozh “O” niim gyash mi ñii dub gal nu gac cuic yu. Gun Ñgyoozh rniim nu cuic der coz nu yu' nir, walab nu rniim nu cuic der de coz nu sac nir.
47008013	Walab nu rlagya̱ nu nu zac zi der par nu cuic der coz nu cyiiñ ni reña' mbecy.
47008014	Sinu rlagya̱ nu gal gaa la chu' nu der de' zir mbecy. Na na la ricy cup der coz nu ricy falt ni dey. Orze' gac locyuub der dey. Ze' ornu ruu su tuuba' tir, orze' de yu ze' gyicy cup dey coz nu gyicy falt ni de ru. Orze' gac locyuub dey de ru. Orze' benu locyuub der losa'r, orze' tub zi'l mod zu der nu de yu ze'.
47008015	Gun i mod za de riidz ni Ñgyoozh: Mbecy nu pte' sheñ, wanrusub sheñ niy. Nunu mbecy nu pte' ñumiiñ, wangyicy falt ñi niy. Ni rniiñ lat de riidz ni Ñgyoozh.
47008016	Ya̱ drica̱ gras ni Ñgyoozh, gun bicy mi nu ca ic Tito de ru gal nu ya̱ ca ica̱ der.
47008017	Gun walab nu tub lo zi'l nu bet lagy yu ornu bdu̱' riiñ yaay nu cyid güiiy de ru, sinu ni' zi'l bi bruu lardooy nu cha güiiy der, como nil ca ic yu de ru.
47008018	Nunu gzuu nez de̱ Tito tublaazh la nu tub mbecy nu nap yu' lo dela mbecy ni Crisht nu nac de riiñ nu bicy yu nu ptush las yu de riidz nu sac ni Crisht.
47008019	Nunu yu ze' tub mbecy nu pcui dela de mbecy ni Crisht nu cha nuy de̱ ya̱ byaj ornu cha zeeña̱ de gun ze'. Gun orze' nu nac nde' ca lagy mbecy lo Shuaan den Jesuuz, nunu gabe nu yet lagy den nu rlocyuub na losa'n.
47008020	De̱ ya̱ rlagy de̱ yub de̱ tub mod nu cue' nii zi mbecy ne̱ de̱ nu nac mod nu rte̱' de̱ de gun zañ ze'.
47008021	Gun ryub de̱ mod nu nap, walab tub lo zi'l par lo Shuaan na Jesuuz, sinu ni' zi'l par lo de mbecy.
47008022	Nunu tublaazh la zuu neza̱ de yu ze' nu tuuba' bicy na nu nac Crisht. Bicy de̱ preb yu zañ tir, nunu zañ mod bicy yu nu rabee nu nac yu mbecy nu zu fert. Nunu fert zir zuy nu nac nu tona' la ricy cup yu consuel lo der.
47008023	Ze' benu grusu tub mbecy nu cugyi' Tito, ben cyu nac yu, orze' mnii loy nu yu ze' losa̱'. Ricy nuy ya̱ riiñ ornu ricy de̱ coz nu cyiiñ par de ru. Ze' benu grusu tuuba'y nu cugyi' cyu nac de' zir de bicy na ze', orze' mnii lo dey nu de yu ze' mbecy nu bzuu nez de mbecy ni Crisht. Nunu ca lagy mbecy lo Crisht nu nac de yu ze'.
47008024	Orze' gyicy der tub mod nu gad lagy de mbecy ni Crisht nu rishli rca der de yu ze'. Orze' gad lagy dey nu nap ricy de̱ ornu driib zily de̱ de ru.
47009001	Walagy ñi nu zeeda̱ gyicy lo der nu nac gun nu rte' der nu cuic ru ni de bicy na nu nac Crisht,
47009002	gun ya̱ rad lagya̱ nu rlagy der locyuub ru dey. Gun ya̱ byabica̱ gyel mbecy ni der lo de mbecy Macedonia. Mne̱e̱ nu de ru, mbecy Acaya, bi mnii der nu locyuub ru nese ña'n bded. Orze' nu nac nu dzi nap bicy der, briic der fers ni zigy de mbecy Macedonia, gun orze' ni' zi'l gyicy dey yu ze'.
47009003	Orze' na ya̱ zuu neza̱ de bicy na nu nac Crisht ii, gun orze' cue' nu leew la gyabica̱ gyel mbecy ni der. Gun orze' zu lily der gal nu mne̱e̱ lor.
47009004	Gun dzi ga cyid de mbecy Macedonia nu de̱ ya̱ ornu yapa̱ lo der. Orze' benu zac dey nu a̱' zu lily der, orze' mas de̱ ya̱ tona' la gat lo̱ de̱, gun dzi bicy cup de̱ consuel lo der. Ze' yegar de ru dzi zir gat lo der.
47009005	Nde' nu ya̱ mnii to̱o̱ nu nap zir nu ne̱e̱ lo de bicy na nu nac Crisht nu cyid ga dey lo, gun orze' locyuub dey de ru nu laazh der nu te'r gun nu mniir nu cuic ru. Gun orze' bi yu' lily ñii ni der. Nañ gal nu na tub gun nu dub gusht la cuic der, walab nu rzi der cuic ru.
47009006	Pcaa ic der de riidz ii: Mbecy nu rnuuz coz miiñ mbigy, orze' coz miiña' rte'y. Mbecy nu rnuuz sheñ mbigy, sheña' rte'y.
47009007	Tub ga la mbecy rlagy ñi nu cuic yu ca na nu gruu nañ lardooy. Nunu cue' gzi dey nu cuic yu. Ni cue' por fers la cuic yu. Gun Ñgyoozh yet lagy mi mbecy nu dub gal rii la lagy yu rbic yu nim.
47009008	Nunu Ñgyoozh gac cuic za' lam de lo la coz nap nim ni der, gun orze' dub laa tiem gad coz nu cyiiñ ni der, nunu grusuba' lañ par nu gyicy nu der ñii de lo la riiñ nap.
47009009	Gun lat de riidz ni Ñgyoozh rniiñ: Mbecy nap dub gal rii la lagy yu rbic yu ni mbecy zi. Nunu riiñ nap nu ricy yu, nde' gzuñ tub la, rniiñ.
47009010	Ñgyoozh rbic mi de mbigy nu rnuuz mbecy. Nunu rbic mi coz nu gow dey. Orze' na de ru na der gal nu na mbecy nu rnuuz la coz nu nac gun nu rbic ru. Ñgyoozh cuic mi de mbigy nu galagy ñi nu nuuz der. Nunu gyicy mi nu galy ñi ni der. Nunu cuic mi tub cosech sheñ ni der nu nac nu sheñ tiñ cuic der nim.
47009011	Ñgyoozh cuic mi sheñ ni der, gun orze' gad mod nu cuic der sheñ de tir la nu cuic der. Gun orze' zigy mbecy cuic dey gras ni Ñgyoozh nu nac gun nu zeed der ya̱a̱ de̱ ya̱.
47009012	Gun ornu zeed der gun lo de bicy na nu nac Crisht, walab tub lo zi'l nu cuic ru coz nu cyiiñ ni mbecy nu ricy falt ñi ni, sinu ni' zi'l gyicy der nu zigy mbecy cuic yu gras ni Ñgyoozh nu nac gun nu zeed der.
47009013	Orze' de yu ze' gyabic dey gyel mbecy ni Ñgyoozh, gun de coz nap nu gyicy der gyicy ñi nu gabe nu de ru rzuub gyidag der ni de riidz nu sac ni Crisht. Orze' ni' zi'l de yu ze' ca lagy dey lo Ñgyoozh nu nac de tiñ sheñ nu briic der ni dey gal nu ni dela mbecy.
47009014	Orze' tona' la gyet lagy de yu ze' nii nu dey Ñgyoozh nu nac de ru, gun mi ze' tona' la nap bicy num der.
47009015	¡Orze' rlagy ñi nu gric den gras ni Ñgyoozh! ¡Ni waca' la niin nu tanta' coz ily rbic mi ni den!
47010001	Ya̱ Baly. Yu' mbecy nu rniiy nu ornu zu̱ lat dey, orze' naca̱ mbecy gyidz. Ze' ornu saca̱ lat dey, orze' dzi balienta̱, rnii dey. Orze' ya̱ do̱o̱ rishlo der, nu nac nu Crisht dzi gugy nam nunu dzi nap mi,
47010002	orze' cue' gyicy der nu gyicya̱ gyel balient ne̱ ornu yap güi̱i̱ der. Gun ni gyicy du̱ la be mbecy nu rnii nu ricya̱ riiñ nu nac shcab ni mbecy zi'l, rnii dey.
47010003	Rishli gaal nac de̱ mbecy zi'l. Tees wachuco̱o̱ de̱ gal nu rucoo mbecy ni gyishlombecy ii ornu rza̱ de̱ contr ni nuras.
47010004	Gun de su̱u̱ de̱ nu rza du̱ gyel yuu, nde' walab coz ni gyishlombecy ii, sinu nde' de coz ni Ñgyoozh. Nunu cyiiñ ñi par nu tiily ñi de lugaar nu rsoow de losa' yu̱u̱ de̱. Orze' ni mod gyicy de̱ par nu nit lo de cyi fals nu driib mbecy ica̱.
47010005	Nunu gyicy de̱ nu nit lo la zi'l coz nu rsoow lo de coz rishli nu rad lagy de̱ ni Ñgyoozh. Orze' ricy de̱ tub mod nu zuub gyidag de̱ ni Crisht nu dela shcab nu drush de̱.
47010006	Bi zu̱ la̱ de̱ nu rica̱ cashtig ni dela mbecy nu wacsuub gyidag ni Crisht ornu bi byanap la rzuub gyidag der nim.
47010007	De ru nu rgüii zi'l der lo tub mbecy, orze' rnii too der la nay. Orze' benu tub mbecy rad lagy yu nu rishli nac yu mbecy ni Crisht, orze' ni' zi'l rlagy ñi nu gad lagy yu nu de̱ ya̱ naca̱ mbecy ni Crisht.
47010008	Mas ya̱ gyabica̱ gyel mbecy ni uba̱ nu nac riiñ nu bdu' Shuaan den Jesucrisht ya̱a̱, tees rila wagat lo̱. Gun mi ze' bdu'm riiñ ze' ya̱a̱ par nu gyicya̱ nu gyafert zir gyicy cup der consuel lom, walab par nu gyicya̱ nu nit lo der.
47010009	Walab nu rlagya̱ nu rlyu nu rchiiba̱ de ru nu nac gyicy nu bzeeda̱ lo der.
47010010	Yu' mbecy nu rnii dey nu dzi fert za de riidz nu bzeeda̱ lo der. Tees rnii dey nu ornu zu̱ lat dey, orze' wacabee ti lily na̱. Nunu de riidz nu rne̱e̱ se la la sac ñi, rnii dey.
47010011	Tees de mbecy nu ni rnii rlagy ñi nu gad lagy dey gal nu rne̱e̱ de̱ lo de gyicy nu rzeeda̱ lo dey ornu saca̱ lat dey, orze' ni' zi'l gyicy de̱ ornu yapa̱ lat dey.
47010012	De̱ ya̱ walab nu rne̱e̱ nu gal gaal la zu̱ nu de mbecy nu ryabic gyel mbecy ni ub zi'l ze'. Ni wasaap de̱ uba̱ gal nu na de mbecy ze'. Tees de yu ze' ricy ton dey ornu rgüii dey nu la na ub yu nu nac shcab ni ub zi'l yu, nunu ornu rsaap dey ub yu nu de losa'y.
47010013	Walab nu ricy zily de̱ uba̱ tub mod nu walab se'ñ. Tees ricy zily de̱ uba̱ nu nac riiñ nu bdu' Ñgyoozh ya̱a̱ de̱. Nu nac nde' zi'l ricy zily de̱ uba̱. Nunu bdu'm riiñ ya̱a̱ de̱ nu gyicya̱ riiñ mas gashtal lat de ru mbecy Corinto.
47010014	Nde' nu walab nu bicy de̱ tub mod nu walab se'ñ ornu byap de̱ nu loga la lat de ru nu pshaal de̱ de riidz ni Crisht. Gun bdu'm riiñ yaa de̱ nu gyicya̱ riiñ ze' lat de ru.
47010015	Nunu wagyicy le̱' de̱ nu nac riiñ nu ricy reña' mbecy, gun benu ni ñgyicy de̱, orze' ruu chu̱ de̱ lo riiñ nu bdu' Ñgyoozh ya̱a̱. Lugaar nu ñgyicy de̱ nde', orze' drish lo̱ de̱ nu gad zir riiñ nu gyicy de̱ lat de ru dub gal nu yafert zir ricy cup der consuel lom. Tees dub laa tiem riiñ nu bdu' zi'l Ñgyoozh yaa de̱, nde' zi'l riiñ nu ricy de̱.
47010016	Ni' zi'l drish lo̱ de̱ nu gad zir riiñ nu gyicy de̱ nu cha shaal de̱ de riidz nu cuic gyel mbañ de lugaar nu zet zir gaze' de ze' nu yu' de ru, gun orze' cue' nu gyicy de̱ riiñ ze' nu ricy reña' mbecy riiñ, gun orze' cue' nu gyicy le̱' de̱ nu nac riiñ nu bicy reña' mbecy.
47010017	Orze' benu ca na tub mbecy rlagy yu riib zily yu tub coz, orze' rlagy ñi riib zily yu Ñgyoozh, Shuaan den.
47010018	Gun benu mbecy riib zily yu ub yu, orze' wacyiiñ ñi. Tees benu Ñgyoozh riib zily mi yu, orze' gaze' nu cyiiñ ñi.
47011001	¡Dzi ga nap benu gyicy cup der pase̱z ne̱ nu nac coz ton nu ricya̱!
47011002	Ya̱ dzi drusha̱ shcab nu nac de ru. Tees Ñgyoozh bicy mi nu ni gyicya̱. Orze' de ru nar gal nu na tub fiñ feñ. Ze' ya̱ na̱ gal nu na de uz der. Ya̱ bi brica̱ rishnii nu chelaa der tub zi yu gyeey. Mi ze' Crisht. Orze' ya̱ rlagya̱ rica̱ der gal nu na tub fiñ feñ yon nu sac la falt ni nu chelaa der Crisht.
47011003	Tees ya̱ rdziba̱ nu gzac der gal nu bzac Eva. Orze' bily ze', nu nac nu dzi lily na ma par nu guu ma, bicy ma gan bguu ma Eva. Orze' rdziba̱ nu ni' zi'l gyicy nuras nu gadza shcab ni de ru. Orze' checa der nu rcar Crisht nu rishli gal nu mod nu rlagy ñi.
47011004	Gun de ru dub gal rii la lagy der “O” rniir ni cyu zi'l mbecy nu ryiid nu rzat reña' Jesuuz, walab Jesuuz biñ nu rzat de̱ ya̱. Nunu dub gal rii la lagy der “O” rniir ni tuuba' espiriit nu walab Espiriit Yon ni Ñgyoozh biñ nu guud ni der nu nac de̱ ya̱. Nunu “O” rnii der ni tuuba' riidz nu rniiñ lac mod gruu mbañ mbecy ze' walab gal nu na de riidz nu pshaal de̱ ya̱.
47011005	Tees ya̱ rze̱e̱ nu walab ich zab de̱ par de aposht lily nu za ca der ich ze'.
47011006	Mas a̱' cyit za riidz nu rne̱e̱, tees yu' shcab ne̱. De mod la bicy de̱ nu gad lagy der nu yu' shcab ne̱ dub laa tiem nu nac de coz nu bicy de̱ lat der.
47011007	Ya̱ wanlo̱o̱ i̱ ornu pshaala̱ de riidz nu sac ni Ñgyoozh lat der, sinu bicya̱ gyel gyidz ne̱, gun orze' ya̱ bicy lilya̱ de ru. ¿A shiñ bicya̱ rzii der?
47011008	Ya̱ blo̱o̱ tiñ lo reña' mbecy ni Crisht par nu gad mod nu gyicya̱ riiñ ni Ñgyoozh lat de ru. Nde' nañ gal nu na nu bicy gubaana̱ ñii par nu locyuuba̱ de ru.
47011009	Lat nu gusa̱ lat der, orze' wantiña̱ tiñ lo ni tub la der ornu ñgyalagy ñi. Tees de bicy na nu nac Crisht nu yu' gashtal Macedonia briic dey de coz nu ricy falt ne̱. Orze' ya̱ bicya̱ tub mod nu cue' nu gyicy der gasht nu nac ya̱. Nunu zaab gyicy la̱ mod ze' par lo.
47011010	Gal nu rad lagya̱ de coz ni Crisht, orze' rishli gaal washet ica̱ nu soow ni tub la mbecy Acaya ru̱' nu nac coz nu mne̱e̱ ze'.
47011011	¿Lagu ni rne̱e̱? ¿A nde' gun ya̱ walab nu rca̱ de ru? ¡Walab! Ñgyoozh rad lagy mi nu rca̱ de ru.
47011012	Orze' ya̱ zaab gyicy la̱ de coz nu bi ricya̱, gun orze' cue' nu grica̱ mod ni de mbecy ze' nu gnii dey nu gal gaa la zuy nu de̱ ya̱.
47011013	Tees de yu ze' a̱' nac dey aposht nu rishli, sinu nac dey aposht fals. Nac dey mbecy rguu. Nu ricy zi'l dey nu nac yu aposht ni Crisht.
47011014	Tees cue' cha du ic den nu nac nde', gun gaza' nuras ricy yu nu nac yu anc nu rlyuu yaa.
47011015	Orze' nde' walab la coz ily, benu de moz ni nuras gyicya' dey nu nac yu mbecy nu ricy mod nu se'ñ. ¡Tees ornu lazh shup dey laz yu, orze' gyad i dey gal nu yad ñi!
47011016	Ne̱e̱ lo der tuuba' tir: ni tub la mbecy cue' nii too dey nu naca̱ mbecy ton. Tees benu de ru ni rnii too der, orze' bzaan la der nu ne̱e̱ gal nu rnii mbecy ton, gun orze' ya̱ gyicy zilya̱ uba̱ gal nu ricy de yu ze'.
47011017	Riidz nu rne̱e̱ na, walab nu rne̱e̱ ñii por mandaar ni Shuaan den, Jesuuz, sinu ornu driib zilya̱ uba̱, orze' rne̱e̱ mod nu rnii mbecy ton.
47011018	Tees como yu' zigy mbecy nu ricy zily yu ub yu nu nac mod ni mbecy gyishlombecy ii, orze' ni' zi'l ya̱ gyicy zilya̱ uba̱.
47011019	De ru rzii der nu nac der mbecy siñ too, orze' nde' nu bicy cup der pase̱z nu tub mbecy ton.
47011020	Ricy cup der pase̱z nu mbecy, benu gyicy yu de ru par moz niy. Ricy cup der pase̱z nu mbecy, benu gyicy yu gan de ru. Ricy cup der pase̱z nu mbecy benu guuy de ru. Ricy cup der pase̱z nu mbecy benu gyicy ñgyay lo der. Ricy cup der pase̱z nu mbecy mas cyich la yaay ya lo der.
47011021	Ya̱ rat lo̱ nu ne̱e̱ lo der, ¡tees a̱' ricy cup de̱ baloor nu ni gyicy de̱ gal nu ricy de yu ze'! Tees benu ca na tub mbecy cuic yu baloor nu riib zily yu ub yu, orze' ni' zi'l ya̱ rica̱ baloor nu gyicy zilya̱ uba̱, nomaas na rne̱e̱ mod nu rnii mbecy ton.
47011022	De yu ze', ¿a nac dey mbecy hebreo? Ni' zi'l ya̱ naca̱ mbecy hebreo. De yu ze', ¿a nac dey mbecy Israeel? Ni' zi'l ya̱ naca̱ mbecy Israeel. De yu ze', ¿a nac dey nez Abraham? Ni' zi'l ya̱ naca̱ nez Abraham.
47011023	¿A ricy dey coz nu rnii Crisht? Ya̱ dzi zir ricya̱ de coz nu rniim, mas rlyu nu naca̱ mbecy ton ornu ni rne̱e̱. Ya̱ fert zir bicya̱ riiñ ni Crisht gaze' de yu ze'. Zañ zir tir mne' mbecy ya̱ nañ yu' gyiib. Zañ zir tir bgaaz dey ya̱ nu cuart. Nunu zañ zir tir nu bi zu la̱ lo rishdzidz nu ñgyata̱.
47011024	Gaay poras de mbecy Israeel pshet dey cuart icha̱. Gal rub tiiñ zu tap yaa pshet dey icha̱ tub ga poras lo gaay tir ze'.
47011025	Chon poras de mbecy bgaaz dey ya̱ nu yag. Ze' tub tir bgoow gyita' dey ya̱ nu bicy pee dey nu ñgyut yu ya̱. Chon tir ri̱ nañ barc ornu wes tiñ lo nis. Se nu ñgyat zi'la̱ nu nac nis. Tub tir bzaba̱ lo nisyudoo tub dzi nu tub rel.
47011026	Lo zañ byaj nu gusa̱ zaab zu̱ la̱ lo rishdzidz nu nac gyoow ily. Zaab zu̱ la̱ lo rishdzidz nu nac gubaan. Zaab zu̱ la̱ lo rishdzidz nu nac de losa̱' mbecy Israeel. Zaab zu̱ la̱ lo rishdzidz nu nac mbecy nu walab mbecy Israeel. Bzu̱ la̱ lo rishdzidz lat gyedz. Nunu bzu̱ la̱ lo rishdzidz ngush. Bzu lo lo rishdzidz lo nisyudoo. Bzu̱ la̱ lo rishdzidz nu nac amig fals ne̱.
47011027	Tona' la fers bicya̱ riiñ. Yu' gashtal gut ziñ la̱. Zañ tir guch pcaala̱. Yu' nu byana̱. Yu' nu wangad nis do̱'. Zañ tir wangad coz nu da̱w. Yu' nu guzilya̱. Yu' nu bicy falt shaba̱.
47011028	Yu' zañ coz nu wansata̱ lo der. Tees de dzi la deet rac nañ lardo̱o̱ nu nac nu rsug ica̱ nu nac dela mbecy ni Crisht.
47011029	Benu tub mbecy rat yu, orze' ni' zi'l nañ gal nu na nu rat ya̱. Benu cyi gyicy ni gan tub mbecy, orze' dzi rac nañ lardo̱o̱.
47011030	Tees benu rlagy ñi nu gyicy zilya̱ uba̱, orze' nap zir nu zata̱ de coz nu gyicy ñi nu gabe nu naca̱ mbecy wacyiiñ.
47011031	Ñgyoozh, Uz Shuaan den Jesucrisht, rlagy ñi nu gyabic den gyel mbecy nim dub laa tiem. Mi ze' rad lagy mi nu ya̱ rishli rne̱e̱.
47011032	Orze' tub tiem lat nu pcyiiña̱ gyedz Damasco, orze' yu nu riib ic por cuen ni rey Aretas mniiy lo de mbecy nu ña dey dela ro' ni lo' nu zu dub yub la ru' gyedz ze', gun orze' cub dey ya̱ nu cha nuy ya̱ pres.
47011033	Tees bruu su la be mbecy gua nu dey ya̱ ze' nu ca tub bentan ni lo' ze'. Orze' ze' bloo dey ya̱ par ich. Nañ tub chicyiw pshet dey ya̱ tub la' ga' ich lo' ni gyedz ze'. Orze' ni mod briib dze̱ lo yu nu riib ic ze'.
47012001	Se la la coz gyicy na gan benu riib zily na ub na. Mas ni, tees rlagy ñi nu ne̱e̱ de coz nu bicy Shuaan den Jesuuz nu mnii pcaala̱ gal nu de coz nu bicy mi nu bde' lo̱.
47012002	Ya̱ yu' lo̱ tub mbecy ni Crisht nu bi bza' trotap ña'n byay gal gyibaa. Wagad lagya̱ ti ni gaal guc ñi, o ti pcaal zi'l bicy ñi nu bde' loy. Tub zi la Ñgyoozh rad lagy mi.
47012003	Wagad lagya̱ ti nu cuerp la niy byay uti espiriit zi'l niy byañ. Nde' wagad lagya̱. Nomaas tub zi la Ñgyoozh rad lagy mi.
47012004	Tees yu ze' byay gal gyibaa. Orze' güeñ yu coz nu wac gyañ nu riidz. Ni wad rishbeey nu gnii mbecy de coz ze'.
47012005	Orze' ya̱ gac riib zilya̱ yu ze'. Tees ya̱ wariib zilya̱ uba̱. Nomaas ya̱ ne̱e̱ de coz nu gyicy ñi nu gabe nu wacyiiña̱.
47012006	Nunu benu riib zilya̱ uba̱, orze' walab nu ricy tona̱, gun ya̱ rishli rne̱e̱. Par ya̱ wayicy zilya̱ uba̱, gun orze' cue' nu nii too mbecy nu ya̱ gya zir zu̱ gaze' mod nu bzac yu ze' nu zu̱ gal nu mod nu reñ dey nu rne̱e̱.
47012007	Tees par nu tona' la coz ily bzaca̱, nde' nu Ñgyoozh briic mi tub güii ne̱ par nu cue' gyale̱'. Güii ze', nde' nañ gal na tub gyech nu ri nañ cuerp ne̱. Nde' nañ gal na tub coz nu ricy nuras par nu ricy ras yu nuy ya̱.
47012008	Orze' chon tir bdiña̱ lo Shuaan den Jesuuz nu com güii nu ricy cupa̱ ze'.
47012009	Orze' nam rab mi ya̱: “Ya̱ nap ricy du̱ ru. Orze' beñ nu nde'. Gun nap zir rabee nu ya̱ dzi ferta̱ nu nac nu ru wacyiiñ ru”, nam. Nde' nu yet zir lagya̱ nu naca̱ mbecy wacyiiñ, gun orze' gabe nu Crisht dzi fert mi nu nac ya̱.
47012010	Nde' nu yet lagya̱ nu nac nu wacyiiña̱. Yet lagya̱ benu gab zi mbecy ya̱. Yet lagya̱ benu wagad de coz cyiiñ ne̱. Yet lagya̱ benu shet zi mbecy ya̱. Yet lagya̱ benu deet zaca̱ nu nac Crisht. Gun ornu ya̱ dzi zir wacyiiña̱, orze' naca̱ mbecy nu fert zir.
47012011	Ya̱ bicya̱ gal nu ricy mbecy ton ornu bicy zilya̱ uba̱, tees de ru bicy ru nu bicya̱ ñii. Gun de ru yad ñi ni der nu gyicy zily ru ya̱. Gun walab nu sac zir de aposht lily nu za ca der ich ze' gaze' ya̱, mas ya̱ se la la saca̱.
47012012	Gun ya̱ nu pase̱z bicya̱ riiñ lat der. Orze' bicya̱ coz ily. Nunu bicya̱ nusuriidz. Nunu bicya̱ coz nu cha nu ic mbecy. Orze' de nu nde' ricy ñi nu rabee nu rishli naca̱ tub aposht.
47012013	Orze' bicy sulagy der ne̱ benu a̱' nap bicy du̱ de ru. Gun de ru gash zir zu der gaze' de' zir mbecy ni Crisht nu nac tub zi coz. Coz ze', nde' nu wantiña̱ coz nu cyiiñ ne̱ lo der. Orze' bicy sulagy der ne̱.
47012014	Na bi zu lilya̱ nu yap güi̱i̱ de ru byaj chon. Nunu ni' zi'l wadiña̱ coz nu cyiiñ ne̱ lo der. Gun coz nu rlagya̱, nde' ub la de ru. Walagya̱ coz nu yu' ni der. Gun yu nguzh wacuic dey coz cyiiñ ni de mbel niy, sinu de mbel, yu ze' rbic yu de coz nu cyiiñ ni i'ñ yu.
47012015	Ya̱ “O” ne̱e̱ laazha̱ dela coz nu yu' ne̱, nunu mas gashtal glaazha̱ uba̱ par nu locyuuba̱ de ru. Rlyu nu ornu ya̱ dzi zir rca̱ de ru, orze' de ru dzi zir waca der ya̱.
47012016	Orze' ya̱ walab nu byub la̱ too der. Mas ni, tees yu' mbecy nu rniiy nu bgu̱u̱ de ru par nu gyicya̱ gan der.
47012017	¿Walab gaal nu bgu̱u̱ de ru nu nac tub mbecy nu bzuu neza̱ nu biid yu lo der?
47012018	Mnishba̱a̱ lo Tito nu cyid güiiy de ru. Nunu bzuu neza̱ tuuba' bicy na nu nac Crisht ze' nu cyid nu dey yu. ¿Walab gaal bguu Tito de ru? ¿Walab gaal rup la̱a̱ nu Tito ricy de̱ tub zi'l mod, nunu zu̱ de̱ tub zi'l shcab?
47012019	Cyup riidz de ru rnii too der nu de̱ ya̱ zaab ryuub la de̱ mod par nu gabe nu sac falt ne̱. Tees walab ni, sinu rne̱e̱ de̱ de coz nu rlagy Crisht par lo Ñgyoozh. Nunu de ru bicy de̱ nu dzi rca̱, dela coz nu ricy de̱ ricy de̱ ñii par nu locyuuba̱ de ru.
47012020	Ya̱ rdziba̱ ornu yap güi̱i̱ der, orze' zaca̱ der nu reña' mod ricy der gaze' mod nu rlagya̱. Rdziba̱ nu zac der ya̱ nu reña' mod na̱ gaze' mod nu rlagy de ru. Rdziba̱ nu zaca̱ nu deet yu' der nu losa'r. Zaca̱ nu rasaap lagy der. Zaca̱ nu rcha' ic der. Zaca̱ nu bigy lagy der. Zaca̱ nu rnii der rishcuen. Zaca̱ nu rnii zi der ni losa'r. Zaca̱ nu nac der mbecy le'. Zaca̱ nu wagyicy der gal mod nu rlagy ñi. Ni' zi'l rdziba̱.
47012021	Rdziba̱ ornu yapa̱ tuuba' tir, orze' Ñgyoozh gyicy mi nu gat lo̱ nu nac de ru. Nunu gyicya̱ sentiir nu nac de mbecy nu bicy coz cyi, ze' wanne' dey cyi nu bicy yu. Gul dey biñ mñaa nu wanchelaay. Bicy dey de cyi ni biñ mñaa.
47013001	Na tir chon nu yap güii der. Orze' benu tub mbecy riib yu cyi too losa'y, orze' rlagy ñi cyup o chon teshtig.
47013002	Na rne̱e̱ ga̱' lo de yu nu bicy cyi gulas gal nu lo de' zir mbecy, gal nu mne̱e̱ byaj cyup nu byap güi̱i̱ de ru. Nunu rne̱e̱ ga̱' nu gyicy cuidad der, gun benu yapa̱ tuuba' tir, orze' segur la wazaana̱ ded ligaañ ni dey,
47013003	gun de ru rlagy der nu lyu̱u̱ ni der nu ya̱ ne̱e̱ por cuen ni Crisht. Gun Crisht walab nu a̱' fert ricy num der, sinu ricy mi nu nap rabee nu dzi fert mi nu nac coz nu ricy num de ru.
47013004	Gun mas a̱' fert mi ornu biit mbecy mi lo cruuz, tees mbañ mi nu nac nu dzi fert Ñgyoozh. Orze' ni' zi'l de̱ ya̱ a̱' ferta̱, tees lat nu nac de̱ mbecy nim, gac gyicy de̱ de coz nu rlagy ñi ni de ru nu nac nu Ñgyoozh dzi fert mi.
47013005	Orze' bgüii der lac na ub ru, gun orze' gad lagy der ben a rzu fert der nu nac de coz ni Crisht. Orze' bicy der preb ub ru. ¿A wagad lagy der nu Jesucrisht cyiiñ mi nañ lardoo der? ¡Benu wagad lagy der nde', orze' wangyicy der gan preb ze'!
47013006	Tees drish lo̱ lo der nu yad lo orze' gad lagy der nu walab nu wangyicy de̱ gan nu nac coz ni Crisht.
47013007	Orze' de̱ ya̱ diñ de̱ lo Ñgyoozh nu cue' gyicy der ni tub la coz a̱' nap. Walab ti gun ni rne̱e̱ de̱ par nu gabe nu bicya̱ gan nu nac riiñ ni Crisht, sinu ni rne̱e̱ de̱ gun orze' de coz nap zi'l, nde' gyicy der. Wagyicy ñi presis ti gabe nu bicy de̱ gan.
47013008	Gun de̱ ya̱ rila wacha̱ contr ni coz rishli, sinu tub lo zi'l nu rza̱ de̱ faboor ni coz rishli.
47013009	Nde' nu yet lagy de̱ ornu wacyiiña̱. Ni' zi'l yeta' lagy de̱ ornu de ru dzi fert der. Orze' zaab rne̱e̱ du̱ la̱ de̱ Ñgyoozh nu nac de ru gun orze' gyanap der.
47013010	Ya̱ pca̱a̱ gyicy ii anzir nu yap güi̱i̱ de ru, gun ornu yapa̱ lo der, orze' walagy ñi nu dzi fert gyicy du̱ der ornu gyicya̱ riiñ ni Shuaan den Jesuuz. Gun mi ze' bdu'm riiñ ze' ya̱a̱ nu locyuuba̱ de ru nu gal shcab ni der. Walab nu bdu'm riiñ ya̱a̱ de̱ par nu nit lo̱ de ru.
47013011	Na der bicy na, ya̱ rlagya̱ nu dub gusht la cyiiñ der. Bloo lo der nu gac der mbecy gal nu rlagy Ñgyoozh. Bzuub gyidag der ni de consuel nu drica̱ ni der. Bicy der tub zi'l shcab. Nunu gu' der nu gyel ri zu. Orze' Ñgyoozh, biñ nu rca de mbecy, nunu biñ nu zeed gyel ri zu lat dey, mi ze' gac num de ru.
47013012	Mnii der ñgyoozh nu losa'r gal mod nu rlagy ñi.
47013013	Dela de mbecy ni Ñgyoozh zeed dey ñgyoozh ni der.
47013014	Orze' Shuaan na Jesucrisht gyicy mi faboor nu nap gyicy num de ru. Nunu Ñgyoozh rcam der. Nunu Espiriit Yon nim gac num de ru.
48001001	Ya̱ Baly tub aposht, tub yu nu rded riiñ ni Jesucrisht. Riiñ nu bdugyi̱, nde' walab coz nu bruu lo de mbecy, nunu walab riiñ nu briib mbecy ica̱, sinu Jesucrisht nu Ñgyoozh, uz na, briib mi ñii ica̱. Nunu Ñgyoozh, uz den bicy mi nu byabañ Jesucrisht.
48001002	Ya̱ nu de bicy na nu yu' ii zeed de̱ ñgyoozh ni dela mbecy ni Crisht nu yu' de gyedz nu yu' lo de yu nu la Galacia.
48001003	Orze' Ñgyoozh, uz den, nunu Shuaan den Jesucrisht gyicy dem faboor nu nap gyicy num de ru, nunu gyicy mi nu cheti ri añ ni der.
48001004	Jesucrisht pshet ic mi nu gut mi par nu cyish mi cyi den. Ni bicy mi, gun orze' locyuub mi den lat nu rded na lat de mbecy shiñ ricy nu yu' gyishlombecy ii. Ni bicy mi gun nde' coz nu rlagy Ñgyoozh, uz den.
48001005	Rlagy ñi gyabic na gyel mbecy nim tub la. ¡Laab ni gac ñii!
48001006	Ya̱ tona' la za du ica̱ nu wangac tuñ la bi rlaa yaa der Ñgyoozh, biñ nu pcui de ub na nu gac nim nu nac faboor nu bicy Crisht. Rlaa yaa der Ñgyoozh par nu ricy cup der consuel lo reña' riidz nu rniiñ nu reña' mod ruu mbañ naa.
48001007	Rishli walab nu yu' reña' riidz nu rniiñ lac mod gruu mbañ mbecy, tees yu' la be mbecy nu rcan yu shcab ni der, nunu rlagy yu chaay de riidz nu sac ni Crisht.
48001008	Tees mas de̱ ya̱, o mas tub anc nu ruu gal gyibaa shaal yu tub riidz nu za contr ni riidz nu pshaal de̱ lo der, orze' yu ze' byanduuy.
48001009	Gal nu bi mne̱e̱ lo der, laaba' nde' ne̱e̱ ga̱' na. Benu ca na mbecy shaal yu tub riidz nu za contr ni de riidz nu sac ni Jesucrisht, de riidz nu ricy cup der consuel lo ze', orze' yu ze' byanduuy.
48001010	Ya̱ wagne̱e̱ de coz nu yet zi'l lagy mbecy, sinu rne̱e̱ de coz nu yet lagy Ñgyoozh. Walab nu ricya̱ nu gyet lagy mbecy ya̱, gun benu ni gyicya̱ par nu gyet lagy mbecy ya̱, orze' wagyicy yaca̱ nu de mandaar nu rnii Crisht.
48001011	Ya̱ rlagya̱ rica̱ nu gad lagy der bicy na, nu de riidz ni Jesuuz nu rshaala̱, nde' walab coz nu bloo ic mbecy.
48001012	Ni walab lo mbecy blo̱o̱ ñii. Ni walab mbecy blyuuy ne̱. Sinu Jesucrisht bicy mi nu gud lagya̱ ñii.
48001013	Gun de ru bi güeñ der mod nu bicya̱ gulas, lat nu pca lagya̱ lo cushtom ni de mbecy Israeel. Ya̱ fert la bzaba̱ nu psheed zi̱ de mbecy ni Crisht. Nunu mnii to̱o̱ nu nit lo̱ dey.
48001014	Ya̱ bicy pa̱a̱ zira̱ nu de cushtom ni de mbecy Israeel gaze' de' zir de losa̱' mbecy Israeel, de losa̱' nu tub zi'l ña'n de̱, gun ya̱ tona' la bicy zilya̱ de cushtom ni de gyitoo bel ne̱.
48001015	Tees Ñgyoozh nil bloo sum ya̱ nu gaca̱ nim nese anzir nu gala̱ ni ñaa. Orze' bicy mi tub faboor ily briib mi riiñ nim ica̱. Nunu bet lagy mi
48001016	nu bicy mi nu gu' lo̱ i'ñ mi, Jesuuz, gun orze' ya̱ gac shaala̱ riidz ni Jesuuz lat de mbecy nu walab mbecy Israeel. Ornu bicy mi nde', ya̱ wansaapa̱ riidz nu ni tub la mbecy.
48001017	Ni wancha̱ Jerusaleeng nu ñgya̱ güi̱i̱ de' zir de yu nu bi nac aposht anzir nu ya̱ gaca̱ aposht. Sinu lueg la gua̱ gal Arabia. Orze' bru̱u̱ Arabia, gaze' nu bish cya̱ za̱ par Damasco.
48001018	Gal bza' chon ña'n, gaze' nu bru̱u̱ Damasco ya̱a̱ par Jerusaleeng nu du' lo̱ Bed. Orze' pcyiiñ du̱ yu tiiñ dzi.
48001019	Tees wansaca̱ de' zir de aposht. Nomaas Santiag bicy Shuaan den, yu ze' zi'l bzaaca̱.
48001020	Ñgyoozh rad lagy mi nu de coz nu ca̱a̱ lo gyicy ii, nii coz rishli.
48001021	Despuees gaze' nu bru̱u̱ Jerusaleeng. Gua̱ de lugaar ni Siria nunu gua̱ de lugaar ni Cilicia.
48001022	Nunu de mbecy ni Crisht, de yu nu yu' Judea, gabee nigul chu' lo dey ya̱ nu zac la dey lo̱.
48001023	Nomaas reñ zi'l dey nu zaab riidz nu rnii mbecy: “Yu nu bzab ich den gulas, na bi rded yu rshaal yu riidz nu ricy cup den consuel lo, riidz nu ngulagy yu nu nnit loy gulas”, rnii mbecy.
48001024	Orze' ryabicy dey gyel mbecy ni Ñgyoozh nu nac ya̱.
48002001	Ornu bza' trotap ña'n, orze' bya̱a̱ tuuba' tir Jerusaleeng nu Bernabee. Nunu gaza' Tito bya du̱ yu.
48002002	Bya̱a̱ gun Ñgyoozh bicy mi nu gud lagya̱ nu rlagy ñi nu gya̱. Orze' ornu bri̱ Jerusaleeng, byatublaazha̱ nu de yu zub lo zi'l. Orze' wangac chu' reña' mbecy. Mne̱e̱ de riidz nu sac ni Crisht nu rshaala̱ lat de mbecy nu walab mbecy Israeel lo dey. Mne̱e̱ lo dey, gun dzi ga leew la bicya̱ de riiñ nu bi bicya̱, gal nu de riiñ nu gal na ricya̱.
48002003	Tito, losa̱' nu rded du̱, mas nac yu tub mbecy griego, tees wannii dey nu ca beey sircunsision cuerp niy par nu gabe nu nac yu mbecy ni Ñgyoozh.
48002004	Ni a̱' nii la too dey ti ca beey ze' cuerp niy benu cue' nu bru'ña la be bicy na nu rnii coz fals. De yu ze' dze ga gu' dey lat de̱. Gu' dey par nu siiñ yu ne̱ de̱, gun rlagy dey gad lagy yu lac mod ricy de̱ gyi' nu nac de̱ mbecy ni Jesucrisht. Nunu rlagy dey gad lagy yu ben a ricy pa̱a̱ de̱ nu de leey ni de mbecy Israeel. Nunu gu' dey par nu yub dey mod nu gyicy de̱ de coz nu rnii de leey ze'.
48002005	Mas lac ru', tees wanguugy lardo̱o̱ de̱ par ni ñuu miiñ la nu ñgyicy de̱ de coz nu rlagy dey, gun orze' de riidz rishli ni Crisht wadza lañ lat der.
48002006	Nunu de mbecy zub lo, wancyaañ dey de coz nu lyu̱u̱, nunu dela mbecy rad lagy dey nu nac yu mbecy zub lo. (Mas nac dey mbecy zub lo, par ya̱ se la la nde', gun Ñgyoozh wagüiim mod nu na mbecy.)
48002007	Lugaar nu ñcyaañ dey de coz nu rlyu̱u̱, ca nu mnii dey nu rabee nu Ñgyoozh bzum ya̱ nu gyicya̱ riiñ nu shaala̱ de riidz nu sac ni Crisht lat de mbecy nu walab mbecy Israeel, gal nu bzu ga'm Bed nu ricy yu riiñ nu rshaal yu riidz nu sac ni Crisht lat de mbecy Israeel.
48002008	Gun laab zir Ñgyoozh nap ricy num de mbecy Israeel nu nac Bed, nunu laab mi nap ricy num de mbecy nu walab mbecy Israeel nu nac ya̱.
48002009	Orze' Santiag, nu Bed, nu Waa, de yu nu rnii mbecy nu nac yu zub lo, de yu ze' gud lagy dey nu Ñgyoozh bicy mi faboor nu nap bicy num ya̱. Orze' bicy losa' dey ya̱ nu Bernabee. Mnii dey nu de̱ ya̱ cha shaala̱ de riidz nu sac ni Crisht ze' nu yu' de mbecy nu walab mbecy Israeel. Ze' de ub yu shaal yu de riidz nu sac ni Crisht ze' nu yu' de mbecy Israeel.
48002010	Nomaas nu mnii dey nu ca ga ic de̱ nu locyuuba̱ de mbecy zi. Nunu ya̱ ni' zi'l zu̱ shcab nu nac nde'.
48002011	Tees ornu Bed guay gyedz nu la Antioquía, orze' pshuu du̱ yu lo lay, gun yu' falt niy.
48002012	Gun anzir nu ru'ña la be de mbecy nu rsya' lo Santiag, orze' Bed bdow yu gyit tublaazh la nu de mbecy nu walab mbecy Israeel. Tees ornu bru'ña de mbecy ze', orze' bicy zet lagy yu. Orze' bruu chuy lat dey, gun gudzib yu lo de mbecy nu rnii nu dela mbecy ni Crisht rlagy ñi nu gyicy yac dey ni de leey ni de mbecy Israeel.
48002013	Orze' gaza' de mbecy Israeel nu nac mbecy ni Crisht bzuu lo dey gal nu bicy Bed. Orze' bicy zet lagy dey bruu chuy lat de mbecy nu walab mbecy Israeel, nunu gaza' Bernabee bruu chuy lat dey.
48002014	Tees ornu bzaca̱ de mod nu ricy dey nu wasaap ñi de riidz rishli ni Crisht, orze' mne̱e̱ lo Bed lat dela mbecy zigy: “Ru, mas nac ru mbecy Israeel, tees rcyiiñ ru mod nu rcyiiñ mbecy nu walab mbecy Israeel. Benu ni, ¿walab gaal gac caar de mbecy nu walab mbecy Israeel nu gyicy dey mod nu ricy de mbecy Israeel?” rugya̱ yu.
48002015	De̱ ya̱ nac de̱ mbecy Israeel nese nu gul la̱a̱ de̱. Walab nu bru̱u̱ de̱ lat reña' mbecy, de mbecy nu ricy cyi.
48002016	Tees neñ den nu ni tub la mbecy wayanap dey lo Ñgyoozh nu nac nu ricy yac dey ni leey nu bzeeñ Moisees, sinu tub lo zi'l nu gyanap dey lom nu nac nu gyicy cup zi'l dey consuel lo Jesucrisht. Ni' de̱ ya̱ ricy cup de̱ consuel lo Jesucrisht, gun orze' gyanap de̱ lo Ñgyoozh nu nac nu ricy cup de̱ consuel lo Crisht. Walab nu nac nu gyicy yac de̱ ni de leey ze'. Walab nde' gyicy ñi nu gyanap den lo Ñgyoozh. Gun ni tub la mbecy wac gyanap yu lom nu nac nu ricy yac yu ni de leey ze'.
48002017	Nunu benu gyicy cup den consuel lo Crisht par nu gyanap na lo Ñgyoozh, ze' despuees nii too den nu wangyanap na lom, gun wagyicy yac den ni leey ni de mbecy Israeel, orze' ¿walab gaal Crisht ricy zir mi nu nac den mbecy cyi? ¡Mas lac ru' tees walab ni!
48002018	Ze' benu ya̱ lyu̱u̱ ni de mbecy nu rlagy ñi nu gyicy yac dey ni leey ni de mbecy Israeel, ze' ii ya̱ bi bzu chu̱ leey ze', orze' ya̱ naca̱ mbecy cyi.
48002019	Gun lat nu psya̱' leey ni Ñgyoozh, orze' bet laga̱ cuen nu wac grish lo̱ looñ par nu gyanapa̱. Nde' nu na ya̱ na̱ gal nu na mbecy gut par lo leey ze'.
48002020	Orze' nde' nu walaba' nu rcyiiña̱ gal nu pcyiiña̱ gulas, sinu rcyiiña̱ gal mod nu rlagy Crisht. Na nu zu̱ gyishlombecy ii, se coz nu rlagy zi'l ñi nu gyicy mbecy nu ricy cup consuel lo i'ñ Ñgyoozh, se nde' zi'l coz nu ricya̱. Gun i'ñ mi pcam ya̱, nunu pshet ic mi nu gut mi nu nac gaza' ya̱.
48002021	Nde' nu ya̱ wazuub ya̱a̱ de faboor nu bicy Ñgyoozh nu gut Crisht lo cruuz, gun bi bicy na nu mbecy ñgyanap dey lo Ñgyoozh nu nac leey nu bzeeñ Moisees, orze' leew zi'l nu gut Crisht.
48003001	¡A̱ der mbecy Gálatas, dzi ga mbecy ton nac der! ¿Cyu bicy tu' de ru par nu cue' gyicy yac der ni de riidz rishli? Naal la pshaal de̱ lat der de coz nu guc ornu gut Jesucrisht lo cruuz.
48003002	Rlagy ñi nu nii der tub coz nu dugyi̱' lor: ¿Lac mod guud Espiriit Yon ni Ñgyoozh ni der? ¿A guud mi nu nac nu bicy yac der nu leey nu bzeeñ Moisees, o ti par nu nac nu güeñ der de riidz ni Jesucrisht, nunu bicy cup der consuel loñ?
48003003	¿Lagu' dzi ga ton na de ru? Ornu nu loga brugyi' ricy der coz nu rlagy Ñgyoozh. Nu nac Espiriit Yon nim bicy der ñii. Ze' na ¿a rlagy der nu za' lor coz nu rlagy mi nu shcab ni ub zi'l der?
48003004	¿A se la la pcyiiñ ñi nu bzac zi der nu nac Jesucrisht? ¡Mas lac ru', tees walab ni, gun nde' segur la pcyiiñ ñi ni der!
48003005	Ornu Ñgyoozh briic mi Espiriit Yon nim ni der, nunu ornu bicy mi nusuriidz lat der, ¿lagu ni bicy mi? Walab nu nac nu ricy paa der nu leey nu bzeeñ Moisees, nde' nu ni bicy mi, sinu par nu nac nu bzuub gyidag der ni de riidz ni Jesucrisht, nunu bicy cup der consuel loñ.
48003006	Ze' Abraham bicy cup yu consuel lo Ñgyoozh. Nu nac nde', nde' nu Ñgyoozh bicy mi yu par tub mbecy nap.
48003007	Nde' nu dela de ru rlagy ñi nu gad lagy der nu dela de mbecy nu ricy cup consuel lo Ñgyoozh, rishli nac dey nez Abraham.
48003008	De riidz nu bzeeñ Ñgyoozh rniiñ nu par lo, Ñgyoozh gyicy mi nu de mbecy nu walab mbecy Israeel gyanap dey lom par nu nac nu gyicy cup dey consuel lom. Nde' nu Ñgyoozh nam rab mi Abraham lat de riidz ze' nim: “Ya̱ nap gyicy du̱ de lo la mbecy nu nac nu gyicy cup dey consuel lo̱ gal nu ricy cupa' ru consuel lo̱”, nam.
48003009	Nde' nu Ñgyoozh nap ricy num de mbecy nu ricy cup consuel lom, gal nu bicy mi nu Abraham, yu nu bicy cup consuel lom.
48003010	De mbecy nu rgyish lo lo leey nu bzeeñ Moisees par nu gruu mbañ yu, de yu ze' byanduuy, gun lat de riidz ni Ñgyoozh rniiñ: “Cyu zi'l mbecy nu wagyicy yac nu dela coz nu ta' lo libr ni leey, de yu ze' byanduuy”, rniiñ.
48003011	Orze' na naal la rabee nu, ni tub la mbecy rila wac gyanap yu lo Ñgyoozh nu nac nu gyicy yac yu nu leey nu bzeeñ Moisees. Gun lat de riidz ni Ñgyoozh rniiñ: “De mbecy nu byanap lo Ñgyoozh nu nac nu ricy cup dey consuel lom, orze' nu nac nde' cui mbañ dey”, rniiñ.
48003012	Tees benu gyicy yac den nu leey nu bzeeñ Moisees par nu ruu mbañ naa, orze' reña' mod gyicy den par mod nu gyicy cup na consuel lo Ñgyoozh. Gun lat de riidz nu bzeeñ Moisees rniiñ: “De mbecy nu gyicy yac nu dela coz nu rnii leey ze', de yu ze' cui mbañ dey par nu nac ñii”, rniiñ.
48003013	Ze' na Crisht bicy mi nu a̱' nac den mbecy byanduu nu nac leey nu bzeeñ Moisees. Ni bicy mi ornu pshet ic mi nu gal mi duu par nu guud mod nu locyuub mi de ub na. Jesucrisht byanduum, gun lat de riidz nu bzeeñ Ñgyoozh rniiñ: “Yu nu gat nu ca lo tub yag, yu ze' byanduuy”, rniiñ. Ze' Jesuuz pcam lo cruuz. Orze' nde' nu byanduum.
48003014	Ni bzac mi gun orze' dela coz nu mnii Ñgyoozh nu cuic mi ni Abraham ni' zi'l cuic mi ni de mbecy nu walab mbecy Israeel. Cuic mi ñii nu nac Jesucrisht. Nunu par nu nac nu ni bzac mi, nde' nu Ñgyoozh briic mi Espiriit Yon nim ni de ub na par nu nac nu ricy cup den consuel lom. Nde' tub coz nu bi mniim nu segur la gyicy mi.
48003015	Der bicy na, ya̱ shaal la̱ lo der lac yaruu de riidz nu bi mne̱e̱. Mne̱e̱ lo der mod nu ricy mbecy nu losa'y. Benu tub mbecy gyicy yu tub trat nu losa'y, na despuees ornu bi bzu nap dey trat ze', orze' wac zuub zir yu riidz lo de coz nu bi mniiy. Nunu ni wac gya' ich yu gal nu bi mniiy. Sinu rlagy ñi nu gyicy yac yu gal nu mniiy loga.
48003016	Na Ñgyoozh bi mniim nu segur la nap gyicy num Abraham nu nez yu. De riidz ni Ñgyoozh wagniiñ: “De nez yu”, gun nde' yaruuñ nu zigy de nez yu, sinu rniiñ: “Nez yu”, rniiñ. Nez yu ze', nde' Crisht.
48003017	Orze' na ya̱ shaal la̱ lo der lac yaruu de coz nu bi mne̱e̱ ze'. Leey ni Moisees bruu zac ñi tap gaynal zub gal rup tii ña'n despuees ornu bicy Ñgyoozh trat nu Abraham. Tees Ñgyoozh bicy mi tub trat num Abraham. Orze' leey ni Moisees wac gyub ic ñi trat nu bi bzu nap Ñgyoozh nu Abraham. Wac gyicy ñi nu wayicy Ñgyoozh gal nu mniim nu gyicy mi.
48003018	Benu mbic mi gyel nap nim ni den nu nac leey, orze' walab nu cuic mi ñii nu nac de riidz nu mniim nu segur la gyicy mi. Tees Ñgyoozh leew la briic mi gyel nap nim ni Abraham nu nac nu bicy cup yu consuel lo de riidz nu mniim nu segur la gyicy mi. Nde' nu rad lagy den nu wad ñi nu nac leey ze'.
48003019	Orze' ¿la cyiiñ leey nu bzeeñ Moisees? Ñgyoozh briic mi ñii despuees par nu gad lagy na ornu mbecy ricy yu cyi. Ñgyoozh rlagy mi nu zuñ gashtal ornu shuub la tiem nu gruu zac biñ nu nac nez Abraham. Mi ze' biñ nu bzat Ñgyoozh lat de riidz ze'. Leey nu bzeeñ Moisees, Ñgyoozh briic mi ñii ni de anc. Orze' de anc ze' briic yuñ ni Moisees. Gaze' nu Moisees briic yuñ ni de mbecy.
48003020	Tees ornu Ñgyoozh mniim lo Abraham nu segur la nap gyicy num yu, ni walab anc mniiy nunu ni walab mbecy mniiy, sinu ub la Ñgyoozh mniim de nu nde'.
48003021	¿Lac yaruu de riidz nu ya̱ bi mne̱e̱ lo der ze'? ¿A yaruuñ nu leey ni Moisees zañ contr ni de riidz nu mnii Ñgyoozh nu segur la gyicy mi? ¡Walab ni! Gun Ñgyoozh wancuic mi leey ze' ni Moisees par nu gyicy ñi nu cui mbañ de mbecy tub la. Gun bi bicy na nu mbic mi ñii par nu cui mbañ mbecy tub la, orze' cyiiñ ñi par nu gyicy ñi nu gyanap mbecy lo Ñgyoozh.
48003022	Tees Ñgyoozh bicy mi reña' mod par nu gac gyanap mbecy nuy mi. Gun lat de riidz ni Ñgyoozh rniiñ: “Cyi riib ic ñi dela mbecy.” Gun orze' de mbecy nu gyicy cup consuel lo Crisht, de yu ze' nap gyicy nu Ñgyoozh dey gal nu bi mniim nu segur la gyicy mi.
48003023	Anzir nu shuub tiem nu gyicy cup den consuel lo Crisht, orze' na den gal nu na de mbecy nu yu' pres par nu nac leey ni Moisees. Ni mod pcyiiñ den gashtal Ñgyoozh briic mi nu gad lagy den lac mod gyicy cup na consuel lom.
48003024	Nde' nu leey ni Moisees nañ gal nu na tub moscuel nu rlyuuñ ni de ub na nu lac mod gyicy den gashtal ornu pshuub la tiem nu biid Crisht, gun orze' gyanap den lo Ñgyoozh nu nac nu gyicy cup den consuel lo Crisht.
48003025	Na como bi pshuub tiem nu gyicy cup den consuel lo Crisht, nde' nu leey ni Moisees walaba'ñ nu riib ic ñi de ub na.
48003026	Nde' nu na dela de ru nac ru i'ñ Ñgyoozh nu nac nu ricy cup der consuel lo Jesucrisht.
48003027	De ru bzu nis der par nu gabe nu bi nac der mbecy ni Crisht. Nde' nu na de ru bi zu der gal mod nu ub mi zum.
48003028	Orze' na tub zi'l na de mbecy Israeel nu de mbecy griego. Nunu tub zi'l na de yu nu nac moz por fers la nu de mbecy nu sac patro̱o̱ ni. Nunu tub zi'l na de yu gyeey nu de biñ mñaa. Nde' nu dela den, tub zi'l nac naa par lo Jesucrisht.
48003029	Benu nac den ni Crisht, orze' nac den nez Abraham. Nunu Ñgyoozh nap gyicy num de ub na gal nu bi mne' ic mi nu segur la gyicy mi.
48004001	De coz nu rlagya̱ ne̱e̱, nde' de nu nii: Benu tub mbecy gat yu, nunu zeeñ yu gyel nap niy yaa i'ñ yu lat nu miiñ yu, mas rishli gaal nac yu shuaan dela gyel nap ze', tees gyicy nu dey yu gal nu ricy nu dey moz por fers la.
48004002	Lat nu miiñ yu, yu' mbecy nu rña dey yu nguzh ze', nunu yu' ga' mbecy nu ryub ic yu de coz nu ricy cup yu nguzh ze'. Ni gyicy dey gashtal shuub la dzi gal nu mnii gyitoo uz yu.
48004003	Ni' zi'l mod rac nu de ub na. Gulas de coz nu blyuu mbecy ni gyishlombecy ii, nde' zi'l byub ic ñi de ub na.
48004004	Tees ornu pshuub tiem nu Ñgyoozh mniim, orze' bzuu nez mi I'ñ mi biid mi. Gul mi ni tub biñ mñaa, nunu pcyiiñ mi lat leey nu bzeeñ Moisees.
48004005	Biid mi bicy mi nu bla den ni leey nu pcyiiñ den lat ze' gulas, gun orze' Ñgyoozh bicy i'ñ mi de ub na.
48004006	Par nu gabe nu nac den i'ñ mi, orze' bzeed mi Espiriit Yon ni I'ñ mi nu cyiiñ mi nañ lardoo den. Espiriit ze' rniim: “Ñgyoozh, Uza̱”, rniim.
48004007	Orze' na a̱' naca' den moz por fers ni leey ze', sinu na nac den i'ñ Ñgyoozh. Na como bi nac na i'ñ mi, orze' cuic mi dela gyel nap nim ni den.
48004008	Gulas wangad lagy der cyu Ñgyoozh. Orze' bicy yac der dela coz nu rlagy de ñgyoozh nu walab ñgyoozh nu rishli.
48004009	Tees na bi yu' lo der Ñgyoozh. O nap zir nu ne̱e̱ nu Ñgyoozh yu' lom de ru. Orze' na ¿lagu rlagy der gash ru leey nu wacyiiñ ze' par nu gyub ic ñi de ru tuuba' tir?
48004010	De ru, yu' dzi gabee ricy zily der ñii. Nunu yu' ga' beey nu ricy zily der. Yu' tiem nu ni' ricy zily der. Nunu ni' zi'l yu' ga' ña'n nu ricy zily der ñii.
48004011	¡Ya̱ tona' la rdziba̱ nu leew la bicya̱ riiñ ni Ñgyoozh lat der!
48004012	Der bicy na, ya̱ rnishbaa lo der nu gyicy der gal nu ya̱ ricya̱. Ni' ricya̱ uba̱ par mbecy nu na gal nu na de ru. De ru rila walab nu shiñ bicy nur ya̱.
48004013	De ru rad lagy der nu tir loga la nu pshaala̱ riidz ni Crisht lat der, orze' guud mod nu gyicya̱ ñii nu nac nu gurata̱ tub güii tiem ze'.
48004014	Mas güiñ lagy der güii nu gurata̱, tees wansu chu der ya̱, nunu wangüii naañ der lo̱, sinu “O” mnii der nu cyiiña̱ lat der. Gal nu rnii der lo tub anc ni Ñgyoozh ni mnii der lo̱. Mnii der lo̱ gal nu rnii der lo ub la Jesucrisht.
48004015	De ru tona' la bet lagy der. Ze' na, ¿la coz bzac der? Ya̱ gac ne̱e̱ tub coz par nu gyabica̱ gyel mbecy ni der. Bi bicy na nu ñgyac, mas gashtal urlo der mboor nu mbic ru ne̱.
48004016	Ze' na ¿a byaca̱ losa' yuu der nu nac nu rne̱e̱ de coz rishli?
48004017	De' zir de mbecy ze' dzi zu dey shcab nu nac de ru. Par walab nu rishli rlagy dey nu gruu nap der, sinu coz nu rlagy dey, nde' nu gyareñ de ru nu de̱ ya̱, gun orze' ni' de yu ze' rlagy dey nu de ru gzu der shcab nu nac dey.
48004018	Na nde' tub coz nap nu gzu den shcab nu nac de losa'n benu rishli rlagy den nu gruu nap dey. Tees napa' benu ni gyicy de mbecy ze' dub laa tiem, cue' ornu zu̱ zi'la̱ lat der.
48004019	De ru yu feñ ne̱, tuuba' tir ya̱ rzaca̱ gal nu rzac tub biñ mñaa ornu gaal mi mdoo. Tona' la rzac deeta̱. Gashtal gyac la der gal nu na Crisht, orze' checa̱ nu rzac deeta̱.
48004020	¡Bi guc nu gac bi zu̱ lat der na na la, orze' gac ne̱e̱ lo der! ¡Na wagad lagya̱ ca na coz nu nii to̱o̱ nu nac de ru!
48004021	Ze' de ru, mbecy nu rlagy gyub ic leey ze', ya̱ rlagya̱ dugyi̱' tub coz lo der: ¿walab gaal wagad lagy der de coz nu rnii leey ze'?
48004022	Rniiñ nu zu cyup i'ñ Abraham. Tub yu gul yu ni tub biñ mñaa nu nac moz por fers la niy. Ze' tuuba'y gul yu ni mñaa gaal yu, tub biñ mñaa nu a̱' nac moz por fers la.
48004023	Mod nu gul i'ñ moz por fers la ze', mod ze' ral cualcyer la mbecy gyishlombecy ii. Ze' i'ñ biñ mñaa nu a̱' nac moz ze', yu ze' gul yu par nu nac nu Ñgyoozh mniim nu segur la cuic mi tub i'ñ Abraham yu gyeey.
48004024	Riidz ze' cyiiñ ñi par nu gad lagy na lac gyicy na. Lo cyup de biñ mñaa ze', nde' cyup trat nu bicy Ñgyoozh num de ub na. Biñ nu nac moz por fers la ze', mi ze' lam Agar. Mi ze' yaruum trat nu guud bicy Sinaí. De mbecy nu ricy cup trat ze', de yu ze' nac yu moz por fers la.
48004025	Agar yaruum bicy Sinaí nu zub lugaar nu la Arabia. Ni' zi'l mi ze' yaruum mbecy gyedz Jerusaleeng gal mod nu yu' dey na. De mbecy nu yu' gyedz ze' nac dey moz por fers la ni de leey ze'.
48004026	Ze' biñ mñaa nu a̱' nac moz ze', mi ze' nu la Sara. Mi ze' yaruum gyedz Jerusaleeng, ze' nu riib ic Ñgyoozh, nunu de ub na nac dun trat nu yaruuñ Sara.
48004027	Gun Ñgyoozh mniim tub riidz nu sñuu ga saap ñi de nu nde' ornu nam: Bet lagy ru biñ mñaa nu wagac gaal mdoo. Brish ti la nu nac nu dzi yet lagy ru, ru biñ nu rila wangad lagy lac rac ni güii ni mdoo. Gun biñ mñaa nu byeeñ ub zi, dzi zir chu' i'ñ mi gaze' biñ mñaa nu zu ñgyee.
48004028	Na de ru bicy na, de ru nar gal nu na Isaac, i'ñ biñ mñaa nu a̱' nac moz, gun nac der i'ñ Ñgyoozh par nu nac de riidz nu mniim nu segur la gyicy mi.
48004029	Gulas yu nu gul mod ni cualcyer la mbecy ze' bicy ras nuy yu nu bicy Espiriit ni Ñgyoozh nu gul. Ni' zi'l rac tiem na.
48004030	Tees ¿lac rniiñ lat de riidz ni Ñgyoozh? Orze' rniiñ: “Cyuu nur biñ mñaa nu nac moz por fers la ze' nu i'ñ lam. Gun i'ñ mi ze' wac gyash yu de gyel nap ni uz yu, sinu i'ñ biñ mñaa nu a̱' nac moz ze', yu ze' gyash yu de gyel nap ni uz yu”, rniiñ lat de riidz ni Ñgyoozh.
48004031	Orze' der bicy na, de ub na a̱' nac naa i'ñ moz por fers la ze', sinu nac naa i'ñ biñ mñaa nu a̱' nac moz ze'.
48005001	Crisht bicy mi nu wayuba' ic leey ze' de ub na. Orze' nap bicy yac der nu de coz nu bicy mi, nunu cue' shet ic der nu gyub ic leey ze' der tuuba' tir.
48005002	Bzuub gyidag der ne̱ ya̱, Baly, gun ne̱e̱ de riidz ii lo der: Benu zaan der nu caa mbecy beey sircunsision cuerp ni der, orze' par de ru se la' la cyiiñ Crisht.
48005003	Ya̱ ne̱e̱ lo der tuuba' tir: Benu ca na mbecy zaan yu nu caa dey beey sircunsision cuerp niy, orze' yu ze' rlagy ñi nu gyicy yac yu nu dela leey ni Moisees par nu gyanap yu lo Ñgyoozh.
48005004	De ru mbecy nu rnii too nu gyanap lo Ñgyoozh nu nac leey ze', de ru bi bruu chu der lo Crisht. Ñgyoozh wayicy mi faboor num der.
48005005	Ze' de ub na, par nu nac Espiriit Yon ni Ñgyoozh nunu par nu nac nu ricy cup den consuel lo Crisht, nde' nu drish lo den lo Ñgyoozh nu gyanap den lom.
48005006	Gun benu nac du den Crisht, se la la cyiiñ nu ca beey sircunsision cuerp ni den, nunu ni' zi'l se la la cyiiñ ñi mas sac beey sircunsision ze' cuerp ni den. Coz nu cyiiñ, nde' nu gyicy cup den consuel lo Crisht. Nunu par nu nac nde' rca den Ñgyoozh, nunu rcaa ga' den losa'n.
48005007	De ru tona' la nap bicy der. Na, ¿cyu bicy nu guca der nu ricy yac ru nu de coz rishli?
48005008	Walab ni bicy Ñgyoozh, biñ nu bzu der par nu gac ru mbecy nim.
48005009	Benu ri tub mbecy nu radza lat der, orze' yu ze' nay gal nu na lebadur. Gal nu lebadur rbic ñi fers ni dela cub gyishtily, ni' zi'l ricy yu ze' nu rnu dela de ru.
48005010	Tees ya̱, ricy cupa̱ consuel lo Shuaan den Jesuuz. Nde' nu ya̱ rnii to̱o̱ nu de ru rila washa' der reña' shcab, nunu de mbecy nu ricy deet lat der, de yu ze' Ñgyoozh cuic mi cashtig ni dey. Ni gyicy num yu mas cyur mbecy nac yu.
48005011	Yu' mbecy rnii dey nu ya̱ rlyu̱u̱ nu ca beey sircunsision cuerp ni mbecy. Benu ni ricya̱, orze' ¿lagu rshet zi dey ya̱, beni? Benu ni bicya̱, orze' wazi lagy de mbecy lo̱ ornu rshaala̱ de riidz ni de coz nu bzac Crisht lo cruuz.
48005012	Tees par de mbecy nu ricy deet lat der nu nac leey ni sircunsision, nap zir benu gyicy capo̱o̱ dey ub yu tub tir zi'l.
48005013	Der bicy na, Ñgyoozh bloo sum de ru par nu gac der mbecy nu wayuba' ic de leey ze'. Orze' cue' cuic der lugaar ni ub ru nu gyicy der de gusht a̱' nap, par nu nac nu bi bla der ni de leey ze'. Sinu de mod la par nu nac nu rca der losa'r, orze' bicy der coz nu galagy de' zir dey.
48005014	Gun benu ricy yac der nu tub zi riidz, orze' ricy yac der dela coz nu ca lo leey ze'. Riidz ze', nde': “Pca der losa'r gal nu rcar ub ru”, rniiñ.
48005015	Tees benu de ru gyicy der gal nu ricy bañcyug dañ, cucua' der nunu gow der losa'r, orze' gnu der de losa'r.
48005016	Coz nu rne̱e̱ nde' nu bzaan der nu gyub ic Espiriit Yon ni Ñgyoozh der nunu cue' shet ic der nu gyicy ru de gusht a̱' nap.
48005017	Gun de gusht a̱' nap ze' zañ contr ni coz nu rlagy Espiriit Yon ni Ñgyoozh, nunu coz nu rlagy Espiriit Yon nim za ga'ñ contr ni de gusht a̱' nap ze'. Lo cyup de coz ze' zañ contr ni losa'ñ. Nunu nde' nu wagac gyicy der coz nu rlagy ub der.
48005018	Tees benu Espiriit Yon ni Ñgyoozh riib ic mi de ru, orze' leey ze' walaba'ñ riib ic ñi der.
48005019	Naal la gad lagy na la na coz nu druu lo de gusht a̱' nap ze'. Druu nu ral dey losa'y nu wanchelaay, ricy dey coz a̱' nap, ricy dey coz nu walab se'ñ.
48005020	Nunu driib zily dey nab. Ricy tu' dey losa'y. Rzi lagy dey lo losa'y. Ricy dey nu deet rzu' losa'y. Ricy saap dey ich losa'y. Nac dey mbecy dza' ic. Zu dey shcab nu ded loy lo losa'y. Ricy dey nu yacyup nac de mbecy nu losa'y.
48005021	Nac dey mbecy lagy saap. Nac dey mbecy rzugy. Row shaad dey de coz nu a̱' yada'ñ nu gow dey. Benu de coz a̱' nap ze' gyub ic ñi mbecy, orze' dela nde' ricy dey, nunu yu' zir coz nu na gal nu na de nde' ricy dey. Na ya̱ rdo̱o̱ rishlo der nu gyicy cuidad der ub ru, gal nu bi mne̱e̱ lo der anzir. Dela de mbecy nu ricy de coz ze' rila wazac dey lo gyel gubier ni Ñgyoozh.
48005022	Ze' benu Espiriit ni Ñgyoozh riib ic mi mbecy, orze' rca dey losa'y. Zu cyit lagy dey. Yu' gyel ri zu nañ lardoo dey. Nac dey mbecy pase̱z. Nunu nap ricy nu dey losa'y. Nac dey mbecy nap. Ricy yac dey nu de riidz nu rniiy.
48005023	Nunu wagyicy lily dey ub yu. Nunu nap riib ic dey ub yu. Dela de nu nde' ricy mbecy benu Espiriit Yon ni Ñgyoozh riib ic mi dey. Nunu sac ni tub la leey nu chañ contr ni de coz ze'.
48005024	De mbecy nu bi nac ni Jesucrisht, orze' nde' nañ gal nu na nu bi gut dey lo cruuz nu Crisht. Orze' walaba' de coz a̱' nap ze' riib ic ñi dey. Ni wagyuba' ic de coz nu rlagy ub zi'l dey nañ lardooy.
48005025	Como de ub na cui mbañ na par nu nac de coz nu ricy Espiriit Yon ni Ñgyoozh, orze' rlagy ñi nu shet ic na nu gyub ic mi den.
48005026	Walagy ñi nu gac den mbecy le'. Ni walagy ñi nu caa yuu den losa'n. Ni walagy ñi nu gazaap lagy den nu nac losa'n.
48006001	Der bicy na, benu gyu' bee nu bicy tub mbecy cyi, orze' de mbecy nu riib ic Espiriit Yon rlagy ñi nu gyicy nap dey yu. Tees rlagy ñi nu gugy nii nu dey yu. Orze' rlagy ñi nu gyicy cuidad dey ub yu nis ni' zi'l gyicy coz cyi gan dey.
48006002	Blocyuub der losa'r ornu rzac deet dey. Benu ni gyicy der, orze' ricy yac der nu leey ni Crisht.
48006003	Benu tub mbecy rnii tooy nu lily nay, ze' walab nu lily nay, orze' laab ub yu rguuy ub yu.
48006004	Tub ga la mbecy rlagy ñi nu nii too dey ben a nap ricy ub yu. Orze' benu nap ricy ub yu, orze' gac gyet lagy yu nu nac de coz nu ricy yu. Nunu walagy ñi nu cu' cuen dey ti laab ni ricy losa'y.
48006005	Gun tub ga la mbecy gac cuen niy nu de coz nu ricy ub yu.
48006006	De yu nu rsya' de riidz ni Crisht rlagy ñi nu locyuub dey yu nu rlyuu lat yu nu de lo la gyel nap nu ricy cup yu.
48006007	Rila cue' guu der ub ru, gun rila wac gyicy ras nu mbecy Ñgyoozh. Na den gal nu na tub mbecy nu rnuuz. Laab coz nu nuuz den, laaba' nu nde' te'n.
48006008	Benu nuuz den coz a̱' nap nu druu lo de gusht a̱' nap nu ricy cup den, orze' te' ga' den laaba' coz a̱' nap. Coz nu te'n ze', nde' nu gat na. Tees benu nuuz na coz nap, coz nu druu lo Espiriit Yon ni Ñgyoozh, orze' te'n coz nap. Coz nu te' den ze', nde' nu cui mbañ den tub la.
48006009	Nde' nu cue' gazed den nu gyicy na coz nap. Gun benu wayeca den nu gyicy na coz nap, orze' shuub tiem nu gyad i den.
48006010	Orze' dub gal ornu gad mod ni den, orze' rlagy ñi nu nap gyicy du den dela mbecy. Tees ricy zir ñi presis nu nap gyicy dun de bicy na, de yu nu ricy cup consuel lo Crisht.
48006011	¡Güii der na tona' la letr ily rca̱a̱ nu ya̱a̱ la̱!
48006012	De mbecy nu rcaa de ru por fers la nu gyicy yac der nu leey ni sircunsision, de yu ze' ni ricy dey gun par nu nac nu rlagy zi'l dey ganap lagy mbecy loy. Nunu ni mod ricy dey gun walagy dey nu sheed zi de mbecy yu nu nac de coz nu bzac Crisht lo cruuz.
48006013	Tees ni' de mbecy nu ricy yac nu leey ni sircunsision, de yu ze' wagyicy yac dey nu dela coz nu rnii leey ni Moisees. Tees rlagy dey nu de ru ca beey sircunsision ze' cuerp ni der par nu gyicy zily dey ub yu nu nac nu de ru nu ricy yac der de riidz nu rnii dey.
48006014	Ze' ya̱, wagyicy zilya̱ ni tub la coz sinu de coz nu bzac Shuaan den Jesucrisht lo cruuz, gun par ya̱ nu nac de coz nu bzac mi lo cruuz, se la' la sac gyishlombecy ii. Ni' ya̱ se la saca̱ par de mbecy nu yu' gyishlombecy ii.
48006015	Wagyicy ñi presis nu ca beey sircunsision cuerp ni mbecy, nunu ni wagyicy ñi presis mas sac beey ze'. Coz nu ricy zir ñi presis, nde' nu byacub den lo Ñgyoozh.
48006016	De yu nu “O” nii ni de riidz ii, Ñgyoozh gyicy mi nu cheti ri añ ni dey, nunu gashni lagy mi dey. Ni gyicy num dey nu dela de' zir mbecy nu rishli nac nim.
48006017	Bee na zi'l par lo ni tuba' la mbecy cue' gyicy dey nu gzac deeta̱, gun cuerp ne̱ bi ta' de lac. Nde' tub muesht par nu gad lagy der nu ya̱ tub yu nu ricy yac ni de riidz ni Shuaan den Jesuuz.
48006018	Der bicy na, Shuaan den Jesucrisht gyicy mi faboor nu nap gyicy num dela der. ¡Laab ni gac ñii!
49001001	Ya̱ Baly, tub yu nu nac aposht ni Jesucrisht, gun nde' coz nu rlagy Ñgyoozh. Ya̱ zeeda̱ gyicy ii lo de ru mbecy ni Ñgyoozh nu yu' gyedz Éfeso, de mbecy nu ricy cup consuel lo Jesucrisht.
49001002	Ñgyoozh, Uz den, nu Shuaan den Jesucrisht gyicy mi faboor nu nap gyicy num de ru, nunu gyicy mi nu cheti ri añ ni der.
49001003	Rlagy ñi nu gyabic den gyel mbecy ni Ñgyoozh, biñ nu nac uz Shuaan den Jesucrisht, gun mi ze' nap ricy num den nu nac Crisht, gun rbic mi de lo la coz gyibaa nu druu lo Espiriit Yon nim ni den.
49001004	Gun nil nese anzir nu gzub gyi' gyishlombecy, Ñgyoozh pcuim de ub na nu cyiiñ dun mi nu nac Crisht, gun orze' par lom gac naa mbecy nu sac falt ni. Nu nac nu rcam de ub na,
49001005	nde' nu bi ca lo cuen nu gyicy i'ñ mi de ub na nu nac Jesucrisht. Ni gyicy mi gun nde' coz nu yet lagy mi nunu coz nu rlagy mi.
49001006	Par nu nac nde', orze' gyabic den gyel mbecy ni Ñgyoozh dub laa tiem, gun tona' la cyit ricy num de ub na. Nde' tub faboor nu leew la ricy num den nu nac I'ñ mi nu dzi rcam.
49001007	Nu nac nu Ñgyoozh tona' la rcam de ub na, nde' nu bicy mi nu pshu reñ I'ñ mi Jesucrisht, gun orze' gla den ni de coz cyi. Orze' bicy sulagy mi de cyi nu bicy den.
49001008	Ñgyoozh rca za' lam de ub na. Briic mi shcab ni den, nunu rlocyuub mi de ub na nu gyet lag na cuen de coz nim.
49001009	Briic mi nu gad lagy den tub coz nu wangad lagy mbecy gulas. Coz ze', nde' riiñ nu bza' lom nu nac Crisht. Nde' riiñ nu bloo ic ub mi.
49001010	Riiñ nu bloo ic mi ze', nde' bza' lom ñii tiem niñ. Nde' nu ricy mi nu riib ic Crisht gaza' dela coz nu psa' lagy mi. Tant de coz gyibaa, gal nu de coz gyishlombecy ii riib ic mi ñii.
49001011	Ñgyoozh nil nese anzir bi pcuim de ub na par nu gyiyeeñ de gyel nap nim yaan nu nac Crisht gal nu bloo ic ub mi, gun nde' coz nu rlagy mi.
49001012	Orze' de̱ ya̱ nac de̱ de mbecy nu brish lo lo Crisht loga. Orze' gyicy de̱ nu gyed gyel mbecy nim nu nac nu dzi lily nam.
49001013	Ni' zi'l de ru, ornu güeñ der de riidz nu rishli, de riidz nap nu rnii lac mod gruu mbañ den, orze' bicy cup der consuel lo Crisht, nunu Ñgyoozh bicy mi nu rabee nu nac der mbecy nim ornu briic mi Espiriit Yon nim ni der, gal nu mniim nu segur la gyicy mi.
49001014	Briic mi Espiriit Yon nim ni den par nu gabe nu segur la gyiyeeñ gyel nap nim yaa den ornu gya' lo nu gruu de ub na, mbecy nim, lo de coz cyi. Orze' rlagy ñi nu gyabic den gyel mbecy nim nu nac nu dzi lily nam.
49001015	Nde' nu, como rad lagya̱ nu ricy cup der consuel lo Shuaan den Jesuuz, nunu como dzi rca der de mbecy ni Ñgyoozh,
49001016	nde' nu wacheca̱ nu drica̱ gras ni Ñgyoozh nu nac de ru, nunu ryeza' lagya̱ der lat nu rne̱e̱ du̱m.
49001017	Ñgyoozh ni Shuaan den Jesucrisht, mi ze' tona' la lily nam. Orze' ya̱ rnishba̱a̱ lom nu gyicy mi nu locyuub Espiriit Yon nim de ru nu gyet lag der cuen de coz nim, nunu shaal mi shcab ni der, gun orze' nap zir chu' lo der mi.
49001018	Rdiña̱ lom nu shaal mi nañ shcab ni der, gun orze' gad lagy der de coz nu rgyish lo der lo. De ru mbecy nu mniim lo nu gac nim. Orze' gad lagy der nu tona' la coz ily gyel nap nim nu zeeñ mi yaa de ru, mbecy nim.
49001019	Nunu gad lagy der nu bded ru' ga' la coz ily gyicy nu Ñgyoozh de ub na, mbecy nu ricy cup consuel lo Crisht. Gun coz ily nu ricy num de ub na, nde' nañ gal nu na coz ily
49001020	nu bicy mi ornu bicy mi nu byabañ Jesucrisht despuees ornu gut mi, nunu nde' nañ gal nu na coz nu bicy mi ornu bzuub mi Jesuuz par yaa beem gyibaa.
49001021	Ñgyoozh bicy mi nu gya zir zum par dela mbecy nu ricy coz ily, par dela mbecy nu riib ic, par dela fushtiz, par dela patro̱o̱. Gya zir zum par dela mbecy nu zu riiñ: tant gyishlombecy ii, gal nu gyishlombecy nu yad par lo.
49001022	Ñgyoozh bicy mi nu riib ic Crisht dela coz, nunu bdu'm riiñ yaam nu chetib ic mi dela mbecy nim.
49001023	Gun de mbecy ni Crisht na dey gal nu na cuerp nim. Nunu nañ lardoo dey rcyiiñ mi, biñ nu zu dela lugaar.
49002001	Anzir de ru na der gal nu na mbecy gut nu nac de cyi gal nu de coz a̱' nap nu ricy der.
49002002	Zaab ricy la der de cyi ze' lat nu bicy der gal nu ricy cyu zi'l mbecy nu yu' gyishlombecy ii, nunu lat nu bicy der coz nu rlagy nuras, yu nu riib ic de yu a̱' nap nu rded lo bi, yu nu rbic baloor ni de mbecy nu wacsuub gyidag ni Ñgyoozh.
49002003	Gaza' de ub na gu' den mod ni de yu ze' tub tiem par ich. Bicy den coz nu rlagy ub zi'l na. “O” mnii den ni de coz cyi nu druu nañ lardoon, nu de coz a̱' nap nu druu nañ shcab ni den. Nde' nu yad ñi nu cuic Ñgyoozh cashtig ily ni den gal nu cuic mi ni de' zir de mbecy.
49002004	Tees Ñgyoozh nac mi tub biñ nu tona' la rashni lagy nunu tona' la rcaa lagy mi de ub na.
49002005	Gulas de ub na na den gal nu na mbecy gut nu nac de cyi nu bicy na. Tees tiem ze' gal nu bicy Ñgyoozh nu byabañ Crisht, ni' zi'l bicy mi nu byabañ de ub na. Nu nac faboor nu ricy nu Ñgyoozh de ub na, nde' nu gruu mbañ den.
49002006	Orze' Ñgyoozh gyicy mi nu gyabañ den tublaazh la nu Crisht, gun orze' gzub dun mi gyibaa. Ni gyicy num der nu nac Jesucrisht.
49002007	Ni bicy mi gun orze' par lo gad lagy den nu tona' la coz ily de faboor nim. Rad lagy na nde' nu nac nu pcam de ub na nu nac Jesucrisht.
49002008	Gun Ñgyoozh bicy mi tub faboor num den nu bloo mbañ mi den nu nac nu ricy cup den consuel lo Crisht. Walab nu ni bicy mi nu nac de coz nu de ub na bicy na, sinu nde' tub coz nu leew la bicy nu Ñgyoozh de ub na.
49002009	Walab nu nac de coz nap nu ricy den, nde' nu gruu mbañ naa. Nde' nu walagy ñi nu gyicy zily mbecy ub yu.
49002010	Gun de ub na nac naa mbecy nu psa' lagy Ñgyoozh. Bicy cub mi den nu nac Jesucrisht, gun orze' gyicy den de coz nap nu bzu yem gulas nu gyicy den.
49002011	Nde' nu bicy der nu gyeza' lagy ru nu gulas a̱' nac der mbecy ni Ñgyoozh. Guc der mbecy nu walab mbecy Israeel nu nac gyitoo bel ni der. De mbecy nu ca beey sircunsision cuerp ni mnii dey nu de ru nac der mbecy nu sac beey sircunsision cuerp ni. Tees coz nu rzat dey, nde' coz nu ricy dey nu cuerp ni ub zi'l yu.
49002012	Orze' bicy der nu gyeza' lagy ru nu tiem ze' a̱' nac der mbecy ni Crisht. A̱' nac der mbecy guledz Israeel. Nunu trat nu bicy Ñgyoozh nu de mbecy Israeel, nde' walab par de ru. Lat nu gu' der gyishlombecy ii, ni wangad lagy der cyu nac mi, nunu ni wancyish lo der nu cui mbañ ru.
49002013	Orze' nde' nu anzir nañ gal nu na nu zet zu der lo Ñgyoozh. Tees na nu nac Jesucrisht, nu nac nu pshu reñ mi, nde' nu byagaab der lo Ñgyoozh.
49002014	Gun Crisht bicy mi nu byanap yu' den nu losa'n. Bicy mi nu de mbecy Israeel, gal nu de mbecy nu walab mbecy Israeel byac se tub nac zi'l den. Ptily mi bzaa nu bzu gazel den.
49002015	Orze' Crisht bicy mi nu bya' lo de coz nu rnii leey ni de mbecy Israeel. Gun lo cyup nac mbecy bicy mi nu byac se tub nac zi'l mbecy cub nu nac ub mi. Ni mod bicy mi par nu chu' gyel ri zu lat de mbecy.
49002016	Nu nac nu gut Crisht lo cruuz, nde' nu bza' lom de gyel cha' ic nu yu' lat rup nac la mbecy. Nunu nu nac nu gut mi lo cruuz, nde' nu lo cyup nac mbecy byac se tub nac zi'l yu, nunu bicy mi nu byanap yu' dey nu Ñgyoozh.
49002017	Orze' Crisht biid num de riidz ni gyel ri zu lo dela mbecy: tant lo de ru nu na der gal nu na mbecy nu zet zu lo Ñgyoozh, gal nu lo de mbecy Israeel nu na gal nu na mbecy nu yu' gaab lom.
49002018	Gun Espiriit Yon nim rbic mi nez nu gya rup nac la den par lo Ñgyoozh nu nac Crisht.
49002019	Nde' nu de ru a̱' naca' der mbecy yad, ni a̱' naca' der mbecy nu walab mbecy guledz, sinu nac der mbecy gyibaa nu de' zir de mbecy ni Ñgyoozh. Bi nac der famil nim.
49002020	De ru na der gal nu na tub yu' nu zub too tub simient. Ze' simient ze', nde' de aposht gal nu de yu nu mnii por cuen ni Ñgyoozh. Nunu Jesucrisht nam gal nu na gyita' ni simient nu ricy zir ñi presis ze'.
49002021	Mi ze' biñ nu nac cyuub dutuub la cuerp ni yu' ze'. Bicy mi nu dela lugaar ni yu' ze' nash ñii losa'ñ. Orze' zaab rzup lañ gashtal gyac lañ tub yu' yon nim.
49002022	Bicy mi nu gaza' de ru nash losa' der par nu gyac der tub yu' nu rcyiiñ Ñgyoozh nu nac Espiriit Yon nim.
49003001	Nu nac nu nde', ya̱ Baly, ri̱ pres nu nac Jesucrisht. Ri̱ pres nu nac nu blocyuuba̱ de ru mbecy nu walab mbecy Israeel.
49003002	Tees de ru segur la bi neñ der nu Ñgyoozh dzi nap mi. Nde' nu bdu'm riiñ ya̱a̱, gun nu nde' coz nu cyiiñ par de ru.
49003003	Ñgyoozh briic mi nu gad lagya̱ de coz nu bloo ic mi nu gyicy mi. De nde' coz nu wangad lagy de mbecy gulas. Ya̱ bi pca̱a̱ ñumi' de riidz nu brica̱ nu gad lagy der.
49003004	Na ornu sya' der ñii, orze' gad lagy der de coz nu ya̱ rad lagya̱ ni Crisht. Nde' de coz nu wangad lagy mbecy gulas.
49003005	Ñgyoozh wancuic mi nu gad lagy ni tub la mbecy de coz ze' gulas, tees na Espiriit Yon nim briic mi nu gad lagy de aposht nim gal nu de yu nu mnii por cuen nim.
49003006	Ze' de riidz nu wangad lagy mbecy ze', nde' nu nac de riidz nu sac ni Crisht, coz nu cuic Ñgyoozh ni de mbecy Israeel, laaba' nde' cuic mi ni de mbecy nu walab mbecy Israeel. Orze' gac dey gal nu na tub zi'l cuerp. Nunu de coz nu mnii Ñgyoozh nu segur la gyicy mi nu nac Jesucrisht, orze' de coz ze' gaza' de mbecy nu walab mbecy Israeel dugyiy ñi.
49003007	Ñgyoozh bdu'm riiñ ya̱a̱ nu gyicya̱ riiñ ni de riidz ze' mas rila wangyapa̱ nu ni gyicy num ya̱. Mi ze' bdu'm ñii ya̱a̱ nu nac nu dzi coz ily ricy mi.
49003008	Ya̱ naca̱ mbecy nu gash zir zu par de mbecy nu blaazha' zir gash zu nu yu' lat de mbecy ni Ñgyoozh. Mas ni, tees Ñgyoozh nap bicy num ya̱ ornu bdu'm riiñ ya̱a̱ nu shaala̱ de riidz nu blaazha' la ñgyup sac ni Crisht lat de mbecy nu walab mbecy Israeel.
49003009	Bdu'm de riiñ ze' ya̱a̱ nu gyicya̱ nu gad lagy dela mbecy ca na de coz nu bloo ic Ñgyoozh nu gyicy mi. Nese gulas tona' la wangad lagy de mbecy de coz nu bloo ic Ñgyoozh ze'. Nunu laab mi psa' lagy mi dela coz.
49003010	Ni bicy mi, gun orze' dela mbecy nu riib ic gyibaa gad lagy dey la na de lo la shcab nim nu nac de mbecy ni Crisht.
49003011	Ñgyoozh, ni bicy mi ñii, gun nde' coz nu nil rlagy mi nu gyicy mi nese nu bzub gyi' tiem. Orze' briib mi ñii ic Shuaan den Jesucrisht nu gyicy mi ñii.
49003012	Orze' nu nac Crisht rila wadzib lagy den nu gyecha'n lo Ñgyoozh. Nunu wadzib den nu gyecha'n lom nu nac consuel nu ricy cup na lom.
49003013	Nde' nu ya̱ rnishba̱a̱ lo der nu cue' shi'ñ der baloor nu nac nu rzac zi̱ nu nac de ru, gun de nu rzac zi̱ ii, nii coz nap par de ru.
49003014	Nu nac de nu nde', orze' ya̱ rzu tiba̱ lo Ñgyoozh Uz den.
49003015	Orze' lo Ñgyoozh bruu nu la dela de mbecy nim: de yu nu yu' gyibaa, gal nu de mbecy nu yu' gyishlombecy ii.
49003016	Ya̱ diña̱ lo Ñgyoozh, Uz den, nu cuic mi faboor cyit na nim ni der, faboor lily nu gruu lat zañ de faboor cyit na nu ricy cup mi. Nunu faboor nu cuic mi ze', nde' nu gyicy mi nu cyiiñ der, nunu cuic mi fers ni der nañ lardoor nu nac Espiriit Yon nim.
49003017	Nunu diña̱ lom nu Crisht cyiiñ mi nañ lardoo der nu nac nu ricy cup der consuel lom. Orze' de ru zaab fert zir ca der Ñgyoozh.
49003018	Gun orze' gad lagy dela mbecy ni Ñgyoozh nu tona' la coz ily rca Crisht dey. Gyel rca nim, nde' nañ gal nu na tub coz nu blaazha' la she, nu blaazha' la tuñ, nu blaazha' la gyi, nu blaazha' la gya.
49003019	Rdiña̱ lom nu gad lagy der nu rcam de ru. Tees par de nu nde' tona' la coz ily, nde' nu wagagyee shcab ni der nu gad lagy ru. Rlagy ñi nu gad lagy der nu rcam de ru, gun orze' gyicy cup za' la der Ñgyoozh.
49003020	Orze' na rlagy ñi gyabic den gyel mbecy ni Ñgyoozh. Mi ze' biñ nu gac gyicy coz ilya' zir gaze' de coz nu rdiñ na lom, nunu coz ily zir ricy mi gaze' de coz nu rnii too den. Gyicy mi ñii nu nac de mod nu ricy mi nañ lardoo den.
49003021	¡Orze' dela mbecy ni Crisht rlagy ñi nu gyabic dey gyel mbecy ni Ñgyoozh nu nac Jesucrisht tub la, nunu dub laa tiem! ¡Laab ni gac ñii!
49004001	Nde' nu ya̱, tub mbecy nu ri pres nu nac Shuaan den Jesuuz, rnishba̱a̱ lo der nu chesa der gal mod nu rlagy ñi nu chesa mbecy nu bzu Ñgyoozh nu gac nim, gun ni bicy mi num der.
49004002	Guc der mbecy nu ricy gyel gyidz ni. Guc der mbecy gugy na. Nunu guc der mbecy pase̱z. Gugyee tub, gugyee tub zi'l der lo losa'r nu nac nu rcar yu.
49004003	Bloo lo der nu dub laa tiem tub zi'l gac der nu losa'r. Gun nde' coz nu druu lo Espiriit Yon ni Ñgyoozh, nunu mi ze' locyuub mi der nu nap chu'r nu de losa'r. Orze' nu nde' gyicy ñi nu tub zi'l nac der nu losa'r.
49004004	Gun dela mbecy ni Crisht nac dey se tub zi'l cuerp. Nunu zu tub zi Espiriit Yon ni Ñgyoozh. Nunu Ñgyoozh bzum de ub na nu gac naa nim, gun orze' tub zi'l mod nu grish lon lo de coz nu yad par lo.
49004005	Zu tub zi Shuaan den Jesuuz, nunu tub zi mod nu gyicy cup den consuel lom, nunu tuuba' zi mod nu gzu nis na.
49004006	Zu tub zi Ñgyoozh, Uz dela de ub na. Nunu riib ic mi dela den. Nunu ricy mi riiñ nim nu nac dela den. Nunu rcyiiñ mi nañ lardoo dela den.
49004007	Tub ga la den guud riiñ nu cyiiñ den nu gyicy na dub gal mod nu rlagy Crisht nu cuic mi.
49004008	Nde' nu lat de riidz ni Ñgyoozh rniiñ: Ornu gup mi gyibaa, orze' ya num de losa' yuum pres. Nunu leew la briic mi coz ni de mbecy nim. Ni rniiñ lat de riidz ni Ñgyoozh.
49004009	¿Lac yaruu riidz nu gup mi ze'? Nde' yaruuñ nu bet mi gyishlombecy ii loga la.
49004010	Laab biñ nu bet gyishlombecy ii, laaba' mi ze' gup mi gashtal ze' nu blaazha' zir nu gya ni de baa, gun orze' dutuub la zum.
49004011	Nunu laab mi ze' bicy mi nu la be dey gac yu aposht. Ze' la be ga' dey gac yu yu nu nii por cuen ni Ñgyoozh. Ze' la be ga' dey gac yu yu nu shaal de riidz nu sac nim. Ze' yu' ga' dey nu gac yu yu nu ña de mbecy nim. Nunu laab de yu ze' nac yu yu nu rlyuu ni mbecy nim.
49004012	Ni mod bzu lily mi de mbecy nu nac nim, par nu gyicy dey riiñ nim, gun orze' gyicy dey nu gyafert zir de mbecy ni Crisht, de yu nu nac cuerp nim.
49004013	Gun orze' gyac den mbecy nu gyicy cup consuel lo laab ni' zi'l coz, nunu gac den mbecy nu gzu tub zi'l shcab nu nac Jesuuz, I'ñ Ñgyoozh. Ni mod orze' gac den mbecy nu bi gul shcab ni. Gun orze' gac den tub nac mbecy nu gal gaa la na nu Crisht.
49004014	Gun cue' nu gac naa gal nu na yu nguzh, gun de yu nguzh a̱' biigy la dza shcab ni dey. Nunu na dey gal nu na doob nu rne' bi par re par ii la. “O” rnii dey ni la zi'l riidz rguu nu rnii de mbecy a̱' nap. De mbecy a̱' nap ze' ricy dey nu radza mbecy nu nac de gyel rguu nu rboo ic dey.
49004015	Tees nap zir nu gnii den nu riidz nu rishli nu gabe nu dzi rca den losa'n, gun orze' gal shcab ni den gashtal gyac lan mbecy nu na gal nu na Crisht. Orze' mi ze' nam gal nu na too cuerp. Ze' de mbecy nim na dey gal nu na de' zir lugaar ni cuerp ze'.
49004016	Orze' nu nac Crisht dela lugaar ni cuerp ze' nap nash losa'ñ. Nap nash ñii dela lugaar ze' nu ñgyiid ñi nu losa'ñ. Nunu ornu tub ga la lugaar ni cuerp nap ricy ñi riiñ, orze' dutuub la cuerp galy ñi nunu gyanap ñi nu nac nu de mbecy rca tub rca tub zi'l dey losa'y.
49004017	Orze' nii tub coz nu ne̱e̱ lo der. Nii tub riiñ nu du̱' yaa der nu nac Shuaan den Jesuuz: nu cue' ga' chesa der gal nu rded de mbecy nu a̱' yu' lo Ñgyoozh. Gun de yu ze' rded yu ca na la nu rnii shcab ton ni dey.
49004018	Byoow nañ shcab ni dey. Reña' mod rcyiiñ dey par mod nu druu lo Ñgyoozh, gun shtee dey nu nac nu gut shcab niy.
49004019	Bicy cyig too dey, nunu gutib ic bis dey. Nunu ric la añ ni dey nu gyicy yu de lo la coz a̱' nap.
49004020	Tees de ru walab ni mod psya' der lo Crisht par nu chesar.
49004021	Sinu de ru rishli güeñ der de riidz nu zaab nu nac mi. Nunu de ru psya' der lom ca na de coz rishli.
49004022	Rlagy ñi nu ne' der de mod nu bicy ru nu gusar gulas. Gun gulas guc der mbecy bdunu nu nac de coz a̱' nap nu dzi bzaab lagy der lo. De nu nde' bguuñ de ru gulas.
49004023	Tees na, de ru rlagy ñi nu gyicy cup ru tub shcab cub, nunu rlagy ñi nu gyicy cub der nañ lardoor.
49004024	Orze' rlagy ñi gyac der tub mbecy cub, dub gal mod nu psa' lagy Ñgyoozh. Orze' rabee nu ni na der nu nac nu ricy ru mod nu se'ñ, mod nu rlagy Ñgyoozh. Ricy der mod nu rishli.
49004025	Orze' nde' nu na cue' ga' guu der losa'r, sinu tub ga la der niir riidz nu rishli lo losa'r, gun dela den nac naa reñ ga la lugaar ni tub zi'l cuerp.
49004026	Benu cha' ic der, orze' cue' shet ic der nu gyicy ñi nu gyicy ru cyi. Cue' cha' ic der dub laa dzi.
49004027	Cue' cuic der lugaar ni nuras.
49004028	De yu nu ricy gubaan, rlagy ñi nu checay ni fis ze'. Orze' rlagy ñi gyicy yu riiñ. Gyicy yu riiñ nap nu shic yu, gun orze' rusub ñuu tiñ nu cuic yu ni yu nu ricy falt ñi ni.
49004029	Cue' grib riidz a̱' nap ru' der, sinu du ub riidz nap la nii der. Nii der riidz nu locyuub ñi mbecy. Nii der gal mod nu rlagy ñi. Nii der de riidz nu gyicy ñi coz nap nu de mbecy nu zuub gyidag.
49004030	Cue' gyicy der nu gyicy shni Espiriit Yon ni Ñgyoozh. Gun nu nac nu ricy cup der Espiriit Yon ze' gabe nu nac der mbecy ni Ñgyoozh gashtal ornu shuub dzi nu wagyuba' ic cyi der.
49004031	Bloo der dela bis nu guti nañ lardoor. Blaa yaa der nu rgyiiñ lagy ru lo de coz nu ricy ru nañ lardoor. Cue' gazi lagy der. Cue' cush ti der nu gyel rzi lagy. Ni cue' gab zi der losa'r. Ni cue' gyicy der ni tub la coz a̱' nap.
49004032	Guc der mbecy gugy na, mbecy pase̱z nu losa'. Nunu bicy sulagy tub, bicy sulagy tub zi'l der ni losa'r, gal nu Ñgyoozh bicy sulagya'm ni de ru nu nac Crisht.
49005001	De ru rlagy ñi gyicy der gal nu ricy Ñgyoozh como nac der i'ñ mi nu dzi rcam.
49005002	Bicy der gal nu ricy mbecy nu dzi rca losa' gal nu bicy Crisht num de ub na. Gun Crisht rcam de ub na nunu pshet ic mi nu guc mi gun nu nac den. Orze' coz nu bicy mi, nde' nañ gal nu na tub coz zguul par lo Ñgyoozh.
49005003	Orze' de ru, como nac der mbecy ni Ñgyoozh, orze' rila cue' cuic der mod ni mbecy nu griib dey gyidza too der. Cue' nii dey nu ca na tub der ral ru losa'r nu wanchelaar, gun cue' nu riib dey ni tub la cyi bag nu ni na too der. Nunu cue' nu nii dey nu ca na tub der ye rzac ru lo la coz.
49005004	Cue' nii der riidz bag, ni riidz ton, ni de riidz nu gat loon niin. Gun de nu nde' riidz nu a̱' yad ñi nu nii den. Nap zir nu niin de riidz nu gric na gras ni Ñgyoozh.
49005005	Tees bi rad lagy der nu cyu zi'l mbecy nu ral losa' nu wanchelaa, o cyu zi'l mbecy nu ricy ca na tub cyi bag nu ni na, o cyu zi'l mbecy nu ye rzac lo de coz, (gun nde' tub zi'l nañ nu nu driib zily dey nab), orze' ni tub la de yu ze' wac zac dey lo gyel gubier ni Crisht gal nu Ñgyoozh.
49005006	Cue' zaan der nu guu mbecy ru nu de riidz wacyiiñ, gun tub zi la par nu nac nu nde', Ñgyoozh cuic mi cashtig ni de mbecy nu wacsuub gyidag nim.
49005007	Orze' rila cue' gac nu der mbecy nu ni ricy ze'.
49005008	De ru gulas na der gal nu na mbecy nu yu' ze' nu cow. Tees na na der gal nu na mbecy nu yu' ze' nu yu' yaa par nu nac nu nac nu der Shuaan den Jesuuz. Orze' bicy der gal mod nu yad ñi nu gyicy mbecy nu yu' ze' nu yu' yaa.
49005009	Gun ze' nu yu' yaa, ze' druu de lo la coz nap, de lo la coz nu se'ñ, nunu de lo la coz rishli.
49005010	Orze' bicy der nu gad lagy ru la na coz nu gyet lagy Shuaan den Jesuuz.
49005011	Rila cue' gash der mod ni de coz wacyiiñ nu gyicy der gal nu ricy de mbecy nu yu' ze' nu cow. Nap zir nu gyicy der nu gruu zac de coz ze' ze' nu yu' yaa, gun orze' gabe nu de nde' walab coz nap.
49005012	Gun gashtal gat lo lan ornu gniin de coz nu ricy dey ngach.
49005013	Tees ornu de coz ze' gruu zac ñi ze' nu yu' yaa, orze' naal la gabe la nañ.
49005014	Gun yaa gyicy ñi nu gabe dub gal la na dela coz. Nde' nu rnii dey: De ru mbecy nu bi gut briish yaa. Bruu der lat de añ. Orze' Crisht lyuum yaa lor, rnii dey.
49005015	Orze' nde' nu bzu der cuidad lac mod chesar. Cue' gyicy der gal nu ricy mbecy ton nu wagad lagy, sinu bicy der gal nu ricy mbecy nu yu' shcab ni.
49005016	Orze' cue' zaan der nu nit lo tiem, sinu ornu gad mod bicy der riiñ ni Crisht, gun tiem nu yu'n na, nii tub tiem nu tona' la shiñ ricy mbecy.
49005017	Cue' gac der mbecy ton. Sinu byub der mod nu gad lagy ru ca na de coz nu rlagy Shuaan den Jesuuz.
49005018	Cue' gzugy der, gun nde' gyicy ñi nu gnu der. Lugaar nu gyicy der nde', orze' nap zir pshet ic der nu gyub ic za' la Espiriit Yon ni Ñgyoozh nañ lardoor.
49005019	Ornu nii nu der de losa'r, orze' zat der de riidz nim, gal nu de cant nim, nunu gul der de riidz nu druu lo Espiriit Yon nim. Orze' biil der, nunu byabic der gyel mbecy ni Shuaan den Jesuuz nu dutuub la lardoor.
49005020	Dub laa tiem briic der gras ni Ñgyoozh Uz den nu nac dela coz, gun nac naa mbecy ni Shuaan den Jesucrisht.
49005021	“O” mnii der ni losa'r nu nac nu rca lagy der lo Crisht.
49005022	De ru biñ mñaa rlagy ñi nu “O” nii der ni ñgyeer gal nu ricy der nu Shuaan den Jesuuz.
49005023	Gun de yu gyeey riib ic yu de ru biñ mñaa nu nac mñaay gal nu Crisht riib ic mi dela mbecy nim. Ni' zi'l Crisht nac mi biñ nu rboo mbañ de mbecy nim, de yu nu nac cuerp nim.
49005024	Gun gal nu de mbecy nim “O” rnii dey nim, orze' ni' zi'l de ru biñ mñaa nu zu ñgyee rlagy ñi nu “O” nii der nu nac dela coz nu nii ñgyeer.
49005025	Na de ru yu gyeey, pca der mñaar gal nu Crisht pcam de mbecy nim, nunu pshet ic mi nu gut mi nu nac dey.
49005026	Ni bicy mi, gun orze' zu chum dey nu gac yu mbecy nim. Bdiib mi cyi dey nu nac de riidz nim gal nu nu nac nis nu winis dey.
49005027	Gun ornu gyash mi dey, orze' bi byac dey mbecy lily na, mbecy nu sac ni tub la falt ni. Orze' gac dey mbecy nu bzu chum nu gac nim. Nunu gac dey mbecy nu sac cyi.
49005028	Orze' gal nu de yu gyeey rashni lagy dey cuerp niy. Orze' ni' zi'l mod rlagy ñi nu ca dey mñaay. Yu nu rca mñaa, orze' ni' zi'l rcay ub yu.
49005029	Gun ni tub la mbecy wagazi lagy yu lo cuerp niy, sinu rgoow yuñ nunu ricy cuidad yuñ, gal nu ricy Crisht nu de mbecy nim.
49005030	Gun de mbecy nim nay gal nu na cuerp ni ub mi. Nunu de ub na nac naa tub ga lugaar ni cuerp ze' nim.
49005031	“Nde' nu de yu gyeey zeeñ yu uz yu nunu zeeñ yu ñaay par nu gyatublaazh yu nu mñaay. Orze' lo rup laa dey yac yu se tub zi mbecy.”
49005032	Orze' nde' tub riidz ily nu wagac gyet lag nap de mbecy cuen. Tees ya̱ rzata̱ Crisht nu de mbecy nim ornu rne̱e̱ nde'.
49005033	Mas lac ru', tees tub ga la der rlagy ñi nu ca der mñaar gal nu rcar ub ru. Nunu de ru biñ mñaa rlagy ñi nu ca lagy der lo ñgyeer.
49006001	De ru yu feñ, bzuub gyidag der ni de mbel nir par nu nac der mbecy ni Shuaan den Jesuuz, gun nde' mod nu rlagy ñi.
49006002	Gun coz loga la nu mnii Ñgyoozh nu gyicy na par nu gyiyeeñ nap na, nde' nu: “Pca lagy der lo uz ru, nunu pca lagy der lo ñaar,
49006003	gun orze' nap zu lagy der nunu tuñ tiem cyiiñ der gyishlombecy ii”, na Ñgyoozh.
49006004	De ru mbecy gush, cue' gyicy der nu cha' ic de i'ñ ru. Nap zir nu nap guul der de yu nguzh nir. Pshuu nu der yu, nunu blyuu der ni dey dub gal mod nu rlagy Shuaan den Jesuuz.
49006005	De ru mbecy nu nac moz por fers la, bzuub gyidag der ni mbecy nu nac patro̱o̱ nir gyishlombecy ii. Ni bicy der lat nu rca lagy ru loy, nunu lat nu rdzib lagy ru. Nunu bicy der ñii nu dutuub la lardoor gal mod nu ricy der de coz ni Crisht.
49006006	Bicy der ñii, tees walab tub lo zi'l ornu zu zi'l yu rgüiiy lo der, par nu gyet lagy yu coz nu ricy ru, sinu nu dutuub la lardoo der bicy de coz nu rlagy Ñgyoozh, como nac der mbecy nu ricy coz nu rnii Crisht.
49006007	Orze' nap zu lagy der bicy der de riiñ ze'. Bicy der ñii par riiñ ni Shuaan den Jesuuz. Cue' gyicy der ñii par riiñ ni mbecy zi'l.
49006008	Tees bi neñ der nu tub ga la mbecy, mas nac yu mbecy nu zu patro̱o̱ ni, o mas nac yu mbecy nu sac patro̱o̱ ni, tees Shuaan den Jesuuz gyabic mi i dey dub gal nu na coz nap nu bicy yu.
49006009	Na de ru mbecy nu nac patro̱o̱, ni' zi'l nap bicy nu der de mbecy nu nac moz ni der. Nunu cue' chiib ru dey. Bicy der nu gyeza' lagy ru nu Shuaan den Jesuuz, biñ nu zub gyibaa, riib ic mi rup nac la der, nunu mi ze' walab nu reñ ga la mod gyicy mi nu tub ga mbecy.
49006010	Na der bicy na, bicy der nu gac ru mbecy fert nu nac nu rcyiiñ nu der Shuaan den Jesuuz, gun mi ze' cuic mi fers ily nu ricy cup mi ni der.
49006011	Bzu lily der nu dela suur nu cuic Ñgyoozh nu chucoo der, gun orze' gzu fert der ornu nuras chay contr ni der nu gyel rguu niy.
49006012	Gun walab nu yu' den nu chan contr ni mbecy nu nac losa' mbecy na, sinu nu chan contr ni de nuras a̱' nap nu rded lo bi. De yu ze' ricy yu mandaar nunu riib ic yu gyishlombecy cow ii.
49006013	Nde' nu gush der dela suu dañ ru nu rbic Ñgyoozh, gun orze' gagye der ornu shuub tiem nu dzi coz ily gzac der. Na ornu lazh gzu lily der dela suu dañ ru, orze' gzu fert zir der.
49006014	I mod bicy der par nu gzu fert ru. Mnii der de riidz nu rishli, gun nu nde' nañ gal nu na sinch nu ri nañ der. Nunu cue' gyicy der cyi, gun orze' na der gal nu na mbecy nu ca tub gyiib lyush par nu soow ñiy.
49006015	Bzu lily der nu cha shaal ru riidz nu sac ni Crisht, de riidz nu gyicy nu nap chu' dun Ñgyoozh. Gun benu ni, orze' na der gal nu na tub mbecy nu ca gyi' gyidlab.
49006016	Ze' tuuba' coz, nde' bicy cup der consuel lo Crisht, gun orze' na der gal nu na mbecy nu zu yaa tub gyiib she par nu soow yu dutuub la cuerp niy. Gun, ornu zeed nuras boo too der, orze' gyuñ nu nac gyiib ze'.
49006017	Briish lo der nu gruu mbañ ru, gun orze' na der gal nu na tub mbecy nu zub cyug too. Ze' riidz ni Ñgyoozh, nde' nañ gal nu na mandzicy. Nde' coz nu rbic Espiriit Yon ni Ñgyoozh ni der.
49006018	Nunu cue' checa der nu nii nur Ñgyoozh. Mnishbaa der lom, nunu bdiiñ der lom dub laa tiem dub gal mod nu rnii Espiriit Yon nim nañ lardoo der. Bzu der altant. Nunu cue' shi'ñ der baloor. Orze' mnii nu der Ñgyoozh par nu nac dela mbecy nim.
49006019	Nunu ni' zi'l bdiiñ der lo Ñgyoozh nu nac ya̱, gun orze' cuic mi de riidz nu rlagy ñi nu ne̱e̱, gun orze' ya̱ wadzib la̱ nu ne̱e̱ ñii, gun orze' ya̱ grica̱ nu gad lagy de mbecy ni de riidz nu sac ni Crisht, de riidz nu wangad lagy de mbecy gulas.
49006020	Orze' Ñgyoozh bzuu nez mi ya̱ nu cha shaala̱ de riidz ze' por cuen nim. Nunu par nu nac nu ricya̱ nde', nde' nu ri̱ pres na. Orze' bdiiñ der lo Ñgyoozh, gun orze' rila wadzib la ne̱e̱ de riidz ze'.
49006021	Orze' bicy na Tíquico nu dzi rcaan, yu ze' cyid nuy raso̱o̱ ne̱ lo der, gal nu de riidz ni de coz nu ricya̱. Yu ze' nac yu tub mbecy nu tona' la ricy paa nu de riiñ ni Shuaan den Jesuuz.
49006022	Nde' nu ya̱ zuu neza̱ yu nu cyid yu lo der, gun gniiy lac mod rzac de̱. Orze' ni mod cuic yu baloor ni der.
49006023	Orze' Ñgyoozh Uz den gal nu Shuaan den Jesucrisht gyicy mi nu cheti ri añ ni dela de bicy na, nunu gyicy mi nu ca den losa'n lat nu ricy cup den consuel lom.
49006024	Nunu nap gyicy nu dem dela mbecy nu rca Shuaan den Jesucrisht tub mod nu rila wayeca.
50001001	Ya̱ Baly nu Timoteo ricy de̱ coz nu rnii Jesucrisht. Na zeed de̱ ñgyoozh ni dela mbecy ni Jesucrisht nu yu' gyedz Filipos. Nunu zeed de̱ ñgyoozh ni de yu bel nu riib ic lat de mbecy nim, nunu zeed de̱ ñgyoozh ni de ayudant ni dey.
50001002	Ñgyoozh Uz den, nu Shuaan den Jesucrisht gyicy mi faboor nu nap gyicy num de ru. Gyicy mi nu cheti ri añ ni der.
50001003	De tir la ornu yeza' lagya̱ de ru, orze' drica̱ gras ni Ñgyoozh.
50001004	Nunu la zi'l tiem nu rdiña̱ lo Ñgyoozh ni der, dub gal ri lagya̱ rdiña̱ lom,
50001005	gun de ru bicy nu der ya̱ riiñ tublaazh la par nu ptush las den de riidz nu sac ni Jesucrisht lat de mbecy. Ni bicy nur ya̱ nese dzi nu bri̱ lo der nu loga la nunu ni' zi'l ricy der mas gashtal dzi na.
50001006	Nunu ya̱ bi neña̱ nu Ñgyoozh, biñ nu bzuub gyi' riiñ nañ lardoo der, mi ze' za' lom ñii ornu shuub dzi nu cyid Jesucrisht tuuba' tir.
50001007	Nunu ricy cupa̱ raso̱o̱ nu ni rnii to̱o̱, gun ya̱ tona' la razañ lagya̱ der. Gun Ñgyoozh bicy num den faboor lat nu ri̱ yu' gyiib, o ornu rza̱ lo de mbecy nu riib ic. Gun faboor ze', nde' nu gzu ferta̱ nu nac de riidz nu sac ni Jesuuz, nunu drica̱ nu gad lagy de mbecy nu nde' coz rishli.
50001008	Ñgyoozh rad lagy mi nu ya̱ ric la añ ne̱ nu rlagya̱ zaca̱ der, gun ya̱ razañ lagya̱ der gal nu razañ lagy Jesucrisht de ru.
50001009	Ya̱ rdiña̱ lo Ñgyoozh nu tub dzi ga ca zir der losa'r. Lat nu ricy der nde', ya̱ diña̱ lom nu shaal zir mi shcab ni der nu gad lagy der ca na coz nu se'ñ nu gyicy der.
50001010	Gun orze' dub laa tiem gac cui der ca na coz nu nap zir, gun orze' gac der mbecy nu caacy lardoo, nunu gac der mbecy nu sac falt ni ornu shuub dzi nu cyid Crisht.
50001011	Gun ornu shuub dzi ze', Jesucrisht bi bya' lo nu bicy mi nu byac der mbecy nu bicy coz nu se'ñ, gun orze' ca lagy mbecy lo Ñgyoozh nunu gyabic dey gyel mbecy nim.
50001012	Ya̱ rlagya̱ nu gad lagy der bicy na, nu de coz nu bzaca̱ nde' rishli gaal blocyuub ñi nu bzu de riidz nu sac ni Jesuuz.
50001013	Ze' na dela de soldad nu yu' ro' riiñ nu dela de' zir mbecy rad lagy dey nu ya̱ ri̱ yu' gyiib nu nac Crisht.
50001014	Nunu Shuaan den Jesuuz briic mi baloor ni zigy de bicy na ornu bzaac dey coz nu guc lat nu ri̱ nañ yu' gyiib. Nde' nu wacchib la dey rshaal yu riidz nu bruu lo Ñgyoozh.
50001015	Rishli yu' la be mbecy nu rshaal yu riidz ni Crisht, gun rasaap lagy dey ni riiñ nu ricya̱. Nunu rlagy dey ded loy lo̱. Ze' yu' ga' mbecy rniiy riidz ni Crisht, gun rlagy yu gyicy yu coz nu se'ñ.
50001016	Mbecy nu bzata̱ loga la ze', yu ze' rnii dey riidz ni Ñgyoozh par nu ricy dey ub yu nu nac yu mbecy nu ricy ñi presis. Walab nu dub gal ri lagy dey rniiy. Rzii dey nu gyicy yu nu deet gac nañ lardo̱o̱ lat nu ri̱ yu' gyiib. Ze' yu' ga' mbecy rnii dey riidz ni Crisht nu nac nu rca dey mbecy. Rad lagy dey nu Ñgyoozh pcaam ya̱ nu gzu ferta̱ nu gyicya̱ riiñ nu nac riidz nu sac ni Jesucrisht.
50001018	Lac zi'l mod nu rnii too dey nu ricy yu, tees par ya̱ se la la nde'. Mas nu dub gal ri lagy dey o nu walab dub gal ri lagy dey ricy yu, tees rnii dey riidz ni Crisht. Nde' ricy ñi nu tona' la yet lagya̱. Nunu yeta' lagya̱
50001019	Gun ya̱ rad lagya̱ nu gruu napa̱. Ni gac gun de ru rgyiiñ der lo Ñgyoozh ne̱ nunu gun Espiriit Yon ni Jesucrisht rlocyuub mi ya̱.
50001020	Coz nu drish lo̱, nde' nu cue' zaan Ñgyoozh nu gyicya̱ coz nu gyicy ñi nu gat lo̱. Tees wacchib la̱ rne̱e̱ riidz nu sac ni Crisht. Ni mod na par dub laa tiem ricya̱ coz nu gyicy ñi nu ca lagy mbecy lom. Ca lagy mbecy lom mas nu gruu mbaña̱ o nu cut dey ya̱. Lac zi'l.
50001021	Gun par ya̱, benu cui mbaña̱, orze' gyicya̱ coz nu rlagy Crisht zi'l. Ze' benu gata̱, orze' napa' zir.
50001022	Benu gzu zira̱ gyishlombecy ii, orze' gac gyicy zira̱ coz nap par Crisht. Nde' nu wagad lagya̱ ca nañ rlagya̱.
50001023	Pcan laa shcab ne̱. Wagad lagya̱ ca na nu nap zir. Ya̱ rlagya̱ gata̱, gun orze' gya̱ cyiiñ du̱ Crisht. Ni mod nap zir par ya̱.
50001024	Tees ricy zir ñi presis nu cyiiña̱ gyishlombecy ii par nu locyuuba̱ de ru.
50001025	Na bi bguugy lardo̱o̱ ni de coz ze', nde' nu ya̱ rsa' lagya̱ nu gzu̱ se ñuu la be tiem gyishlombecy ii, gun orze' cyiiña̱ lat dela der, gun orze' gac locyuuba̱ de ru nu nap zir gyicy cup der consuel lo Crisht, nunu gyet lagy zir der nu nac de coz nu ricy cup der consuel lo.
50001026	Gun ornu yapa̱ lo der tuuba' tir, orze' gyabic zir der gyel mbecy ni Jesucrisht nu nac ya̱.
50001027	Bzu der cuidad. Nu se'ñ gu' der gal nu rlagy ñi nu chu' mbecy nu rzeña lagy ni de riidz nu sac ni Crisht. Gun orze' mas yap güi̱i̱ der o mas saca̱ lat der, tees rlagya̱ gyeña̱ nu ricy der tub zi'l shcab. Nunu rlagya̱ gyeña̱ nu gal gaa la rzu fert zir der ni de coz nu rzeña lagy den, de coz nu rnii de riidz nu sac ni Jesuuz.
50001028	Nunu rlagya̱ gyeña̱ nu wacchib der lo de mbecy nu rzi lagy lo der, gun nde' gyicy ñi nu gabe nu de mbecy nu rzi lagy ze' nit lo dey. Nunu laab nde' ricy ñi nu gabe nu de ru gruu mbañ der. Nunu nde' coz nu gyicy Ñgyoozh.
50001029	Ñgyoozh bicy mi faboor num de ru walab tub lo zi'l nu gyicy cup der consuel lo Crisht, sinu ni' zi'l nu gzac zi ga' der nu nac mi.
50001030	De ru nu ya̱ tublaazh la rza den contr de mbecy nu rzi lagy lon. Bi bzaac der lac mod bicya̱. Nunu mas na reñ der lac mod na de coz nu ricya̱ lat nu rza̱ contr ni dey.
50002001	Como Crisht rbic mi baloor ni der, como ricy cup der consuel lom nu nac nu rcam der, como Espiriit Yon ni Ñgyoozh nac num der, como razañ lagy der losa'r, nunu como rashni lagy der mbecy,
50002002	orze' nde' nu bicy der nu bet lagy gyel la̱. Gun ya̱ yet lagya̱ benu nap yu' nu der losa'r. Nunu yet lagya̱ benu rca der losa'r. Nunu yet lagya̱ benu gyicy der tub zi'l shcab. Nunu yet lagya̱ benu cue' nu reñ ga la mod rlagy tub ga la der nañ lardoor, sinu tub zi'l mod rlagy dela der.
50002003	Orze' cue' gyicy der coz par ub zi'l ru. Ni cue' gyicy der coz par nu gyicy der gyel le' nir, sinu gyicy der gyel gyidz nir. Mnii too der nu lily zir na losa'r gaze' ub ru.
50002004	Cue' zu bich der nu nac ub zi'l ru, sinu bzu bicha' der nu nac losa'r.
50002005	Laab shcab nu bicy cup Jesucrisht, laaba' shcab ze' bicy cup de ru.
50002006	Gun Jesucrisht, mas gal na' zi'l Ñgyoozh Uz mi nam, tees pshet ic mi bzu chum mod nu nam gyibaa. Mod nu nam nu gal gaa la nac mi nu Ñgyoozh.
50002007	Tees bzeeñ mi mod nu nam. Ornu gul mi, gush mi mod nu na tub mbecy nu ricy yac de mandaar nu ricy Ñgyoozh. Ni bicy mi ornu byac mi mbecy.
50002008	Ornu byac mi mbecy, bicy mi gyel gyidz nim. Pshet ic mi nu biit mbecy mi, gun bicy yac mi ni Ñgyoozh. Mod to' lo gut mi. Gal lo cruuz gut mi, gal nu rat mbecy a̱' nap.
50002009	Par nu bicy mi gyel gyidz nim, nde' nu bicy Ñgyoozh nu byac mi biñ nu gya zir zu, nunu Ñgyoozh bicy mi nu sac zir mi par dela mbecy.
50002010	Ni bicy Ñgyoozh, gun orze' dela mbecy gzu tib dey nu ca lagy yu lo Jesuuz. Dela anc nu yu' gyibaa, dela mbecy nu yu' gyishlombecy, dela mbecy nu bi gut, dela nuras, dela de yu ze' gzu tib dey lom.
50002011	Ni bicy Ñgyoozh, gun orze' dela mbecy nii dey nu Jesucrisht nac mi Shuaan den. Ornu gyicy dey de nu nde', orze' ca lagy mbecy lo Ñgyoozh Uz na.
50002012	Der bicya̱ nu dzi rca̱, gal nu bicy yac der ni de riidz nu mne̱e̱ lat nu pcyiiña̱ lat der, na nu zet ri̱, fert zir bicy yac der ni riidz nu rne̱e̱ lo der. Bicy der de coz nu yad ñi nu gyicy ru par nu nac der mbecy nu bloo mbañ Ñgyoozh. Nunu gudzib der nis wayicy ru gan.
50002013	De ru gac gyicy ru nde', gun laab Ñgyoozh gyicy mi nu galagy der nu gyicy ru coz nu yet lagy mi, nunu gyicy mi nu gac gyicy der ñii.
50002014	Dela coz nu gyicy der, cue' nii deet der nu nac ñii, nunu bicy der ñii nu dutuub la lardoor.
50002015	Ni gyicy der, gun orze' de ru, mbecy nu nac i'ñ Ñgyoozh, gac der mbecy caacy lardoo. Gac der mbecy nu sac falt ni lat de mbecy mnu nu de mbecy gubag. Gabe der lat de mbecy ze' gal nu rabee yaa ni de bel baa rel. Ni gabe der
50002016	lat nu cha nu der de riidz nu cuic gyel mbañ, gun ornu cyid Crisht tuuba' tir, orze' ya̱ tona' la gyet lagya̱ nu nac coz nu bicy der, gun orze' gabe nu wansu leewa̱ gyishlombecy ii, nunu wangyicy leewa̱ riiñ nim.
50002017	De ru na der gal nu na tub gun nu rbic der ni Crisht nu nac nu ricy cup der consuel lom. Nde' nu benu cut dey ya̱ nu nac nu ricy ya̱ riiñ ni Ñgyoozh nu rlocyuuba̱ der, nde' nañ gal na nu rica̱ tub gun ni Ñgyoozh tublaazh la nu gun ni de ru. Nde' nu yet lagya̱, nunu gyet lagy du̱ de ru nu nac de coz nu yet lagy der.
50002018	Ni' de ru gyet lagy der nu ya̱. Gyet lagy den tublaazh la.
50002019	Benu Shuaan den Jesucrisht cuic mi lugaar, ya̱ rlagya̱ nu zuu nez gyiilya̱ Timoteo cyid yu lo der, gun ornu cush cyay, orze' gad baloor ne̱ ornu gyeña̱ la ricy der.
50002020	Sac cyu' zir mbecy nu rcyiiñ du̱ ii nu zuy shcab gal nu ya̱ zu̱ shcab nu nac de ru. Nomaas Timoteo ni mod zuy shcab nu nac de ru. Nunu tub zi la yu ze' rishli ca ic yu der.
50002021	Gun dela de' zir mbecy nu nac ub zi'l dey zuy shcab. Wacsu dey shcab nu nac de coz nu rlagy Jesucrisht.
50002022	Tees de ru bi rad lagy der nu Timoteo nac yu mbecy nu ricy paa. De ru rad lagy der nu bicy yu riiñ nu ya̱ gal nu ricy tub yu nguzh nu uz yu ornu pshaal de̱ de riidz nu sac ni Jesucrisht.
50002023	Nde' nu ya̱ rlagya̱ zeeda̱ yu nu cyid yu lo der ornu bi byu' bee la na coz nu gyicy nu dey ya̱.
50002024	Nunu drish lo̱ nu Shuaan den Jesuuz gyicy mi nu ni' ya̱ yap gyiilya̱ lo der.
50002025	Ya̱ rnii to̱o̱ nu rlagy ñi nu zeeda̱ biicy na Epafrodito nu cyid yu lo der na. Yu ii bicy nuy ya̱ riiñ ni Ñgyoozh, nunu bzu fert yu nuy ya̱ lo de mbecy nu rzi lagy lom. Nunu blocyuub yu ya̱ gal nu mnii too der ornu bzeed der yu nu biid yu lo̱.
50002026	Ya̱ gzuu neza̱ yu, gun ric la añ niy nu rlagy yu gzac yu dela der. Nunu deet guc añ niy, gun güeñ der nu gurat yu.
50002027	Ni gurat yu, nunu sñuu miiñ la bi gut yu. Tees wangat yu, gun Ñgyoozh gushni lagy mi yu. Nunu walab ub zi'l yu gushni lagy Ñgyoozh, sinu ni' zi'l gaza' ya̱ gushni lagy mi, gun orze' cue' nu shni ga' zir gyicya̱.
50002028	Nde' nu rlala̱ nu zuu neza̱ yu nu cyid yu lo der, gun orze' gyet lagy der ornu gzac der yu tuuba' tir. Orze' gyabeñ ñuu gyicy shni̱.
50002029	Gyet lagy der nunu nap gyicy nu der yu ornu griy, gal nu yad ñi nu gyicy nu der de bicy ru nu ricy cup consuel lo Shuaan den Jesucrisht. Pca lagy der lo cyu zi'l mbecy nu na gal nu na yu ii,
50002030	gun se nu ñgyat zi'l yu par nu dzi fert bicy yu riiñ ni Crisht. Bzu lay ub yu lo rishdzidz, nu nac nu blocyuub yu ya̱ por cuen ni de ru ni de coz nu wangac gyicy der.
50003001	Nde' nu de ru bicy na, bet lagy der nu nac nur Jesucrisht. Ya̱ wagazeeda̱ ne̱e̱ lo der tuuba' tir laaba' de coz nu bi mne̱e̱, nunu de coz nu mne̱e̱ locyuub ñi der nu cue' gyicy dza mbecy der.
50003002	Cuidad der nu de mbecy nu na gal nu na che̱', de yu nu rlyuu de coz fals, de yu nu rnu cuerp ni ornu rcaay beey sircunsision par nu gabe nu nac yu mbecy ni Ñgyoozh.
50003003	Tees de ub na na den gal nu na mbecy nu rishli ca beey sircunsision, gun de ub na rishli nac naa ni Ñgyoozh. Nac naa nim, gun Espiriit Yon nim rlocyuub mi uub na nu caan mi. Nac naa nim, gun Jesucrisht ricy mi nu yet lagy na. Nac naa nim, gun wagyicy cup na consuel lo ub zi'l na par nu gruu mbañ naa.
50003004	Gun bi bicy na nu gac gyicy cup na consuel lo ub zi'l na par nu gruu mbañ na, orze' ni' ya̱ gac gyicy cupa̱ consuel lo uba̱. Benu ca zi'l na mbecy rnii tooy nu gac gyicy cup yu consuel lo ub zi'l yu, nunu nde' gyicy ñi nu gruu mbañ yu, orze' ya̱ ricy cup zira̱ raso̱o̱ nu ni gyicy cupa̱ consuel lo uba̱, benu gyicya̱.
50003005	Gun pcaa dey beey sircunsision cuerp ne̱ ornu bza' shuñ dzi nu gula̱. Naca̱ nez mbecy Israeel. Famil ne̱ bruuy lat nez Benjamiing. Ya̱ naca̱ mbecy Israeel, nunu de mbel ne̱ nac yu mbecy Israeel. Ya̱ guca̱ mbecy fariseo, gun tona' la bicy pa̱a̱ nu dela leey ni de mbecy Israeel.
50003006	Ya̱ tona' la bzu ferta̱ nu de mod nu rzeña lagy de mbecy Israeel, gashtal psheed zi̱ de mbecy nu ricy cup consuel lo Jesucrisht. Ya̱ tona' la se'ñ bicya̱ nu leey ni de mbecy Israeel, nunu warusu ni tub la mbecy nu riib yu cyi ica̱. Nde' nu ricy cup zira̱ raso̱o̱ nu gyicy cupa̱ consuel lo uba̱, bi bicy na nu ni ñgyicya̱.
50003007	Tees na rad lagya̱ nu dela coz nu guze̱e̱ nu dzi sac ze', dela nde' wacyiiñ ñi, gun dzi zir sac Crisht par de nu nde'.
50003008	Nunu walab de nde' zi'l coz nu a̱' sac, sinu ni' dela coz nu bicya̱ a̱' sac ñi, gun dzi zir sac ñi nu yu' lo̱ Shuaan den Jesucrisht. Par nu nac mi bdune' dela coz ne̱. Nunu ya̱ ricya̱ nu de coz ze' nañ gal nu na toop, gun orze' gyicya̱ gan gaca̱ ni Crisht.
50003009	Nunu ya̱ nac du̱m. Gaze' nu Ñgyoozh gyicy mi ya̱ par mbecy nu sac cyi. Walab nu nac nu ricy pa̱a̱ nu leey nim, nde' nu gyicy mi ya par mbecy nu sac cyi, sinu nu ricy cupa̱ consuel lo Crisht. Gun Ñgyoozh bi mniim nu bi ricy mi de mbecy par mbecy nu sac cyi nu nac nu gyicy cup dey consuel lo Crisht.
50003010	Coz nu rlagya̱, nde' nu nap chu' lo̱ Crisht. Rlagya̱ nu gyicy nu Ñgyoozh ya̱ coz ily gal nu bicy num Jesuuz ornu bicy mi nu byabañ mi. Rlagya̱ nu gzac zi̱ gal nu bzac zi Crisht, nunu gaca̱ gal nu na tub mbecy nu gut ornu gut mi.
50003011	Gun ya̱ drish lo̱ nu gaza' ya̱ gyabaña̱ ornu gyabañ de mbecy gut.
50003012	Walab nu bi bicya̱ gan nu bi byaca̱ gal mod nu rlagya̱ nu gaca̱. Walab nu sac falt ne̱. Tees rloo lo̱ nu gyaca̱ gal mod nu rlagy Crisht nu gaca̱ ornu pcuim ya̱ nu gaca̱ nim.
50003013	Der bicy na, ya̱ walab nu rne̱e̱ nu bi bicya̱ gan. Ya̱ wagyicy cuena̱' de coz nu bded par ich, sinu rloo lo̱ nu gyicya̱ gan par lo.
50003014	Ricya̱ tub fers nu shupa̱ laza̱, gun orze' gyicya̱ gan i̱ nu cuic Ñgyoozh ni den nu nac Jesucrisht. Gun par nde' blosum de ub na.
50003015	Dela mbecy nu byafert nu de coz ni Ñgyoozh rlagy ñi nii too dey nu nac de coz ze' gal nu rnii to̱o̱ ya̱. Benu tub mbecy reña' rnii tooy par ya̱, tees ca ni gaal lyuu Ñgyoozh loy ca na coz nu rishli.
50003016	Tees de ub na rlagy ñi nu se'ñ gyicy na nu de coz nu bi gud lagy na.
50003017	Der bicy na, bicy der gal nu ricy ya̱, nunu ca ic der de yu nu ricy gal nu bicy de̱ nu de yu nu gusa nu ya̱.
50003018	Gun zañ tir bi mne̱e̱ lo der, nunu na nu nis urlo̱ rne̱e̱ lo der, nu tona' la yu' mbecy nu zay contr ni de coz nu bzac Crisht lo cruuz.
50003019	De yu ze' nit lo dey gabily. De mbecy ze' de gyel bizh nac ñii ñgyoozh ni dey, nunu ornu ricy dey coz to' lo, lugaar nu gat lo dey ca nu ricy dey gyel le' niy. De yu ze' coz ni gyishlombecy zi'l ii zu dey shcab.
50003020	Tees de ub na wagyicy na gal nu ricy de yu ze', gun de ub na gyibaa, nde' ledz na. Nunu rlez den biñ nu ruu gyibaa cyid mi nu co mbañ mi de ub na. Mi ze' Shuaan den Jesucrisht.
50003021	Mi ze' chaam cuerp gyidz ii ni den. Gyicy mi nu gyac ñi gal nu na cuerp lily ni ub mi. Nunu ni gyicy mi nu nac nu gac gyicy mi coz ily, nunu laaba' nu nac nu dzi cyiiñ mi nu gyicy mi coz ily, nde' nu chetib ic mi dela coz.
50004001	Der bicy na, ya̱ rca̱ de ru. Nu gusht ne̱ guc nu gac na na la zaca̱ der. De ru ricy der nu dzi nap zu lagya̱. Nu nac de ru rabee nu nap bruu riiñ nu ricya̱. Ya̱ rlagya̱ nu zaab gzu fert la der como de ru bi nac nu der Shuaan den Jesuuz.
50004002	Ya̱ rnishba̱a̱ lo de ru, Bod nu Síntique, nu gyicy der se tub zi'l shcab. Chu' der gal nu rzu' mbecy nu bily mi nu nac Shuaan den Jesuuz.
50004003	Ze' ru losa̱' nu tona' la ricy paa, losa'n nu bicy na riiñ ni Ñgyoozh tublaazh la, ya̱ rlagya̱ nu locyuub ru de biñ mñaa ze' nu gyicy nap dem riidz nu losa'm. De biñ mñaa ze' fert bicy dem riiñ nu ya̱ par nu shaal de̱ de riidz nu sac ni Jesuuz. Bicy de̱ riiñ ze' tublaazh la nu Clement gal nu de' zir mbecy nu bicy riiñ nu ya̱. Dela de yu ze' bi ta' nu la dey lo libr ni Ñgyoozh, libr ze' nu ta' nu la de mbecy nu ca lo cuen nu cui mbañ.
50004004	Dub laa tiem zaab bet la lagy der gyi' nu nac nu der Shuaan den Jesuuz. Nunu cush cya̱' ga̱' nu ne̱e̱ lo der tuuba' tir bet lagy der.
50004005	Bicy der nu gad lagy dela mbecy nu nac der mbecy nu nap ri lardoo. Pcaa ic der nu sñuu ga shuub dzi nu cyid Shuaan den Jesuuz.
50004006	Cue' sug ic der nu nac ni tub la coz, sinu ornu deet rac nañ lardoo der, orze' mnii nu der Ñgyoozh. Orze' bdiiñ der coz nu rlagy ru lom. Nunu briic der gras nim.
50004007	Orze' Ñgyoozh gyicy mi nu cheti ri añ ni der. Nunu de mbecy rila wagyet lag dey cuen lagu nu gac cheti ri añ ni der. Nde' gyicy ñi nu wac deet nañ lardoo der nunu wac deet nañ shcab ni der nu nac nu der Jesucrisht.
50004008	De ru bicy na nu dzi rca̱, laab nii la riidz nu ne̱e̱ lo der. Mnii too der nu nac la zi'l coz nap, nunu nu nac la zi'l coz nu gyicy ñi nu gyed gyel mbecy. Gush der shcab nu nac la zi'l coz nu se'ñ. Gush der shcab nu nac la zi'l coz nu sac falt ni. Gush der shcab nu nac la zi'l coz cyit na. Gush der shcab nu nac la zi'l coz nu lily na. Orze' gush der shcab nu nac la zi'l coz nap, gal nu de coz nu gyicy nu gyed gyel mbecy.
50004009	Bicy der dela coz nu ya̱ blyu̱u̱ ni der gal nu de riiñ nu bdu̱' yaa der. Bicy der dub gal mod nu güeñ der de riidz nu mne̱e̱, nunu dub gal na mod nu bzaac der ni de coz nu bicya̱. Benu gyicy der dela nde', orze' Ñgyoozh, biñ nu ricy nu rzeti ri añ ni der, gac num de ru.
50004010	Ya̱ tona' la yet lagya̱ nu nac Shuaan den Jesuuz, gun rabee nu bi byeza' ga' lagy der ya̱ tuuba' tir. Walab nu rne̱e̱ nu rishli mnit lagy der ya̱, sinu rne̱e̱ nu wangad mod ni der nu locyuub ru ya̱.
50004011	Walab nu ni rne̱e̱ par nu nac nu ricy falt la coz ne̱, gun ya̱ bi gube̱e̱ lac mod gaca̱ mbecy nu nap zu lagy mas lac zi'l mod nu rdeda̱.
50004012	Bi neña̱ ornu wagad sheñ. Nunu bi neña̱ ornu rad sheñ. Lac zi'l mod nu rcyiiña̱, bi gube̱e̱ lac gaca̱ mbecy nu nap zu lagy. Ya̱ bi gube̱e̱ lac gaca̱ mbecy nu nap zu lagy ornu dza naña̱, lac gaca̱ mbecy nu nap zu lagy ornu rana̱, lac gaca̱ mbecy nu nap zu lagy ornu yu' sheñ la coz ne̱, lac gaca̱ mbecy nu nap zu lagy ornu sac ñi ne̱.
50004013	Ya̱ gac gagye̱ la zi'l coz nu cyid nu nac Crisht nu rbic mi fers ne̱.
50004014	Tees de ru tona' la nap bicy nu der ya̱ ornu blocyuub der ya̱ lat nu bzac zi̱.
50004015	De ru, mbecy Filipos, de ru bi neñ der nu lat nu pshaala̱ riidz ni Ñgyoozh nu loga la ornu bru̱u̱ lo de yu ni Macedonia, wancyuu su ni tub mbecy nu mbic yu tiñ nu cyiiñ ne̱, sinu de ru zi'l briic ru. Ni bicy nu der ya̱ nu nac nu ni' ya̱ blocyuuba̱ de ru nu nac de coz ni Ñgyoozh.
50004016	Mas lat nu pcyiiña̱ Tesalónica, gyedz nu ri lo yu ni Macedonia, ti la be la tir bzeed der tiñ par nu blocyuub der ya̱.
50004017	Walab par nu rnii to̱o̱ nu gad gun ne̱, nde' nu ni rne̱e̱, sinu nu rlagya̱ nu gyicy der gan sheñ zir coz nap par lo Ñgyoozh.
50004018	Ya̱ bi ricy cupa̱ dela coz nu rlagy ñi, nunu gashtal drusuba' lañ ne̱. Guud dela coz nu cyiiñ ne̱, gun Epafrodito bri nuy de coz nu bzeed der. De coz nu bzeed der nañ gal nu na coz zguul, tub gun nu “O” mnii Ñgyoozh nu byash mi, nunu bet lagy mi.
50004019	Ñgyoozh cuic za' lam dela coz nu ricy falt ni der nu nac nu tona' la coz ily de coz cyit na nu ricy cup mi. Ni gyicy mi num de ru nu nac Jesucrisht.
50004020	¡Orze' rlagy ñi gyabic den gyel mbecy ni Ñgyoozh, Uz den, tub la! ¡Laab ni gac ñii!
50004021	Gab der de mbecy ni Ñgyoozh shnuy por cuen ne̱, de yu nu nac nu Jesucrisht. De bicy na nu rcyiiñ nu ya̱ ii zeed dey ñgyoozh ni der.
50004022	Nunu ni' zi'l de mbecy ni Ñgyoozh nu yu' ii zeed dey ñgyoozh ni der. Nunu nu loga la de yu nu zu riiñ yu' rey César, de yu ze' zeed dey ñgyoozh ni der.
50004023	Shuaan den Jesucrisht gyicy mi faboor nu nap gyicy num dela der.
51001001	Ya̱ Baly naca̱ aposht ni Jesucrisht, gun nde' coz nu rlagy Ñgyoozh. Ya̱ nu biicy na Timoteo tublaazh la zeed de̱ gyicy ii lo der,
51001002	lo de ru mbecy ni Ñgyoozh nu yu' Colosas, lo de ru bicy na nu ricy paa nu de coz ni Crisht. Ñgyoozh Uz den gyicy mi faboor nu nap gyicy num der, nunu gyicy mi nu cheti ri añ ni der.
51001003	Dub laa tiem ornu rne̱e̱ du̱ de̱ Ñgyoozh, Uz Shuaan den Jesucrisht, nu nac de ru, orze' dric de̱ gras nim.
51001004	Gun bi gud lagy de̱ nu fert ricy cup der consuel lo Jesucrisht, nunu dzi rca der dela losa'r nu nac mbecy ni Ñgyoozh.
51001005	Nu nac nu rgyish lo der lo de coz nu bi yu' choow nir gyibaa, nde' nu dzi rca der losa'r. De ru bi bzuub gyidag der de riidz ni de coz nu rgyish lo der lo ze' lat nu güeñ der de riidz nu rishli, de riidz nap nu rnii lac mod gruu mbañ de mbecy.
51001006	Orze' de riidz nu bdunii lo der ze', zaab za lañ dela lugaar ni gyishlombecy, nunu ricy ñi mod nu nap nu de mbecy, laab ni' zi'l gal nu guc lat de ru nese ornu güeñ der nu rnii de mbecy nu nap ricy Ñgyoozh num den nunu gud lagy der nu rishli gal nu mnii dey.
51001007	De nde' coz nu blyuu Epafras ni der, yu nu dzi razañ lagya̱ ze'. Yu ze' yu nu ricy riiñ lat de ru lugaar ne̱ ya̱. Nac yu tub yu nu ricy riiñ ni Jesucrisht lat der, nunu tona' la ricy paay.
51001008	Nunu laab yu ze' mniiy lo̱ de̱ nu Espiriit Yon ni Ñgyoozh bicy mi nu tona' la rca der losa'r, nay.
51001009	Nde' nu nese dzi nu güeñ de̱ de nu nde', orze' zaab rne̱e̱ du̱ la̱ de̱ Ñgyoozh nu nac der, nunu rdiñ de̱ lom nu nap gyet lag der cuen ni de coz nu rlagy mi, nunu rdiñ de̱ lom nu cuic mi de lo la shcab nap nu druu lo Espiriit Yon nim ni der.
51001010	Gun benu ni, orze' gac cyiiñ der gal mod nu rlagy Shuaan den Jesuuz, nunu dub laa tiem gyicy der de coz nu gyet lagy mi. Nunu zañ coz nap gyicy der nu nac mod nu rcyiiñ der. Nunu cugyi' nu nap zir cu' lo der Ñgyoozh.
51001011	Nunu rdiñ de̱ lom nu gyicy fert mi der nu nac nu dzi lily nam ornu ricy mi de coz ily. Orze' de ru nu pase̱z fert la ragyee der mas deet rac.
51001012	Bet lagy der, nunu briic der gras ni Ñgyoozh, Uz den, gun mi ze' bi bzu lily mi de ru nu gyash yaa der ca na coz nu ca lo cuen nu gad ni de mbecy nu nac num lugaar ze' nu yu' yaa nim.
51001013	Gun Ñgyoozh bi bloo nap mi de ub na lugaar ze' nu cow, ze' nu riib ic nuras. Orze' ya num de ub na par lugaar ze' nu riib ic I'ñ mi nu dzi rcam.
51001014	Nu nac I'ñ mi ze' bloo mbañ mi de ub na, nunu bicy sulagy mi dela cyi den.
51001015	Ñgyoozh wac zac nam, tees gal nu na Ñgyoozh ni' zi'l na Crisht, biñ nu gac zac na. Orze' mi ze' I'ñ logam, biñ nu gya zir zu par dela coz nu psa' lagy Ñgyoozh.
51001016	Par nu nac I'ñ mi ze' psa' lagy mi dela coz nu yu' gyibaa, gal nu dela coz nu yu' gyishlombecy ii. Laab nu nac I'ñ mi psa' lagy mi de coz nu gac zac na, gal nu de coz nu wac zac na. Gaza' de anc nu riib ic, gal nu de anc fert, par nu nac mi ze' Ñgyoozh psa' lagy mi dela de yu ze'. Orze' Ñgyoozh psa' lagy mi dela coz nu nac I'ñ mi, nunu psa' lagy mi dela coz par I'ñ mi.
51001017	Crisht nil zum nese anzir nu gruu zac dela coz, nunu par nu nac mi ze', dela coz yu'ñ gal mod nu rlagy ñi.
51001018	Dela mbecy ni Crisht na dey gal nu na tub cuerp. Ze' Crisht nac mi too cuerp ze'. Laab mi ze' zum nese nu loga la. Nunu laab mi byabañ mi nu loga la ornu gut mi, gun orze' gya zir zum par dela coz.
51001019	Gal nu na Ñgyoozh ni' zi'l na Jesucrisht, gun nde' coz nu rlagy mi.
51001020	Gun par nu nac Crisht, Ñgyoozh rlagy mi zu nap mi dela coz nu psa' lagy mi, de coz nu yu' gyishlombecy ii, gal nu de coz nu yu' gyibaa. Gun orze' nap yu' num dela coz par nu nac nu pshu reñ Jesuuz ornu pcam lo cruuz.
51001021	Gulas de ru walab mbecy ni Ñgyoozh nac der, sinu guc der losa' yuum nañ lardoor par nu nac de coz a̱' nap nu bicy der.
51001022	Tees na laab Ñgyoozh bicy mi nu nap yu' nu der mi nu nac mod nu bzac Crisht ornu gut cuerp nim. Ni bicy mi, gun orze' gad mod nu gyecha' der lom. Byac der mbecy nu bi zu chu par nu gac nim. Byac der mbecy cacy, mbecy nu sac falt ni.
51001023	Tees par nu ni ricy Ñgyoozh num de ru, orze' rlagy ñi nu gzu fert der nu nac de coz nu bi ricy cup der consuel lo. Orze' cue' glaa yaa der de coz nu rgyish lo der lo, de coz nu guud ni der ornu güeñ ru de riidz nu sac ni Jesucrisht. De nde' riidz nu rdunii lo de mbecy dutuub la gyishlombecy. Nunu gaza̱' ya̱ Baly rlocyuuba̱ nu rshaala̱ de riidz ze'.
51001024	Na ya̱ yet lagya̱ nu rzac zi̱ nu nac de ru, gun nil bi ca lo cuen nu tona' la gzac zi de mbecy. Na ya̱ rzac zi̱ nu cuerp la ne̱ gal nu bzac zi Crisht, gun orze' gaza̱' locyuuba̱ nu shuub laz ni de nu rzac zi de mbecy ni Crisht. Ya̱ rzac zi̱ nu nac de mbecy ni Crisht, de yu nu bi nac cuerp nim.
51001025	Orze' Ñgyoozh bicy mi nu gyicya̱ riiñ ni dela mbecy nim. Bdu'm riiñ ze' ya̱a̱ nu locyuuba̱ de ru. Ze' riiñ ze', nde' nu rshaala̱ dela riidz nim.
51001026	Ya̱ rshaal nap la̱ de riidz nu rila wangad lagy de mbecy gulas. Tees na Ñgyoozh rbic mi nu gad lagy dela mbecy nim ni de riidz ze'.
51001027	Orze' Ñgyoozh rlagy mi cuic mi nu gad lagy de mbecy tub coz ngach nim nu tona' la coz nap, nunu tona' la cyit. Coz ngach ze', nde' par dela mbecy mas yu nu walab mbecy Israeel. Coz ngach ze', nde' Crisht, biñ nu rcyiiñ nañ lardoo de ru. Orze' nu nac mi ze' segur la gzac der lo de coz cyit na nu gad ni der par lo.
51001028	De̱ ya̱ rzat de̱ Crisht, nunu rshu̱u̱ du̱ de̱ dela mbecy, nunu rlyu̱u̱ ni dey nu de shcab lily nu ricy cup de̱. Orze' gu̱' de̱ de mbecy ni Crisht nu bi gul shcab ni yaa Ñgyoozh.
51001029	Nde' nu ricya̱ riiñ, nunu tona' la rloo lo̱ nu dela fers ne̱. Rac ricya̱ ñii gun Crisht rbic mi fers ne̱.
51002001	Rlagya̱ nu gad lagy der nu tona' la rloo lo̱ nu ricya̱ riiñ ni de ru, gal nu ni de mbecy Laodicea, nunu ni' zi'l ni de mbecy nu nigul zaca̱ lo nu loo la.
51002002	Tona' la rloo lo̱ par nu grica̱ baloor ni dela der nañ lardoor, gun orze' dub laa tiem zaab ca zir der losa'r, gun orze' nap gad lagy der de coz rishli. Gun orze' cyiiñ ñi ni der par nu nap gad lagy der de coz rishli. Orze' gad lagy der de coz nu wansaan Ñgyoozh nu ñgyad lagy de mbecy gulas. Coz ze', nde' Crisht.
51002003	Crisht nam gal nu na tub gyiñ nu yu' choow gyel nap ni Ñgyoozh, gun nu nac mi ze' gad lagy den dela shcab lily ni Ñgyoozh.
51002004	De nu nii drica̱ nu gad lagy der, gun orze' cue' nu guu ni tub la mbecy de ru nu de riidz nu dzi le' za.
51002005	Mas ya̱ saca̱ lat der, tees ca ica̱ de ru. Ya̱ yet lagya̱ ornu gud lagya̱ nu yu' der gal mod nu rlagy ñi, nunu yet lagya̱ nu nac nu fert ricy cup der consuel lo Crisht.
51002006	Orze' como de ru “O” mnii der ni Shuaan den Jesucrisht, nde' nu rlagy ñi nu cyiiñ der gal mod nu rcyiiñ de mbecy nim.
51002007	Jesucrisht nam gal nu na tub nac yu. Orze' pshet lyu der lo yu ze', nunu zuub der yu'r laab lo yu ze', gun orze' gyafert zir gyicy cup der consuel lom, gun nde' coz nu bdulyuu ni der. Nunu dub laa tiem cuic der gras ni Ñgyoozh.
51002008	Bzu der cuidad. Cue' zaan der nu guu de mbecy ru nu nac de riidz fals nu rboo ic mbecy zi'l. De riidz ni de mbecy ze' walab lo Crisht bruuñ, sinu de nu nde' coz nu bzeeñ de gyitoo bel ni dey, nunu laab nu nde' riidz ni nuras, yu nu riib ic gyishlombecy ii.
51002009	Gal mod nu na Ñgyoozh, ni' zi'l na Jesucrisht lat nu gusam gyishlombecy ii.
51002010	Orze' de ru ricy cup za' la der Ñgyoozh, par nu nac nu nac nu der Crisht. Mi ze' riib ic mi dela mbecy nu riib ic, gal nu de espiriit.
51002011	Nunu ni' zi'l par nu nac nu nac nu der Crisht, orze' nde' nañ gal nu na nu pca beey sircunsision cuerp ni der. Nde' walab mbecy pcaay beey ze' cuerp ni der, sinu ub la Crisht pcaam beey ze' cuerp ni der. Beey nu pcaa mi ze', nde' yaruuñ nu bi bla der ni de coz cyi nañ lardoor.
51002012	Gun ornu rzu nis der, orze' nañ gal nu na nu tublaazh la bgach der nu Crisht. Nunu ni' zi'l laab ornu bzu nis der ze', orze' nañ gal nu na nu tublaazh la byabañ nu der mi nu nac nu bicy cup der consuel lo Ñgyoozh, biñ nu bicy nu byabañ Crisht. Mi ze' rac ricy mi coz ily tona' la.
51002013	Gulas de ru na der gal nu na mbecy gut par Ñgyoozh nu nac de cyi nu bicy der, nunu nu nac nu sac beey sircunsision cuerp ni der. Tees na Ñgyoozh bicy mi nu tublaazh la byabañ der nu Crisht. Ni bicy mi ornu bicy sulagy mi dela cyi nu bicy der.
51002014	Ñgyoozh mnit lom dela di'ñ na nu ca lo cuen ni den nu za contr nin, nunu mnit lom dela coz nu ca lo cuen nu rish na nu nac di'ñ ze'. Ornu bza' lom de di'ñ ze', orze' nañ gal nu na nu pcaam ñii lo cruuz.
51002015	Par nu nac Crisht, Ñgyoozh bicy mi gan de nuras nu riib ic. Nde' nañ gal nu na nu bloom gyel mbecy ni dey ornu gua num dey pres nez lo rgüii dela de mbecy.
51002016	Nde' nu cue' shet ic der nu nii zi de mbecy ni der nu nac de coz nu row der, gal nu de coz nu ro'r. Ni cue' shet ic der nu nii zi mbecy nir nu nac cushtom ni de sa' mi' ni dey, gal nu sa' nu rzu' dey ornu sa rca beey mi', gal nu ni de dzi nu rzu lagy mbecy.
51002017	Dela de coz ii nañ gal nu na sheñ zi'l de coz nu yad par lo. Ze' Jesucrisht, mi ze' laab tub zi'l mi.
51002018	Yu' mbecy nu rniiy nu rlagy ñi nu riib zily dey de anc. Nunu rnii dey nu Ñgyoozh bicy mi nu bde' loy. Ricy yu nu nac yu mbecy shni. Ze' rishli nac dey mbecy le' nu nac nu ricy cup dey shcab ni mbecy zi'l. Nunu waca bee la la gyi' ricy le' dey. Cue' shet ic der nu nii de mbecy ze' nu yu' falt ni der nu nac de coz ze'.
51002019	De yu ze' a̱' nac nu dey Crisht, biñ nu nac too tub cuerp. Nunu mi ze' ricy mi nu raly dutuub la cuerp ze' nu nac nu rgoow mi ñii, nunu rzuub mi tub ga lañ nu lugaar niñ. Orze' raly ñi dub gal mod nu rlagy Ñgyoozh.
51002020	De ru gut der ornu gut Crisht. Nde' nu na walaba' nuras, yu nu riib ic gyishlombecy ii, riib ic yu de ru. Benu ni, orze' ¿lagu gabee rcyiiñ der gal nu rcyiiñ de mbecy ni gyishlombecy ii? ¿Lagu gabee “O” rnii der ni de leey mi' ze'?
51002021	Gal nu na de nu nii: Cue' gan ru de coz ze'. Ze' tuuba'ñ: Cue' gow ru de nu nde'. Ze' tuuba'ñ: Cue' gal ru de nu nde'. Ni rnii de leey ze'.
51002022	Tees de coz nu rzat de leey ze' nac ñii coz nu ded ni, ornu bi bicy nu mbecy ñii riiñ. Nunu de leey ze' guud ñi nu nac shcab ni mbecy zi'l.
51002023	Rishli de mbecy nu bloo ic de leey mi' ze', rlyu nu siñ too dey, tees walab rishli. De leey ze' ricy ñi tub mod nu dzi ta par nu gyicy de mbecy par lo Ñgyoozh. Rniiñ nu gyicy gyidz mbecy ub yu. Rniiñ nu dzi ta gyicy nuy cuerp niy. Mas ni rnii de leey mi' ze', tees rila wacyiiñ ñi nu soow ñi lo de cyi nu yu' nañ lardoo den.
51003001	De ru na der gal nu na mbecy nu bi byabañ tublaazh la nu Crisht. Nde' nu bicy der nu cuigy lagy ru lo de coz nu yu' gyibaa, ze' nu rcyiiñ Crisht, par yaa bee Ñgyoozh.
51003002	Bzu der shcab nu nac de coz nu yu' gyibaa. Cue' caa ic der nu nac de coz nu yu' gyishlombecy ii.
51003003	Gun de ru na der gal nu na mbecy nu bi gut, tees na rcyiiñ der tub mod ngach nu Crisht, tub mod nu rila wagad lagy mbecy. Nde' coz nu rlagy Ñgyoozh.
51003004	Mod nu rishli nu rcyiiñ der gyishlombecy ii, nde' nu gyicy der de coz nu rlagy Crisht. Ornu mi ze' gruu zac mi tuuba' tir, orze' ni' zi'l de ru gruu zaca' der nur mi. Orze' dugyi der gyel lily nim.
51003005	Na mnit lo der dela shcab a̱' nap nu druu gyishlombecy ii, de coz nu yu' nañ lardoo der. Ni tub la der cue' gal ru biñ mñaa nu walab mñaar. Cue' gyicy der de coz shiñ na ze'. Ni cue' shiñ nii too der lo biñ mñaa. Ni cue' galagy der lo de coz nu a̱' yad ñi nu gad nir. Ni cue' ye gzac der lo de coz. Gun nu ye rzac mbecy lo de coz, de nde' gal gaa la nañ nu nu driib zily mbecy nab.
51003006	Gun Ñgyoozh cuic mi tub cashtig ily ni de mbecy nu wacsuub gyidag nim nu nac nu ricy dey de coz ze'.
51003007	Ni mod bicy de ru anzir nu gad lagy der gulas.
51003008	Tees na bzaan der dela de coz ze'. Orze' cue' cha' ic der nu losa'r. Nunu cue' gazi lagy der. Cue' nii too der nu shiñ gyicy nur losa'r. Nunu cue' gab zi der losa'r. Nunu cue' go der riidz bag.
51003009	Cue' nu guu tub, guu tub zi'l der losa'r, gun mod nu na der gulas walaba' ni na der na. Nunu wagyicya' der de coz nu bicy ru gulas.
51003010	Ze' par mod nu na der na, nu bi byac der tub mbecy cub. Ñgyoozh, biñ nu psa' lagy de ru, zaab ricy nap lam der par nu gyac ru gal nu na' ub mi, gun orze' nap chu' lor mi.
51003011	Rila wagyicy ñi presis nu nac naa mbecy griego o nu nac naa mbecy Israeel. Nunu wagyicy ñi presis nu ca beey sircunsision cuerp ni den o wacaañ, o nu nac naa mbecy yad, o nu nac naa mbecy nu waca bee ca bruu, o nu nac naa moz por fers la, o nu gac na mbecy nu a̱' nac moz por fers la. Coz nu ricy zir ñi presis, nde' nu Crisht rcyiiñ mi nañ lardoo der.
51003012	Ñgyoozh rcam de ru. Nunu pcuim der par nu gac der mbecy nim. Pcyiiñ der tub mod nu gabe nu rashni lagy der losa'r. Nap bicy nu der losa'r. Cue' gac der mbecy le'. Guc der mbecy gugy na. Guc der mbecy pase̱z.
51003013	Bicy cup tub bicy cup tub zi'l der pase̱z ni losa'r. Benu ca na tub der ricy cup ru gyel cha' ic nu losa'r, orze' bicy sulagy der niy. Bicy sulagy der ni losa'r, gal nu Shuaan den Jesuuz bicy sulagy mi ni de ru.
51003014	Rlagy ñi se tub coz nu gyicy der. Nde' nu ca der losa'r. Benu ni gyicy der, orze' tub zi'l nac der nu losa'r gal nu rlagy ñi.
51003015	Crisht gyicy mi nu cheti ri añ ni der nu nac nu nde'. Orze' gad lagy der ca na de coz nu laab ñi. Ñgyoozh pcuim de ru par nu gac der se tub zi'l cuerp, gun orze' gad nu cheti ri añ ni der. Nunu guc der mbecy nu ricy graseer.
51003016	Orze' dub laa tiem ca gaa la ic der de riidz ni Crisht, nunu blyuu der ni losa'r. Nunu pshuu nu tub pshuu nu tub zi'l der losa'r. Nunu guc der mbecy nu siñ too ornu gyicy der de coz ze'. Nunu dub gal rii la lagy der briic gras ni Ñgyoozh. Nunu biil der de riidz nim, gal nu de cant, gal nu de riidz nu druu lo Espiriit Yon nim.
51003017	Dela coz nu gyicy der, gal nu de coz nu nii der, bicy der ñii gal nu ricy mbecy ni Shuaan den Jesuuz. Orze' briic der gras ni Ñgyoozh Uz den par nu nac Shuaan den Jesuuz.
51003018	De biñ mñaa, rlagy ñi nu “O” niim ni ñgyeem, gun nde' mod nu rlagy ñi nu gyicy de biñ nu ricy cup consuel lo Shuaan den Jesuuz.
51003019	Ze' de yu gyeey rlagy ñi nu ca dey mñaay. Cue' gur gyicy la der nu mñaar.
51003020	De ru mbecy feñ, bzuub gyidag der de coz nu rnii de uz ru, gun de coz ze' gyet lagy Shuaan den Jesuuz.
51003021	Ze' de ru yu bel, cue' gyicy der nu cha' ic de yu feñ nir, gun orze' cue' nu shi'ñ dey baloor.
51003022	De ru mbecy nu nac moz por fers la, bzuub gyidag der ni mbecy nu nac patro̱o̱ nir gyishlombecy ii. Cue' gyicy der nu dzi nap ricy ru ornu zu zi'l yu rgüiiy lo der, par nu gyet lagy yu coz nu ricy ru or ze' zi'l, sinu bicy der ñii nu dutuub la lardoor nu nac nu rca lagy der lo Shuaan den Jesuuz.
51003023	La zi'l coz nu gyicy der, bicy der ñii nu dutuub la lardoor. Orze' nde' nañ gal nu na nu rir lo riiñ ni Shuaan den Jesuuz. Cue' gyicy der ñii par riiñ ni mbecy.
51003024	Na bi neñ der nu Shuaan den Jesuuz gyabic mi i der, de coz nu bzu lily mi par de mbecy nim. Gun de ru ricy ru riiñ ni Crisht, gun mi ze' gaal nu rishli nac mi Shuaan den.
51003025	Tees de mbecy nu shiñ ricy, gyad i dey nu nac de coz a̱' nap nu ricy yu, gun Ñgyoozh walab nu reñ ga la mod gyicy mi nu tub ga de mbecy.
51004001	Na de ru patro̱o̱, bicy der mod nu se'ñ nu de mbecy nu nac moz por fers la ni der. Bicy der nu gyeza' lagy ru nu ni' de ru zu tub patro̱o̱ nir gyibaa.
51004002	Nunu zaab mnii nu laa der Ñgyoozh. Zaab zu laa der altant nu cuic ru gras nim lat nu rnii nu der mi.
51004003	Nunu ni' zi'l bdiiñ der lom par nu nac de̱ ya̱, gun orze' cuic mi mod nu shaal de̱ de riidz ni Crisht, de riidz nu wangad lagy de mbecy gulas. Gun par nu nac de riidz ze' ri̱ pres.
51004004	Orze' bdiiñ der lom, gun cuic mi mod nu naal la ne̱e̱ lo de mbecy gal mod nu rlagy ñi nu gyicya̱.
51004005	Bicy der tub mod nu raso̱o̱ nu de mbecy nu wagyicy cup consuel lo Crisht. Cue' zaan der nu nit lo tiem ornu gad mod nu gyicy der riiñ ni Crisht.
51004006	Dub laa tiem, ornu go der riidz nu de mbecy, orze' mnii der riidz nap, gal nu riidz nu gyet lagy dey. Nunu rlagy ñi nu gad lagy der lac mod tush cyar riidz lo tub ga mbecy.
51004007	Bicy den Tíquico, yu nu dzi rcaan, guc yu tub yu nu bicy paa ornu blocyuub yu de ub na, nunu ricy yu riiñ ni Shuaan den Jesuuz nu ya̱. Yu ze' cyid nuy raso̱o̱ ne̱ lo der.
51004008	Nde' nu ya̱ zuu neza̱ yu cyid yu lo der. Orze' niiy lo der lac yu̱' de̱ par ii. Orze' cuic yu baloor ni der.
51004009	Laab nu Tíquico cyid bicy na Onésimo, yu nu dzi ricy paa. Yu ze' laab losa' de ru. De yu ze' gyooy rishlo der dela coz nu rac par ii.
51004010	Aristarco, losa̱' nu ri̱ nañ yu' gyiib, zeed yu ñgyoozh ni der. Ni' zi'l Marc zeeda'y ñgyoozh ni der. Yu ze' bicy cueñ Bernabee. De ru bi bri tub gyicy lo der nu rzat ñi Marc. Benu cyid güiiy de ru, orze' nap bicy nu der yu.
51004011	Ni' zi'l Jesuuz, yu nu rnii dey Jusht, zeed yu ñgyoozh ni der. Nomaas de yu ii zi'l yu nu yu' lat de mbecy Israeel nu ricy cup consuel lo Crisht nu yu' du̱ ii. De yu ii zi'l ricy du̱ riiñ ni gyel gubier ni Ñgyoozh. De yu ii nac dey tub consuel ily ne̱.
51004012	Epafras ni' zi'l zeed yu ñgyoozh ni der, nunu nac yu tub yu nu ricy riiñ ni Jesucrisht. Yu ze' laab losa' de ru. Dub laa tiem rnishbaay lo Ñgyoozh par nu nac de ru ornu rnii nuy mi, gun orze' gyafert der, nunu gac nap la der, gal nu na mbecy nu gul shcab ni. Gac der mbecy nu wagyicy cyup ic, nunu gyicy der gal nu rlagy mi.
51004013	Ya̱ Baly naca̱ teshtig ni dela coz nu ricy Epafras. Tona' la rzu bich yu nu nac de ru gal nu de mbecy nu yu' Laodicea, gal nu de mbecy nu yu' Hierápolis.
51004014	Luc, yu nu nac doctoor, yu nu dzi rca den, zeed yu ñgyoozh ni der. Ni' zi'l Demas.
51004015	Gab der de bicy na nu yu' Laodicea shnu dey. Gab der Ninfa shnuñ gal nu de mbecy ni Crisht nu ryatublaazh yu'ñ.
51004016	Na ornu lazh lab der lo gyicy ii, orze' gzeed der ñii chañ lat de mbecy ni Crisht nu yu' gyedz Laodicea. Gun orze' ni' zi'l de yu ze' lab dey loñ. Ze' na ni' zi'l de ru laba' der lo gyicy nu gruu gyedz ze'.
51004017	Nii der lo Arquipo ni raso̱o̱ nu zeeda̱ ii: nu ca ic yu nu gyicy yu de riiñ nu bdu' Shuaan den Jesuuz yaay.
51004018	Ya̱ Baly ca̱a̱ de riidz ii nu ya̱a̱ nu letr ne̱ nu zeeda̱ ñgyoozh ni der: Ca ic der nu ya̱ ri̱ nañ yu' gyiib. Ñgyoozh gyicy mi faboor nu nap gyicy num der.
52001001	Ya̱ Baly, gal nu Silvano, gal nu Timoteo zeed de̱ gyicy ii lo der bicy na nu nac Crisht nu yu' gyedz Tesalónica, de ru mbecy ni Ñgyoozh, Uz den, gal nu Shuaan den Jesucrisht. Ñgyoozh gyicy mi faboor nu nap gyicy num de ru, nunu gyicy mi nu cheti ri añ ni der.
52001002	Dub laa tiem dric de̱ gras ni Ñgyoozh nu nac dela der, nunu rzat de̱ de ru lat nu rne̱e̱ du̱ de̱ Ñgyoozh.
52001003	Nunu lat nu rne̱e̱ du̱ de̱ Ñgyoozh Uz den, ryeza' lagy de̱ de coz nu ricy der nu nac nu ricy cup der consuel lom, gal nu de riiñ nu ricy der nu nac nu dzi rca der mi, gal nu lac mod ragyee der ornu rzac zir nu nac nu rgyish lo der lo Shuaan den Jesucrisht.
52001004	Der bicy na, Ñgyoozh rcam de ru, nunu rad lagy den nu bi pcuim der nu gac nim.
52001005	Tees ornu pshaal de̱ de riidz nu sac ni Crisht lat der, walab riidz zi'l mne̱e̱ de̱, sinu bicy de̱ nu gad lagy der de coz ily nu ricy Espiriit Yon ni Ñgyoozh, nunu bric de̱ nu gad lagy der nu zeña lagy nap la de̱ nu de riidz ze', nde' coz rishli. De ru nap rad lagy der mod nu gusa̱ de̱ lat der. Byub de̱ tub mod nu nap par de ru.
52001006	Ze' de ru bicy der gal mod nu bicy de̱ ya̱ nunu gal mod ni Shuaan den Jesuuz. Nunu Espiriit Yon ni Ñgyoozh bicy mi nu tona' la bet lagy der ornu pshet ic der ni de riidz ze' mas tona' la bzac zi der nu nac ñii.
52001007	Nde' nu briic der nu gad lagy dela mbecy nu ricy cup consuel lo Crisht nu yu' lo de yu ni Macedonia, gal nu de yu nu yu' lo yu ni Acaya nu lac mod gyicy dey. Briic der nu gad lagy dey nu lac mod gyicy dey nu nac mod nu bicy de ru.
52001008	Walab tub lo zi'l nu brush las de riidz ni Shuaan den Jesucrisht lo de yu ni Macedonia nu Acaya, nu nac de ru, sinu ni' dela lugaar zaab riidz nu lac mod ricy cup der consuel lo Crisht. Nde' nu walagya'ñ nu gne̱e̱ de̱ ni tub la riidz.
52001009	Dela mbecy ze' rnii dey nu dzi nap bicy nu der de̱ ya̱ ornu bri̱ de̱ lat der. Nunu rnii dey nu bi guca der nu driib zily ru nab. Orze' brugyi' nu ricy der de coz nu rlagy biñ nu rishli nac Ñgyoozh, biñ nu mbañ.
52001010	Nunu ni' rnii ga' dey nu rbez der Jesuuz, I'ñ Ñgyoozh, biñ nu bicy mi nu byabañ. Rbez der mi gal ornu ruum gyibaa cyid mi tuuba' tir. Mi ze' biñ nu co mbañ de ub na lo cashtig ni Ñgyoozh.
52002001	Der bicy na, de ru rad lagy der nu wangyap leew de̱ lat der.
52002002	Rad lagy der nu anzir nu yap de̱ lat der, orze' bri̱ de̱ Filipos. Orze' ze' gugy zi dey de̱ ya̱, nunu shiñ bicy nu dey de̱ ya̱. Tees Ñgyoozh blocyuub mi de̱ nu wanchib la de̱ pshaal la̱ de riidz nu sac ni Crisht lo der, mas zigy mbecy guay contr ne̱ de̱.
52002003	Gun walab nu rshaal de̱ riidz ni Ñgyoozh nu nac de̱ mbecy nu radza. Ni walab nu rshaal de̱ riidz nim par nu gad mod nu gyicy de̱ gan losa̱'. Ni walab nu rshaal de̱ riidz nim par nu gad mod nu gu̱u̱ de̱ losa̱'.
52002004	Orze' lugaar nu ni gyicy de̱, ca nu bicy Ñgyoozh de̱ par mbecy nu cyiiñ. Orze' bdu'm riiñ ya̱a̱ de̱ nu shaala̱ riidz nu sac nim. Orze' ni mod rshaal de̱ de riidz ze'. Walab nu gyicy de̱ mod nu gyet lagy mbecy, sinu gyicy de̱ mod nu gyet lagy Ñgyoozh, biñ nu rad lagy la na lardoo dela den.
52002005	Nap rad lagy der nu walab nu mne̱e̱ de̱ riidz nu cyit zi'l za lo der. Ni walab nu mne̱e̱ de̱ riidz par nu soow ñi lo gyel ye rzac ne̱ de̱. Ñgyoozh rad lagy mi nu nde' rishli.
52002006	Rila wanyub de̱ mod par nu gyicy zily ni tub la mbecy de̱ ya̱: ni de ru, ni reña' mbecy.
52002007	Mas yad ñi nu ne̱e̱ de̱ lo der nu gyabic der gyel mbecy ne̱ de̱, gun nac de̱ aposht ni Crisht, tees guc de̱ mbecy gugy na du̱ der. Bicy du̱ de ru gal nu ricy tub biñ mñaa nu de yu nguzh mi' nim.
52002008	Par nu nac nu dzi rca̱ de̱ de ru, bi bzu lily de̱ walab tub lo zi'l nu shaal de̱ de riidz nu dzi sac nu bruu lo Ñgyoozh, sinu ni' bzu lily de̱ nu gyicya̱ la zi'l coz nu rlagy ñi par nu glocyuub de̱ de ru nu nac nu tona' la rca̱ de̱ der.
52002009	Der bicy na, segur la yeza' lagy der nu dzi fert bicy de̱ riiñ par nu gad coz nu da̱w de̱. Dzi rel la bicy de̱ riiñ par nu cue' ñgyicy zeed de̱ ni tub la der lat nu rshaal de̱ de riidz nap nu bruu lo Ñgyoozh lat der.
52002010	De ru, nu Ñgyoozh rad lagy der nu de mod nu bicy du̱ de ru, mbecy nu ricy cup consuel lo Crisht, nde' tub mod nu nap, tub mod nu laab ñi, tub mod nu sac falt ni.
52002011	De ru rad lagy der nu bicy du̱ der gal nu ricy tub mbecy nu i'ñ yu.
52002012	Bric de̱ baloor ni der. Bric de̱ consuel ni der. De̱ ya̱ zaab rne̱e̱ la̱ lo der nu chesar gal nu rlagy Ñgyoozh, biñ nu blo su de ru par nu gzac der lo gyel gubier nim, gal nu gyel lily nim.
52002013	Nu nac de nde', zaab dric la̱ de̱ gras ni Ñgyoozh, gun ornu güeñ der de riidz nim nu byap shaal de̱ lat der, orze' “O” mnii der. Bicy der ñii par riidz ni Ñgyoozh, walab riidz ni mbecy zi'l, gun laab rishli riidz ni Ñgyoozh nac ñii. Gun Ñgyoozh ricy mi coz nap nañ lardoo de ru, mbecy nu ricy cup consuel lom.
52002014	Der bicy na, laaba' coz nu bzac de ru laaba' coz ze' nu bzac de mbecy ni Ñgyoozh nu yu' lo de yu ni Judea, de yu nu nac ni Jesucrisht. Pshet zi de mbecy Israeel de yu ze', laaba' gal nu pshet zi de losa'r de ru.
52002015	De mbecy Israeel biit dey de yu nu mnii por cuen ni Ñgyoozh gulas, nunu biita' dey Shuaan den Jesucrisht, nunu pcyuu nu dey de̱ ya̱. De yu ze', wagyedzu' lagy Ñgyoozh lo dey, nunu za dey contr ni dela mbecy.
52002016	Tees ornu rlagy de̱ ne̱e̱ lo de mbecy nu walab mbecy Israeel, par nu ni' gruu mbañ dey, bicy pee dey nu ncay ne̱ de̱ nu cue' ni ñgyicy de̱. Orze' ni mod bicy dey nu psa' la dey suuy nu nac cyi. Orze' na Ñgyoozh bi bzeed mi cashtig nim too dey.
52002017	Der bicy na, ornu bla' losa' den tub tiem, mas wansac de̱ de ru, tees nañ lardo̱o̱ de̱ rniiñ nu yu' der, nunu tona' la bloo lo̱ de̱ nu yuba̱ mod nu gzaca̱ de ru lo nu loo la.
52002018	De̱ ya̱ ngulagya̱ nyapa̱ lo der. Nunu ub la ya̱, Baly, bicy pe̱e̱ nyapa̱ lo der zañ tir. Tees nuras wansaan yu.
52002019	Gun ¿cyu ñuu gyicy nu yet lagy de̱? ¿Cyu ñuu gyicy nu nap zu lagy de̱ benu walab de ru ornu cyid Shuaan den Jesucrisht tuuba' tir?
52002020	Gun laab nu nac de ru nap zu lagy de̱, nunu yet lagy de̱.
52003001	Na ornu wangagye̱e̱ de̱ nu ricy la añ ne̱ nu gzaca̱ der, orze' mnii to̱o̱ de̱ nu gyiyeeñ ga̱ de̱ ub zi̱ gyedz Atenas.
52003002	Orze' bzuu neza̱ biicy na Timoteo nu cyid yu lo der. Yu ze' tub yu nu ricy riiñ ni Ñgyoozh ornu rshaal yu de riidz nap ni Crisht. Bzuu nez de̱ yu ze' nu cyid güiiy der, gun locyuub yu de ru nu fert zir gyicy cup ru consuel lo Crisht, nunu cuic yu baloor ni der nu nac mi.
52003003	Gun orze' cue' checa ni tub la der nu ricy cup ru consuel lo Crisht nu nac nu rzac zi der ze'. Tees laab de ru rad lagy der nu rlagy ñi nu gzac den de coz ze'.
52003004	Gun lat nu gabee rcyiiñ de̱ lat der, tiem bi mne̱e̱ de̱ lo der nu gzac zir, nunu de ru gud lagy der nu gal nu mne̱e̱, ni guuc ñi.
52003005	Nde' nu ornu ya̱ wangagye̱e̱ ga̱', orze' bzuu neza̱ Timoteo nu biid yu lo der, gun orze' cugyi'y lo der ben a nap ricy cup der consuel lo Crisht. Gun ya̱ gudziba̱ nis yub nuras mod nu shiñ gyicy nuy de ru. Gun benu ni, orze' leew la bicy de̱ riiñ ni Ñgyoozh lat der.
52003006	Na Timoteo bi briy nu bruuy lo der. Bri nuy de raso̱o̱ nap nu ricy cup der consuel lo Crisht, nunu rca der losa'r. Mniiy nu dub laa tiem nap ca ic der nu nac de̱ ya̱. Nunu mniiy nu gal nu de̱ ya̱ rlagy de̱ nu gzaca̱ de ru, ni' zi'l de ru rlagy der nu gzac der de̱ ya̱.
52003007	Nde' nu der bicy na, de ru briic der baloor ne̱ de̱ lat nu deet bzac de̱, nunu bzac zi̱ de̱. Briic der baloor ne̱ de̱ nu nac nu dzi fert ricy cup der consuel lo Crisht.
52003008	Nunu nu nac nu fert ricy cup der consuel lo Shuaan den Jesuuz, nde' nu yet lagy de̱ yu̱' gyishlombecy ii.
52003009	Na tona' la dric de̱ gras ni Ñgyoozh nu nac de ru, nunu dric de̱ gras nim, gun ricy mi nu tona' la yet lagy de̱ nu nac der.
52003010	Dzi rel la rdiñ de̱ lom nu zaan mi nu yap güi̱i̱ de̱ der lo nu loo la. Orze' gric de̱ la zi'l coz nu gabee ricy falt ni der par nu gyafert zir gyicy cup der consuel lo Crisht.
52003011	Rlagy de̱ nu Ñgyoozh Uz den, gal nu Shuaan den Jesuuz locyuub mi de̱ ya̱ nu gad tub mod nu yap güi̱i̱ der.
52003012	Nunu rlagy de̱ nu gyicy Shuaan den Jesuuz nu dzi zir ca der losa'r gal nu dela de' zir de mbecy. Rlagy de̱ nu ca der losa'r gal nu de̱ ya̱ rca̱ de̱ de ru.
52003013	Rlagy de̱ nu gyicy fert mi der nañ lardoor, nunu rlagy de̱ nu gac der mbecy cacy, gal nu mbecy nu sac falt ni par lo Ñgyoozh, Uz den, ornu cyid Shuaan den Jesucrisht tuuba' tir nu dela mbecy nu nac nim. ¡Laab ni gac ñii!
52004001	Na der bicy na, como de̱ ya̱ nac de̱ mbecy nu rnii por cuen ni Shuaan den Jesuuz, rnishba̱a̱ de̱ lo der, nunu du̱' de̱ riiñ yaa der nu zaab chesa lar mod nu blyu̱u̱ de̱ ni der, tub mod nu ganap lagy Ñgyoozh, gal nu bi ricy der na.
52004002	De ru bi rad lagy der de coz nu mnii Shuaan den Jesuuz nu blyu̱u̱ de̱ ni der.
52004003	Ñgyoozh rlagy mi nu chesa der mod ni mbecy nu sac falt ni. Nunu rlagy mi nu cue' gal ni tub la der mbecy nu wanchelaar.
52004004	Tub ga la der rlagy ñi nu gad lagy der lac mod gyicy nur mñaar. Gyicy nur ñii tub mod nu nap par lo Ñgyoozh, gal nu mod nu se'ñ.
52004005	Cue' nu nii toor nu gyicy ru tub mod nu a̱' yad ñi nu gyicy ru nur ñii, gal nu ricy de mbecy nu a̱' yu' lo Ñgyoozh.
52004006	Orze' ni tub la mbecy walagy ñi gyicy ras nuy bicy yu nu nac Crisht. Ni walagy ñi nu gyicy yu gan losa'y nu nac asunt ni biñ mñaa. De̱ ya̱ bi bdo̱o̱ de̱ rishlo der nu Ñgyoozh cuic mi cashtig ni de mbecy nu ni ricy.
52004007	Gun Ñgyoozh wansum de ub na nu gac naa mbecy nu ral losa' nu wanchelaa, sinu bzum de ub na nu gac naa mbecy cacy.
52004008	Orze' cyu zi'l mbecy nu washet ic nu gyicy gal nu rdunii ii, yu ze' walab nu wacshet ic yu de coz nu rnii mbecy zi'l, sinu washet ic yu nu gyicy yu de coz nu rnii Ñgyoozh, biñ nu rbic Espiriit Yon nim ni den.
52004009	Walagy ñi zeeda̱ gyicy lo der par nu gad lagy der nu car de bicy ru nu nac Crisht, gun laab Ñgyoozh bi blyuum ni der nu ca tub ca tub zi'l der losa'r.
52004010	Tees ni bicy der nu dela de bicy na nu yu' lo de yu ni Macedonia. Nde' nu der bicy na, de̱ ya̱ rnishba̱a̱ de̱ lo der nu tub dzi ga pca zir der losa'r.
52004011	Bicy der nu nap chu'r nu losa'r. Nunu cue' ne' ru' der lat asunt ni mbecy. Nunu zaab bicy la der riiñ nu gad nu gow der. De nde' riiñ nu bdu' de̱ yaa der anzir.
52004012	Ni mod bicy der, gun orze' ca lagy de mbecy nu walab mbecy ni Crisht lo der, nunu orze' wayicy falt ni tub la coz ni der.
52004013	Der bicy na, walagy de̱ nu gac der mbecy nu shtee la nu nac coz nu gzac de mbecy nu bi gut, gun orze' cue' nu gyicy shni der gal nu ricy de mbecy nu wacyish lo nu gyabañ.
52004014	Gun de ub na rzeña lagy den nu Jesuuz gut mi, nunu byabañ mi. Nunu nde' nu Ñgyoozh gyicy mi nu cyid Jesuuz tuuba' tir. Cyid num de yu nu bi gut nu bicy cup consuel lom.
52004015	Na ne̱e̱ lo der gal nu blyuu Shuaan den Jesuuz ne̱ de̱. De mbecy nu yu' lat den nu gabee mbañ ornu shuub dzi nu cyid Shuaan den Jesuuz tuuba' tir, waya ga dey lo par de yu nu bi gut.
52004016	Gun gzab ti' nu rbish ti, nunu gnii anc zub lo, nunu dulaa trompet ni Ñgyoozh. Orze' laab Shuaan den Jesuuz gruum gal gyibaa gyet gash mi. Orze' nu loga la de mbecy nu bicy cup consuel lo Crisht gyabañ dey.
52004017	Orze' despuees de yu nu gabee mbañ gyes nañ dey lo bi tublaazh la nu de yu nu byabañ ze'. Gya dey lat za. Gun orze' dzeel den Shuaan na Jesuuz baa. Orze' cyiiñ du den mi tub la.
52004018	Orze' briic der baloor ni losa'r nu nac de riidz ii.
52005001	Der bicy na, walagy ñi zeeda̱ tub gyicy lo der nu nac nu la dzi o la or gac de coz ze',
52005002	gun de ru nap rad lagy der nu dzi nu cyid Shuaan den Jesuuz tuuba' tir cyid ñi gal nu ryiid tub gubaan rel.
52005003	Ornu gnii de mbecy: “Sac la gyel deet. Ri zu”, orze' sij la ru'ña gyel zi lo dey. Sij la gzac dey gal nu rzac tub biñ mñaa ornu bi gaal mi mdoo. Wada' la mod nu ruu chu dey loñ.
52005004	Der bicy na, de ru walab nu na der gal nu na de mbecy nu rded ze' nu cow, nunu dzi nu cyid Shuaan den tuuba' tir, nde' wac ñi nu largut la der gal ricy tub gubaan.
52005005	Dela de ru na der gal nu na mbecy nu rded ze' nu yu' yaa. Na der gal nu na mbecy nu rded orwidoo. Walab nu na der gal nu na mbecy nu rded rel o ze' nu cow.
52005006	Nde' nu walagy ñi nu gac den gal nu na de mbecy nu nas, gal nu ricy de' zir mbecy, sinu rlagy ñi nu zu ga lagy den, nunu gzu den altant.
52005007	De mbecy nu raas, raas dey rel. Nunu de mbecy rzugy, rel rzugy dey.
52005008	De ub na nac naa mbecy nu rded or widoo. Orze' rlagy ñi nu gzu den altant. Gun benu gyicy cup der consuel lo Ñgyoozh nu nac nu rca der mi, orze' nde' nañ gal nu na tub cyug nu rsoow too der, gun cue' nu gad güii too der.
52005009	Gun Ñgyoozh wansum den par nu chan lo cashtig nim, sinu bzum den par nu gruu mbañ naa nu nac Shuaan den Jesucrisht.
52005010	Jesucrisht gut mi par nu nac de ub na, gun orze' mas cui mbañ na, o mas gat na, tees gyan cyiiñ dun mi.
52005011	Nde' nu briic der baloor ni losa'r, nunu blocyuub losa' der nu gyafert yu gal nu bi ricy der na.
52005012	Der bicy na, de̱ ya̱ rnishba̱a̱ de̱ lo der nu ca lagy der lo de yu nu ricy riiñ ni Crisht lat der, de yu nu riib ic, de yu nu rshuu nu de ru.
52005013	Rlagy ñi ca lagy der loy, nunu ca der yu nu nac de riiñ nu ricy dey. Nap gu' nu der losa'r.
52005014	Der bicy na, de̱ ya̱ rnishba̱a̱ de̱ lo der nu niir lo de mbecy sed nu cue' gazed dey. Briic der baloor ni de mbecy dzidz. Nunu blocyuub der de mbecy shni. Bicy cup der pase̱z nu dela mbecy.
52005015	Rila cue' gyicy gal ga der. Sinu dub laa tiem bloo lo der nu nap gyicy nu der losa'r, nu dela de mbecy.
52005016	Dub laa tiem bicy der nu zu cyit lagy ru.
52005017	Zaab mnii nu la der Ñgyoozh.
52005018	Briic der gras ni Ñgyoozh mas la zi'l coz nu rzac der, gun nde' coz nu rlagy mi nu gyicy der gyi' nu nac der mbecy ni Crisht.
52005019	Cue' gyicy der nu checa Espiriit Yon ni Ñgyoozh nu gyicy mi riiñ lat der.
52005020	Nunu cue' gyicy zet lagy der lo de riidz ni Ñgyoozh nu rshaal dey lat der.
52005021	Gush der shcab nu nac ñii ben a rishli. Orze' “O” mnii der ni de riidz nap,
52005022	tees bzu chu der de lo la de coz a̱' nap ze'.
52005023	Orze' Ñgyoozh, biñ nu rbic gyel ri zu nañ lardoon, gyicy mi nu de mod la gac der mbecy cacy, nunu gyicy mi nu dela lugaar ni der sac falt niñ ornu cyid Shuaan den Jesucrisht tuuba' tir: gaza' espiriit ni der, gal nu lardoo der, gal nu cuerp ni der. Delañ sac falt niñ.
52005024	Orze' segur la ni gyicy Ñgyoozh, biñ nu bzu der nu gac nim, gun dub laa tiem mi ze' ricy paam.
52005025	Der bicy na, ni' zi'l bdiiñ der lo Ñgyoozh nu nac de̱ ya̱.
52005026	Dela der mnii ñgyoozh nu rishnap nu de bicy ru nu nac Crisht.
52005027	Ya̱ rnishba̱a̱ lo der por cuen ni Shuaan den Jesucrisht nu lab der lo gyicy ii lo dela de bicy na.
52005028	Shuaan den Jesucrisht gyicy mi faboor nu nap gyicy num der.
53001001	Ya̱ Baly, nu Silvano, gal nu Timoteo tublaazh la zeed de̱ gyicy ii lo de ru bicy na nu nac Crisht nu yu' gyedz Tesalónica. De ru mbecy ni Ñgyoozh, Uz den, gal nu Shuaan den Jesucrisht.
53001002	Ñgyoozh Uz den nunu Shuaan den Jesucrisht gyicy mi faboor nu nap gyicy num de ru, nunu gyicy mi nu cheti ri añ ni der.
53001003	Der bicy na, rlagy ñi nu dub laa tiem gric de̱ gras ni Ñgyoozh nu nac de ru gal nu yad ñi, gun tub dzi ga zaab gyicy cup zir der consuel lo Crisht, nunu zaab ca zir der de losa'r.
53001004	Nde' nu de̱ ya̱ ryabica̱ gyel mbecy ni der ornu rdo̱ riidz nu de mbecy ni Crisht nu yu' gal reña' lugaar. Ryabic de̱ gyel mbecy ni der nu nac nu rzu fert der, nunu nu nac nu ricy cup der consuel lo Crisht lat nu rshet zi mbecy de ru nunu lat nu rzac deet der.
53001005	Nu nac de nu nde', rabee nu Ñgyoozh dzi se'ñ ricy mi ornu ri beem ni dela mbecy, gun orze' niim nu yad ñi ni der nu chu'r lat de mbecy nu riib ic mi, gun de ru rzac zi der nu nac nu riib ic mi der naa la.
53001006	Gun Ñgyoozh dzi se'ñ ricy mi. Nde' nu gyicy mi nu gzac zi de mbecy nu rshet zi de ru,
53001007	nunu gyicy mi nu nap chesu nap lagy de ru, de mbecy nu rzac deet. Ni' zi'l gyicy num de̱ ya̱. Nde' gyicy mi ornu shuub dzi nu gruu zac Shuaan den Jesuuz. Gruum gal gyibaa lat lyush gyi nu cyid mi. Nunu cyid mi lat de anc nu dzi rcyiiñ nim.
53001008	Orze' cyid mi par nu cuic mi cashtig ni de mbecy nu a̱' yu' lo Ñgyoozh, gal nu ni de yu nu wacsuub gyidag de riidz nu sac ni Shuaan den Jesuuz.
53001009	Ze' cashtig nu cuic mi ze', nde' nu shiñ gzac dey tub la. Orze' chu' dey reña' lugaar. Wayu' dey ze' nu rcyiiñ Shuaan den Jesuuz. Ni wayu' dey ze' nu yu' gyel lily nim. Ni wayu' dey ze' nu ricy mi coz ily.
53001010	Cuic mi cashtig ni dey ornu cyid mi gal dzi nu blosu Ñgyoozh. Gun orze' dela mbecy ni Crisht gyabic dey gyel mbecy nim, nunu cha nu ic dey nu dzi zily nac mi. Ni' zi'l gyicy gaza' de ru, de mbecy nu guña lagy de riidz nu mne̱e̱ de̱.
53001011	Nde' nu zaab rdiñ la̱ de̱ lo biñ nu nac Ñgyoozh ni den nu gyicy mi nu gyap der nu gac ru mbecy nu blosum nu gruu mbañ. Mi ze' gyicy mi nu gac za' lo der dela coz nap nu rlagy ru gyicy ru, gal nu de coz nu gyicy der nu nac nu ricy cup ru consuel lo Crisht. Ni gyicy mi nu nac nu dzi fert mi.
53001012	Ni mod rne̱e̱ du̱ de̱ Ñgyoozh, gun orze' gyabic mbecy gyel mbecy nim nu nac de ru, nunu gyabica' dey gyel mbecy ni der nu nac mi ze'. Ni gyicy dey dub gal nu na faboor nu ricy Ñgyoozh gal nu Shuaan den Jesucrisht num de ru.
53002001	Na ne̱e̱ lo der bicy na ni de riidz nu cyid Shuaan den Jesuuz tuuba' tir, gal nu de riidz ni nu gyatublaazh den dun mi. Rnishba̱a̱ de̱ lo der nu
53002002	cue' gzaan der nu can mbecy shcab ni der. Ni cue' zaan der nu chiib dey de ru nu nac nu rnii dey nu bi biid Shuaan den Jesucrisht. Dzi ga ni nii tub mbecy nu rnii por cuen ni Ñgyoozh. O dzi ga ni mod za riidz ni tub mbecy nu rshaal riidz nim. O dzi ga nii mbecy lo der nu gyicy nu bzeed de̱ nu ni rniiñ.
53002003	Tees cue' zaan der nu guu mbecy ru ni tub la mod. Gun anzir nu shuub dzi ze', orze' nid ru' mbecy lo Ñgyoozh, nunu gruu zac tub mbecy nu cha contr nim. Mbecy ze' bi ca lo cuen nu nit loy.
53002004	Yu ze' chay contr ni dela coz nu gyicy mbecy par ñgyoozh. Dela coz nu driib zily mbecy chay contr niñ. Nunu gashtal nañ yu' nu driib zily mbecy Ñgyoozh ze' chesub yu. Gyicy yu nu nac yu ñgyoozh.
53002005	¿A wagyeza' lagy der nu ya̱ bi bzata̱ mbecy ze' lo der lat nu pcyiiña̱ lat der?
53002006	Na de ru bi rad lagy der nu cyu ricy nu gabee nigul cyuu zac yu ze'. Tees ornu shuub tiem niy, gaze' nu gruu zac yu.
53002007	Orze' mas bi yu' zañ mbecy nu bi ricy coz a̱' nap, tees biñ nu ricy nu gabee nigul gruu zac mbecy a̱' nap ze', mi ze' zaab ricy lam riiñ nu cue' gruu zac yu gashtal co la Ñgyoozh mi gyishlombecy.
53002008	Orze' dzi ze' gruu zac yu. Na ornu cyid Shuaan den Jesuuz tuuba' tir, orze' cut mi yu nu nac bi nu griib ru'm. Nit lom yu ornu cyid mi tuuba' tir nu gyel lily nim.
53002009	Tees lat nu chesay gyishlombecy ii, orze' nuras locyuub yu mbecy ze' nu chay contr ni Ñgyoozh. Gyicy nuras nu cyiiñ mbecy ze' nu gyicy yu coz ily. Gyicy yu de lo la nusuriidz fals, gal nu de coz nu cha nu ic mbecy.
53002010	Nunu de lo la mod guuy de mbecy nu bi ca lo cuen nu nit lo, gun de yu ze' wangalagy dey niiy “O” ni de coz rishli. Ni wangalagy dey nu ca dey ñi. Gun benu ñgyicy dey nde', orze' gruu mbañ dey.
53002011	Nde' nu Ñgyoozh zaan mi nu gadza dey, gun orze' cheña lagy dey ni de coz rguu.
53002012	Nde' nu Ñgyoozh niim nu yu' falt ni de mbecy nu wancheña lagy ni de coz rishli, de yu nu bet zir lagy coz a̱' nap.
53002013	Der bicy na, dub laa tiem rlagy ñi nu gric de̱ gras ni Ñgyoozh nu nac de ru mbecy nu razañ lagy Shuaan den Jesuuz. Gun Ñgyoozh pcuim de ru nese nu loga la nu gruu mbañ der. Orze' Espiriit Yon nim bicy mi ñii, ornu bicy mi nu byac der mbecy nu bi zu chu par Ñgyoozh. Ni mod na der byac ru nu nac nu ricy cup der consuel lo de riidz rishli nim.
53002014	Gun Ñgyoozh blo sum de ru nu ni gzac der, nunu ni bzac der nu nac de riidz nu sac nim nu pshaal de̱ lat der. Nunu blosum der par nu zac lor de gyel lily ni Shuaan den Jesucrisht.
53002015	Nde' nu na, der bicy na, bzu fert der nu nac de riidz rishli nu blyu̱u̱ ni der, nunu cue' laa yaa der ñii. De nde' mne̱e̱ de̱ lat nu rcyiiña̱ lat der, nunu gal nu mne̱e̱ lo gyicy nu bzeeda̱ lo der.
53002016	Orze' ub la Shuaan den Jesucrisht gal nu Ñgyoozh Uz den cuic mi consuel ni der. Gun mi ze' nac mi biñ nu rca de ub na. Nunu nu nac faboor nim, orze' cuic mi tub consuel nu rila walazh ni den. Nunu mi ze' gyicy mi nu grish lon nu gruu nap na.
53002017	Orze' de mi ze' cuic za' lam consuel ni der. Nunu gyicy dem nu gyafert der, gun orze' dela coz nu gyicy der gal nu de coz nu gniir, nap gruuñ ni der.
53003001	Ze' laab nii la stub coz nu ne̱e̱ lo der bicy na, nde' nu cyiñ der lo Ñgyoozh nu nac de̱ ya̱. Cyiñ der lom nu dzach grush las de riidz ni Shuaan den Jesuuz dela lugaar nunu cyiñ der lom nu ca lagy de mbecy loñ gal nu guc lat de ru.
53003002	Ni' zi'l cyiñ der lom nu cue' zaan mi nu shiñ gyicy nu de mbecy a̱' nap de̱ ya̱. Gun walab dela mbecy ricy cup dey consuel lo de riidz ni Shuaan na.
53003003	Tees Shuaan den Jesucrisht, mi ze' nac mi biñ nu ricy paa. Nunu mi ze' cuic mi fers ni der. Nunu co chum der lo nuras a̱' nap.
53003004	Nunu mi ze' ricy mi nu gyicy cup de̱ consuel lo der, gun rad lagy de̱ nu ricy der de coz nu mne̱e̱ de̱, nunu segur la zaab gyicy la der ñii par lo.
53003005	Na Shuaan den Jesuuz locyuub mi der nu ca der de mbecy, gal nu rca Ñgyoozh den, nunu cuic mi fers ni der par nu gagye der ornu gzac zir.
53003006	Der bicy na, ya̱ rne̱e̱ lo der nu nac rishbeey ni Shuaan den Jesucrisht nu gruu chu der lo ca zi'l na bicy na nu walagy gyicy riiñ, gal nu lo de yu nu wagyicy gal nu rnii de riidz nu blyu̱u̱ de̱ ni der.
53003007	De ru nap rad lagy der nu rlagy ñi gyicy der gal nu bicy de̱. Walab nu wangyicy de̱ riiñ lat nu pcyiiñ de̱ lat der.
53003008	Nunu wanta̱w leew de̱ gyit, sinu brish de̱ gyi'ñ. Lugaar nu gazed de̱, ca nu bloo lo̱ de̱ nu bicy de̱ riiñ dzi rel la, gun wangalagy de̱ nu riiba̱ de nu nde' ic der.
53003009	Yad ñi nu diñ de̱ nu da̱w lo der. Tees wantiñ de̱ gun rlagy de̱ nu gyicya̱ tub mod nap par nu zac der, gun orze' gyicy der gal nu bicy de̱ ya̱.
53003010	Lat nu pcyiiñ de̱ lat der, i mod mne̱e̱ de̱ lo der: “Mbecy nu washet ic nu gyicy riiñ, orze' yu ze' cue' goy gyit.”
53003011	Bi neñ de̱ nu yu' la be mbecy lat der nu wagyicy yu riiñ. Se la la coz ricy dey. Nomaas nu rne' zi'l ru' dey lat asunt ni mbecy.
53003012	Orze' nu nac rishbeey ni Shuaan den Jesucrisht, ya̱ rne̱e̱ lo de mbecy ze' nunu rdu̱' riiñ yaa dey nu cue' nid ru' dey, sinu gyicy dey riiñ par nu gad coz nu gow dey.
53003013	Der bicy na, cue' gazed der nu gyicy der de coz nap.
53003014	Benu ca na tub mbecy walagy yu zuub gyidag yu de riidz nu rne̱e̱ lo der lo gyicy ii, orze' bdu' cuen der yu, nunu cue' gac nu der yu. Gun orze' gat loy.
53003015	Tees cue' gyicy ruy par losa' yuur, sinu byoo rishloy gal nu ricy nur bicy ru.
53003016	Orze' Shuaan den Jesuuz, biñ nu rbic gyel ri zu, zeed mi gyel ri zu lat der dub laa tiem nunu dela mod. Mi ze' gac num dela der.
53003017	Ya̱ Baly, zeeda̱ ñgyoozh ni der nu letr nu rca̱a̱ nu ya̱a̱. Ni mod rca̱a̱ nu la̱ lo dela gyicy nu rzeeda̱ lo mbecy. Ni mod rca̱a̱.
53003018	Shuaan den Jesucrisht gyicy mi faboor nu nap gyicy num dela der.
54001001	Ya̱ Baly naca̱ tub aposht, tub yu nu rded riiñ ni Jesucrisht. Ya̱ byaca̱ aposht, gun ni bicy Ñgyoozh, biñ nu co mbañ de ub na. Nunu ni' zi'l Jesucrisht, biñ nu drish lo den lo, mi ze' bicy mi nu byaca̱ aposht.
54001002	Orze' Timoteo, ya̱ ca̱a̱ gyicy ii nu zeeda̱ ñii lor. Ru nar gal nu na yu feñ ne̱ nu nac nu ya̱ bicya̱ nu fert zir ricy cup ru consuel lo Crisht. Orze' Ñgyoozh Uz den nu Shuaan den Jesucrisht gyicy mi faboor nu nap gyicy num ru, nunu gashni lagy mi ru, nunu gyicy mi nu cheti ri añ nir.
54001003	Lat nu pcyiiñ na Éfeso, ornu bi zu̱ la̱ nu cha̱ par Macedonia, orze' mne̱e̱ lor nu ricy ñi presis nu gyiyeeñ ru Éfeso, gun orze' gac niir lo ca na de mbecy nu cue' lyuu dey de coz fals.
54001004	Mnii lo dey nu laa yaay de riidz nu bloo ic mbecy zi'l ze', gal nu de lisht nu ta' nu la de gyitoo bel ni dey. Gun de nu nde', tub lo zi'l nu ricy ñi nu ro zi mbecy riidz nu losa'y. De coz ze' walocyuub ñi nu “O” nii mbecy ni de coz nu rlagy Ñgyoozh nu nac nu gyicy cup dey consuel lo Crisht.
54001005	Rlagy ñi nu gyicy dey gal nu rne̱e̱, gun orze' ca tub ca tub zi'l dey losa'y. Rlagy ñi ca dey losa'y gal nu ricy mbecy nu caacy lardoo, gal nu ricy mbecy nu sac nu gat lo nu nac coz nu ricy yu, gal nu ricy mbecy nu ricy cup consuel lo Jesuuz nu dutuub la lardoo.
54001006	Nde' nu la be mbecy gudza dey nez nu rlagy ñi nu chay. Orze' nde' nu nac nu riidz ton zi'l ro dey.
54001007	Rlagy dey gac yu mbecy nu rlyuu leey nu bzeeñ Moisees, tees ni ub dey wagyet lag yu cuen de coz nu rniiy. Nunu de riidz nu fert la zu dey nu rshaal yu, ni' wagyet lag yu cuen.
54001008	Rad lagy den nu leey ni Moisees, nde' coz nap benu gyicy duñ ñi gal mod nu rlagy ñi.
54001009	Rlagy ñi gad lagy den nu Ñgyoozh briic mi leey walab par nu chañ contr ni mbecy nu sac falt ni, sinu par nu chañ contr ni mbecy nu yu' falt ni, par de mbecy nu wagyicy yac coz nu rnii leey, par de mbecy nu wacsuub gyidag ni Ñgyoozh, par de mbecy nu shiñ ricy, par de mbecy cyi, par de mbecy nu waca lagy lo Ñgyoozh, par de mbecy nu waca Ñgyoozh, par de mbecy nu rut uz, par de mbecy nu rut ñaa, par de mbecy nu rut losa',
54001010	par de mbecy nu ral losa' nu wanchelaa, par de mbecy nu ricy losa' gyeey par biñ mñaa, par de biñ mñaa nu ricy losa' mñaa par yu gyeey, par de yu nu rut losa' nu tiñ, par de mbecy rguu, par de mbecy nu rnii cyoozh, orze' despuees rguuy. Par dela de mbecy nu ni ricy ze', za leey ze' contr ni dey. Nunu de riidz ni Ñgyoozh rniiñ nu yu' coz nu wac gyicy na. Benu mbecy gyicy yu de coz ze', orze' za ga' leey contr niy.
54001011	Dela de coz ni leey nu rne̱e̱ ii bruuñ lo de riidz nap ni Jesucrisht. Nunu dela riidz nap ze', Ñgyoozh Yon bicy mi nu rad lagy na. Nunu riiñ nu briic mi nu gyicya̱, nde' nu tush lasa̱ de riidz nap ze'.
54001012	Ya̱ tona' la drica̱ gras ni Shuaan den Jesucrisht, gun bicy mi ya̱ par mbecy nu ricy paa, nunu nde' nu bdu'm riiñ nim ya̱a̱. Nunu laab ub mi locyuub mi ya̱ nu gyicya̱ riiñ ze'.
54001013	Ni bicy num ya̱ mas shiñ bicya̱ gulas. Mne̱e̱ riidz nu gua contr nim. Psheed zi̱ de mbecy nim. Nunu mne̱e̱ zi nim. Tees gushni lagy mi ya̱, gun gyel ton zi'l bicya̱ nde', nunu tiem ze' nigul gyicy cupa̱ consuel lom.
54001014	Orze' Shuaan den Jesucrisht bicy mi tub faboor ily num ya̱ nu dzi nap bicy num ya̱. Orze' nde' nu na bi ricy cupa̱ consuel lo Jesucrisht, nunu rca̱m. Ni ricya̱ nu nac nu nac du̱ Jesucrisht.
54001015	De riidz nu rne̱e̱ na, nii coz nu segur la, nunu dela mbecy rlagy ñi cheña lagy dey niñ. Riidz ze', nde' nu Jesucrisht biid mi gyishlombecy ii, gun orze' co mbañ mi de mbecy cyi. Orze' lo dela de mbecy cyi, ya̱ naca̱ mbecy cyi ga' zir.
54001016	Nde' nu Ñgyoozh gushni lagy mi ya̱, gun orze' gac lyuu Jesucrisht ni de mbecy nu tona' la ricy cup mi pase̱z num dey. Gun mas ya̱ naca̱ tub mbecy cyi zub lo zir, tees nu nac ya̱, orze' sya' de' zir de mbecy nu bi ca lo cuen nu gyicy cup consuel lom. Orze' cui mbañ dey tub la.
54001017	Orze' rlagy ñi nu ca lagy den lo biñ nu riib ic, nunu rlagy ñi nu gyabic den gyel mbecy nim tub la. Mi ze' biñ nu mbañ tub la. Mi ze' biñ nu wacsac na. Tub zi lam nac mi Ñgyoozh nu rishli. ¡Laab ni gac ñii!
54001018	Timoteo, ru nar gal nu na tub yu feñ ne̱. Orze' ya̱ rdu̱' riiñ ii yaar laaba' gal nu mnii de yu nu mnii por cuen ni Ñgyoozh nu nac ru. Gun orze' fert la char contr ni de mbecy nu rlyuu coz fals.
54001019	Orze' lat nu gyicy ru de coz ze', ni' zi'l bicy cup consuel lo Jesuuz. Nunu tub lo zi'l de coz nu rad lagy ru nu se'ñ, de nde' bicy, gun yu' la be mbecy nu bicy lay coz a̱' nap nu mnii too dey. Orze' nu mnu dey consuel nu bicy cup yu.
54001020	Lat de yu ze' bruu Himeneo nu Alejandro. De yu ze' bi bgu̱' dey yaa nuras nu gyicy ras nuy dey, gun orze' sya' dey nu cue' nii dey riidz nu za contr ni Ñgyoozh.
54002001	Nu loga la rne̱e̱ lo de mbecy ni Crisht nu ricy ñi presis nu zaab cyiñ la dey dela coz nu cyiiñ ni mbecy lo Ñgyoozh. Nunu ricy ñi presis nu nii nu dey mi. Ricy ñi presis nu cyiñ dey lom par dela mbecy. Nunu ricy ñi presis nu cuic dey gras nim.
54002002	Cyiñ dey lom nu nac de mbecy nu riib ic. Nunu cyiñ dey lom nu nac dela de fushtiz. Cyiñ dey lom tub mod nu locyuub ñi dela mbecy. Gun orze' gusht cyiiñ den, nunu chu'n nu gyel ri zu lat nu gyicy na coz nu rlagy Ñgyoozh, gal nu coz nu se'ñ.
54002003	Rlagy ñi nu cyiñ ru lom nu nac dela mbecy, gun nde' coz nap nu gyicy ru, nunu nde' coz nu gyicy ñi nu gyet lagy Ñgyoozh, biñ nu co mbañ de ub na.
54002004	Gun mi ze' rlagy mi nu ruu mbañ dela mbecy, nunu rlagya'm nu dela mbecy gad lagy dey riidz nu rishli nim.
54002005	Gun zu tub zi Ñgyoozh par dela mbecy. Nunu zu tub zi biñ nu mne' ic ni de mbecy lo Ñgyoozh. Biñ nu mne' ic ze', mi ze' Jesucrisht. Nunu laab ub mi nac mi mbecy.
54002006	Gun Jesucrisht pshet ic mi nu gut mi par nu briish mi cyi dela mbecy. Ornu pshuub tiem nu gut mi, orze' nde' blyuuñ lo de mbecy nu Ñgyoozh rlagy mi nu gruu mbañ dela mbecy.
54002007	Nde' nu ya̱ bdugyi̱ nu naca̱ tub aposht, nunu naca̱ tub yu nu rshaal laab de riidz ze'. Nunu bdu'm riiñ ya̱a̱ nu lyu̱u̱ lat dela mbecy nu walab mbecy Israeel de riidz rishli ni Ñgyoozh. Nunu ya̱ rishli rne̱e̱, walab nu rgu̱u̱.
54002008	Nde' nu ya̱ rlagya̱ nu de yu gyeey nu yu' dela lugaar shes nañ dey yaay ornu nii nu dey Ñgyoozh. Nunu yaay nu shes nañ yu ze', nde' rlagy ñi nu yaa mbecy nu wayicy cyi. Rlagy ñi nu gac yu mbecy nu wagazi lagy. Rlagy ñi gac yu mbecy nu wagnii deet.
54002009	Ze' de biñ mñaa rlagy ñi nu mod nap gzu dem shab mi. Rlagy ñi gzu dem negy nu a̱' le' byaa, nunu rlagy ñi nu raso̱o̱ gzu dem shab mi. Ornu gzu cyudz dem, orze' rlagy ñi nu cue' le' gyicy nap dem gyich toom. Rlagy ñi nu cue' nu dzi dii dem ub mi nu or, nu urndub nu dzi sac, o nu negy nu dzi ñgyup sac.
54002010	Walab nde' mod nu gyicy dem nu cyit nam, sinu coz nap nu gyicy dem, nde' gyicy ñi nu cyit nam. Nde' mod nu rlagy ñi par biñ mñaa nu nac ni Ñgyoozh.
54002011	Orze' de biñ mñaa rlagy ñi nu gzuub gyidag dem de riidz nu rdulyuu lat de mbecy ni Crisht. Rlagy ñi nu “O” nii dem nañ lardoom, tees cue' la grib riidz ru'm.
54002012	Ya̱ warica̱ rishbeey nu lyuu biñ mñaa lat mbecy zigy. Nunu warica̱ rishbeey nu gyub ic dem lat de yu gyeey. Sinu rlagya̱ nu ri gzub dem. Cue' gniim.
54002013	Gun Adaang, yu ze' psa' lagy Ñgyoozh yu loga la. Gaze' nu despuees psa' lagy mi Eva.
54002014	Nunu walab Adaang bguu nuras yu, sinu Eva. Na ornu bi bguu nuras mi na, orze' bet lag mi lo cyi.
54002015	Tees na de biñ mñaa gruu nap mi, ornu gaal mi mdoo, benu zaab gyicy cup lam consuel lo Ñgyoozh, nunu zaab caa lam de mbecy, nunu zaab gyicy lam coz nu gyedzu' lagy Ñgyoozh, nunu gac dem mbecy raso̱o̱.
54003001	Mbish tub riidz nu rlagy ñi nu cheña lagy mbecy. Riidz ze', nde' “Benu ca na tub mbecy rlagy yu gac yu yu bel lat de mbecy ni Crisht, orze' tona' la riiñ nap rlagy yu gac yu.” Nde' riidz nu rlagy ñi nu cheña lagy mbecy.
54003002	Nde' nu na, par nu cyiiñ yu nu gac yu yu bel, orze' rlagy ñi nu cyiiñ yu tub mod nu cue' la griib mbecy gyidza tooy. Rlagy ñi gac yu mbecy nu ricy paa nu tub zi'l biñ nu nac mñaay. Rlagy ñi gac yu mbecy nu zu cuidad nu nac ub. Rlagy ñi nu gac yu mbecy nu nap rash shcab. Rlagy ñi nu gac yu mbecy raso̱o̱. Rlagy ñi nu nap nii nuy mbecy nu rza yu'y. Rlagy ñi nu gac yu mbecy nu nap na shcab ni par nu lyuuy ni losa'y.
54003003	Cue' gac yu mbecy rzugy. Cue' gac yu mbecy dzech na. Sinu rlagy ñi nu gac yu mbecy nu nap ri lardoo. Rlagy ñi nu gac yu mbecy gugy na. Cue' gac yu mbecy nu ye rzac lo tiñ.
54003004	Nunu rlagy ñi gac yu mbecy nu nap riib ic lat de famil ni. Rlagy ñi nu de i'ñ yu gac yu mbecy nu rca lagy lo de mbecy nunu gac dey mbecy nu rzuub gyidag.
54003005	Gun benu tub mbecy wagac gyub ic yu lat de famil niy, orze' ni' zi'l wac ña nap yu de mbecy ni Crisht.
54003006	Yu nu gac yu bel wac mbecy nu sa brugyi' ricy cup consuel lo Jesuuz, gun nis gyale'y. Gun benu ni gyicy yu, orze' gnii Ñgyoozh nu cyi nu gyicy yu zañ contr nim gal nu bicya' zi'l nuras.
54003007	Tuuba' coz rlagy ñi nu cue' gzab riidz nu nac yu mbecy a̱' nap lat de mbecy nu walab mbecy ni Crisht, gun orze' cue' nu gruu gyel mbecy niy. Orze' cue' gyicy nuras gan yu.
54003008	Ni' zi'l de yu nu gzu ayudant lat de mbecy ni Crisht rlagy ñi nu gac dey mbecy nu rca lagy losa' lo. Rlagy ñi gac yu mbecy nu rnii nu dutuub la lardoo. Cue' gac yu mbecy rzugy. Cue' gac yu mbecy nu ye rzac lo tiñ.
54003009	Rlagy ñi nu dutuub la lardoo dey gyicy cup yu consuel lo de riidz nu gal na briic Ñgyoozh nu gad lagy den. Nunu rlagy ñi nu cyiiñ yu tub mod nu cue' gat loy nu nac de coz nu ricy yu.
54003010	Rlagy ñi gac preb dey. Orze' despuees, benu wayu' falt ni dey, orze' gaze' nu cyiiñ dey nu gac yu ayudant.
54003011	Ni' zi'l mñaa dey rlagy ñi nu gac dem mbecy nu rca lagy losa' lo. Nunu cue' gac dem mbecy nu rnii rishcuen. Rlagy ñi nu gac dem mbecy nu zu cuidad nu nac ub. Nunu rlagy ñi gyicy paa dem nu dela coz nu gyicy mi.
54003012	De ayudant rlagy ñi nu gyicy paay nu tub zi'l biñ nu nac mñaay. Nunu rlagy ñi nu nap gyub ic yu de i'ñ yu, nu de' zir mbecy nu yu' yu'y.
54003013	Benu de ayudant nap gyub ic dey riiñ nu bdugyiy, orze' ca lagy mbecy lo dey. Orze' wadzib lagy la dey nu shaal yu de riidz nu ricy cup yu consuel lo, de riidz nu rnii coz ni Jesucrisht.
54003014	Na ya̱ drish lo̱ nu gac yap güi̱i̱ gyiilya̱ ru, tees na ca̱a̱ gyicy ii zeeda̱ lor,
54003015	gun ze' benu wac yap gyiilya̱, bi neñ ru lac mod gyicy de mbecy ni Ñgyoozh nu de losa'y, gun de mbecy ze' nac dey mbecy ni Ñgyoozh mbañ. De yu ze' yu nu ricy cup consuel lo Crisht, nunu de yu ze' gzu fert dey nu de riidz rishli nim.
54003016	Rishli gaal dzi coz ily de riidz nim nu gal na briic mi nu gad lagy den. Riidz ze', nde' nu: Crisht gush mi cuerp ni mbecy, nunu bruu zac mi gyishlombecy ii. Orze' Espiriit Yon ni Ñgyoozh bicy mi nu byu' bee nu nac mi biñ nu sac ni tub la falt ni. De anc bzaac dey mi. Orze' brush las riidz nu rnii de coz nu bicy mi lat zañ nac mbecy. Orze' bicy cup mbecy consuel lom zañ lugaar ni gyishlombecy. Nunu despuees ni de nu nde', pshupa' Ñgyoozh mi gyibaa. De nde' de riidz nu gal tiem na briic Ñgyoozh nu gad lagy den.
54004001	Tees Espiriit Yon ni Ñgyoozh naal la rniim nu ornu bi yad shuub dzi ni gyishlombecy, yu' mbecy nu wayicy cupa' dey consuel lo riidz nu ricy cup de ub na consuel lo na, sinu gzuub gyidag dey ni de riidz nu gruu lo de nuras nu rguu mbecy, nunu gzuub gyidaga' dey ni de riidz fals nu rlyuu de nuras.
54004002	Ni gyicy dey ornu gzuub gyidag yu coz nu gnii de mbecy rzuu lo, gal nu de mbecy rguu. De mbecy a̱' nap ze' mnu shcab ni dey nu nac coz nu ricy yu. Orze' na wagat lo ga' dey mas shiñ ricy yu.
54004003	De mbecy ze' zañ coz a̱' nap lyuu dey. Ca dey ni de mbecy nu cue' gad mñaa dey. Nunu yu' coz nu wazaan dey nu gow mbecy. De nde' coz fals. De coz nu don ze', nde' nac ñii coz nu psa' lagy Ñgyoozh par nu gow de mbecy nu ricy cup consuel lo Crisht, de mbecy nu rad lagy de riidz rishli. Nunu de yu ze' rbic dey gras nim ornu row dey ñi.
54004004	Gun dela coz nu psa' lagy Ñgyoozh nu dow na, caacy ñi. Walagy ñi zu chu mbecy ni tub la de coz ze' benu gric zi'l den gras ni Ñgyoozh ornu grush nañ.
54004005	Dela coz nu dow na caacy ñi, gun Ñgyoozh rniim nu caacy ñi. Nunu caacy ñi gun rnii nu den mi nu nac ñii.
54004006	Timoteo, ze' benu ru lyuur de coz ii ni de bicy na, nunu benu gyafert ru nu nac de riidz nu zeña lagy dela den, de riidz rishli nu ricy yac ru ni, orze' benu ni gyicy ru, orze' ru nac ru tub moz ni Jesucrisht nu ricy paa.
54004007	Orze' cue' gyicy cuen ru de riidz ton nu walab lo Ñgyoozh bruu. Psya' de coz nu gyicy zir ñi nu gyicy ru de coz nu bi ca lo cuen nu ricy mbecy ni Ñgyoozh.
54004008	Mbecy ñumiiñ zi gyicy yu gan benu gyicy yu riiñ par nu gyafert cuerp niy. Tees benu gyicy yu de coz nu ca lo cuen nu ricy de mbecy par lo Ñgyoozh, orze' coz ily gyicy yu gan, gun benu ni gyicy yu, orze' gruu nap yu gyishlombecy ii, nunu gruu nap yu ze' nu cyiiñ yu par lo.
54004009	Dela nde' coz rishli, nunu dela mbecy rlagy ñi nu cheña lagy dey niñ.
54004010	Nde' nu nu nac nde' fert ricy den riiñ ni Ñgyoozh. Nunu rzaan la den mas shiñ ricy nu mbecy de ub na, gun drish lo den lo Ñgyoozh mbañ. Gun Ñgyoozh nac ni biñ nu rboo mbañ dela mbecy. Co mbañ mi de mbecy nu ricy cup consuel lo Crisht.
54004011	Orze' de coz ii caar de mbecy nu gyicy yuñ, nunu lyuur ni dey nu ni gyicy yu.
54004012	Cue' zaan ru nu gyicy gyidz mbecy ru nu gabee nac ru mbecy feñ, sinu nap zir benu rlyuur ni de mbecy ni Crisht nu lac mod gyicy dey nu nac mod nu ricy ub ru. Mnii riidz nap. Bzu tub mod nu nap. Pca de losa'r. Bicy cup consuel lo Crisht. Nunu ru guc mbecy nu sac falt ni. Benu ni gyicy ru, orze' lyuur ni dey lac mod gyicy yu.
54004013	Orze' blab de riidz ni Ñgyoozh nu dutuub la lardoor ze' nu yu' tublaazh de mbecy ni Crisht gal yap la̱. Pshaal lo dey lac yaruu de riidz ze', nunu blyuu ni dey.
54004014	Cue' gac ru mbecy nu wagyicy cuen riiñ nu bdu' Ñgyoozh yaar. Ni bicy mi ornu mnii mbecy por cuen nim nu nac ru, nunu ornu de yu bel nu zu riiñ lat de mbecy ni Crisht briib yaa dey toor.
54004015	Bicy de coz ze' nu dutuub la lardoor. Gun orze' gzac dela mbecy nu zaab ricy lar gan nu nap ricy ru riiñ ni Ñgyoozh.
54004016	Bzu cuidad nu de coz nu ricy ru, nunu bzu cuidad nu de coz nu rlyuur. Fert la bzu nu delañ. Benu ni gyicy ru, orze' gruu mbañ ru, nunu ni' zi'l gyicy ru nu gruu mbaña' de mbecy nu zuub gyidag de coz nu niir.
54005001	Cue' gab zir de mbecy gush, sinu benu gyicy dey coz nu walab se'ñ, orze' pshuu nu dey gal nu rshuu nur uz ru. Ze' de yu feñ, benu gyicy dey coz nu walab se'ñ, orze' pshuu nu dey gal nu rshuu nur tub bicy ru.
54005002	Ze' de biñ mñaa gush, benu gyicy dem coz nu walab se'ñ, orze' pshuu nu dem gal nu rshuu nur ñaar. Ze' de fiñ feñ, benu gyicy deñ coz nu walab se'ñ, orze' pshuu nu deñ gal nu rshuu nur zan ru. Nunu cue' shiñ nii toor.
54005003	De mbecy ni Crisht rlagy ñi nu locyuub yu de byud benu nu rishli sac cyu nu locyuub dem.
54005004	Benu tub byud zu i'ñ mi, o zu yag mi, orze' yu ze' rlagy ñi nu gad lagy yu nu locyuub yum loga la. Como mi ze' nac mi famil niy. Orze' ni mod gyabic yu coz nu zaab yu ni de mbel niy nu nac nu bguul dey yu. Gun nde' coz nu yet lagy Ñgyoozh.
54005005	Biñ mñaa nu rishli gaal nac byud, de biñ mñaa nu rishli byeeñ ub zi, mi ze' cue' checam nu cyish lom lo Ñgyoozh, nunu dzi rel la cyiñ mi lo Ñgyoozh. Nunu dzi rel la cue' checam nu nii num Ñgyoozh.
54005006	Ze' byud nu zu par nu gyicy zi'l mi coz nu gusht nim, mas zum gyishlombecy ii, se la la cyiiñ mi ni Ñgyoozh. Nam gal nu na tub mbecy gut.
54005007	Pcaa de mbecy ni Crisht nu ni mod gyicy nu dey de byud, gun orze' warusu mbecy nu griib gyidza too de mbecy ni Crisht.
54005008	Benu tub mbecy wabic yu de coz cyiiñ ni de famil niy, benu wabic yu coz cyiiñ ni de mbecy nu yu' nañ yu'y, orze' wagyicy yac yu ni de riidz nu rzeña lagy yu. Orze' yu ze' a̱' nap zir yu gaze' de mbecy nu wagyicy cup consuel lo Crisht.
54005009	Zaan ru nu caa dey nu la de byud lo lisht ni de biñ mñaa nu ricy riiñ nu de mbecy ni Crisht benu bi pshuub mi gayon ña'n, nunu benu bicy yac mi nu tub zi ñgyeem nu bzu.
54005010	Nunu rlagy ñi nu nap neñ mbecy de coz nap nu ricy mi: nu nap rguul mi de i'ñ mi, nu nap rnii num de mbecy nu rza yu'm, nu a̱' le'm, sinu rzu bich mi nu nac de mbecy ni Crisht, nu rlocyuub mi de mbecy nu rzac zi. Orze' benu fert bicy mi de lo la riiñ nap, orze' zaan ru nu caa dey nu lam lo lisht ze'.
54005011	Tees de byud nu nigul shuub gayon ña'n, cue' zaan ru nu caa dey nu lam lo lisht ze', gun ornu nii too dem nu gad tuuba' ñgyeem, orze' galagy mi nu chelaam tuuba' tir. Orze' gla yaam riiñ ni Crisht.
54005012	Orze' yu' falt nim, gun wangyicy yac mi nu de riidz nu mniim lo Crisht nu gyicy mi.
54005013	Nunu tuuba' coz, yu' nu gyac dem mbecy nu sac riiñ gyicy. Orze' chesam gaza' yu' mbecy la. Nunu walab tub lo zi'l nu sac riiñ gyicy dem, sinu cugyi' nii dem rishcuen. Cugyi' nu ne' ru' dem lat asunt ni reña' mbecy. Orze' nii dem coz nu walab se'ñ.
54005014	Nde' nu ya̱ rlagya̱ nu chelaa de byud feñ. Orze' cyich mi famil, nunu nap gyub ic mi de riiñ nañ yu'. Orze' rila cue' cuic dem lugaar nu nii zi de mbecy nu rzi lagy lo den nu nac naa mbecy ni Crisht.
54005015	Ni rne̱e̱ lor, gun yu' la be byud nu bi bruu chu dem lo de coz ni Crisht par nu ricy dem coz nu rlagy nuras.
54005016	Benu zu tub byud lat de famil ni tub biñ mñaa nu ricy cup consuel lo Crisht, orze' biñ mñaa ze' rlagy ñi gyash mi byud ze' goow mim lugaar nu goow de' zir de mbecy ni Crisht mi, gun orze' de mbecy ni Crisht gac gyash yu de byud nu rishli ub zi, rishli sac famil ni.
54005017	Rlagy ñi nu ca zir lagy de mbecy lo yu bel nu nap riib ic lat de mbecy ni Crisht gaze' de' zir mbecy. Nunu ricy zir ñi presis benu yu ze' yu nu rshaal riidz ni Ñgyoozh nunu rlyuuy ni de mbecy.
54005018	Gun riidz ni Ñgyoozh rniiñ: “Cue' car coz nu gow tor lat nu ricy ma riiñ”, rniiñ. Nunu rniiñ: “Yu nu ricy riiñ yad ñi nu gyad iy”, rniiñ.
54005019	Cue' gyicy cuen ru de cyi nu driib mbecy ic de yu bel benu wanrusu cyup o chon teshtig nu bzaac yu nu shiñ bicy yu.
54005020	Ornu gyubee nu tub yu bel yu' falt niy, orze' shuu nur yu lo rgüii la dela de mbecy ni Crisht ornu yu' tublaazh dey, gun orze' de' zir mbecy dzib dey nu gyicy yu cyi.
54005021	Ñgyoozh Uz na, nu Jesucrisht, nu de anc zub lo rzac dem ornu ya̱ ricya̱ mandaar lor nu gyicy yac ru nu de coz nu mne̱e̱. Ni gyicy ru mas cyu zi'l mbecy nac yu. Cue' nu reñ ga mod gyicy nur tub ga mbecy.
54005022	Cue' glal ru nu griib yaar too mbecy nu gyicy ru nu gac yu yu bel. Gun benu ni gyicy ru, nde' cuen ni ru benu gyicy yu cyi. Cue' gyac ru mbecy nu yu' falt ze' ni.
54005023	Timoteo, ru cya' rac nañ ru, nunu cya' rat ru. Orze' cue' go'r nis zi'l, sinu rlagy ñi nu go'r ñuu mi' ñup ni urbyay, gun orze' gyicy ñi guñaa nuñ ru.
54005024	Rlagy ñi nu gyicy cuidad ru anzir nu riib ru riiñ ic yu bel, gun waric na raso̱o̱ la mbecy nay. Yu' mbecy lo nu loo la ricy yu cyi. Orze' rabee lac ricy yu anzir nu gyicy der preb yu. Ze' yu' ga' mbecy ngach ricy dey coz cyi. Orze' waca bee de cyi nu bicy yu, sinu gal despuees gaze' nu gruu zac ñi.
54005025	Orze' ni' zi'l mod yu' mbecy nu lo nu loo la ricy yu coz nap. Orze' rabee lac ricy dey. Nunu yu' ga' mbecy ngach ricy yu coz nap. Tees ni' de coz nap nu ricy yu wagyeñ ñi ngach.
54006001	Dela moz nu byac ni mbecy por fers la rlagy ñi nu gyicy dey patro̱o̱ niy par mbecy nu yad ñi ni nu ca lagy yu lo nu dutuub la lardooy, gun orze' cue' nii zi mbecy ni Ñgyoozh nunu cue' nii dey nu coz a̱' nap de coz nu rlyuu den.
54006002	Ze' benu patro̱o̱ ni moz ze' nac yu mbecy nu ricy cup consuel lo Jesuuz, orze' cue' checa moz ze' nu ca lagy yu loy, gun patro̱o̱ ze' nac yu bicy yu nu nac Crisht. Lugaar nu checay nu ca lagy yu loy, rlagy ñi nu gyicy paa zir yu nu patro̱o̱ niy. Gun ricy cup patro̱o̱ ze' consuel lo Jesucrisht, nunu Ñgyoozh rcam yu. Orze' blyuu de coz ze' ni de mbecy, nunu niir lo dey nu ricy ñi presis nu ni gyicy yu.
54006003	Benu ca na mbecy lyuuy coz nu walab coz nu rlyuu de̱, o benu riidz nu lyuuy wasaap ñi riidz ni Shuaan den Jesucrisht, de riidz nu rlyuu de̱, o benu riidz nu lyuuy wasaap ñi riidz nu rnii lac mod gyicy den de coz nu rlagy Ñgyoozh,
54006004	orze' yu ze' nac yu tub mbecy le'. Yu ze' rila wagyet lag yu cuen. Yu ze' rlagy yu nu go zi'l yu riidz nu rila wagyicy ñi presis. Nunu rlagy yu tub suy losa'y nu riidz. Orze' tub lo zi'l coz a̱' nap ricy reña' mbecy nu nac de nde'. Rasaap lagy dey nu nac losa'y. Rnii deet dey nu losa'y. Rnii dey rishcuen. Driib dey gyidza too losa'y. Ricy dey malis lo losa'y.
54006005	Zaab rnii deet la dey, gun wagash nap dey shcab, nunu wagad lagy nap dey de coz nu rishli. Nde' nu rzii dey nu de coz ni Ñgyoozh nu ricy yu, nde' par nu gyicy zi'l yu gan gyel nap rziiy.
54006006	Ornu mbecy gyicy yu coz ni Ñgyoozh, nunu zu laay conform ca na la nu gad, orze' rishli yu ze' yu nu tona' la coz sheñ gyicy gan.
54006007	Ornu briin gyishlombecy ii, se la la coz bri dun. Nunu ornu ruun gyishlombecy, ni' zi'l ni tub la coz wac gya dun.
54006008	Tees benu yu' coz nu don, nunu benu ricy cup den shab na, orze' de nu nde' gyicy lan ñi nu coz nu beñ.
54006009	Tees yu' mbecy rlagy yu gyaguani'ñ yu. Nde' nu rziñ lañ nañ lardooy nu rlagy yu gyicy yu coz a̱' nap par nu gyicy yu gan tiñ. Orze' yet lag yu nañ caa ni de coz a̱' nap ze'. Ye rzac dey lo zañ coz nu gyicy da̱y nu de ub yu. Orze' nde' gyicy ñi nu gnu mbecy ze', nunu dune'y.
54006010	Gun benu tub mbecy ye rzac yu lo tiñ, orze' bi gush yu nez nu gyicy yu cyi. Nde' nu la be mbecy bi bruu chu dey lo de riidz nu ricy cup den consuel lo. Orze' nde' nu laab ub la dey ricy yu nu tona' la rzac ziy.
54006011	Ze' ru Timoteo, ru nac ru mbecy nu ricy coz nu rlagy Ñgyoozh. Orze' cue' gyicy ru de coz ze'. Bicy nu coz nu ricy ru, nde' coz nu se'ñ. Nunu bicy nu cyiiñ ru gal mod nu rlagy Ñgyoozh. Nunu bicy nu gyicy cup ru consuel lo Jesuuz. Nunu bicy nu car cyu zi'l mbecy. Nunu bicy nu gagyer ornu deet rac. Nunu bicy nu gac ru mbecy gugy na.
54006012	Ornu shet yaar riiñ ni Ñgyoozh, orze' fert la bloo lo, gun orze' gyicy ru gan nu cui mbañ ru tub la. Ni gyicy ru gun nac ru mbecy nu ricy cup consuel lo Jesuuz, gun Ñgyoozh pcuim ru nu cui mbañ ru, nunu par nu gad nu cui mbañ ru, mnii lat zigy mbecy nu ru ricy cup ru consuel lo Jesuuz.
54006013	Lo rgüii la Ñgyoozh, biñ nu rbic gyel mbañ ni dela coz nu yu' gyishlombecy, nunu lo rgüii la Jesucrisht, biñ nu mnii cyu nac lo Poncio Pilato, nde' nu ya̱ rne̱e̱ lor
54006014	nu gyicy yac ru dela coz ze'. Gun cue' nu gad lugaar nu griib mbecy gyidza ic ru. Ni bicy gal shuub la dzi nu cyid Shuaan den Jesucrisht.
54006015	Orze' Ñgyoozh gyicy mi nu cyid mi ornu shuub tiem. Mi ze' nac mi Biñ yon. Mi ze' nil ricy cup mi rishbeey nu gyicy mi la zi'l coz nu rlagy mi. Mi ze' riib ic mi dela mbecy nu riib ic. Nunu nac mi Shuaan dela yu nu nac shuaan.
54006016	Tub zi la mi ze' nil zum tub la. Nunu tub zi la mi ze' gac gyicy mi nu cyiiñ mbecy tub la. Rcyiiñ mi ze' nu yu' yaa ni gyel lily nim, ze' nu rila wac gyecha' mbecy. Sac ni tub la mbecy nu bi bzaac yum, nunu ni tub la mbecy wac zac yum. ¡Rlagy ñi ca lagy mbecy lom, nunu rlagy ñi nu gyub ic mi dela mbecy tub la! ¡Laab ni gac ñii!
54006017	Tees de mbecy nu ricy cup gyel nap gyishlombecy ii, mnii lo dey nu cue' gyicy ñgyay. Nunu mnii lo dey nu cue' cyish loy lo gyel nap niy. Gun wagad lagy yu lac gaal tuñ tiem gyicy cup yu gyel nap ze'. Sinu mnii lo dey nu cyish loy lo Ñgyoozh. Gun Ñgyoozh cuic za' lam dela coz ni den, gun orze' gyicy den gusht dun ñi.
54006018	Mnii lo dey nu gyicy yu zañ coz nap. Gun benu ni gyicy dey, orze' na dey gal nu na mbecy guani'ñ nu nac coz nu ricy yu. Orze' mnii lo dey nu cyaañ yu de coz nap nu gyicy yu. Mnii lo dey nu gzu dey altant par nu locyuub yu losa'y, nunu mnii lo dey nu cue' ziy cuic yu coz ni losa'y.
54006019	Benu ni gyicy dey, orze' Ñgyoozh gyabic mi ñii ni dey par lo. Nunu benu ni gyicy dey, orze' tub la cyiiñ nu dey Ñgyoozh gal mod nu rlagy ñi.
54006020	Timoteo, bicy cuidad nu riiñ nu gutib ic ru. Nunu cue' zuub gyidag ru de riidz wacyiiñ nu za contr ni Ñgyoozh, de riidz nu ricy zily dza la mbecy.
54006021	Yu' mbecy nu rzeña lagy dey de riidz wacyiiñ ze'. Orze' nu nac nde' gudza dey nu de coz ni Crisht. Ñgyoozh gyicy mi faboor nu nap gyicy num der.
55001001	Ya̱ Baly tub aposht ni Jesucrisht nu nac nu nde' coz nu rlagy Ñgyoozh. Orze' mi ze' bzuu nez mi ya̱ nu cha shaala̱ riidz nu mniim nu cuic mi nu cui mbañ den nu nac nu nac du den Jesucrisht.
55001002	Orze' ya̱ pca̱a̱ gyicy ii nu zeeda̱ ñii lo ru, Timoteo. Ru nar gal na tub yu feñ ne̱ nu dzi rca̱. Orze' Ñgyoozh Uz den gal nu Shuaan den Jesucrisht gyicy mi faboor nu nap gyicy num ru. Nunu gashni lagy mi ru. Nunu gyicy mi nu cheti ri añ nir.
55001003	Cya' yeza' lagya̱ ru ornu rne̱e̱ du̱ Ñgyoozh or napor nu or gyeche. Orze' ya̱ drica̱ gras ni mi ze', biñ nu ricya̱ riiñ ni gal nu bicy de gyitoo bel ne̱. Nunu ya̱ rad lagya̱ nu mod nu ricya̱, nde' mod nu se'ñ.
55001004	Zaab yeza' la lagya̱ nu biiñ ru tiem nu bla' losa'n. Nunu rlagya̱ yap güi̱i̱ ru, gun orze' ded ru' ga' la nu gyet lagya̱.
55001005	Gun ya̱ yeza' lagya̱ nu ru rishli gaal ricy cup ru consuel lo Crisht. Nu loga la shus ru Loida bicy cup mi consuel lo Crisht. Nunu ni' zi'l ñaar Eunice ricy cup mi consuel lom. Nunu ya̱ rad lagya̱ nu segur la ni' zi'l na consuel ricy cup ru.
55001006	Nde' nu ya̱ ne̱e̱ lor nu co lor nu nac riiñ nu briic Ñgyoozh nu gyicy ru ornu briib ya̱a̱ toor.
55001007	Gac gyicy ru ñii gun Ñgyoozh briic mi Espiriit Yon nim ni den. Nunu mi ze' wagyicy mi nu dzib den, sinu bicy mi nu cyiiñ na nu gyicy na riiñ nim, nunu bicy mi nu caan Ñgyoozh gal nu de losa'n, nunu bicy mi nu gac gyicy na mandaar ub na.
55001008	Orze' cue' gat lor ornu zat ru Shuaan na Jesuuz lo mbecy. Nunu ni' zi'l cue' gat lor nu nac ya̱, gun ya̱ ri̱ pres nu nac mi ze'. Tees nap zir nu shet ic ru nu zac zir nu de' zir mbecy ni Crisht nu nac de riidz nu sac nim. Gagyer de nu nde' nu nac fers nu rbic Ñgyoozh nir.
55001009	Orze' Ñgyoozh bi bloo mbañ mi de ub na, nunu bloo sum den nu chu'n mod nu se'ñ. Walab nu nac coz nu ricy de ub na, nde' nu ni bicy mi, sinu bicy mi ñii par nu nde' coz nu rlagy ub mi, nunu par nu nac faboor nu bicy num den nu nac Jesucrisht. Orze' nese anzir nu gzub gyi' gyishlombecy, bi psa' lagy mi nu ni gyicy mi.
55001010	Orze' na bi blyuum faboor ze' lo den lat nu biid Jesucrisht, biñ nu bloo mbañ de ub na. Orze' mi ze' bicy mi nu a̱' riiba' ic gyel gut de ub na. Nunu nu nac de riidz nu sac nim bicy mi nu gad lagy den nu cyiiñ na lo Ñgyoozh nu tub cuerp nu wata'.
55001011	Orze' Ñgyoozh bdu'm riiñ ya̱a̱ nu shaala̱ de riidz nu sac nim ze', nunu briib mi riiñ ni aposht, gal nu riiñ ni moscuel ica̱ nu rlyu̱u̱ de riidz ze'.
55001012	Nunu par nu nac nde' rzac zi̱ nu ri̱ pres. Tees rila wagat lo̱ nu nac de riidz ni Crisht ze', gun ya̱ bi rad lagya̱ cyu biñ nu ricy cupa̱ consuel lo. Nunu ya̱ rad lagya̱ nu segur la cyiiñ mi nu ñam riiñ nu bdu'm ya̱a̱ ze' gashtal shuub la dzi nu cyid mi tuuba' tir.
55001013	Pshaal laab de riidz rishli nu güeñ ru nu pshaala̱. Nunu lat nu gyicy ru ñii bicy cup consuel lo Crisht, nunu car Ñgyoozh, gal nu de losa'r nu bi nac nu Jesucrisht.
55001014	Bicy cuidad de riidz nap nu bdu' Ñgyoozh yaar. Nunu Espiriit Yon nim, biñ nu rcyiiñ nañ lardoo den, mi ze' locyuub mi ru nu gac gyicy ru de nde'.
55001015	Ru bi rad lagy ru nu dela mbecy nu bruu lo de yu ni Asia blaa yaa dey ya̱. Gaza' Figelo nu Hermógenes blaa yaay ya̱.
55001016	Tees Ñgyoozh nap gyicy num de famil ni Onesíforo, gun yu ze' zañ tir bicy yu nu guud baloor ne̱. Nunu wangat loy nu nac ya̱ mas ri̱ pres.
55001017	Lugaar nu gat loy, laab bri lay Rom, orze' rila wanchecay nu byub yu ya̱ gashtal byad la̱ niy.
55001018	Orze' Shuaan den Jesuuz nap gyicy num yu ornu shuub dzi nu gri beem ni de mbecy. Ru nap rad lagy ru lac gaal tant nu blocyuub yu de ub na gyedz Éfeso.
55002001	Orze' ru, yu feñ ne̱, “O” mnii nu cuic Ñgyoozh fers nir nu nac faboor nu bi bicy mi num ru nu nac Jesucrisht.
55002002	Orze' de riidz nu bi güeñ ru nu pshaala̱ lat zigy de mbecy, bgu' de nu nde' yaa mbecy nu ricy paa, mbecy nu rabee nu cyiiñ nu lyuu ni losa'.
55002003	Rlagy ñi nu gagyer nu zac zir gal nu de̱ ya̱ rzac zi̱ gal nu ricy tub soldad nu ricy paa ni Jesucrisht.
55002004	Gun ni tub la mbecy, lat nu nac yu soldad, wagne' ic yu lat reña' asunt, gun rlagy ñi nu gyicy yu nu ganap lagy de soldad nu gya zir zu par ub yu.
55002005	Orze' ni' zi'l mod ricy de yu nu rgyit. Wayicy dey gan iy benu wayit yu gal mod nu rlagy ñi.
55002006	Rlagy ñi nu fert gyicy ru riiñ gal nu ricy mbecy nu ricy riiñ ngush, gun yu ze' yad ñi niy nu gyash yaay coz nu gow yu lo cosech loga.
55002007	Gush ñuu shcab nu nac de coz nu rne̱e̱ ii. Orze' Shuaan den Jesuuz gyicy mi nu gyet lag ru cuen delañ.
55002008	Bicy nu gyeza' lagy ru Jesucrisht. Mi ze' byabañ mi ornu gut mi. Nunu mi ze' bruum lat nez rey Dabi. De nde' riidz nu sac nim nu rshaala̱ lo de mbecy.
55002009	Nunu par nu nac de riidz ze', nde' nu ya̱ rzac zi̱. Mas gashtal nañ yu' gyiib la ri̱ gal nu rbi tub mbecy a̱' nap. Ya̱ ri noowa̱, tees riidz ni Ñgyoozh a̱' ri noow ñi. Suelt la rded ñi.
55002010	Nde' nu ya̱ ragye̱e̱ lo dela coz nu rzaca̱, gun nde' coz nap par de mbecy nu pcui Ñgyoozh nu gac nim, gun orze' ni' de yu ze' gruu mbañ dey nu nac Jesucrisht, nunu cyiiñ nu dey mi tub la lugaar cyit zu, ze' nu rcyiiñ mi.
55002011	Nii tub riidz nu segur la rishli: Como ornu gut mi, orze' nde' nañ gal nu na nu guta' de ub na par nu nac de coz nu bicy den gulas. Orze' na rcyiiñ den dun mi tublaazh la.
55002012	Nunu como gagye den nu zac zin, orze' nde' nu gad nu gyub ic den dun mi ze' nu gyub ic mi par lo. Benu nii den nu walab mbecy nim nac naa, orze' ni' zi'l mi ze' niim nu de ub na a̱' nac naa mbecy nim.
55002013	Mas de ub na wagyicy paan, tees mi ze' zaab ricy paa lam, gun wac cham contr ni mod nu na ub mi. Dela nde' riidz nu segur la rishli.
55002014	Bicy nu gyeza' lagy mbecy de riidz ze'. Nunu bdu' riiñ yaa dey nu cue' tub su dey losa'y nu nac reñ ga la riidz nu rnii tub ga dey. Orze' nde' gyicy cuidad dey ñi par lo Ñgyoozh. Gun benu nid ru' dey lo losa'y, nde' se la la cyiiñ ñi. Tub zi la coz nu gyicy nu rnid ru' dey, nde' par nu gnu zi'l dey de mbecy nu rzuub gyidag.
55002015	Bicy ca na la coz nu gac gyicy ru par nu ganap lagy Ñgyoozh lor ornu gyar lom. Bicy gal nu ricy tub moz nu wat lo nu nac riiñ nu bicy yu. Blyuu de riidz rishli ni Crisht ni de mbecy gal mod nu rlagy ñi.
55002016	Bruu chu lo de riidz wacyiiñ, riidz nu wayet lagy Ñgyoozh, gun de mbecy nu ni mod ro riidz dzi zir gnu dey ub yu par lo coz ni Ñgyoozh.
55002017	Orze' de coz nu rlyuu dey ni mbecy gyicy ñi gal nu ricy tub güii ily nu de mbecy ze'. Himeneo nu Fileto nac yu mbecy nu ni bicy nu reña' mbecy.
55002018	De yu ze' gudza dey lo de riidz rishli ni Crisht, gun rnii dey nu bi bded tiem nu gyabañ de mbecy nu bi gut. Orze' nu nac nde' ricy dey nu rcan shcab ni la be mbecy nu nac de coz ni Crisht.
55002019	Tees de riidz rishli ni Ñgyoozh, nde' nañ gal nu na simient ni tub yu' nu tona' la fert zu. Ze' lo simient ze' ca de riidz ii: “Shuaan den yu' lom ca na mbecy nu nac nim.” Ze' tuuba' riidz ze' rniiñ: “Dela mbecy nu rnii nu Jesuuz nac mi Shuaan yu, dela de yu ze' rlagy ñi nu gruu chu dey lo de cyi.” Ni rnii riidz nu ca lo gyita' ni simient ze'.
55002020	Nañ yu' ni tub yu lily, orze' ze' nguaa coz nu byaa nu or nu plat. Tees walab nde' zi'l, sinu ni' zi'l nguaa coz nu byaa nu yag nu yu biigy. Yu' coz nu rcyiiñ rabee zi tiem. Ze' yu' ga'ñ rcyiiñ ñi la zi'l tiem.
55002021	Orze' benu tub mbecy gruu chuy lo cyi, orze' yu ze' nay gal na tub coz nu cyiiñ nu gyicy coz nap. Nay gal na tub coz nu zu chu par riiñ ni Ñgyoozh zi'l. Orze' mi ze' gac gyicy mi riiñ nap nu nac yu.
55002022	Cue' shet ic ru nu gyicy ru de coz nu yu' nañ lardoo yu feñ, sinu pcyiiñ tub mod nu se'ñ, nunu bicy cup consuel lo Jesuuz, nunu pca Ñgyoozh gal nu de losa'r, nunu nap pcyiiñ nu de losa'r. Dela de mbecy nu bi byacaacy nañ lardoo, rgyiiñ dey lo Shuaan den Jesuuz nu locyuub mi dey nu ni gyicy yu.
55002023	Cue' gyicy cuen ru de riidz ton nu se la la cyiiñ nu ro mbecy. Nunu ru rad lagy ru nu de riidz ze' ricy ñi nu ro zi dey riidz nu losa'y.
55002024	Nunu de mbecy nu nac moz ni Shuaan na Jesucrisht, yu ze' walagy ñi nu go zi dey riidz nu losa'y, sinu rlagy ñi nu nap chu' nuy dela mbecy. Rlagy ñi nu cyiiñ yu par nu nap lyuuy ni de mbecy. Nunu rlagy ñi nu gyicy cup yu pase̱z ni dey.
55002025	Nunu rlagy ñi nu gyicy nap yu de mbecy rnid ru' nu mod raso̱o̱, nunu cyish loy nu Ñgyoozh gyicy mi nu cush cya mbecy rnid ru' ze' lom. Orze' gad lagy dey de coz rishli nim.
55002026	Gun orze' cyish dey yaa nunu gla dey ni caa nu rzu nuras. Gun na dey gal nu na pres ni nuras, par nu gyicy nuy dey ca na la nu yad ic yu.
55003001	Ni' zi'l rlagy ñi nu gad lagy ru nu ornu bi yad lazh tiem, orze' deet gac.
55003002	Tiem ze' de mbecy ze' gac yu mbecy bigy lagy. Nunu gyet lagy dey tiñ. Nunu le' dey. Nunu ñgya dey. Nii zi dey ni Ñgyoozh. Wazuub gyidag dey ni de mbel niy. Gac dey mbecy nu sac graseer. Waca lagy yu lo de coz ni Ñgyoozh.
55003003	Ni waca dey mbecy, ni washni lagy dey mbecy. Gnii dey rishcuen. Wac gyicy dey mandaar ub yu ornu galagy yu gyicy yu de coz a̱' nap nu rnii tooy. Nunu gyet lagy dey nu shiñ gyicy nuy losa'y. Gazi lagy dey lo dela coz nap.
55003004	Cush cya dey ich losa'y. Gac dey mbecy balient. Tona' la gyañgya dey. Nunu yub dey coz nu rlagy ub zi'l yu lugaar nu yub dey coz ni Ñgyoozh.
55003005	Gyicy dey tub mod nu dzi nap ricy dey par lo Ñgyoozh, tees washet ic dey nu gyicy nap Ñgyoozh yu. Rila cue' gyatublaazh ru nu de mbecy nu ni na ze'.
55003006	Gun lat de yu ze' yu' la be mbecy nu rza yu' reña' mbecy. Orze' ricy dey gan rguuy de biñ mñaa nu sac shcab ni, de biñ nu dzi rzu shcab nu nac cyi. De mi ze' dzi rlagy mi gyicy mi de lo la cyi.
55003007	De biñ mñaa ze' dub laa tiem rsya'm de riidz ni mbecy, tees rila wagyet lag dem cuen de coz rishli ni Ñgyoozh.
55003008	Orze' gal nu Janes nu Jambres gua dey contr ni Moisees, orze' ni' zi'l de mbecy nu rzu' ngach ze' rza dey contr ni de coz rishli ni Ñgyoozh. De yu ze' nac yu mbecy nu mnu shcab ni. Nunu ricy cup dey tub consuel nu wacyiiñ.
55003009	Tees wayicy dey gan zigy mbecy, gun dela mbecy rad lagy dey nu coz ton zi'l ricy de yu ze', laaba' gal nu gud lagy mbecy nu nac cyup de yu nu gua contr ni Moisees gulas.
55003010	Ru zaab reñ lar raso̱o̱ ni de coz nu ricya̱. Rad lagy ru de riidz nu rlyu̱u̱. Rad lagy ru lac mod rcyiiña̱. Nunu rad lagy ru de coz nu bdu' ica̱ nu gyicya̱. Rad lagy ru nu ricy cupa̱ consuel lo Crisht. Rad lagy ru nu ricy cupa̱ pase̱z ni de mbecy. Nunu rad lagy ru nu rca̱ de mbecy. Nunu rad lagy ru nu ragye̱e̱
55003011	ornu rzab mbecy icha̱ gal nu ornu rzac zi̱. Ru rad lagy ru dela coz nu bzaca̱ Antioquía, nu Iconio, gal nu Listra. Nunu rad lagy ru lac bzac zi̱ ornu bzab mbecy icha̱. Tees Shuaan den Jesuuz bloo nap mi ya̱ yaa dela dey.
55003012	Nunu rishli gaal dela mbecy nu rlagy gyicy dela coz nu rlagy Ñgyoozh nu nac nu nac nuy Jesucrisht zi'l, orze' de yu ze' segur la zac zi dey nu nac mbecy.
55003013	Tees de mbecy a̱' nap gal nu de mbecy rguu, de yu ze' tub dzi ga ya a̱' nap zir dey. Rded dey rguuy. Nunu rguu ga' nuras dey.
55003014	Ze' ru, bzu fert nu dela coz nu bi guc ru. Bi gud lagy ru nu de nde' coz rishli. Gun ru bi rad lagy ru nu cyu blyuu nir.
55003015	Ca ic ru nu nese miiñ lar bi rad lagy ru de riidz nap ni Ñgyoozh. Riidz ze', nde' cyiiñ ñi nu gu' liñ ru, nunu gyicy ñi nu gruu mbañ ru nu nac nu ricy cup ru consuel lo Jesucrisht.
55003016	Ñgyoozh byub ic mi nañ shcab ni mbecy ornu pcaa dey dela riidz nim. Nunu de riidz ze', nde' cyiiñ ñi par nu lyuuñ ni de mbecy, nunu shuu nuñ dey, nunu gu' liñ dey, nunu cuic ñi nu gad lagy dey nu cyiiñ yu gal mod nu rlagy ñi.
55003017	Gun orze' de mbecy ni Ñgyoozh de lo la mod nap cyiiñ dey nu gyicy yu. Gun orze' bi bzu lily dey nu gyicy yu de lo la coz nap.
55004001	Lo Ñgyoozh nu lo Jesucrisht, ya̱ du' riiñ yaar nu shaal ru de riidz nim. Nunu Jesucrisht cyid mi tuuba' tir nu gac mi rey, gun gri beem ni de mbecy mbañ gal nu de mbecy nu bi gut. Orze' lo de mi ze' ya̱ nap tona' la rdu̱' riiñ yaar nu
55004002	shaal ru de riidz nim. La zi'l tiem nu gad mod pshaal de riidz ze' nim. Mas rlyu nu wad mod, tees ru bicy lañ. Pcuugy lardoo dey. Nunu pshuu nu dey. Nunu briic baloor ni dey. Nuu blyuu ni dey. Dela de nde' bicy nu pase̱z.
55004003	Gun shuub tiem nu de mbecy wazuub gyidaga' dey ni de riidz ni Ñgyoozh nu rdulyuu. Lugaar nu zuub gyidag dey ni de riidz nim, ca nu yub dey zañ moscuel nu lyuuy ni dey de coz nu rlagy ub zi'l dey gyeñ yu.
55004004	Orze' de yu ze' zu chuy de riidz rishli par nu gzuub gyidag dey ni de lo la rishtoo.
55004005	Tees ru dub laa tiem bicy cuidad par nu cuir ca na coz nu gyicy ru. Gugyee ornu rzac zir. Bzu shcab ni se tub lo zi'l nu shaal ru de riidz nu sac ni Crisht. Nap bicy paa nu de riiñ nu bi ricy ru.
55004006	Ya̱ bi zu̱ la̱ nu gata̱. Gaca̱ gal nu na tub gun nu cha lo Ñgyoozh, gun sñuu ga shuub or nu gata̱.
55004007	Ya̱ na gal nu na tub soldad nu nap gucoo lat gyel yuu. Nunu ya̱ na gal nu na tub yu nu gush carer. Ze' na bi bri̱ gal ze' nu ca lo cuen nu gri̱. Gun ya̱ bicy pa̱a̱ nu Jesuuz.
55004008	Orze' na bi ri lily tub i̱ nu yad ñi nu gyad ne̱ nu nac nu bicy pa̱a̱. Shuaan den Jesuuz, biñ nu gri bee ni mbecy, mi ze' gyabic mi ñii ne̱ ornu shuub dzi nu cyid mi tuuba' tir. Nunu walab ne̱ ya̱ zi'l gyabic mi, sinu ni' zi'l gyabic mi ni dela mbecy nu se nu ca zi'l lo nez nim nu cyid mi tuuba' tir nu nac nu rcay mi.
55004009	Bicy tub fers nu cyid güiir ya̱ lueg la benu gac nir.
55004010	Gun Demas, yu nu dzi rca de coz nu yu' gyishlombecy ii, yu ze' bi blaa yaay ya̱, nunu zay par gyedz Tesalónica. Crescente zay par lo de yu ni Galacia. Ze' Tit, yu ze' zay lo de yu ni Dalmacia.
55004011	Se Luc zi'l byeeñ nuy ya̱. Yub ru Marc cyid nur yu, gun yu ze' cyiiñ yu nu locyuub yu ya̱ nu nac de riiñ ni Jesuuz.
55004012	Ya̱ bzuu neza̱ Tíquico nu zay Éfeso.
55004013	Ornu cyid ru, orze' cyid nur chacyet ne̱ nu bzeeña̱ Troas yu' Carpo. Nunu ni' zi'l cyid nur de libr ne̱. Nunu ricy zir ñi presis nu cyid nur gyicy pergamino nu ta' riidz lo ze'.
55004014	Alejandro, yu nu nac birgyiib, tona' la shiñ bicy nuy ya̱. Shuaan den Jesuuz cyish mi niy dub gal na coz nu bicy nuy ya̱.
55004015	Ru bzu cuidad nu nac yu ze', gun tona' la zay contr ni de riidz nu rshaal den.
55004016	Tir loga la nu gua̱ lo de fushtiz, ni tub la mbecy wanlocyuub dey ya̱. Dela dey blaa yaay ya̱. Ya̱ drish lo̱ lo Ñgyoozh nu cue' gyicy cuen mi de coz nu bicy dey.
55004017	Tees Shuaan den Jesuuz blocyuub mi ya̱, nunu briic mi fers ne̱, gun orze' guud mod nu shaala̱ de riidz nu sac ni Jesuuz, nunu bicya̱ nu güeñ de mbecy nu a̱' yu' lo Ñgyoozh de riidz ze'. Nde' nañ gal nu na nu Shuaan den Jesuuz bloo nap mi ya̱ ru' biidz.
55004018	Nde' nu rad lagya̱ nu co nap mi ya̱ nu nac dela coz a̱' nap, nunu gya num ya̱ par lugaar ze' nu riib ic mi. ¡Rlagy ñi nu gyabic den gyel mbecy nim dub laa tiem! ¡Laab ni gac ñii!
55004019	Ya̱ zeeda̱ ñgyoozh ni Prisca gal nu ni Aquila, gal nu de famil ni Onesíforo.
55004020	Ze' Erasto, yu ze' byeeñ yu Corinto. Ze' Trófimo, yu ze' bzeeña̱ yu Mileto, gun rat yu.
55004021	Bicy tub fers nu grir anzir nu gyap tiem rag. Eubulo, gal nu Pudente, nu Lino, nu Claudia, gal nu dela de bicy na nu yu' ii zeed dey ñgyoozh nir.
55004022	Orze' Shuaan den Jesucrisht gac num ru. Nunu Ñgyoozh gyicy mi faboor nu nap gyicy num dela der.
56001001	Ya̱ Baly tub yu nu ricy coz nu rlagy Ñgyoozh. Nunu naca̱ aposht ni Jesucrisht. Mi ze' bzuu nez mi ya̱ nu cha̱ lat de mbecy nu blosu Ñgyoozh, gun orze' locyuuba̱ dey nu fert gyicy cup yu consuel lom, nunu gad lagy dey de coz rishli nu ricy den nu nac Ñgyoozh.
56001002	Ni ricy den nu nac nu drish lon nu gad nu cui mbañ den tub la. Ñgyoozh bi mne' ic mi nu cui mbañ den nese anzir nu gzub gyi' gyishlombecy. Nunu mi ze' waguum.
56001003	Nunu na la, tiem niñ, bi briic mi nu gad lagy den ni de riidz nim. Ni bicy Ñgyoozh, biñ nu co mbañ de ub na, nu nac de riidz nu bdu'm ya̱a̱ nu shaala̱ lat de mbecy.
56001004	Orze' ya̱ ca̱a̱ gyicy ii nu zeeda̱ lo ru Tit. Ru nac ru tub yu feñ ne̱ nu rishli nu nac de coz ni Crisht, de coz nu rup laan ricy cup na consuel lo. Orze' Ñgyoozh Uz den nu Jesucrisht, biñ nu co mbañ de ub na, gyicy dem faboor nu nap gyicy num ru, nunu gyicy dem nu cheti ri añ nir.
56001005	Ornu ya̱ bzeeña̱ ru lo tub nac yu nu la Creta nu ri lo nisyudoo, orze' ni bicya̱, gun orze' gzu nap ru de coz nu ricy falt nu duzu nap, nunu orze' tub ga la gyedz co sur mbecy nu gac yu yu bel lat de mbecy ni Crisht dub gal mod nu ya̱ mne̱e̱ lor.
56001006	Orze' yu nu gac yu bel rlagy ñi nu cyiiñ yu tub mod nu cue' la griib mbecy cyi tooy. Nunu rlagy ñi gac yu mbecy nu ricy paa nu tub zi'l biñ nu nac mñaay. Nunu ni' zi'l de i'ñ yu rlagy ñi nu gac yu mbecy nu ricy cup consuel lo Crisht. Nunu cue' nu nii mbecy nu i'ñ yu nac yu mbecy gurfeñ o mbecy nu rnid ru'.
56001007	Orze' yu bel nu riib ic lat de mbecy ni Crisht, rlagy ñi nu gac dey mbecy nu sac falt ni, como de yu ze' zuy riiñ ni Ñgyoozh. Cue' nu gac dey mbecy cyigy too. Ni cue' nu gac dey mbecy dza' ic. Ni cue' gac dey mbecy rzugy. Ni cue' gac dey mbecy balient. Nunu ni cue' nu dzi ye gzac dey lo tiñ.
56001008	Lugaar nu ni na dey gac yu, orze' rlagy ñi nu nap nii nu dey mbecy ornu cyid yu yu'y. Nunu rlagy ñi nu gyet lagy dey de coz nap. Nunu gac dey mbecy nu nap na shcab ni. Nunu gac dey mbecy nap. Nunu gac dey mbecy nu zu par Ñgyoozh zi'l. Nunu rlagy ñi nu nap gyicy yu mandaar ub yu.
56001009	Orze' rlagy ñi nu gzu fert yu nu nac de riidz rishli ni Ñgyoozh nu bdulyuu niy, gun orze' ni' zi'l gac cuic yu baloor ni losa'y nu nac de riidz ze', nunu gac cuugy yu lardoo de mbecy nu rnii reña' raso̱o̱.
56001010	Gun yu' zigy mbecy nu zay contr ni de riidz ni Ñgyoozh. Gun laab lat dey yu' mbecy nu rzu fert yu nu ca beey sircunsision cuerp ni de mbecy ni Crisht. De yu ze' riidz ton zi'l rnii dey, nunu rguu dey losa'y.
56001011	Rlagy ñi nu soow den ru' de mbecy ze', gun ricy dey nu rcan shcab ni dub yu' la mbecy. Rlyuu dey coz nu a̱' yad ñi niy nu lyuuy nu nac nu ye rzac dey lo de coz nu rbic mbecy niy.
56001012	Bzu tub mbecy nu bicy yu nu mniiy por cuen ni Ñgyoozh. Nunu laab mbecy Creta nac yu. Orze' yu ze' bzat yu de losa'y. Orze' nay: “De mbecy Creta dub laa tiem rguu dey. Na dey gal nu na bañ gyish. Row shaad dey. Nunu nac dey mbecy zed”, nay.
56001013	Nunu laab ni gal nu mnii yu ze'. Nde' nu fert pshuu nu dey. Gun orze' gyanap consuel nu ricy cup dey lo Crisht.
56001014	Gun orze' cue' ga' nu gyicy cuen dey de rishtoo nu bloo ic de mbecy Israeel. Ni cue' gyicy cuen dey mandaar nu ricy de mbecy nu bruu chu lo de coz rishli ni Ñgyoozh.
56001015	Gun benu ca na mbecy nap na shcab niy, orze' dela coz nu ricy yu, nde' coz cacy par lo Ñgyoozh. Tees de mbecy nu wayicy cup consuel lo Crisht nunu benu a̱' nap na shcab ni dey, orze' par de yu ze' saca' coz nap par lo Ñgyoozh. Gashtal shcab nu ricy cup dey gubag ñi. Nunu wagat lo dey nu nac coz a̱' nap nu ricy yu.
56001016	Rnii dey nu yu' loy Ñgyoozh, tees nu nac coz nu ricy dey rabee nu walab rishli. Nac dey mbecy rzi lagy. Nunu nac dey mbecy nu wacsuub gyidag. Rila wacyiiñ dey nu gyicy yu ni tub la coz nap.
56002001	Orze' dub laa tiem lyuur ni de mbecy nu gyicy yu dub gal mod nu rnii de riidz nu sac falt ni Ñgyoozh, de riidz nu rlyuu mbecy nu nac de coz ni Crisht.
56002002	Orze' de yu gush rlagy ñi nu gac dey mbecy nu ca lagy de' zir mbecy lo. Rlagy ñi nu gac dey mbecy nu nap na shcab ni. Rlagy ñi nu nap gzu dey shcab nu nac de coz ni Crisht. Rlagy ñi nu nu rishli gaal ca dey de losa'y. Rlagy ñi nu gagye dey ornu rzac ziy.
56002003	Ni' zi'l mod par de biñ gush. Rlagy ñi nu gyicy dem gal mod nu yad ñi nu gyicy de biñ mñaa nu rca lagy lo Ñgyoozh. Cue' gac dem biñ mñaa nu ro rishcuen. Ni cue' gzugy dem. Rlagy ñi lyuu dem ni de fiñ feñ nu nac de mod nap nu ricy de ub mi.
56002004	Nunu lyuu ga'm ni de fiñ feñ nu ca deñ ñgyeeñ gal nu de i'ñ ñi.
56002005	Lyuu ga'm nu nap gyub ic deñ ub ñi, nunu gac deñ mbecy nu sac falt ni. Ni' zi'l lyuum ni deñ nu gyicy paa deñ nu de riiñ nu yu' nañ yu'. Lyuum ni deñ nu gac ñii mbecy gugy na. Lyuum ni deñ nu “O” niiñ ni ñgyeeñ. Gun benu ni gyicy deñ, orze' wad mod nu nii zi ni tub la mbecy ni de riidz ni Ñgyoozh.
56002006	Na ni' zi'l byoo rishlo de yu feñ nu nap gyicy yu mandaar ub yu.
56002007	Nunu dub laa tiem ru lyuur ni dey nu gyicy dey dela mod nap. Lyuur ni dey nu nac mod nu ricy ru. Ornu lyuur ni dey, orze' nu tub zi'l lardoor bicy ñi. Cue' nu cyup lardoor gyicy ruñ. Nunu cue' niir riidz shi' lo dey,
56002008	sinu niir nu mod nu raso̱o̱, gun orze' ni tub la mbecy waniiy nu ru walab riidz nap rniir, gun orze' cyu zi'l mbecy nu za contr ni den gat lo dey par nu nac nu wad mod nu nii dey riidz a̱' nap nu nac de ub na.
56002009	Bdu' riiñ yaa de yu nu nac moz nu gzuub gyidag dey ni patro̱o̱ niy nu nac dela mandaar nu ricy yu loy. Gyicy yu tub mod nu gyet lagy patro̱o̱ niy. Nunu cue' tush cyay riidz loy.
56002010	Nunu cue' gyicy gubaan yu la coz niy, sinu rlagy ñi nu gyicy yu tub mod nu gabe nu tona' la nac yu mbecy nap, gun orze' dela mbecy zac dey nu dzi cyit na de riidz ni Ñgyoozh, biñ nu bloo mbañ de ub na. Laab de nde' de riidz nu rlyuu den.
56002011	Tees Ñgyoozh bi briic mi nu gad lagy den la na faboor nu gyicy num de mbecy. Nu nac faboor ze' gad mod nu gruu mbañ dela mbecy.
56002012	De riidz ni faboor ni Ñgyoozh ze' rlyuuñ ni den nu rlagy ñi nu laa yaa den de coz a̱' nap, gal nu de gusht a̱' nap nu yu' gyishlombecy ii. Orze' lat nu rcyiiñ den gyishlombecy ii rlagy ñi nu nap gyicy den mandaar ub na. Nunu rlagy ñi nu gyicy den de coz nu se'ñ. Nunu rlagy ñi nu zu den shcab nu nac coz ni Ñgyoozh.
56002013	Orze' lat nu rcyiiñ den gyishlombecy ii, grish lo den nu shuub tiem nu gyu' niñ gal nu mnii Ñgyoozh. Ni gac ñii ornu cyid Jesucrisht tuuba' tir nu gyel lily nim. Mi ze' nac mi Ñgyoozh ni den gal nu biñ nu co mbañ den.
56002014	Mi ze' pshet ic mi gut mi par nu briish mi cyi den, gun orze' bicy mi nu bruu chu den lo de cyi nu ricy na. Nunu bicy mi nu byacaacy nap lan lo Ñgyoozh, gun orze' gac na mbecy nim. Gac na mbecy nu ric la añ ni lo de coz nap.
56002015	De nu nii rlagy ñi nu lyuur ni mbecy. Cuic ru baloor ni dey. Nunu shuu nur dey gal nu ricy mbecy nu ricy cup rishbeey. Cue' shet ic ru nu nii mbecy nu ru wacyiiñ ru.
56003001	Bicy nu gyeza' lagy de mbecy ni Crisht nu “O” nii dey ni de gubier gal nu ni de fushtiz. Rlagy ñi nu gac dey mbecy nu rzuub gyidag. Nunu zaab zu la dey altant nu gyicy yu coz nap.
56003002	Rlagy ñi nu cue' shiñ nii dey nu nac ni tub la mbecy. Rlagy ñi nu cue' go zi dey riidz nu losa'y. Rlagy ñi nu gac dey mbecy gugy na. Rlagy ñi nu gac dey mbecy nu nap nii nu dela losa'.
56003003	Gun gulas ni' zi'l de ub na guc na mbecy nu sac shcab ni. Guc na mbecy nu wacsuub gyidag ni Ñgyoozh. Nañ gal nu na nu bdune' den. Orze' de lo la coz nu gusht ni den, nde' byub ic ñi de ub na. Gusa den lat de coz a̱' nap. Gusaap lagy den nu nac losa'n. Rzi lagy mbecy lo den, nunu rzi lagy den lo mbecy.
56003004	Tees ornu Ñgyoozh, biñ nu bloo mbañ de ub na, briic mi nu gad lagy den nu dzi nap ricy num den, nunu dzi rcam den,
56003005	orze' bloo mbañ mi den. Ni bicy mi, tees walab nu nac nu dzi nap bicy den, sinu nu nac nu gushni lagy mi den. Ornu bzu nis den, nde' nañ gal nu na nu gul naa tuuba' tir, gun byac na mbecy cub. Byac den mbecy cub nu nac nu rcyiiñ Espiriit Yon nim nañ lardoo den.
56003006	Briic mi Espiriit Yon nim nu nac Jesucrisht, biñ nu bloo mbañ de ub na. Gun orze' Espiriit Yon nim nap tona' la gyicy num den.
56003007	Gun orze' gyanap den lom nu nac faboor nim. Orze' gad nu cui mbañ den dub gal mod nu drish lon.
56003008	Dela nde' coz rishli. Nde' nu rlagya̱ nu gzu fert ru nur ñii, gun orze' de yu nu ricy cup consuel lo Ñgyoozh gzu fert yu nu gyicy yu de coz nap. De riidz ii nac ñii riidz nap, nunu cyiiñ ñi par dela mbecy.
56003009	Tees ru cue' shet ic ru nu gor riidz ton nu mbecy. Cue' gor riidz nu cyu nez tub ga mbecy. Cue' chucoo der. Nunu cue' go zi der riidz nu nac de asunt ni leey nu bzeeñ Moisees. De nde' nac ñii coz nu rila wacyiiñ. Nunu se la la cyiiñ ñi ni den.
56003010	Ze' benu ca na mbecy ricy yu nu yacyup nac de mbecy ni Crisht, mas bi pshuu nur yu tub tir o cyup tir, ze' benu wagyicy cuen yu de coz nu rniir, orze' cor yu lat de mbecy ni Crisht.
56003011	Rlagy ñi nu gad lagy ru nu mbecy ze' a̱' nap na shcab niy. Laab de cyi nu ricy yu ricy ñi nu rabee nu yu' falt niy.
56003012	Ya̱ zuu neza̱ Artemas nu Tíquico nu cyid dey lor. Na ornu gri dey na, orze' gyicy ru tub fers nu cyid ru gyedz Nicópolis nu cyid güiir ya̱. Gun ya̱ bi bdu' ica̱ nu cyiiña̱ gyedz ze' lat tiem rag.
56003013	Ru, locyuub ru Zenas nu Apolos, cyup de yu nu rne' ic lo de fushtiz, nu ca na la nesedaa ni dey, gun orze' zaab za la byaj ni dey nu cue' gyicy falt ni tub la coz ni dey.
56003014	Nunu ni' zi'l de losa'n, de yu nu nac mbecy ni Crisht, rlagy ñi nu gyicy yu nu gad lagy yu lac mod gyicy yu de lo la coz nap, nunu rlagy ñi nu locyuub yu de mbecy nu ricy falt coz ni, gun orze' cue' nu cyiiñ leew dey gyishlombecy ii.
56003015	Na dela de mbecy nu yu' ze' nu rcyiiña̱ ii, dela dey zeed yu ñgyoozh nir. Orze' gab ru de mbecy shnuy, de mbecy nu rca de ub na nu nac nu ricy cup dey consuel lo Crisht. Orze' Ñgyoozh gyicy mi faboor nu nap gyicy num dela de ru.
57001001	Ya̱ Baly ri̱ pres nu nac Jesucrisht. Orze' na ca̱a̱ gyicy ii tublaazh la nu biicy na Timoteo nu zeeda̱ lo ru Moong. Ru losa̱' de̱ nu tona' la rca̱. Nunu tub zi'l riiñ ni Crisht ricy den.
57001002	Orze' zeeda̱ gyicy ii lo ru, gal nu lo dela de mbecy ni Crisht nu yatublaazh yu'r, gal nu lo zan den Apia, gal nu lo Arquipo. Yu ze' nay gal nu na tub soldad ni Crisht nu nac losa̱' nu rded du̱ tublaazh.
57001003	Orze' Ñgyoozh Uz den gal nu Shuaan den Jesucrisht gyicy dem faboor nu nap gyicy num ru, nunu gyicy dem nu cheti ri añ nir.
57001004	Dub laa tiem drica̱ gras ni Ñgyoozh ornu yeza' lagya̱ ru lat nu rne̱e̱ du̱m,
57001005	gun ya̱ bi güeña̱ nu zaab riidz nu tona' la rcar dela mbecy nim nunu dzi ricy cup ru consuel lo Shuaan den Jesuuz.
57001006	Nunu rdiña̱ lom nu ornu cuic ru nu gad lagy mbecy nu la na consuel ricy cup ru, orze' nde' gyicy ñi nu nap zir gyet lag dey cuen ni dela coz nap nu ricy nu Ñgyoozh de ub na nu nac Crisht.
57001007	Ya̱ dzi yet lagya̱ nunu guti ye lagya̱ nu nac nu dzi rcar losa'r. Orze' shnu lar, bicy na, gun bicy ru nu guti ye lagy de yu nu ricy cup consuel lom.
57001008	Orze' como ya̱ naca̱ tub aposht ni Crisht, orze' ricy cupa̱ rishbeey nu gyicya̱ mandaar lor nu gyicy ru ca na coz nu rlagy ñi.
57001009	Tees yet zir lagya̱ nishba̱a̱ lor nu ni gyicy ru nu nac nu rca den losa'n. Ya̱ Baly. Nunu bi gubela̱. Nunu ri pres nu nac Jesucrisht.
57001010	Orze' na ya̱ diña̱ tub faboor lor par nu nac Onésimo. Yu ze' bi byac yu gal nu na tub yu feñ ne̱ nu nac de coz ni Ñgyoozh lat nu ri̱ nañ yu' gyiib ii.
57001011	Gulas, yu ze' se la la pcyiiñ yu nir, tees na rcyiiñ yu par ru nunu rcyiiñ yu par ya̱.
57001012	Ya̱ zuu neza̱ yu nu gyed yu lor tuuba' tir. Orze' bicy nuy gal nu ricy nur ya̱.
57001013	Ya̱ ngulagya̱ nu ñgyiyeeñ yu lo̱ ii, gun orze' ñgyicy yu riiñ ne̱ lugaar ni ru lat nu ri̱ nañ yu' gyiib nu nac de riidz nu sac ni Crisht.
57001014	Tees ya̱ wangalagya̱ ñgyicya̱ ni tub la coz benu walab nu nac rishbeey nir. Gun ornu gyicy ru faboor nur ya̱, orze' cue' gyicy ru ñii por fers la, sinu gyicy ru ñii nu dub gal rii la lagy ru.
57001015	Cyup ridz Onésimo bruu chuy lor par la be tiem, gun orze' na cyiiñ yu lor tub la.
57001016	Na walaba' nu cyiiñ yu lor nu nac yu moz por fers la, sinu na gya zir zuy gaze' tub moz por fers la. Nac yu tub bicy ru nu dzi rcar nu nac Crisht. Ya̱ tona' la rca̱ yu. Tees ru nap zir rcar yu na, gun na walab tub lo zi'l nu nac yu moz nir, sinu ni' zi'l nac yu bicy ru nu nac Shuaan den Jesuuz.
57001017	Nde' nu beni, benu ru ricy ru ya̱ par bicy ru nu nac Crisht, orze' nap nii nur yu ornu griy lor gal nu nap nii nur ub la ya̱ ornu yapa̱ lor.
57001018	Ze' benu yu ze' bicy yu la na tub coz nuy ru, o benu zaab yu nir, orze' ya̱ grisha̱ ñii nir.
57001019	Ya̱ Baly ca̱a̱ lo gyicy ii nu letr yaa: Ya̱ grisha̱ ñii nir. ¡Mas ñgyicya̱ nu gyeza' lagy ru nu yu' di'ñ ru gyi' lardoor lo̱!
57001020	Orze' laab ru, bicy na, bicy tub faboor nu ya̱ nu nac nu ricy cup na consuel lo Shuaan den Jesuuz. Orze' bicy na nu nac Crisht, briic consuel nañ lardo̱o̱.
57001021	Ya̱ zeeda̱ gyicy ii lor, gun ya̱ rad lagya̱ nu gzuub gyidag ru ne̱. Nunu neña̱ nu sheñ zir gyicy ru gaze' coz nu diña̱ lor.
57001022	Ni' zi'l ne̱e̱ lor nu zu yer tub lugaar ze' nu cyiiña̱, gun ya̱ drish lo̱ lo Ñgyoozh nu gyicy mi gal nu rnii der ornu rgyiiñ ru lom. Orze' cuic mi lugaar nu yap güi̱i̱ der.
57001023	Epafras, losa̱' nu ri nañ yu' gyiib nu nac Jesucrisht, yu ze' zeed yu ñgyoozh nir.
57001024	Nunu ni' zi'l Marc, nu Aristarco, nu Demas, nu Luc, de yu nu rlocyuub ya̱ nu nac de riiñ ni Crisht, de yu ze' zeed yu ñgyoozh nir.
57001025	Orze' Shuaan den Jesucrisht gyicy mi faboor nu nap gyicy num der.
58001001	Gulas mnii Ñgyoozh lo de gyitoo bel nu nac de yu nu mnii por cuen nim. Nunu zañ tir, nunu zañ mod mniim lo dey.
58001002	Tees lat tiem nu yu' den na, orze' rniim lo den nu nac I'ñ mi. Nunu nu nac I'ñ mi psa' lagy mi gyishlombecy. Nunu bzum mi ze' par nu gyiyeeñ dela coz yaam.
58001003	Lo I'ñ mi ze' gabe gyel lily nim, nunu gal nu na Ñgyoozh Uz mi ni' zi'l nam. Nunu laab I'ñ mi ze' ricy mi nu ni mod yu' dela coz. Ni ricy mi nu riidz nim nu dzi rcyiiñ. Na ornu blazh bdiib mi cyi de mbecy, orze' gusub mi ze' nu zub mbecy nu gya zir zu par yaa bee Ñgyoozh gyibaa.
58001004	Orze' I'ñ mi ze' nac mi tub biñ nu zily zir nac gaze' de anc, nunu Ñgyoozh briic mi tub nu lam nu gya zir sac gaze' de nu la anc.
58001005	Gun Ñgyoozh rila wanniim lo ni tub la anc gal nu mniim lo I'ñ mi ornu nam: Ru I'ña̱. Dzi na ya̱ ne̱e̱ nu ru nac ru biñ nu nac I'ña̱, nam. Ni' zi'l Ñgyoozh wansat mi ni tub anc mod nu bzat mi I'ñ mi ornu nam: Ya̱ naca̱ Uz mi, nunu mi ze' nac mi I'ña̱, nam.
58001006	Ornu Ñgyoozh bzuu nez mi I'ñ mi nu gul loga nim nu biid mi gyishlombecy, orze' nam: Dela anc rlagy ñi nu riib zily dey mi, nam.
58001007	Ze' par de anc, i mod mniim: Ya̱ bicya̱ nu anc ne̱ nay gal nu na bi. Nac dey moz ne̱ nu na gal nu na lyush gyi, nam.
58001008	Tees lo I'ñ mi mniim: Ñgyoozh, ru nac ru biñ nu gyub ic tub la. Ru gyub ic ru mod nu se'ñ.
58001009	Ru yet lagy ru nu ricy ru de coz nu laab ñi, nunu wayet lagy ru nu gyicy ru de coz a̱' nap. Nde' nu ya̱, Ñgyoozh nir, pcui̱ ru, nunu bicya̱ nu zu cyit zir lagy ru gaze' de' zir mbecy, nam.
58001010	Ni' zi'l Ñgyoozh bzat mi I'ñ mi ornu de yu nu mnii por cuen nim mnii dey lo I'ñ mi: Shuaan de̱, ornu ru bzuub ru gyi' gyishlombecy, ru psa' lagy ru ñii. Nunu laab nu yaar psa' lagy ru gyibaa.
58001011	Tees de nu nde' nit loñ, tees ru ni zi'l zur. De nu nde' gyaguush ñi gal nu ricy tub shab mbecy.
58001012	Orze' cu' choow ru ñii, nunu zur tuuba' shab cub ru. Tees ru ni zi'l nar tub la. Orze' rila waded ni tiem nir, na dey.
58001013	Ñgyoozh rila wanniim lo ni tub la anc gal nu mniim lo I'ñ mi ornu nam: Bzub par yaa be̱e̱ gashtal gyicy la̱ nu gyub ic ru de losa' yuur. Rila wanniim ni mod lo ni tub la anc.
58001014	Orze' de anc, yu ze' nac yu espiriit nu ricy yac nu de coz nu rnii Ñgyoozh. Nunu Ñgyoozh rzuu nez mi dey par nu locyuub yu de mbecy nu gruu mbañ.
58002001	Nde' nu rlagy ñi nu nap caa ic den de riidz nu bi reñ na gun nis ruu chu den loñ.
58002002	Gun de riidz nu bzeeñ de anc ze', bi rad lagy den nu nde' coz rishli. Nunu cyu zi'l mbecy nu wangyicy yac ni de riidz ze', o cyu zi'l mbecy nu wansuub gyidag ni riidz ze', orze' za dey lo cashtig gal nu rlagy ñi.
58002003	Benu ni, orze' ¿lac mod gruu chu den lo cashtig benu wayicy cuen den de riidz nu rniiñ nu lac ñuu mod gruu mbañ naa? Gun riidz ze' tona' la ricy ñi presis. Gun laab Shuaan den nu loga la pshaal mi de riidz ze'. Orze' despuees de mbecy nu gueñ de riidz ze' briic dey nu gad lagy den nu de riidz ze', nu nde' coz rishli.
58002004	Ni' zi'l Ñgyoozh bicy mi nu gad lagy den nu laab nde' coz rishli. Ni bicy mi nu nac nu briic mi muesht, nu nac nu bicy mi de coz par nu cha nu ic mbecy, nunu nu nac nu bicy mi zañ lo nusuriidz. Nunu ni' zi'l bicy mi ornu bicy mi nu bicy Espiriit Yon nim nu cyiiñ tub ga la mbecy nu gyicy yu tub ga riiñ nim. Ni bicy Espiriit nim dub gal nu rlagy ub mi.
58002005	Gun Ñgyoozh wangyicy mi nu gyub ic de anc gyishlombecy tiem nu yad par lo. Nde' gyishlombecy nu rzat den na.
58002006	Sinu ricy mi gal nu rniiñ lat ca na tub riidz nim ornu rniiñ: Ñgyoozh, ¿la yad ñi ni de mbecy nu gyicy cuen ru dey? Nunu ¿La yad ñi ni dey nu gzur shcab nu nac yu?
58002007	Ru bicy ru nu gash zir zu dey gaze' de anc par ñuu miiñ tiem. Tees bicy ru nu lily na dey. Bicy ru nu byaraso̱o̱ dey.
58002008	Bicy ru nu riib ic yu dela coz, rniiñ. Na ze' nu rniiñ nu bicy mi nu riib ic mbecy dela coz, orze' wancam ni dey nu wac gyub ic yu ca na de coz. Tees na nigul zac den nu riib ic mbecy dela coz.
58002009	Ze' Jesuuz, rad lagy mi nu ñuu miiñ zi tiem bzu Ñgyoozh mi tub mod nu gash zir par mod nu na de anc, gun orze' nu nac faboor nu bicy nu Ñgyoozh den, nde' nu gut Jesuuz nu nac dela mbecy. Nunu na Ñgyoozh bicy mi mi ze' par tub biñ nu ricy cup gyel lily, nunu tub biñ nu ca lagy mbecy lo nu nac mod nu gut mi.
58002010	Ñgyoozh tona' la zily nac mi. Dela coz yu'ñ nu nac mi. Nunu bicy mi nu ni mod zuñ. Orze' Ñgyoozh rlagy mi nu dela i'ñ mi gzac dey lo gyel lily nim. Nde' nu na bi bza' lom riiñ nu biid Jesuuz, biñ nu rboo mbañ de mbecy nu nac nu bzac zim.
58002011	Gun de mbecy nu bi byacaacy, gal nu biñ nu ricy caacy mbecy, tub zi'l Uz dey nuy mi. Nde' nu Jesuuz wagat lom ornu rniim lo dey: “Bicya̱”, rniim.
58002012	Nde' nu lat de riidz ni Ñgyoozh rniiñ ornu nam: Ñgyoozh, ya̱ rzata̱ ru lo de bicya̱. Lat de mbecy nu yu' tublaazh rdula̱ nu ryabica̱ gyel mbecy nir, nam.
58002013	Tuuba' tir nam: Ñgyoozh, lo ru ricy cupa̱ consuel, nam. Tuuba' tir mniim: Ii zu̱ du̱ de i'ña̱ nu briic Ñgyoozh ne̱, mniim.
58002014	Como de mbecy nu nac i'ñ mi ze' nac dey gur mbecy la, orze' ni' Jesuuz gush mi mod nu na dey, gun orze' nu nac nu gut mi, bicy mi nu wacyiiñ nuras, yu nu ricy nu rat mbecy.
58002015	Gun orze' bicy mi nu wadziba' de mbecy nu gat yu.
58002016	Gun rishli biid mi, tees walab par nu locyuub mi de anc, sinu par nu locyuub mi de mbecy nu nac nez Abraham.
58002017	Nde' nu gush mi tub mod nu gal gaa la nam nu de bicy mi. Gun orze' byac mi uz nu chu' lo Ñgyoozh par cuen ni de mbecy. Ornu rzu'm lo Ñgyoozh, orze' ricy paam, nunu rashni lagy mi de mbecy, gun bi briish mi cyi dey.
58002018	Nunu como laab mi bzac zim, nunu guc preb mi, nde' nu cyiiñ mi nu locyuub mi de mbecy nu rzac preb.
58003001	Nde' nu der bicy na, de ru mbecy nu bi bzu chu Ñgyoozh nu gac nim, gush der shcab nu nac Jesucrisht. Mi ze' biñ nu bzuu nez Ñgyoozh, nunu mi ze' uz nu rzu' lom por cuen ni de ub na dub gal mod nu rnii de riidz nu ricy cup den consuel lo.
58003002	Jesuuz bicy paam nu Ñgyoozh, biñ nu bicy nu zum riiñ ze'. Bicy paam gal nu bicy paa Moisees nu nac riiñ nu bicy yu nañ yu' wedz ni Ñgyoozh.
58003003	Yad ñi ni Jesuuz nu dzi zir ca lagy mbecy lom gaze' Moisees, gun zily zir nac mbecy nu rzaa tub yu' gaze' ub la yu' nu ryaa ze'.
58003004	Na dela yu' rlagy ñi tub mbecy nu zaay ñi. Tees Ñgyoozh psa' lagy mi dela coz.
58003005	Na Moisees, yu ze' tub moz nu bicy paa nañ yu' ni Ñgyoozh. Bzat yu de coz nu gniim par lo.
58003006	Tees Crisht, como nac mi I'ñ Ñgyoozh, orze' mi ze' ricy paam ornu riib ic mi nañ yu' nim. Ze' de ub na na den gal nu na yu' ze' nim benu gzu fert den, nunu benu zu cyit lagy den nu nac de coz nu drish lon lo.
58003007	Nde' nu rlagy ñi nu gyicy cuidad den gal nu rnii Espiriit Yon ni Ñgyoozh lat de riidz nim. Ñgyoozh nam: Dzi na, benu gyeñ der de riidz nu rne̱e̱,
58003008	Orze' cue' gyicy cyigy lardoo der gal nu bicy de mbecy nu bish cya̱ icha̱, de yu nu bicy preb ya̱ lat nu gusa dey lugaar ub zi.
58003009	Lugaar ze' bicy de gyitoo bel ni der preb ya̱. Ni bicy dey mas bzaac dey de coz nu bicya̱ lat cyuu ña'n.
58003010	Nde' nu ya̱ guzi lagya̱ lo de mbecy nu gu' tiem ze'. Ya̱ mne̱e̱ nu dub laa tiem radza dey. Nunu wangalagy dey ñgyet lag yu cuen mod nu ya̱ rlagya̱.
58003011	Nde' nu ya̱ guzi lagya̱, nunu ya̱ mne̱e̱ lo dey nu rila wazac dey lo gyel rzu lagy nu grica̱, nam, rniiñ lat riidz nim.
58003012	Orze' der bicy na, bicy cuidad der nis gac der mbecy a̱' nap, nis gac der mbecy nu wagyicy cup consuel, gun orze' nu nac nde', dzi ga gruu chu der lo Ñgyoozh mbañ.
58003013	Lugaar nu gyicy der nde', orze' tub ga la der briic der baloor ni losa'r de dzi la lat nu gabee gad tiem, gun orze' ni tub la der wadzar nu nac de coz cyi, nunu wayacyigy lardoo der.
58003014	Gun Crisht nac num den benu wayecan nu gyicy cup den consuel lom gashtal gat lan, benu gyicy cup den consuel lom gal nu bicy den nu loga la.
58003015	Nde' nu rnii riidz ni Ñgyoozh ornu nam: Dzi na, benu reñ der riidz nu rne̱e̱, orze' cue' gyicy cyigy lardoo der gal nu bicy de mbecy nu bish cya icha̱, nam, rniiñ.
58003016	¿Cyu de mbecy nu güeñ de riidz nu mnii Ñgyoozh ze', na despuees orze' bish cya dey ich mi? ¿A walab nde' de mbecy nu bloo Moisees lo de yu ni Egipto?
58003017	¿Cyu lo guzi lagy Ñgyoozh lat de cyuu ña'n ze'? ¿A walab lo de mbecy nu bicy coz cyi, de yu nu gut lugaar ub zi ze'?
58003018	Ornu Ñgyoozh mniim nu rila wazac dey lo gyel rzu lagy nu cuic mi, ¿cyu nu rzat mi ze'? ¿A walab de yu ze' de mbecy nu wansuub gyidag nim?
58003019	Orze' rad lagy den nu wansac de mbecy ze' lo gyel rzu lagy nu rbic mi nu nac nu wangyicy cup dey consuel lom.
58004001	Na Ñgyoozh gabee ricy yac mi de riidz nu mniim ze'. Riidz ze', nde' nu gac zac den lo gyel rzu lagy nim. Tees rlagy ñi gyicy cuidad den, gun nis ruu su tub mbecy lat den nu wayicy yu gan nu wazac yu loñ.
58004002	Gun ni' de ub na bi reñ den de riidz nu sac nim gal nu güeña' de yu ze'. Par de yu ze' se la la pcyiiñ ñi ni dey mas güeñ dey ñi, gun mas güeñ dey ñi, tees wancheña lagy dey niñ.
58004003	Tees de ub na nu nac nu rzeña lagy den, orze' gzac na lo gyel rzu lagy nim. Orze' gac ñii gal nu mniim: Ya̱ guzi lagya̱ lo dey, nunu mne̱e̱ nu rila wazac dey lo gyel rzu lagy nu rica̱, nam. Ni mniim mas bi rad gyel rzu lagy nim ni dey, gun Ñgyoozh nese nu bzub gyi' gyishlombecy bi bza' lom riiñ nu bicy mi.
58004004	Gun lat ca na tub nac riidz nim rniiñ nu nac sab dzi nu rzu lagy mbecy: Dzi gagy Ñgyoozh bzu lagy mi, gun bza' lom dela riiñ nim, rniiñ.
58004005	Mas bi rad ñi, tees wansac dey loñ, gun lat de riidz nim rniim: Ñgyoozh nam: Rila wazac dey lo gyel rzu lagy nu rica̱, nam.
58004006	Tees gabee ricy falt ru' nu gzac mbecy lo gyel rzu lagy nim. De mbecy nu güeñ loga la de riidz nim wansac dey loñ, gun wansuub gyidag dey nim.
58004007	Nu nac nde', orze' Ñgyoozh bzum tuuba' tiem nu bloo lam Dzi Na. Na ornu bi bza' zañ ña'n nu gut de mbecy ze', orze' bzat mi tiem ze' lat de riidz ni Dabi. Orze' nam: Benu dzi na reñ der riidz nu rne̱e̱, orze' cue' gyicy cyigy lardoo der, nam, na de riidz nim.
58004008	Benu Josué ñgya nuy de mbecy Israeel lo gyel rzu lagy nim, orze' wazata'm tuuba' tiem ze'.
58004009	Nde' nu rad ru' gyel rzu lagy nim ni de mbecy nim.
58004010	Gun de mbecy nu zac lo gyel rzu lagy nim, de yu ze' gzu lagy dey ni de riiñ nu ricy yu gal nu Ñgyoozh bzu lagy mi ni de riiñ nu bicy mi.
58004011	Nde' nu rlagy ñi nu gyicy den tub fers nu zac den lo gyel rzu lagy nim. Walagy ñi nu zuub yaan de riidz nu mniim gal nu bicy de mbecy ze', gun benu ni, orze' ni' wayicy den gan.
58004012	Gun riidz ni Ñgyoozh, nde' tub coz nu zaab cyiiñ la. Nde' tub coz nu dzi coz ily ricy. Dzi zir nap ricy ñi par tub mandzicy nu rup chu la' la ru' ri'ñ. Nu nac riidz ze' nap rzac den gashtal nañ lardoon. Lo riidz ze' naal la rniiñ de coz nu yu' nañ shcab nin. Nunu naal la rniiñ de coz nu rlagy den gyicy na nañ lardoon.
58004013	Ni tub la coz wac cach loñ lo Ñgyoozh. Dela coz naal la rad lagy mi, nunu lo mi ze' dela mbecy rlagy ñi nu zeed cuen dey.
58004014	Na zu tub biñ lily, biñ nu nac uz nu zu riiñ ni den. Mi ze' Jesuuz, I'ñ Ñgyoozh. Mi ze' rzam lo Ñgyoozh por cuen ni de ub na. Nde' nu rlagy ñi nu gzu fert den nu nac de riidz ni Crisht nu guña lagy na.
58004015	Gun biñ nu zu riiñ ni den ze', mi ze' gac gashni lagy mi de ub na nu nac nu wacyiiñ den, gun ni' guc de lo la preb mi gal nu rzac de ub na na la. Nomaas mi ze' rila wangyicy mi cyi.
58004016	Orze' na dub gusht la, walagy ñi nu dzib lagy den gyecha'n ze' nu zub Ñgyoozh biñ nu riib ic de ub na. Mi ze' gashni lagy mi den, nunu nap gyicy num den, nunu locyuub mi de ub na tiem nu galagy ñi.
58005001	Zu tub riiñ. Nde' tub riiñ nu rzu' tub uz lo Ñgyoozh por cuen ni mbecy. Uz nu rdugyi riiñ ze' druuy laab lat mbecy zi'l. Orze' rac yu uz nu rbic de lo la gun lo Ñgyoozh nu nac de cyi mbecy.
58005002	Ze' uz nu rdugyi riiñ ze' ni' wacyiiñ yu. Nde' nu ricy cup yu pase̱z nu de mbecy nu wagad lagy, gal nu de mbecy nu radza.
58005003	Nunu gyi' nu nac yu mbecy waccyiiñ, nde' nu walab tub lo zi'l nu rbic yu gun nu nac cyi ub yu, sinu ni' zi'l rbica'y gun nu nac cyi dela mbecy.
58005004	Na ni tub la mbecy wac gzuy ub yu riiñ ze', sinu Ñgyoozh zum yu gal nu bzuu ga'm Aroong.
58005005	Ni' zi'l Crisht wansum ub mi riiñ ze', sinu Ñgyoozh bzum mi gal nu nam: Ru I'ña̱. Dzi na ya̱ ne̱e̱ nu ru biñ nu nac I'ña̱, nam.
58005006	Tuuba' lugaar lat de riidz nim nam: Ru dugyir riiñ nu zu uz. Orze' cyid ru lo̱ por cuen ni de mbecy tub la. Nunu ya̱ zu̱ ru laaba' riiñ nu bzu̱ Melquisedec, nam.
58005007	Lat nu gusa Crisht gyishlombecy ii, orze' fert la brish ti num Ñgyoozh nunu shni mnii num mi, gun mi ze' biñ nu gac co mbañ ub mi, gun orze' cue' nu gat mi. Tees gun “O” mniim ni Ñgyoozh, nde' nu bzuub gyidag Ñgyoozh riidz nu mniim.
58005008	Crisht, mas nac mi I'ñ Ñgyoozh, tees byac mi mbecy nu bzuub gyidag nu nac nu bzac zim.
58005009	Na ornu bya' lo riiñ nu biid mi gyishlombecy ii, orze' byac mi biñ nu rboo mbañ de mbecy nu rzuub gyidag.
58005010	Orze' Ñgyoozh bzum Crisht riiñ nu zu uz nu rzu' lom por cuen ni de mbecy. Nde' nu laab riiñ nu bzum Melquisedec, laaba' riiñ ze' bzum Crisht.
58005011	Yu' zañ riidz nu rlagy ñi ne̱e̱ de̱ nu nac de coz ze'. Tees dzi biigy par nu shaal de̱ lo der, gun dzi gyee gyet lag der cuen.
58005012	Bi bicy na nu ñgyac der, bi nac der moscuel na, tees gabee rlagy ñi nu dulyuu ni der tuuba' tir de riidz nu bi bdulyuu ni der nu loga la nu nac Ñgyoozh, gun tanta' nu waccyiiñ der. Na der gal nu na tub mbecy nu ro' lech lugaar nu gow der coz cyigy.
58005013	Cyu zi'l mbecy nu ro' ga ub lech zi'l, yu ze' nay gal nu na tub mdoo. Yu ze' wagyet lag yu cuen la na de coz nap nu gyicy den.
58005014	Ze' de coz cyigy, nde' par nu gow de mbecy gush. De yu ze' rad lagy yu ca na coz nap, gun bi gubeey nu rcuiy la na coz nap, nunu la na de coz a̱' nap.
58006001	Nde' nu rlagy ñi nu ded lo den lo de riidz a̱' biigy ni Crisht, nunu rlagy ñi nu gac den mbecy nu gul shcab ni. Walagy ñi nu gnii ga' den de riidz nu bi bdulyuu nese nu loga la. Ni cue' ga' nii den nu rlagy ñi nu ne' mbecy de cyi nu ricy yu, de cyi nu gyicy nu gat yu. Ni cue' ga' nii den nu rlagy ñi nu gyicy cup mbecy consuel lo Ñgyoozh.
58006002	Ni cue' ga' lyuu den nu nac nu zu nis mbecy. Ni cue' ga' lyuu den nu nac nu riib yaa mbecy too losa'y. Ni cue' ga' lyuu den nu gyabañ de mbecy nu bi gut. Ni cue' ga' lyuu den ni nu gri bee Ñgyoozh ni de mbecy. Dela nde' nac ñii coz a̱' biigy ni Crisht.
58006003	Rlagy ñi nu ded lon lo de coz ze'. Benu Ñgyoozh zaan mi, orze' ni gyicy den.
58006004	-
58006006	Gun yu' mbecy nu bi gulas bet lag dey cuen de coz ni Crisht. Bi gud lagy dey la na de coz ni Ñgyoozh. Bi yu' lo dey Espiriit Yon nim. Bi gud lagy dey de coz nap nu rnii riidz nim. Bzaac dey nu ricy mi de coz ily gal nu gyicy mi de tiem nu yad par lo. Mbecy ze', benu gruu chu dey lo de coz ni Crisht, orze' rila waca' gyanap shcab ni dey par nu gac dey mbecy nim tuuba' tir. Gun nde' nañ gal nu na nu rcaa dey Crisht, I'ñ Ñgyoozh, lo cruuz tuuba' tir. Orze' ricy dey nu to' lo zum lo dela mbecy tuuba' tir.
58006007	De mbecy ze' na dey gal nu na yu nu rzayo' nis gyey ornu yet tub poras gyey loñ. Benu yu ze' cuic ñi tub cosech nu cyiiñ ni de mbecy nu ricy riiñ loñ, orze' Ñgyoozh nap gyicy num ñii.
58006008	Tees benu yu ze' cuic ñi gyish nu gyech, orze' se la la cyiiñ ñi. Orze' Ñgyoozh zaa lagy mi niñ. Nunu ornu gya' lo tiem, orze' ca gyiñ.
58006009	Der bicy na nu dzi rca̱ de̱, mas ni mod rne̱e̱ du̱ de̱ de ru, tees rad lagy de̱ nu segur la gzac der lo de coz ily nu gad nir nu nac nu gruu mbañ der.
58006010	Gun Ñgyoozh ricy mi mod nu se'ñ. Wanit lagy mi de riiñ nim nu bicy der nu nac nu rcar mi ornu blocyuub der de bicy ru nu nac Crisht. Nunu mas na gabee rlocyuub der dey.
58006011	Coz nu rlagy de̱, nde' nu tub ga la de ru zaab co lo zir der gashtal gya' lo la tiem. Gun orze' dela coz nu rgyish lo der lo gac ñii.
58006012	Walagy de̱ nu gyac der mbecy zed, sinu rlagy de̱ nu gyicy der gal nu ricy de mbecy nu ricy cup consuel. Bicy der gal nu ricy de mbecy nu bicy cup pase̱z, gun nu nac nu ni ricy dey, orze' dela coz nu mnii Ñgyoozh nu cuic mi ni dey, dela nde' gyiyeeñ ñi yaa dey.
58006013	Ornu Ñgyoozh mniim lo Abraham, orze' bzat mi ub mi par nu gabe nu segur la gyicy mi gal nu mniim. Como saca' zir mbecy nu zily zir nac gaze' ub mi, orze' bzat mi ub mi.
58006014	Orze' nam: “Ya̱ ne̱e̱ lor nu segur la nap gyicy du̱ ru, nunu segur la gyicya̱ nu gyañ de nez ru nu chu' par lo”, nam rab mi Abraham.
58006015	Orze' Abraham bicy cup yu pase̱z. Orze' Ñgyoozh bicy mi gal nu mniim.
58006016	Na benu tub mbecy rniiy nu segur la gyicy yu tub coz, orze' zat yu tub mbecy nu zily zir nac gaze' ub yu. Nde' nu benu tub su dey losa'y nu riidz, orze' rzat dey mbecy ze'. Orze' gya' loñ ni dey.
58006017	Nde' nu Ñgyoozh rlagy mi nu naal la gad lagy de mbecy nu mniim nu nap gyicy num de mbecy ze', nunu rila wadza mod nu rlagy mi gyicy mi num dey. Nde' nu bzat mi ub mi par nu gabe nu segur la gyicy mi gal nu mniim.
58006018	Orze' Ñgyoozh bicy mi cyup coz. Mniim nu ni gyicy mi. Nunu bzat mi ub mi par nu gabe nu ni gyicy mi. De nde' coz nu rila wac dza. Nunu Ñgyoozh waguum. Ni bicy mi, gun orze' de ub na, mbecy nu cha lom par nu ñam den, de ub na gric na baloor par nu gzu fert den nu nac de riidz nu drish lo den lo.
58006019	Nunu de riidz nu drish lo den lo ze', nde' nañ gal nu na tub gyiib ye ni barc par nu cue' guul bi barc par re par ii la. Orze' nde' ricy ñi nu rzu fert den nañ lardoon. Riidz ze', nde' ricy ñi nu gac chu' den lo Ñgyoozh. Nde' nañ gal nu na nu gac ded den ro' negy nu zaab nañ yu' nu driib zily de mbecy Israeel Ñgyoozh. Orze' chu' den nañ yu' yon zir par de' zir lugaar.
58006020	Jesuuz bi ya gam par lugaar yon ze' por cuen ni den. Mi ze' byac mi uz nu zu riiñ lo Ñgyoozh por cuen ni de ub na. Nde' nu laaba' riiñ nu bzu Melquisedec, laaba' riiñ ze' bdugyim. Na riiñ ze' ricy mi tub la.
58007001	Na Melquisedec, yu ze' rey ni tub gyedz nu la Salem. Nunu yu ze' tub uz nu zu riiñ lo Ñgyoozh, biñ nu zily zir nac. Na Abraham guay tub gyel yuu. Biit yu de rey nu riib ic. Orze' bish cyay yay. Na nez nu yay, orze' Melquisedec gua cheel yuy. Orze' Melquisedec bdiiñ yu lo Ñgyoozh nu nap gyicy num yu.
58007002	Orze' Abraham briic yu tub ga coz lo tii de coz nu bicy yu gan lat gyel yuu ze' ni Melquisedec. Riidz Melquisedec, riidz ze' yaruuñ: Rey nu sac cyi. Ni yaruuñ. Nunu riib ic yu tub gyedz nu la Salem. Como riidz Salem, nde' yaruuñ: Gyel ri zu, nde' nu ni' nac yu: Rey nu rbic gyel ri zu.
58007003	Rlyu nu sac uz Melquisedec. Nunu sac ñaay. Rlyu nu sac la de gyitoo bel niy. Rlyu nu sac tiem nu gul yu. Rlyu nu sac la tiem nu gut yu. Nay gal nu na I'ñ Ñgyoozh, gun zaab zu lay riiñ lo Ñgyoozh rlyu.
58007004	Orze' na gad lagy der nu dzi zily nac Melquisedec. Mas gashtal Abraham, gyitoo bel ni den, briic yu tub ga coz lo tii de coz nu guud niy lat gyel yuu ze' nu ganiy.
58007005	De uz nu zu riiñ lo Ñgyoozh ni de mbecy Israeel, de uz ze' nac dey nez Leví. Orze' por leey la rgyiiñ dey tub ga de coz lo tii de coz lo de mbecy Israeel. Rte' dey de coz ze' lat losa'y, mas ni' ub yu nac yu nez Abraham.
58007006	Ze' Melquisedec mas walab nez Leví guc yu, tees gush yu tub ga coz lo tii de coz ni Abraham. Nunu bdiiñ yu lo Ñgyoozh nu nap gyicy num yu. Nunu Abraham guc yu mbecy nu mnii Ñgyoozh lo nu segur la nap gyicy num.
58007007	Segur la yu nu cyiñ lo Ñgyoozh nu nap gyicy num losa', yu ze' zily zir nac yu gaze' losa'y nu zac lo gyel nap ze'.
58007008	Tees lat de ub na, de mbecy nu rgyiiñ tub ga coz lo tii coz, de yu ze' nac dey mbecy nu gat. Ze' Melquisedec, riidz ni Ñgyoozh rniiñ nu yu ze' nay gal nu na tub mbecy mbañ.
58007009	De nde' yaruuñ nu ornu briic Abraham tub ga coz lo tii de coz, orze' ni' zi'l bicy Leví, gal nu de nez yu, mas de yu ze' rgyiiñ dey tub nac ga tiñ lo tii nac ñii ni de mbecy Israeel.
58007010	Ni yaruuñ mas Leví nigul gal yu ornu ni bicy Abraham. Gun nañ cuerp ni Abraham bi ri mbigy yu nu byac Leví. Ri mbigy ze' nañ cuerp niy ornu bdzeel yu Melquisedec. Orze' ni' Leví briic yu tiñ ni Melquisedec lat nu riy nañ cuerp ni Abraham.
58007011	Ñgyoozh briic mi leey ni de mbecy Israeel nu nac de nez Leví, de uz nu zu riiñ lom. Benu riiñ nu zu de nez Leví, benu nde' beñ par nu gyanap mbecy lo Ñgyoozh, orze' walagy ñi nu ndruu sac tuuba' mbecy nu dugyi laaba' riiñ nu bdugyi Melquisedec, tub yu nu dugyi riiñ nu reña' na par riiñ nu bdugyi Aroong.
58007012	Gun ornu rdza mod nu zu uz riiñ lo Ñgyoozh, orze' ni' zi'l rlagy ñi nu dza ga' leey.
58007013	Nunu Shuaan den, biñ nu rzat riidz ni Ñgyoozh ii, mi ze' reña' nez mi, walab nez Leví. Nunu lat nez mi ze' nigul gruu sac ni tub uz nu gzu riiñ lo Ñgyoozh.
58007014	Gun dela mbecy rad lagy dey nu mi ze' nac mi nez Judá. Nunu Moisees wansat yu nez Judá ornu mniiy ca na mbecy gac yu riiñ nu gac yu uz.
58007015	Orze' naal la rad lagy den nu bdza mod nu ricy Ñgyoozh, gun bruu zac tub mbecy nu zu riiñ ni uz, tub mbecy nu na gal nu na Melquisedec.
58007016	Mi ze' walab nu zum riiñ ze' nu nac tub leey nu rniiñ ca na nez mbecy rlagy ñi nu gzuy riiñ ze', sinu byac mi biñ nu zu riiñ ze' nu nac nu ricy cup mi tub mod par nu cyiiñ mi tub la.
58007017	Gun lat de riidz ni Ñgyoozh ze' rniiñ, ornu nam: Ru dugyir riiñ nu zu uz nu cyid ru lo̱ por cuen ni de mbecy tub la. Nunu ya̱ zu̱ ru laaba' riiñ nu bzu̱ Melquisedec, rniiñ.
58007018	Orze' mod ni Leví bya' loñ, bded niñ, gun wancyiiñ ñi.
58007019	Gun leey nu bzeeñ Moisees wangac ñgyicy ñi nu ñgyanap mbecy par lo Ñgyoozh. Nde' nu na drish lo den lo tub coz nu nap zir. Nu nac nde' gac gyecha' den lo Ñgyoozh.
58007020	Nunu ornu Ñgyoozh mniim nu dugyi Jesucrisht riiñ ze', orze' bzat mi ub mi par nu gabe nu segur la gyicy mi ñii.
58007021	Ornu de' zir mbecy bdugyi dey riiñ lom, orze' Ñgyoozh wansat mi ub mi. Tees Ñgyoozh bzat mi ub mi, ornu bdugyi Jesuuz riiñ ze'. Ni rnii de riidz nim: Shuaan den mniim, nunu bzat mi ub mi par nu gabe nu segur la gac ñii. Nunu rila wadza shcab nim. Orze' nam: “Ru dugyir riiñ nu gac ru uz nu chu' lo̱ por cuen ni de mbecy par tub la”, nam, rniiñ.
58007022	Nde' nu Jesuuz ricy mi nu rad lagy den nu trat nu ricy Ñgyoozh nu de ub na, nu nde' segur la. Nde' trat nap zir gaze' trat nu bicy mi num de mbecy nu loga la.
58007023	Nunu tuuba' coz. Dela de' zir uz nu zu riiñ lo Ñgyoozh, zigy dey nac yu, gun zaab rat la dey. Orze' tub gay wagac zu tuñ yu riiñ.
58007024	Tees Jesuuz mbañ mi tub la. Nunu waruum riiñ nu zum par nu chu' tuuba' mbecy lom.
58007025	Nde' nu na, gal nu par dub laa tiem gac co mbañ mi de mbecy nu gyecha' lo Ñgyoozh nu nac mi. Ni ricy mi, gun zum tub la par nu rnishbaam lo Ñgyoozh nu nac de mbecy.
58007026	Orze' Jesuuz, mi ze' zum riiñ lo Ñgyoozh dub gal mod nu galagy ñi ni den. Nac mi biñ Yon. Sac la falt nim. Ni sac cyim. Mi ze' tub biñ nu a̱' nac nu de mbecy shiñ ricy. Gya zir zum gaze' de' zir mbecy gyibaa.
58007027	Wagyicy mi gal nu ricy de' zir de uz nu rza lo Ñgyoozh por cuen ni de mbecy. Gun de yu ze' de dzi la rlagy ñi cuic dey gun lo Ñgyoozh. Nu loga la cuic dey gun par de cyi ub yu. Despuees gaze' nu cuic dey gun par cyi de mbecy. Ze' Jesuuz tub tir zi'l briic mi gun par dela mbecy ornu briic mi ub mi.
58007028	Yu' uz nu zu riiñ nu rzu' dey lo Ñgyoozh por cuen ni de mbecy dub gal mod nu rnii leey ni Moisees. Tees de yu ze' nac dey mbecy wancyiiñ. Tees despuees ornu biid leey ni Moisees, Ñgyoozh bzum I'ñ mi nu gac mi uz nu chu' lom. Nunu bzat mi ub mi ornu bzum I'ñ mi. Orze' na I'ñ mi byac mi biñ nu ricy riiñ nu briic Ñgyoozh nim tub la.
58008001	Na coz nu ricy zir ñi presis nu nii den, nde' nu zu tub uz nu rzu' lo Ñgyoozh por cuen ni de ub na. Nunu mi ze' nam gal nu bi mne̱e̱. Na zub mi par yaa bee Ñgyoozh gyibaa.
58008002	Zum riiñ nañ tub yu' yon nu rishli, tub yu' nu wansaa mbecy nu yaay, sinu coz nu bzaa Ñgyoozh.
58008003	Na dela uz nu zu riiñ ze' bdugyi dey riiñ ze' par nu cuic yu gun lo Ñgyoozh, nunu par nu cut dey bañcyug nu shuy reñ ma lom. Nde' nu ni' zi'l rlagy ñi nu Jesucrisht cuic mi gun lo Ñgyoozh.
58008004	Benu gyishlombecy ñcyiiñ mi, orze' wac gyicy mi riiñ ze', como par nde' bi yu' de uz nu rbic gun lo Ñgyoozh mod nu rnii leey ni Moisees.
58008005	Ornu rzu dey riiñ ze', orze' rboo nab dey coz nu rac gyibaa. Ricy dey de coz ze' gyishlombecy ii gal nu na tub sheñ zi de coz rishli nu rac gyibaa. Rad lagy den nu nab zi'l nde' ricy dey, gun ornu Moisees bi zuu lay nu zaay yu' yon ze', orze' Ñgyoozh nam rab mi yu: “Bzu cuidad ornu gzaar ñii. Gal mod nu na nab ñii nu bzaac ru ornu blyu̱u̱ lor too bicy ze', ni na gzaar”, nam.
58008006	Ze' Crisht zum tub riiñ nu gya zir zu par riiñ nu zu de' zir uz. Ni' zi'l trat nu bloom nu rniiñ nu lac gyicy nu Ñgyoozh den, nde' tub trat nu nap zir par trat gush ni leey, gun riidz ni trat cub, riidz nu mnii Ñgyoozh nu segur la gyicy mi, nde' riidz nu nap zir gaze' riidz ni trat gush.
58008007	Benu cue' ñgyu' falt ni trat nu loga la nu bicy nu Ñgyoozh de mbecy, orze' walagy ñi tuuba' trat.
58008008	Tees Ñgyoozh byap mi falt ni de mbecy nim. Orze' mniim: Shuaan den nam: Shuub dzi nu zu̱ tub trat cub lat de mbecy Israeel nu lat de mbecy Judá.
58008009	Reña' mod nañ par trat nu bicy du̱ de gyitoo bel ni dey tiem nu blo̱o̱ dey lo yu ni Egipto ornu ya̱a̱ du̱ dey. Tees wangyicy yac dey trat ne̱. Orze' ya̱ blaa ya̱a̱ dey, na Shuaan der.
58008010	Orze' na ga'm: Mod nu za trat nu gyicy du̱ de mbecy Israeel: Ornu shuub dzi ze', ya̱ gyicya̱ nu caa ic dey de riidz nu rne̱e̱. Gyicya̱ nu gad lagy dey ñi. Ya̱ naca̱ Ñgyoozh ni dey, nunu de yu ze' gac dey mbecy ne̱.
58008011	Ni tub la mbecy walagy ñi nu lyuuy ni losa'y. Ni walagy ñi nu lyuuy ni bicy yu nu niiy: “Rlagy ñi nu chu' lor Shuaan den”, niiy, gun dela mbecy chu' lo dey ya̱. Dela mbecy shni, nunu gashtal dela mbecy lily, se tub ru' la chu' lo dey ya̱.
58008012	Nunu ya̱ gyicy sulagya̱ dela cyi nu bicy dey. Nunu rila wayeza' ga' lagya̱ ñii, nam.
58008013	Ornu bzat mi tub trat cub, orze' bicy mi nu trat loga ze' par tub trat nu bi bded ni. Nunu benu bi guush ñi, benu bi bded niñ, orze' sñuu ga nit loñ.
58009001	Nu nac trat loga la, yu' mod nu briib zily mbecy Ñgyoozh. Nunu bzub tub yu' negy gyishlombecy ii. Ze' briib zily dey mi.
58009002	Yu' ze' ricy cup ñi cyup cuart. Cuart loga la, nde' bloo la dey ñi Lugaar Yon. Ze' zub tub candeler ily nu tub mez. Ze' nguaa gyishtily nu bzu chu dey par Ñgyoozh.
58009003	Na par ich tub ro' negy ca tuuba' cuart. Orze' cuart ze' bloo la dey ñi Ze' nu Blazha' Zir Lugaar Yon.
58009004	Ze' zu tub mez or par nu zaay dey yaal. Nunu ze' zub gyiñ ni trat nu bicy nu Ñgyoozh dey. Gyiñ ze' briily dey or dutuub lañ. Nañ gyiñ ze' ri tub casit or. Ze' nañ ñi yu' maná, coz nu bdow dey lat nu gusay lugaar ub zi. Nunu laab nañ gyiñ ze' ri yanga Aroong nu briib i'ñ ich ze'. Nunu laab nañ gyiñ ze' ri cyup gyita' nu pca leey ni Ñgyoozh.
58009005	Ze' par too gyiñ ze' zub cyup nab ni tub lo mbecy nu yu' gyibaa nu la Querubines. Nab ze', nde' muesht ni gyel lily ni Ñgyoozh. Nunu ptiily lowe'ñ par nu soow ñi lugaar ze' nu ricy sulagy Ñgyoozh cyi mbecy. Tees na wac shaal de̱ lac zu dela coz ze'.
58009006	Na ornu bi zu lily de coz ze', orze' de uz nu zu riiñ lo Ñgyoozh zaab za la dey nañ cuart loga ze' par nu za' lo dey riiñ nu bi cay.
58009007	Tees tub zi la uz nu rzu' lo Ñgyoozh por cuen ni de mbecy, tub zi la yu ze' gac chu'y nañ cuart cyup ze'. Nunu yu ze' tub tir zi gac chu'y nañ cuart ze' nañ tub ña'n. Rza nuy reñ nu rbic yu lo Ñgyoozh nu nac de cyiy, gal nu nu nac de cyi mbecy.
58009008	Na Espiriit Yon ni Ñgyoozh rbic mi nu gad lagy den nu lat nu gabee zu uz riiñ nañ cuart loga ze', orze' wac chu' mbecy nañ cuart cyup ze', ze' nu blazha' zir lugaar yon.
58009009	Mod nu ricy dey nañ yu' ze', nde' ricy ñi nu yet lag den cuen mod nu rac nu de ub na. Orze' yaruuñ nu de gun nu rbic mbecy lo Ñgyoozh tiem ze', gal nu de bañcyug nu rut dey lom, de nde' wac gyicy nap ñi lardoo mbecy, gun gabee wac chu' dey nañ cuart cyup ze'.
58009010	De uz ze' tub lo zi'l cuen ni dey ni de coz row mbecy zi'l, gal nu ni de coz nu ro' zi'l dey. Cuen ni dey nu lac mod gyicy caacy yu de coz. Nunu de riiñ nu ricy de yu ze', nde' tub lo zi'l nu cyiiñ ñi gal tiem nu bruu zac tub mod cub. Orze' gya' lo de coz nu ricy de uz ze'.
58009011	Tees na Crisht bi biid mi. Byac mi uz nu rzu' lo Ñgyoozh por cuen ni den. Ricy mi de coz nap nu rzac den na. Yu' nu zum riiñ nañ ze', nde' coz nap zir, nunu coz nu cyiiñ zir gaze' yu' nu bzu de uz riiñ nañ ze'. Nunu yu' ze', walab mbecy bzaay ñi. Nde' walab coz ni gyishlombecy ii.
58009012	Ornu Crisht gu'm nañ cuart nu blazha' zir yon ze', orze' wancha num reñ chiib, ni reñ biser par nu cuic mi lo Ñgyoozh, sinu reñ ub lam gua num. Orze' gu'm tub tir zi'l nu nac dela mbecy, nunu bicy mi nu gac gruu mbañ den tub la.
58009013	Gun gyishlombecy ii rbic dey reñ chiib, nunu rbic dey reñ tor, nunu rtush las dey di'ñ terner too de mbecy nu a̱' caacy, gun orze' gyicy caacy dey yu.
58009014	Benu ni, orze' ¡dzi zir coz ily ricy reñ Crisht! Gun nu nac Espiriit nu zu tub la, orze' Crisht briic mi ub mi par tub gun nu rila sac falt ni. Nunu nu nac reñ mi, orze' gyicy mi nu wat den lo Ñgyoozh nu nac de coz to' lo nu bicy den, de coz nu gyicy nu yad ñi nu gat den, gun orze' gyicy den coz nu rlagy Ñgyoozh mbañ.
58009015	Nde' nu Crisht nac mi biñ nu bzu trat cub. Nu nac nu gut mi, orze' guud mod par nu gyicy sulagy Ñgyoozh de cyi nu bicy de mbecy nu byub ic trat loga ze'. Nunu gut mi, gun orze' de mbecy nu bzum nu gac nim zeeñ mi gyel nap nu rila waded ni yaa dey, gal nu mnii Ñgyoozh nu segur la gyicy mi.
58009016	Na benu tub mbecy gyicy yu tub trat nu rniiñ lac mod gyicy nu dey de coz nu yu' niy ornu gat yu, orze' rlagy ñi cuic de famil niy nu gad lagy de mbecy nu bi gut yu anzir nu gyicy dey gal nu rniiñ lo trat ze'.
58009017	Tees wagyicy dey gal nu rniiñ lo trat ze' lat nu gabee mbañ yu nu bzu trat ze'. Sinu ornu bi gut yu, orze' gyicy dey gal nu rniiñ lo trat ze'.
58009018	Nde' nu trat nu bicy Ñgyoozh nu loga la, bzu nap dey ñi nu nac nu pshu reñ.
58009019	Gun Moisees blab yu dela coz nu mnii leey ze' lat de mbecy zigy. Gaze' nu gush yu tub nac gyich ña shily, nunu gush yu tub yaa yag nu la hisopo. Orze' psal yu nde' lo reñ chiib, nu lo reñ biser nu gu' can nu nis. Orze' pcooy nde' lo gyicy ni leey, nunu pcooy ñi lat de mbecy zigy.
58009020	Orze' nay rab yu dey: “Nii reñ nu gyicy nu chesu nap trat ni Ñgyoozh, trat nu bzum nu gyicy yac der”, nay.
58009021	Ni' zi'l mod pcoo Moisees reñ ich yu' yon ze', nunu pcoo ga'y reñ ze' lo de yuu nu nguaa nañ ñi.
58009022	Gun par lo leey sñuu ga la gac dela coz yacaacy ñi nu nac reñ. Nunu Ñgyoozh rila wayicy sulagy mi ni de mbecy benu washu reñ.
58009023	De coz ze', nde' nab de coz gyibaa. Tees ni mod rlagy ñi gyacaacy ñi. Na de coz rishli nu yu' gyibaa dzi zir gun ily rlagy ñi niñ.
58009024	Gun Crisht wanchu'm nañ tub yu' yon nu bzaa mbecy. Yu' yon nu bzaa mbecy ze', nde' tub nab de coz rishli gyibaa. Tees Crisht ub la gyibaa gu'm. Ze' zum lo Ñgyoozh por cuen ni de ub na.
58009025	Na uz nu zu riiñ lo Ñgyoozh por cuen ni de mbecy Israeel, yu ze' rzu'y nañ cuart ze' nu blazha' zir lugaar yon. Tub ña'n ga rzu' nuy reñ bañcyug ze'. Tees Crisht wancuic mi ub mi par tub gun lo Ñgyoozh nu zañ tir gal nu bicy de yu ze'.
58009026	Gun benu ni, orze' rlagy ñi nu zañ tir gat mi nese nu bzub gyi' gyishlombecy. Tees na, ornu sñuu ga gya' lo tiem, orze' bruu sac mi tub tir zi'l par dela mbecy. Briic mi ub mi par tub gun lo Ñgyoozh par nu za' lom cyi de mbecy.
58009027	Na dela mbecy rlagy ñi nu gat dey tub tir zi'l, nunu despuees orze' gri bee Ñgyoozh ni dey.
58009028	Nunu ni' Crisht tub tir zi'l briic mi ub mi par tub gun lo Ñgyoozh par nu bza' lom cyi zigy mbecy. Orze' despuees gruu zac mi tuuba' tir, nunu nde' walaba' nu za' lom cyi de mbecy, sinu par nu co mbañ mi de mbecy nu rbez nu cyid mi.
58010001	Gun leey ni Moisees nañ gal nu na tub sheñ de coz rishli. Coz ze', nde' de coz nap nu cyid par lo. Tees leey ze', nde' walab ub lañ, sinu sheñ zi'l ñi. Nunu nu nac leey ze', de ña'n la rbic dey de gun lo Ñgyoozh. Tees rila wac gyicy nap leey ze' de mbecy nu gyecha' lom nu nac gun nu rniiñ nu cuic dey,
58010002	gun benu ñgyecy cyi de mbecy nu driib zily Ñgyoozh nu nac gun ze', orze' wat lo dey nu nac ñii. Nunu checa dey nu cuic yu gun.
58010003	Tees de gun ze' ricy ñi nu de ña'n la yeza' lagy de mbecy de cyiy.
58010004	Gun reñ tor nu reñ chiib rila wac za' loñ cyi mbecy.
58010005	Nde' nu ornu Crisht biid mi gyishlombecy ii, orze' nam rab mi Ñgyoozh: Ru walagy ru nu cut mbecy bañcyug lor. Ni walagy ru nu cuic dey gun lor, sinu bzu lily ru cuerp ne̱.
58010006	Ni wagyu' lagy ru nu rbic mbecy gun par nu gya' lo cyi dey.
58010007	Orze' ya̱ mne̱e̱ lom: “Ñgyoozh, ii zu̱ par nu gyicya̱ gal nu rlagy ru. Ii zu̱ par nu gyicya̱ gal nu bi cañ lo gyicy nir nu gyicya̱”, mne̱e̱, na Jesuuz.
58010008	Nu loga la mniim nu Ñgyoozh walagy mi de gun nu rbic mbecy. Walagy mi de bañcyug nu rbic dey lom. Walagy mi de bañcyug nu rcaa dey gyi par nu gya' lo cyi dey. Ni wagyedzu' lagy mi de nu nde'. Ni mniim mas rbic dey dela gun ze' gal nu rnii leey.
58010009	Orze' niga mnii Crisht lo Ñgyoozh: “Ñgyoozh, ii zu̱ par nu gyicya̱ gal nu rlagy ru”, nam. Orze' Ñgyoozh bzu chum mod nu briic dey gun gulas. Orze' bzu nap mi tuuba' mod cub. Mod ze', nde' mod ni gun ornu briic Jesuuz ub mi.
58010010	Como Jesucrisht bicy mi gal nu rlagy Ñgyoozh, orze' bya' lo dela cyi den nu nac nu tub tir zi'l briic mi cuerp nim par tub gun lo Ñgyoozh.
58010011	Na dela uz nu zu riiñ lo Ñgyoozh de dzi la zu dey lom, nunu zaab rbic la dey laab laab zi'l gun ze' lo Ñgyoozh. Tees gun ze' rila wac za' loñ de cyi.
58010012	Ze' Crisht tub zi gun briic mi par cyi den. Nunu gun ze' cyiiñ ñi tub la. Gaze' nu gusub mi par yaa bee Ñgyoozh.
58010013	Ze' zub mi na nu rbez mi gashtal ornu gyicy Ñgyoozh nu gyub ic mi de losa' yuum.
58010014	Nu nac tub zi gun bzu nap mi de mbecy tub la, de yu nu bi bya' lo dela cyi.
58010015	Nunu Espiriit Yon ni Ñgyoozh rbic mi nu gad lagy den laab ni' zi'l coz. Nu loga la nam:
58010016	Shuaan der nam: Ni mod za trat nu gyicy du̱ de mbecy Israeel. Ornu shuub dzi ze', ya̱ gyicya̱ nu caa ic dey de riidz nu rne̱e̱. Gyicya̱ nu gad lagy dey ñi nañ lardooy, na Shuaan der, na Espiriit Yon ni Ñgyoozh.
58010017	Orze' gaze' nu nam: Orze' wayeza' ga' lagya̱ de cyi dey. Wayeza' ga' lagya̱ nu shiñ bicy dey, nam.
58010018	Orze' ornu Ñgyoozh gyicy sulagy mi de cyi mbecy, orze' walagya'ñ gun par nu za' loñ de cyi dey.
58010019	Nde' nu der bicy na, na gac nu wadzib lagy la den nu chan ze' nu yon zir par de' zir lugaar nu nac nu pshuu reñ Jesuuz.
58010020	Mi ze' bicy mi nu gad tub mod par nu ded den ro' negy ze' nu chu' den lo nu loo la gal lo Ñgyoozh. Mod ze', nde' tub mod cub. Nde' tub mod nu rbic gyel mbañ nu nac cuerp ni Jesuuz.
58010021	Gun Jesuuz nac mi tub uz lily ni den. Mi ze' zum riiñ nu riib ic mi nañ yu' ni Ñgyoozh.
58010022	Orze' rlagy ñi nu gyecha' den lo Ñgyoozh, nunu gac den tub mbecy nu sac gyel rguu nañ lardoo. Nunu ornu gyecha' den lom, orze' gyicy cup na consuel lom. Tees bicy caacy mi lardoo den, gun orze' wat lo den nu nac cyin. Nunu bicy caacy mi cuerp ni den nu nis cacy nu bzu nis den.
58010023	Orze' rlagy ñi nu gzu fert den nu nac de coz ni Crisht nu rzeña lagy den. Rlagy ñi nu cue' nu gyicy cyup ic den, gun Ñgyoozh segur la gyicy yac mi de coz nu mniim nu gyicy mi.
58010024	Tub ga la den rlagy ñi nu rush den shcab nu nac losa'n ben a wad tub mod nu locyuub na dey par nu ca zir yu losa'y, nunu par nu locyuub na dey nu gyicy yu de coz nap.
58010025	Nunu walagy ñi nu checa den nu gyatublaazh na gal nu ricy la be mbecy. Lugaar nu checa den, rlagy ñi nu gric zir den baloor ni losa'n. Nunu briic zir der baloor ni dey como rad lagy der nu bi rgaab shuub dzi nu cyid Shuaan den.
58010026	Gun sac reña' gun par nu za' loñ cyi den benu zaab gyicy nap la den cyi despuees ornu bi gu' lo den de coz rishli.
58010027	Gun benu ni gyicy den, orze' se tub zi la mod nu gac, nde' nu dzib den nu gzac den lo cashtig ily ni Ñgyoozh, nunu gzac den lo gyi ily nu nit lo de losa' yuum.
58010028	Na benu tub mbecy zay contr ni leey ni Moisees, nunu benu yu' tub cyup chon teshtig nu rniiy nu bzaac yu nu ni bicy yu, orze' washni lagy dey yu, sinu nii dey nu gat yu.
58010029	Benu ni, orze' dzi zir cashtig ily gad ni mbecy nu rzuub yaa I'ñ Ñgyoozh. Dzi zir cashtig ily gad ni mbecy nu rgüii naañ lo reñ mi, reñ nu bzu nap trat nu bicy nu byacaacy yu. Dzi zir cashtig ily gad ni mbecy nu rnii zi ni Espiriit Yon ni Ñgyoozh, biñ nu nap ricy nu de ub na.
58010030	Gun rad lagy den nu Shuaan den nam: “Nde' cuen ne̱ ya̱ nu rica̱ cashtig. Ya̱ naca̱ biñ nu gyabic i yu nu shiñ ricy”, nam. Nunu rniiñ tuuba' se' nu nam: “Shuaan der ri beem ni de mbecy nim”, nam.
58010031	¡Dzi ga coz ily nu gyet lag den yaa Ñgyoozh mbañ!
58010032	Orze' pcaa ic der mod nu bzac der gulas. Na bi gud lagy der de coz ni Ñgyoozh, orze' gugyee der nu gzac zir zañ lo coz.
58010033	Yu' mbecy lat der nu lo rgüii la zigy mbecy mnii zi mbecy ni dey, nunu shiñ bicy nu dey yu. Yu' ga' mbecy lat der nu nac nuy de mbecy nu ni mod bzac zi ze'.
58010034	Orze' gushni lagy der de yu nu ri pres. Nunu ornu rboo mbecy suu der, orze' gugyee der, nunu gucyit lagy der, gun rad lagy der nu gyibaa yu' coz nap zir ni der, coz nu rila waded ni.
58010035	Orze' cue' gac der mbecy dzidz, gun orze' gyad tub i der nu tona' la coz ily nu nac nu ricy cup der baloor.
58010036	Rlagy ñi nu gagye der, gun orze' gyicy der gal nu rlagy Ñgyoozh, nunu gyash yaa der de coz nu mniim nu segur la cuic mi ni der.
58010037	Gun de riidz nim rniiñ: Se ñuu zi zi tiem par nu cyid biñ nu rlagy ñi nu cyid. Wayicy gul lagy mi.
58010038	Orze' Ñgyoozh nam: Tees de yu nu byanap lo̱ cui mbañ dey nu nac nu ricy cup dey consuel lo̱. Tees benu ca nay gya' ich yu, orze' wadzeel reña̱y, na Ñgyoozh, rniiñ.
58010039	Par de ub na a̱' nac den mbecy nu gya' ich. Ni a̱' nac den mbecy nu cha lo cashtig. Sinu nac den mbecy nu ricy cup consuel lom, mbecy nu gruu mbañ.
58011001	Nu gyicy cup den consuel, nde' laab ni' zi'l nu gad lagy den nu segur la gzac na de coz nu drish lon. Nunu nu gyicy cup den consuel, nde' laab ni' zi'l nu gzu fert den nu nac de coz nu wacsac na.
58011002	De gyitoo bel ni den nu gu' gulas, de yu ze' byedzu' lagy Ñgyoozh de coz nu bicy dey nu nac nu bicy cup yu consuel lom.
58011003	Nu nac nu ricy cup den consuel lom, orze' rad lagy den nu psa' lagy mi de lo la coz nu yu' gyishlombecy nu riidz nu rnii zi'l mi. Psa' lagy mi de coz nu rzac den, tees byaañ nu coz nu wansac den.
58011004	Na Abeel, nu nac nu bicy cup yu consuel lom, briic yu tub gun nim nu nap zir gaze' gun nu briic Caiing. Nunu nu nac nde', Ñgyoozh bicy mi yu par tub mbecy nu sac falt ni. Nunu gush mi gun ze' niy. Nunu nu nac nu bicy cup yu consuel lom, gabee rlyuuy ni den mas bi gut yu.
58011005	Na Enoc, nu nac nu bicy cup yu consuel lo Ñgyoozh, orze' Ñgyoozh byash mi yu, gun orze' cue' nu ñgyat yu. Orze' wangyad yu ca zay, gun Ñgyoozh ya num yu. Tees riidz ni Ñgyoozh rniiñ nu anzir nu gya num yu, orze' bicy yu nu byedzu' lagy mi loy.
58011006	Tees ni tub la mbecy wac gyicy yu nu gyedzu' lagy Ñgyoozh loy, benu wagyicy cup yu consuel lom. Gun cyu zi'l mbecy nu rlagy gyecha' lo Ñgyoozh, orze' rlagy ñi nu cheña lagy yu nu zum, nunu rlagy ñi nu cheña lagy yu nu benu yub yum, orze' gyabic mi iy.
58011007	Na Noé, nu nac nu bicy cup yu consuel lo Ñgyoozh, ornu mniim loy nu gyicy cuidad yu de coz nu yad par lo, de coz nu nigul sac yu. Orze' bzuub gyidag yu nim. Orze' bzaay tub barc. Nañ barc ze' bruu mbañ yu nu dela famil niy. Nunu ni mod blyuuy nu yu' falt ni dela mbecy nu yu' gyishlombecy. Nunu Ñgyoozh bicy mi yu par tub mbecy nu sac cyi nu nac nu bicy cup yu consuel lom.
58011008	Na Abraham, nu nac nu bicy cup yu consuel lom, bicy yac yu nim ornu mniim nu ruuy ledz yu. Guay tub lugaar nu mnii Ñgyoozh nu segur la cuic mi niy. Bruuy ledz yu mas wangad lagy yu ca par chay.
58011009	Nu nac nu bicy cup yu consuel lom, pcyiiñ yu lugaar nu mnii Ñgyoozh nu segur la cuic mi niy. Pcyiiñ yu lugaar ze' mod nu rcyiiñ mbecy nu walab mbecy guledz. Pcyiiñ yu nañ yu' negy gal nu pcyiiñ Isaac, nu Jacob, nu de yu nu mnii ga' Ñgyoozh nu cuic mi laab lugaar ze' niy.
58011010	Gun Abraham blez yu tub gyedz nu bloo ic Ñgyoozh, tub gyedz nu bzaam, tub gyedz nu rila waded ni.
58011011	Na Sara, nu nac nu bicy cup mi consuel lo Ñgyoozh, orze' guud mod nu gu' i'ñ mi mas tona' la guush mi. Bi bded tiem nu gaal mi mdoo, tees bguul mi tub mdoo, gun guña lagy mi nu Ñgyoozh gyicy mi gal nu mniim.
58011012	Nde' nu mas Abraham bi zuy nu gat yu, tees ni mod guud zañ nez yu. Zañ dey. Gal nu zañ de bel baa ni zañ dey. Gal nu sheñ yu uzh nu nguaa ru' nisyudoo ni' zi'l zigy dey byac yu. Waca' la lab na dey.
58011013	Dela mbecy ze' gut dey, nunu wansac dey lo de coz nu mnii Ñgyoozh nu segur la cuic mi. Tees como bicy cup dey consuel lom, orze' gud lagy dey nu par lo gyu' ni riidz nim, nunu bet lagy dey. Nunu naal la mnii dey nu a̱' nac dey mbecy guledz gyishlombecy ii, sinu nac yu mbecy zu nez.
58011014	Gun de yu nu ni rnii, de yu ze' naal la rbic dey nu gad lagy den nu rded dey ryub yu tub lugaar nu gac ledz yu.
58011015	Wangash dey shcab nu nac lugaar ze' nu bruu dey. Gun benu ñgyash dey shcab, orze' ñgyac mbish cya dey.
58011016	Tees rlagy dey tub lugaar nap zir par nu gac ledz yu. Rlagy dey tub lugaar gyibaa par nu gac ledz yu. Nde' nu Ñgyoozh wagat lom ornu rnii dey: “Ru Ñgyoozh ne̱”, rnii dey, gun mi ze' bzu lily mi tub gyedz nu gac ni dey.
58011017	Tiem nu bicy Ñgyoozh preb Abraham, pshet ic yu nu cuic yu i'ñ yu par tub gun lom nu nac nu bicy cup yu consuel lom. Bzu lily yu par nu cuic yu tub gun lom, mas mniim loy nu segur la ornu mniim:
58011018	“Nu nac Isaac chechu' de nez ru”, nam.
58011019	Abraham bicy yu Ñgyoozh par tub biñ nu gyicy nu gyabañ de mbecy, mas bi gut yu. Nunu nde' nañ gal nu na nu Ñgyoozh ñgyabic mi Isaac ni uz yu ornu ñgyat yu.
58011020	Nu nac nu bicy cup Isaac consuel lo Ñgyoozh, mniiy lo Jacob nu lo Esaú nu lac gyicy nu Ñgyoozh dey par lo.
58011021	Nu nac nu bicy cup Jacob consuel lom, mniiy lac gyicy num de i'ñ See. Ni bicy yu ornu bi rgaab gat yu. Nunu briib zily yum lat nu bzaab tiily yu lo yangay.
58011022	Nu nac nu bicy cup See consuel lom, ornu sñuu ga gat yu, bzat yu tiem nu gruu de mbecy Israeel lo yu ni Egipto. Nu nac nu bicy cup yu consuel lom, bzeeñ yu tub riidz niy lo de losa'y. Orze' mniiy lo dey lac gyicy nu dey rit yu.
58011023	Nu nac nu bicy cup de uz Moisees consuel lom, orze' pcach dey yu nañ tub chon beey despuees ornu gul yu. Gun bzaac dey nu yalagy nay nunu wanchib dey lo rey Faraón. Wansuub gyidag dey ni de riidz niy, nu mniiy nu cut dey de mdoo gyeey.
58011024	Nu nac nu bicy cup Moisees consuel lom, ornu bi guush yu, wansaan yu nu nii mbecy nu nac yu i'ñ fiñ feñ ni rey Faraón.
58011025	Guziiy nu nap zir nu zac zi nuy de mbecy ni Ñgyoozh, gaze' nu gyicy yu gusht nu nac coz cyi par ñuu zi zi tiem.
58011026	Mnii tooy nu benu mbecy güii naañ dey loy nu nac Mesías, biñ nu cyid par lo, orze' dzi zir sac ñi gaze' dela gyel nap ni Egipto, gun pcaa ic yu iy nu gyabic Ñgyoozh par lo.
58011027	Nu nac nu bicy cup yu consuel lom, bruuy Egipto. Wanchib yu ornu guzi lagy rey Faraón. Sinu bzu fert yu nu nac coz nu bicy yu. Bicy yu gal nu ricy tub mbecy nu gzac lo Ñgyoozh, biñ nu wacsac na.
58011028	Nu nac nu bicy cup yu consuel lom, bzu yey sa' ni Pas, nunu pcaay de mbecy nu ta'y reñ lo yaro', gun orze' anc nu cut de mbecy ze' wut yu de mdoo gyeey loga ni de mbecy Israeel.
58011029	Nu nac nu bicy cup de mbecy Israeel consuel lom, orze' bded dey lo nisyudoo ña lo yu wach. Orze' de mbecy Egipto bicy pee ga' dey nu ni ñgyicy yu. Orze' de yu ze' gut dey lo nis.
58011030	Nu nac nu bicy cup de mbecy Israeel consuel lo Ñgyoozh, orze' ornu blazh bicy dey marchaar gagy dzi dub yub la ich lo' nu rsoow ru' gyedz Jericó, orze' wes saa lañ.
58011031	Nu nac nu bicy cup tub biñ congal nu la Rahab consuel lo Ñgyoozh, orze' wancut dey mi ornu biit dey de' zir mbecy wangyeñ, gun Rahab bredz mi de yu nu gua tu' cuen por cuen ni de mbecy Israeel nu cha dey yu'm.
58011032	Walagy ñi nu ne̱e̱ zira̱. Sac tiem par nu zata̱ Gedeón, par nu zata̱ Barac, par nu zata̱ Sansón, par nu zata̱ Jefté, par nu zata̱ Dabi, par nu zata̱ Samueel, par nu zata̱ de yu nu mnii por cuen ni Ñgyoozh. Sac tiem nu zata̱ de yu ze' lor.
58011033	Tees nu nac nu bicy cup dey consuel lo Ñgyoozh, gu' dey gyel yuu, nunu bicy dey gan bee nasyoong la. Bicy dey gyel fushtiz gal nu rlagy ñi. Ñgyoozh briic mi de coz nu mniim nu segur la cuic mi ni dey. Psoow dey ru' biidz.
58011034	Psu dey gyi ily. Bruu chu dey lo mbecy nu ngulagy nu ñgyut dey nu mandzicy. De yu nu gugyidz byafert dey. Nunu lily na dey lo gyel yuu. Bicy dey gan bee nac gaa la soldad nu nac losa' yuuy.
58011035	Nu nac nu bicy cup de biñ mñaa consuel lo Ñgyoozh, orze' byabañ famil nim ornu gut yu. Yu' ga' dey nu pshet zi mbecy yu gal gut lay. Wanshet ic dey nu laa mbecy yu, gun orze' ornu gyabañ yu, orze' cyiiñ yu tub mod nu nap zir.
58011036	Yu' nu mnii zi mbecy ni dey. Yu' nu bgaaz mbecy dey nu cuart. Yu' nu pca cuuñ mbecy dey nu caden, nunu pshet lag dey yu nañ yu' gyiib.
58011037	Yu' nu bgoow gyita' dey yu. Yu' nu bicy cyup la' mbecy dey nu sier. Yu' nu biit mbecy dey nu mandzicy. Yu' nu gusa dey nu shab yu nu byaa nu gyid shily o nu gyid chiib. Yu' nu nac dey mbecy zi. Yu' nu psheed zi mbecy dey. Yu' nu bicy ras nu mbecy dey.
58011038	A̱' yad ñi ni cualcyer la mbecy gyishlombecy ii nu chesa de mbecy nap ze' lat dey. Tees gusa dey gal gusa de mbecy zu nez. Gusa dey lugaar ub zi, nunu gusa dey too bicy. Pcyiiñ dey gyeegy nu bduuñ dey lo yu, nunu pcyiiñ dey nañ blyuu.
58011039	De yu ze', mas byedzu' lagy Ñgyoozh lo dey nu nac nu bicy cup dey consuel lom, tees wansac dey lo coz nu mniim nu segur la gyicy mi.
58011040	Gun Ñgyoozh bloo ic mi tub mod nu nap zir par de ub na. Mod ze', nde' nu gyicy nap mi dey nu de ub na.
58012001	Nde' nu como tona' la mbecy zigy blyuu dey ni den de coz nu bzac dey nu nac Crisht, orze' nde' nu rlagy ñi zu chu den dela coz nu ricy ñi nu wagac gyicy paa den, nunu rlagy ñi loo chu den dela cyi nu ricy mandaar de ub na. Rlagy ñi nu loo lo den gal nu rboo lo de mbecy ornu rash dey carer.
58012002	Rlagy ñi nu ca gaa la ic den Jesuuz. Mi ze' blyuum ni den lac mod gyicy na nu nac de coz nu bicy mi. Nunu bicy yac za' lam nu de coz nu rlagy Ñgyoozh. Gut mi lo cruuz. Wangyicy cuen lam ti to' lo gut mi, gun rad lagy mi nu ornu lazh zac zim, orze' chesu cyit lagy mi. Orze' gusub mi par yaa bee Ñgyoozh ze' nu riib ic mi.
58012003	Orze' gush der shcab nu nac de coz nu bzac mi. Tona' la guzi lagy de mbecy cyi lom, tees gugyeem. Orze' nde' nu gush der shcab nu nac mi, gun orze' cue' nu gatsiñ der, nunu cue' shi'ñ der baloor.
58012004	Gun lat nu za der contr ni de cyi nu ricy mbecy, nigul coo lo der gashtal gat lar.
58012005	¿A mnit lagy der consef nu briic Ñgyoozh ni der como i'ñ mi nac der? De riidz ze' rniiñ: Orze' Ñgyoozh nam: I'ña̱, cue' nii too der nu se la la sac cashtig nu rbic Shuaan der nir ornu rshuu num der. Ni cue' shi'ñ der baloor ornu rdza'm ni der.
58012006	Gun benu Shuaan ru rcam tub mbecy, orze' rshuu num yu. Nunu cuic mi cashtig ni de mbecy nu gyash mi par nu gyac dey i'ñ mi, nam, rniiñ.
58012007	Orze' gugyee der ornu rzac zir, gun Ñgyoozh gyicy num der gal nu ricy num tub i'ñ mi, gun sac la tub yu nguzh nu washuu nu uz yuy.
58012008	Benu washuu num der gal nu ricy num dela i'ñ mi, orze' walab i'ñ nap mi nac der, sinu i'ñ gyish zi'l nac der.
58012009	Na de uz den nu yu' gyishlombecy ii, de yu ze' rbic yu cashtig ni den, nunu rca lagy den loy. Orze' dzi zir ricy ñi presis nu “O” nii der ni uz na nu zub gyibaa, gun orze' cui mbañ den.
58012010	Na de uz na nu yu' gyishlombecy ii, rbic dey cashtig ni den dub gal lac rnii too dey nu nap par ñuu zi zi'l tiem. Tees Ñgyoozh, ornu rshuu num den, nde' tub coz nap par de ub na, gun orze' gac den mbecy cacy gal nu caacy ub mi.
58012011	Tiem nu rzac den lo cashtig ze', shni rzac den rziin, nunu walab nu yet lagy den. Tees despuees orze' de yu nu pshuu num ze' gyad i dey. I dey ze', nde' nu cyiiñ dey nu gyel ri zu, nunu cyiiñ dey mod nu rlagy ñi.
58012012	Orze' de coz ni Crisht, nde' nañ gal nu na tub coz nu psuun ñi der. Orze' yaa gutsiñ der, briic der fers niñ. Nunu tib gut siñ der briic der fers niñ.
58012013	Nunu nez nu li byub der char, gun orze' gyi'r nu byatis ze' gyanap ñi lugaar nu gyatis zir ñi.
58012014	Bicy der nu nap chu' der nu losa'r, nunu bicy der nu chu' der nu gyel cacy, gun ni tub la mbecy wazac yu lo Ñgyoozh benu a̱' nac yu mbecy cacy.
58012015	Bicy cuidad der nis ruu su tub mbecy lat der nu wazac yu lo de coz nap nu leew la ricy nu Ñgyoozh de ub na. Nunu bicy cuidad der nis gyac der gal nu na tub gyish lya. Ornu lazh galy ñi, orze' gyicy ñi da̱y nu zañ mbecy nu benen niñ.
58012016	Bicy cuidad der nu ni tub la der cue' gal ru mbecy nu wanchelaar. Nunu bicy cuidad der nu ni tub la der cue' zat naañ der coz nu druu lo Ñgyoozh. Gun Esaú ni bicy yu. Biit yu dela coz nu yad ñi nu gad niy nu nac yu i'ñ loga par tub zi comid.
58012017	Orze' rad lagy der nu despuees ngulagy yu nu nii uz yu nu nap gyicy nu Ñgyoozh yu, tees bzuub yaa uz yu rishniiy, gun mas biiñ lay nu byub yu mod nu ñgyicy nap yu coz nu bicy yu, tees wangada' mod.
58012018	Na de ru wangyicy der gal nu bicy de mbecy Israeel ornu becha' dey bicy Sinaí. Becha' dey lo tub coz nu guc bzaac dey. Becha' dey bicy Sinaí, ze' nu rca gyi ily, nunu ze' nu cow, lugaar shni, ze' nu druu bi ily.
58012019	Becha' dey ze' nu rdulaa trompet. Becha' dey ze' nu zaab ti' Ñgyoozh nu rniim. Becha' dey lugaar ze'. Orze' ornu de mbecy zigy güeñ dey nu rnii Ñgyoozh, orze' mnishbaa dey lom nu cue' ga' niim.
58012020	Gun wangagyee dey ornu güeñ dey nu rniim ornu nam: “Mas gal tub bañcyug, benu zuub gyi' ma too bicy ii, orze' rlagy ñi goow gyita' dey ma gal gat la ma o rlagy ñi nu cut dey ma nu yag too lyuch”, nam.
58012021	Tanta' nu coz ily bzaac dey. Mas Moisees nay: “Rash la bisa̱ tanta' nu rdziba̱”, nay.
58012022	Ze' na de ru becha' der bicy Sión, gyedz ni Ñgyoozh mbañ, gyedz Jerusaleeng nu ri gyibaa. Becha' der ze' nu yu' anc zigy tona' la.
58012023	Becha' der ze' nu yu' tublaazh de i'ñ Ñgyoozh, de yu nu ca nu la gyibaa. Becha' der lo Ñgyoozh, biñ nu gri bee ni dela mbecy. Becha' der lo de espiriit ni de mbecy nap nu gu' gulas, de yu nu byanap lo Ñgyoozh.
58012024	Becha' der lo Jesuuz, biñ nu bzu tub trat cub. Becha' der lo reñ mi, reñ nu bicy caacy de ub na. Reñ Abeel mniiñ nu rlagy ñi cashtig, tees reñ Jesuuz nap zir rniiñ.
58012025	Orze' bicy cuidad der nu cue' zuub yaa der rishnii biñ nu rnii nu den. Gun de yu nu bzuub yaa riidz nu mnii Ñgyoozh gyishlombecy ii ornu mniim lo dey nu gyicy cuidad dey, de yu ze' wangac ndruu dey lo cashtig. Benu ni, orze' segur la wac ruu chu den lo cashtig, benu zuub yaa den biñ nu gashtal gyibaa rnii nu gyicy cuidad den.
58012026	Tiem ze' ornu mniim, bicy mi nu pcueñ la gyishlombecy ii, tees na rniim loon: “Stub tir ya̱ cueña̱ gyishlombecy, nunu ni' zi'l cueña̱ gyibaa”, nam.
58012027	Ornu mniim “Stub tir”, orze' naal la rabee nu de coz nu psa' lagy mi, cueñ mi ñii. Orze' co chum de coz nu rcueñ, gun orze' de coz nu wacueñ, gyiyeeñ ñi.
58012028	Tees gyel gubier ni Ñgyoozh nu rbic mi ni den, nde' coz nu wacueñ. Nde' nu gyicy den graseer ni Ñgyoozh, nunu griib zily den mi tub mod nu gyedzu' lagy mi. Ca lagy den lom, nunu dzib na lom.
58012029	Gun Ñgyoozh, biñ nu nac du den, mi ze' nam gal nu na tub gyi nu rnit lo.
58013001	Rlagy ñi tub ga la der zaab ca zir der de bicy ru nu nac Crisht.
58013002	Cue' nit lagy der nu nii nur de mbecy nu walab mbecy guledz nunu cha nu der yu yu'r. Yu' mbecy ornu ni bicy dey mas wangad lagy dey cyu, tees mas anc briic dey yu' chu'y.
58013003	Ca ic der de yu nu yu' nañ yu' gyiib. Bicy der nu ri ga' der nañ yu' gyiib nur dey. Ca ic der de yu nu rzac zi, gun ni' de ru ricy cup der tub cuerp nu rzac zi.
58013004	Dela mbecy rlagy ñi nu ca lagy yu lo compromis nu ricy yu ornu rchelaay. Nunu rlagy ñi gyicy paa de mbecy nu rchelaa ze' nu losa'y, gun Ñgyoozh cuic mi cashtig ni de mbecy nu ral losa' nu wanchelaa.
58013005	Cue' ca der tiñ. Nunu gush der shcab nu beñ ca na la nu ricy cup der. Gun Ñgyoozh nam: “Ya̱ rila wazeeña̱ ru, nunu rila wazaana̱ ru”, nam.
58013006	Orze' wadzib la den gac niin tub riidz. Nde' Shuaan den, mi ze' biñ nu locyuub ya̱. Orze' rila wadziba̱, gun se la la coz gac gyicy nu mbecy ya̱ rniiñ.
58013007	Pcaa ic der de yu nu byub ic ru gulas, de yu nu pshaal riidz ni Ñgyoozh lo der. Gush der shcab nu nac de coz nap nu guc par nu nac nu pcyiiñ dey gyishlombecy, nunu gush der mod nu gusa dey ornu gusa nu dey Crisht.
58013008	Jesucrisht laab mi naag, nunu laab mi na, nunu laab mi par tub la.
58013009	Orze' cue' ruu chu der lo de coz nu laab ñi nu nac zañ lo riidz nu gareñ za nu rlyuu mbecy. Nap zir nu zu fert den nañ lardoon. Ni gyicy den nu nac faboor nu leew la ricy Ñgyoozh, walab nu nac nu gyicy den tub mod nu ta na nu de coz nu don. De yu nu ricy mod nu ta ze' rila wanruu nap dey nu nac ñii.
58013010	De uz nu zu riiñ nañ yu' negy nu briib zily de mbecy Israeel Ñgyoozh rila sac rishbeey nu dugyi dey de gyel nap nu rad nu nac gun ni de ub na nu gua lo Ñgyoozh.
58013011	Tees uz nu rza lo Ñgyoozh por cuen ni de mbecy Israeel, yu ze' rza nuy reñ bañcyug lugaar ze' nu yon zir par de' zir lugaar. Gun orze' cuic yu reñ ze' par nu cyib ñi de cyi de mbecy. Tees cuerp ni bañcyug ze' rcaa dey gyiñ gal zet ru' gyedz.
58013012	Nde' nu ni' Jesuuz gut mi zet ru' gyedz. Gut mi par nu cyib mi cyi mbecy nu nac reñ mi.
58013013	Orze' gal nu mi ze' gut mi zet ru' gyedz, ni' rlagy ñi ruu chu den lo mod nu ricy de' zir mbecy. Gun gal nu mi ze' bruu gyel mbecy nim ornu gut mi, orze' ni' zi'l de ub na shet ic na nu gruu gyel mbecy nin nu nac mi.
58013014	Gun gyishlombecy ii sac tub gyedz nu chu' den tub la, sinu ryub den tub gyedz nu gruu zac par lo.
58013015	Nde' nu rlagy ñi nu dub laa tiem gyabic den gyel mbecy ni Ñgyoozh nu nac Jesucrisht. Nde' gun nu rlagy ñi gric den nim. Gun ze' dric den nim nu ru' den ornu rzat nam.
58013016	Cue' nit lagy der nu nap gyicy ru. Nunu tub ga la der blocyuub der losa'r, gun nde' tub gun nu gyedzu' lagy Ñgyoozh.
58013017	Bzuub gyidag der ni de yu nu riib ic der, nunu “O” nii der ni de riidz nu rnii dey, gun dey ze' rña dey de ru. Nunu rad lagy der nu de yu ze' zeed cuen dey lo Ñgyoozh nu nac coz nu ricy yu. Bicy der nu dub gusht la gyicy dey riiñ nim. Cue' nu shni gyicy dey riiñ nim, gun benu ni, orze' wac locyuub dey de ru.
58013018	Zaab cyiñ la der lo Ñgyoozh nu nac ya̱. Gun segur la de ub na wat lo den nu nac de coz nu ricy na, gun dub laa tiem rlagy den gyicy na mod nap.
58013019	Nunu ya̱ rnishba̱a̱ lo der nu fert cyiñ der lo Ñgyoozh ne̱, gun orze' yap gyiilya̱ lo der.
58013020	Orze' Shuaan den Jesuuz nac mi biñ lily nu rña de mbecy nu nac shily nim nu nac reñ mi nu bzu nap trat ni Ñgyoozh nu rila waded ni. Orze' Ñgyoozh, biñ nu rbic gyel ri zu, mi ze' bicy mi nu byabañ Jesuuz.
58013021	Orze' mi ze' cuic mi la zi'l coz nu galagy ñi ni der par nu gyicy der gal nu rlagy mi. Nunu gyicy mi nu gyicy der de coz nu gyedzu' lagy mi nu nac Jesucrisht. ¡Mi ze' ricy cup mi gyel lily tub la! ¡Laab ni gac ñii!
58013022	Der bicy na, ya̱ rnishba̱a̱ lo der nu pase̱z zuub gyidag der de consef nu rica̱ ni der, gun gyicy nu pca̱a̱ ii, nii tub gyicy mi'.
58013023	Ya̱ rlagya̱ nu gad lagy der nu bicy na Timoteo, bi bruuy nañ yu' gyiib. Benu cyid gyiily yu, orze' yap du̱ yu ornu yap güi̱i̱ de ru.
58013024	Ya̱ zeeda̱ ñgyoozh ni de yu nu riib ic lat der, nunu zeeda̱ ñgyoozh ni dela mbecy ni Ñgyoozh. De mbecy Italia zeeda' dey ñgyoozh ni der.
58013025	Ñgyoozh gyicy mi faboor nu nap gyicy num dela der.
59001001	Ya̱ Santiag, tub yu nu ricy coz nu rnii Ñgyoozh nunu coz nu rnii Shuaan den Jesucrisht. Shnu̱ de ru, de trocyup nac nez de mbecy Israeel nu brush las dutuub la gyishlombecy.
59001002	De ru bicya̱, gush der shcab nu dzi ga nap ornu gzac der lo de lo la preb,
59001003	gun rad lagy der nu ornu gyicy der gan de preb ze' nu nac nu ricy cup der consuel lo Ñgyoozh, orze' gac der mbecy nu gagye.
59001004	Bicy der nu gagyer, gun orze' gyanap za' la der. Nunu orze' gac der mbecy nu bi gul shcab ni, nunu gac der mbecy nu wagyicy falt ni tub la coz ni.
59001005	Na benu ca na der sac shcab nir, orze' rlagy ñi nu cyiñ der ñii lo Ñgyoozh. Orze' mi ze' cuic mi shcab ni der, gun Ñgyoozh cuic za' lam shcab ni mbecy, nunu ni wayicy tañ mi ornu ni cuic mi.
59001006	Ornu cyiñ der lom, orze' rlagy ñi nu gyicy cup der consuel lom, nunu rila walagy ñi nu nii too der nu dzi ga wayicy mi gal nu nii der. Mbecy nu ni nii too, yu ze' nay gal nu na nguuly ni nisyudoo. Bi rza nuñ ñi par re par ii la.
59001007	Yu nu ni na, cue' la sa' lagy yu nu gad coz nu gruu lo Ñgyoozh niy.
59001008	Gun na la rnii tooy tub coz. Ina reña' coz bi rnii ga' tooy. Orze' a̱' fert yu nu de coz nu ricy yu.
59001009	Na de bicy na nu shni yu', rlagy ñi nu gyet lagy yu ornu ricy zily Ñgyoozh yu.
59001010	Nunu de bicy na nu guani'ñ, rlagy ñi nu gyet lagy yu ornu Ñgyoozh niim loy nu se la la sac yu. Gun yu guani'ñ nay gal nu na tub gyee ni gyish, gun wagagyee tuñ ñi.
59001011	Gun ornu driib doo, orze' yet nu zig, orze' rawach gyish ze'. Orze' rlag gyee niñ. Orze' nit lo nu cyit nañ. Ni' zi'l yu guani'ñ ded niy lat nu rded yu dalje̱z niy.
59001012	Dzi ni de mbecy nu ragyee ornu rac preb yu, gun ornu gyicy yu gan de preb ze', orze' Ñgyoozh gyabic mi iy. Iy ze', nde' nu cui mbañ dey nuy mi tub la. Nde' tub i dey nu mniim nu segur la cuic mi ni dey benu rca dey mi.
59001013	Benu ca na mbecy nii tooy nu gyicy yu coz cyi, orze' cue' niiy nu: “Ñgyoozh bicy mi nu ni rnii to̱o̱”, niiy. Gun Ñgyoozh rila wagnii toom ti gyicy mi cyi. Nunu ni wagyicy mi nu nii too mbecy nu gyicy dey cyi.
59001014	Sinu de coz a̱' nap nu yu' nañ lardoo mbecy ricy ñi nu rlagy yu shiñ gyicy yu. Nde' nu rnii too dey nu gyicy yu cyi.
59001015	Na ornu cuic dey lugaar nu shiñ gnii tooy, orze' nde' gyicy ñi nu ricy dey cyi. Nunu ornu bi gubee dey nu ricy yu cyi ze', orze' nde' gyicy ñi nu wazaca' dey lo Ñgyoozh, nunu gat dey.
59001016	Der bicy ya̱, cue' zaan der nu gadzar.
59001017	Dela coz nap nunu dela coz nu sac falt ni nu bi rad ni den, druuñ gal gyibaa. Druuñ gashtal lo la Ñgyoozh, Uz na, biñ nu psa' lagy dela gyi nu ta' baa. Mi ze' rila wadza nu nam ni ñu miiñ la.
59001018	Briic mi gyel mbañ ni den nu nac riidz rishli nim, gun nde' coz nu ub mi rlagy mi. Nunu orze' na den gal nu na cosech nu pte'm loga la lo dela coz nu psa' lagy mi.
59001019	Nde' nu na der bicy na, pcaa ic der de coz nu rne̱e̱ lor. Tub ga la der rlagy ñi nu zu der altant par nu zuub gyidag der ni de riidz nu rdunii. Tees guly gzu der par nu niir, nunu gulya' gzu der par nu cha' ic ru.
59001020	Gun gyel cha' ic ni mbecy rila wayicy ñi coz nu gyedzu' lagy Ñgyoozh.
59001021	Nde' nu bzaan der dela coz bag, nunu bzaan der dela cyi nu dzi bded ru' ga' la ricy der. Nunu “O” mnii der ni de riidz nu bzeeñ Ñgyoozh nañ lardoor. Riidz ze' cyiiñ ñi gyicy ñi nu gruu mbañ der.
59001022	Cue' nu zuub gyidag zi'l der riidz nim, sinu ni' zi'l rlagy ñi nu gyicy yac der niñ. Gun benu nu zuub gyidag zi'l der ñii, orze' laab ub zi'l der rguur ub ru.
59001023	Gun cyu zi'l mbecy nu rzuub gyidag zi'l de riidz ze', ze' wagyicy yac yu niñ gal nu rniiñ, orze' yu ze' nay gal nu na tub mbecy nu rgüii lo nu tub guan.
59001024	Na ornu lazh güiiy loy la nay, orze' nez za zi'l yu bi mniita' lagy yu la nay.
59001025	Tees yu' mbecy nu wagnit lagy yu de coz nu reñ yu. Sinu nap zir rgu' cuen yu de leey ni Ñgyoozh nu sac falt niñ, de leey nu gyicy nu gruu chuy lo cyi. Nap rsya'y leey ze', nunu ricy yac yu niñ. Orze' Ñgyoozh gyicy mi nu gruu nap de coz nu ricy mbecy ze'.
59001026	Benu tub mbecy rash yu shcab nu ricy yac yu de coz nu rlagy Ñgyoozh, tees wagac gyub ic yu de coz nu rniiy, yu ze' rguuy laab ub yu. Nunu se la la sac ñi niy mas ricy yu coz nu rlagy Ñgyoozh.
59001027	Par Ñgyoozh, Uz den, i mod rlagy mi gyicy mbecy benu rlagy yu mod nu se'ñ nunu mod nu rishli: orze' rlagy ñi nu locyuub dey de yu nguzh zi nu sac uz. Nunu rlagy ñi nu locyuub dey de byud ornu deet rzac mi. Nunu rlagy ñi nu cue' shet ic dey nu gabag yu ni de cyi nu yu' gyishlombecy ii.
59002001	Der bicya̱, como ricy cup der consuel lo Shuaan den Jesucrisht, biñ nu dzi lily na, walagy ñi nu reñ ga la mod gyicy nu der tub ga mbecy dub gal nu na dey.
59002002	Gyicy pee lan lat nu yu' tublaazh der ru'ña tub mbecy guani'ñ gal nu tub mbecy zi. Mbecy guani'ñ ze' ri tub bi' or yaay nunu cyit na shab yu. Ze' mbecy zi ze' cuiñ shab yu.
59002003	Orze' nap ricy nu der yu nu nap na shab ze'. Orze' nii der gab ruy: “Ii bzub tub lugaar nap”, niir. Ze' orze' nii ga'r gab ru mbecy zi ze': “Bzu la ñuu ze' ga, o bzub la mas ñuu lo yu la ii”, nii der.
59002004	Benu ni gyicy der, orze' reñ ga la mod ricy nu der tub ga losa'r, nunu nu nac nu shiñ rnii too der, orze' rcui der mbecy nu rnii nur.
59002005	Der bicy na, bzuub gyidag der. Ñgyoozh bicy mi nu de mbecy nu gyel zi zu gyishlombecy ii, de yu ze' guani'ñ dey nu nac nu dzi ricy cup dey consuel lom, nunu gyicy mi nu chu' dey lat de mbecy nu riib ic mi, gun nde' gyel nap nu mniim nu segur la cuic mi ni dela mbecy benu ca dey mi.
59002006	Tees de ru rboor gyel mbecy ni de mbecy zi. ¿A walab nu de mbecy guani'ñ, de yu ze' ricy yu nu deet rzac ru? ¿A walab de yu ze' rza nu dey de ru lo de fushtiz?
59002007	¿A walab de yu ze' yu nu rnii zi ni Jesucrisht, biñ nu rzat zi mbecy ornu rzat zi dey de ru?
59002008	Benu gyicy yac der gal nu rnii leey zub lo ni Ñgyoozh, ze' nu rniiñ: “Pca der losa'r gal nu rcar ub ru”, rniiñ, benu ni ricy der, orze' nap.
59002009	Tees benu reñ ga la mod gyicy nu der mbecy dub gal nu nay, orze' ricy der cyi, nunu yu' falt ni der par lo leey ni Ñgyoozh.
59002010	Gun benu tub mbecy rzuub gyidag yu ni dela coz nu rnii leey, ze' grusu tub coz nu wazuub gyidag yu, orze' yu ze' yu' falt niy nu dela leey.
59002011	Gun Ñgyoozh rniim: “Cue' gal ru mbecy nu wanchelaar”, rniim. Nunu laab mi rniim: “Cue' cut ru losa'r”, rniim. Orze' benu tub mbecy nu wagal losa' nu wanchelaa, ze' cut yu losa'y, orze' yu ze' nac yu tub yu nu yu' falt ni par lo leey.
59002012	Orze' bicy cuidad der nu de coz nu gyicy ru, gal nu de coz nu nii der, gun Ñgyoozh ri beem ni der mod nu rnii leey nu bicy nu bruu chu den lo de cyi.
59002013	Tees benu de mbecy wagashni lagy dey losa'y, orze' ni' Ñgyoozh washni lagy mi dey ornu gri beem niy. Tees de yu nu rashni lagy losa' gruu nap dey tiem nu gri beem ni dey.
59002014	Der bicy na, ¿la ñuu cyiiñ ñi benu tub mbecy rniiy nu ricy cup yu consuel lo Crisht, ze' wagyicy yu ni tub la coz nap? ¿A gac gruu mbañ yu nu nac nu ricy cup yu consuel lom benu ni mod ricy yu? Rila wac gruu mbañ yu.
59002015	Gyicy pee lan grusu tub bicy na o tub zan na nu sac shab dey o nu sac coz nu gow dey.
59002016	Benu nii der: “Gua na, nunu Ñgyoozh gac num ru; pcha' lagy ru na, nunu bdow nap”, nii der, orze' ¿la cyiiñ ñi? Benu wabic der de coz nu galagy ñi ni dey par nu zu nap lagy yu, orze' nde' se la la cyiiñ ñi.
59002017	Orze' benu consuel zi'l gyicy cup na lo Crisht par wacabee ti nap ricy na, orze' consuel nu ricy cup na lom ze', nde' nañ gal nu na tub coz gut.
59002018	Tees cyup ridz grusu mbecy lat der nu niiy: “Ru ricy cup ru consuel. Ze' ya̱ ricya̱ coz nap”, niiy. Orze' ru rila wac gyicy ru nu cheña lagya̱ nu ricy cup ru consuel lo Ñgyoozh benu se la la coz nap ricy ru. Tees ya̱ gac gyicya̱ nu cheña lagy ru nu ricy cupa̱ consuel lom nu nac de coz nap nu ricya̱.
59002019	¿A zeña lagy ru nu zu tub zi Ñgyoozh? Dzi ga nap benu ni zeña lagy ru, tees ni' de nuras zeña lagy dey nu zu tub zi Ñgyoozh. Nunu rash la bis dey nu tanta' rdzib yu.
59002020	¡Mbecy ton! ¿A rlagy der lyu̱u̱ nir nu benu ricy cup der consuel lom, par wacabee ti nap ricy ru, orze' se la la cyiiñ ñi nu ricy cup ru consuel lom?
59002021	Ñgyoozh bicy mi Abraham gyitoo bel ni den par tub mbecy nap nu nac de coz nap nu bicy yu ornu pshet ic yu nu cut yu i'ñ yu Isaac par tub gun lo mez ni gun nim.
59002022	Orze' Abraham cyup coz nu bicy yu. Bicy cup yu consuel lom, nunu bicy yu coz nu rlagy mi. Nunu rabee nu rishli bicy cup yu consuel lom nu nac de coz nu bicy yu.
59002023	Orze' guc ñi gal nu rnii riidz ni Ñgyoozh ze' nu rniiñ: “Abraham bicy cup yu consuel lo Ñgyoozh, nunu nu nac nde' Ñgyoozh bicy mi yu par tub mbecy nap”, rniiñ. Nde' nu rnii dey, “Abraham, yu ze' nac yu amig ni Ñgyoozh”, rnii dey.
59002024	Orze' rad lagy den nu mbecy gyanap dey lo Ñgyoozh nu nac de coz nap nu ricy yu, walab tub lo zi'l nu nac nu gyicy cup yu consuel lom.
59002025	Ni' zi'l mod bzac tub biñ congal nu la Rahab. Byanap mi lo Ñgyoozh nu nac de coz nu bicy mi ornu briic mi yu' nu gu' de mbecy Israeel, nunu blocyuub mi dey ornu briic mi reña' nez nu briib dey dze ga.
59002026	Orze' benu tub cuerp sac espiriit niñ, orze' nde' tub cuerp gut. Ni' zi'l nu gyicy cup den consuel lo Crisht, nde' nañ gal nu na tub coz gut benu wacabee ti coz nap ricy den.
59003001	Der bicy na, walagy ñi nu dzi zañ der gac ru moscuel, gun bi rad lagy der nu ya̱ nu de moscuel ta zir gyicy nu Ñgyoozh de̱ ornu gri beem ne̱ de̱.
59003002	Dela den zañ tir radzan. Benu tub mbecy wagadzay nu nac de riidz nu rniiy, orze' yu ze' sac la falt niy. Gac gyub ic yu dutuub la cuerp niy.
59003003	Gyicy pee lan gal tub cuay, ornu zuun fren ru' ma. Orze' nap gyeñ ma. Orze' gac lyuun ni ma ca zi'l ze' nu galagy na cha dun ma.
59003004	O gyicy pee lan gal nu ricy tub barc. Coz ily nac ñii, nunu bi ily rzuub yaañ ñi. Tees nu nac tub timo̱o̱ mi', orze' yu nu rsaañ gac cha nuy ñi ca zi'l ze' nu galagy yu.
59003005	Ni' zi'l rzac de ub na nu lyuudz na. Nde' tub lugaar mi' ni cuerp ni den, tees tona' la coz ily gac gyicy ñi. Gush der shcab nu nac tub gyi mi'. Gac caañ gyi tub la ngush ily tona' la.
59003006	Lyudz na nañ gal nu na gyi. Tona' la coz a̱' nap nac ñii nu ricy cup cuerp ni den. Gnuuñ dutuub la cuerp ni den. Nunu gashtal gabily rad baloor niñ. Dzi coz ily ricy nuñ den dub laa lat nu mbañ naa: nese lat nu gumiiñ na gashtal gat lan.
59003007	Mbecy bi ricy dey gan de lo la bañcyug. Bi ricy dey gan bañ gyish. Bi ricy dey gan chigyiñ. Bi ricy dey gan de bañcyug nu rga' nañ lo yu. Nunu bi ricy dey gan bel nu yu' lo nis.
59003008	Tees rila wagyicy dey gan lyudz yu. Nde' nañ gal nu na tub coz a̱' nap nu dza laa nañ ñi yu' benen par nu cut ñi.
59003009	Nu lyudz den ryabic na gyel mbecy ni Ñgyoozh, Uz den. Nunu laab nu lyuudz na rzaa lagy na ni losa'n, de yu nu psa' lagy Ñgyoozh nu na gal nu na ub mi.
59003010	Nunu laab nu ru' den ryabic na gyel mbecy ni Ñgyoozh. Nunu laab nu ru' den rzaa lagy na ni losa'n. Rup laa coz ze' druuñ laab tub zi'l ru'n. Nde' rila walab se'ñ der bicy na.
59003011	Rila sac tub lugaar nu driib nis nu tub se' zi'l grib cyup lo nis: laab ze' nu grib nis ish, nunu laab ze' grib nis lya.
59003012	Der bicy na, tub yalas wac cuic ñi uugy ni ya oliva. Nunu tub lyucy urbyay wac cuic ñi uugy ni yalas. Ni' zi'l tub zo, ze' nu yu' nis ri' wac cuic ñi nis ish.
59003013	¿A ruu su tub mbecy lat der nu yu' shcab niy nunu siñ tooy? Orze' rlagy ñi nu gyicy yu nu gabey nu ni nay nu nac de coz nap nu ricy yu. Orze' gyicy yu gal nu ricy tub mbecy shni.
59003014	Tees benu zaan der nu cheti gyel saap lagy nañ lardoor, nunu benu nu nac ub zi'l der zu bich ru, orze' walagy ñi gyicy der nu nac ru tub mbecy nu dzi yu' shcab ni. Orze' za der contr ni de coz rishli.
59003015	Gun shcab ze', nde' walab shcab nu druu lo Ñgyoozh, sinu nde' shcab ni gyishlombecy zi'l ii. Nde' shcab nu yu' nañ lardoo mbecy, nunu shcab nu druu lo nuras.
59003016	Gun ze' nu rasaap lagy mbecy, nunu ze' nu rzu bich mbecy nu nac ub zi'l yu, lugaar ze' yu' coz deet. Nunu de lo la coz a̱' nap rac ze'.
59003017	Ze' de yu nu ricy cup shcab nu druu lo Ñgyoozh nu loga la rzu' dey nu gyel cacy. Niga gac yu mbecy nu rzu' nu gyel ri zu. Nunu gac yu mbecy gugy na. Nunu gac yu mbecy nu “O” rnii nu de' zir losa' nu nap rnii. Nunu rashni lagy dey losa'y. Nunu ricy dey coz nap. A̱' nac dey mbecy nu rcui losa'. Nunu a̱' nac dey mbecy nu ricy cyup ic.
59003018	Nunu de yu nu ricy rishnap nu losa', yu ze' ricy yu nu rzu' gyel ri zu lat dey. Orze' nde' ricy ñi nu rzu' dey mod nu rlagy Ñgyoozh.
59004001	¿Ca druu de gyel yuu, gal nu de gyel deet nu yu' lat der? Druuñ lat de coz a̱' nap nu ricy gyel yuu nañ lardoo der.
59004002	Rlagy der nu gad la coz nir, tees wagad ñi ni der. Orze' rzu lily der nu cut ru losa'r. Rzaab lagy der la coz, tees wagad ñi ni der. Orze' rucoo der, nunu rtub su losa' der. Wagad coz nu rlagy der, gun wacyiiñ der ñii lo Ñgyoozh.
59004003	Nunu mas rgyiiñ der ñii lo Ñgyoozh, tees wagyicy mi gal nu rnii der lom, gun rgyiiñ ton der. Rgyiiñ der coz nu yet zi'l lagy der.
59004004	¡A̱ mbecy wagyicy paa! ¿A wagad lagy der nu benu yet lagy ru de coz a̱' nap nu ricy mbecy ni gyishlombecy, orze' yac losa' yuu der Ñgyoozh? Cyu zi'l mbecy nu rlagy gac amig ni de coz ni gyishlombecy, yac losa' yuuy Ñgyoozh.
59004005	¿Walab gaal rnii too der nu se la la sac riidz ni Ñgyoozh ze' nu rniiñ: “Ñgyoozh tona' la rcam espiriit nu brim nañ lardoo den, nunu se par ub zi'l mi rlagy mi ñii”, rniiñ?
59004006	Tees Ñgyoozh faboor ily zir ricy num de ub na gal nu rniiñ lat de riidz nim: “Ñgyoozh zam contr ni de mbecy le', tees ricy mi faboor num de yu nu ricy gyel gyidz ni”, rniiñ.
59004007	Orze' “O” mnii der ni Ñgyoozh. Gua der contr ni nuras, gun orze' ruu chuy lo der.
59004008	Becha' der lo Ñgyoozh. Orze' Ñgyoozh gyecha' ga'm lo der. Gal nu ricy der ornu rgyiib ru yaar, ni bdiib der de coz cyi nu ricy ru, de ru mbecy cyi. ¡Bicy der nu gyacaacy lardoor, de ru mbecy nu ricy cyup ic!
59004009	¡Bicy shni der! ¡Bzu der rishsulagy! ¡Biiñ der! ¡Lugaar nu gyigy der, orze' biiñ der! ¡Lugaar nu yet lagy der, bicy shni der!
59004010	Bicy gyidz der ub ru lo Ñgyoozh, gun orze' gyicy mi nu gyac der mbecy nu gya zu.
59004011	Der bicy na, tub ga la der walagy ñi nu nii zi der ni losa'r. Nunu walagy ñi nu nii der nu yu' falt niy. Yu nu rnii zi ni bicy o yu nu rnii nu yu' falt ni bicy, orze' yu ze' rnii ziy ni leey ni Ñgyoozh, nunu rniiy nu yu' falt niñ, gun wacsuub gyidag yu niñ. Benu rniiy nu yu' falt ni leey, orze' yu ze' walab tub yu nu rzuub gyidag niñ, sinu tub yu nu rnii nu yu' falt niñ.
59004012	Tees tub zi Ñgyoozh briic mi leey, nunu tub zi lam gac niim nu yu' falt ni den. Tub zi lam gac co mbañ mi, nunu tub zi lam gac nit lom. Ze' de ru, ¿cyu guc ru par nu niir nu yu' falt ni losa'r?
59004013	Na bzuub gyidag der ne̱, de ru mbecy nu rnii: “Dzi na o ina chan ca na gyedz. Ze' cyiiñ den tub ña'n. Gyicy den dalje̱z. Gyicy den gan tiñ”, rnii der.
59004014	Tees wagad lagy der la coz zac ru ina. De ru na der gal nu na za nu ta' baa. Nañ tub miiñ zi'l gruu zac ñi nunu nañ tub miiña' zi'l bi mniit ñi.
59004015	Coz nu rlagy ñi nu nii der, orze' i niir: “Benu Shuaan den rlagy mi, orze' cui mbañ na. Orze' gyicy na nii o nde”, nii der.
59004016	Tees na ricy der gyel le' nir, nunu rnii der nu dzi coz ily ricy ru. Nde' rila a̱' nap nu ni mod rnii der.
59004017	Mbecy nu rad lagy nu gyicy coz nap, ze' wagyicy yu, yu ze' ricy yu cyi.
59005001	¡Na de ru mbecy guani'ñ bzuub gyidag der ne̱! ¡De ru gun der, nunu cush ti der nu nac de gyel zi nu gzac der!
59005002	De gyel nap ni der bi rtop ñi, nunu de shab der bi row bigyich ñi.
59005003	De or gal nu de plat ni der bi driib guul ñi. Nunu guul ze', nde' tub teshtig nu shiñ ricy der. Nde' tub coz nu nit loñ der gal nu ricy gyi nu tub la coz. Na ornu bi rlazh tiem, orze' cyaañ der gyel nap nir.
59005004	Nunu ni wangyabic der i de yu nu bicy riiñ nir, de yu nu rte' cosech ni der. Nunu nde' zañ contr ni der. Nunu Shuaan na, biñ nu riib ic de anc zigy, reñ mi ornu de yu nu bicy riiñ ni der ze' rgu' cyiy de ru lom nu nac riiñ nu bicy dey nir.
59005005	Gyishlombecy ii tona' la zu baa der nunu ricy der gusht nir. Nunu bicy re'ñ der ub ru gal nu ricy re'ñ dey tub chigud nu cut yu.
59005006	Rnii der nu yu' falt ni de mbecy nu sac falt ni, nunu rut der dey. Ii se la la coz bicy dey ornu gut yu.
59005007	Nde' nu der bicy na, bicy cup der pase̱z gashtal cyid la Shuaan na. Bdu' cuen der mod nu ricy mbecy nu rnuuz la coz. Nu pase̱z rbez yu nu te'y cosech nu dzi sac. Nu loga la rbez yu nu pase̱z nu gri gyey loga. Niga rbeza'y nu gri gyey cyup.
59005008	Orze' ni rlagy ñi nu gyicy cup der pase̱z. Cue' shi'ñ der baloor, gun bi shuub dzi nu cyid Shuaan den tuuba' tir.
59005009	Der bicy na, tub ga la der walagy ñi nu nii deet ru nu nac de losa'r, gun orze' Ñgyoozh waniim ti yu' falt ni der. Tees Ñgyoozh, biñ nu gri bee ni mbecy, bi yad shuub dzi nu ru'ñam.
59005010	Der bicy na, pcaa ic der de yu nu psaa raso̱o̱ ni Shuaan den, de yu nu mnii por cuen nim gulas, gun orze' gad lagy der lac mod gyicy ru. Benu rlagy der gad lagy ru lac mod gagyer ornu gzac zir, orze' bdu' cuen der lac mod gugyee dey ornu bzac ziy.
59005011	De ru rad lagy der nu de ub na ricy na de mbecy nu ragyee ornu rzac zi par tub mbecy nu dzi ni. Bi rad lagy der nu Job gugyeey ornu bzac ziy. Rad lagy der lac mod bicy nu Ñgyoozh yu. Nunu rad lagy der nu Shuaan den dzi gushni lagy mi yu. Nunu nap bicy num yu.
59005012	Der bicy na, mod nu ricy zir ñi presis, benu nii der tub coz lo losa'r, cue' zat der ni tub la coz par nu gabe nu rishli gal nu rnii der. Cue' zat der gyibaa. Ni cue' zat der gyishlombecy. Ni cue' zat der ni tub la coz. Tees benu laab ni rlagy der niir, orze' laab ni niir. Nunu benu walab ni rlagy der niir, orze' walab ni niir. Gun orze' Ñgyoozh waniim ti yu' falt ni der.
59005013	¿A yu' mbecy lat der nu dzi rzac zi dey? Orze' rlagy ñi nu cyiñ yu lo Ñgyoozh. ¿A yu' mbecy lat der nu zu cyit lagy yu? Orze' rlagy ñi nu gul yu nunu gyabicy yu gyel mbecy nim.
59005014	¿A yu' mbecy rat lat der? Orze' rlagy ñi nu cuedz dey de yu bel nu zu riiñ lat de mbecy ni Crisht. Orze' cyiñ dey lo Ñgyoozh nu nac yu rat ze'. Nunu coo dey asecy tooy. Orze' nii dey lo Shuaan den nu gyicy yac mi yu.
59005015	Orze' nu nac nu gyicy cup dey consuel lo Ñgyoozh lat nu cyiñ yu lom, orze' yu rat ze' gyac yu. Nunu Ñgyoozh gyicy yac mi yu. Nunu gyicy sulagy mi de cyiy.
59005016	Orze' tub ga la der bicy caacy der cyir lo losa'r. Nunu tub ga la der bdiiñ der lo Ñgyoozh ni losa'r. Nunu ornu tub mbecy nap cyiñ yu lo Ñgyoozh nu dutuub la lardooy, orze' tona' la coz ily gyicy ñi.
59005017	Elías, tub yu nu mnii por cuen ni Ñgyoozh, guc yu tub mbecy gal nu na de ub na. Na ornu bdiiñ yu lo Ñgyoozh nu dutuub la lardooy nu cue' gyet gyey, orze' gyey wangyet ñi lugaar ze' chon ña'n nu.
59005018	Na despuees ornu bdiiña'y lo Ñgyoozh, orze' brugyi' ga' nu yet gyey, nunu yu briic ñi cosech.
59005019	Der bicy na, benu rusu tub mbecy lat der nu ruu chuy lo de coz rishli, nunu benu tuuba' mbecy gyicy yu nu cush cya ga'y lo coz rishli,
59005020	orze' bi neñ der nu cyu zi'l mbecy nu gyicy yu nu mbecy cyi zaan yu de coz a̱' nap nu ricy yu, nunu orze' cush cyay lo Ñgyoozh, orze' yu nu ni bicy ze' gyicy yu nu gruu mbañ mbecy cyi ze', nunu gyicy yu nu gyicy sulagy Ñgyoozh dela cyiy.
60001001	Ya̱ Bed, tub aposht ni Jesucrisht, zeeda̱ gyicy ii lo de ru mbecy Israeel nu bruu ledz nu za cyiiñ reña' gyedz. Rcyiiñ der lo de yu ni Ponto, gal nu lo yu ni Galacia, gal nu lo de yu ni Capadocia, gal nu lo de yu ni Asia, gal nu lo de yu ni Bitinia. Dela lugaar ze' yu' der.
60001002	De ru nac der mbecy nu pcui Ñgyoozh gulas, gun nde' coz nu rlagy ub mi. Espiriit Yon nim bzu chum der par nu gzuub gyidag der ni Jesucrisht, nunu bicy mi nu byecy cyi der nu nac reñ Jesucrisht. Ñgyoozh gyicy mi faboor nu ded ru' ga' la nap gyicy num de ru, nunu gyicy mi nu cheti ri añ ni der.
60001003	Gyabic den gyel mbecy ni Ñgyoozh Uz Shuaan den Jesucrisht, gun par nu nac nu tona' la rashni lagy mi de ub na, nde' nu bicy mi nu byac den mbecy cub nu nac nu byabañ Jesucrisht, nunu nde' gyicy ñi nu rishli gad nu grish lo den.
60001004	Nde' nu grish lo den nu cuic mi gyel nap nu bdu' choow mi gyibaa par de ub na, de coz nu wac nit lo, ni watop ñi, ni waziñ.
60001005	Ñgyoozh zaab ic mi der nu nac nu rac ricy mi coz ily nu nac nu ricy cup der consuel lom. Ni gyicy mi, gun orze' gad nu gruu mbañ der gal nu psa' lagy mi. Nunu laab Ñgyoozh gyicy mi nu yet lag der cuen lac mod co mbañ mi der ornu bi yad nu gya' lo tiem.
60001006	Par nu nac nde', orze' tona' la gyet lagy der. Nomaas tub tiem zi galagy ñi nu gyicy shni der nu nac nu gzac der zañ lo coz deet.
60001007	Consuel nu ricy cup der lo Crisht, nde' nañ gal nu na or. Na or ze' chañ lo gyi, mas nit lo lañ, gun orze' gabe ben a rishli nac ñii or nap. Ni' zi'l ornu gzac deet der, orze' gabe ben a rishli ricy cup der consuel lo Crisht. Nunu consuel ze' sac zir ñi gaze' or. Benu gabee ricy cup der consuel lo Crisht ornu ded ni nu gzac deet der, orze' Ñgyoozh gyabic mi gyel mbecy ni der, nunu gyicy mi nu gyac der mbecy nu lily na, nunu griib zily mi de ru. Ni gyicy der ornu gruu zac Jesucrisht tuuba' tir.
60001008	De ru rca der Jesucrisht mas nigul zac der mi. Nunu ricy cup der consuel lom mas wac zac der mi na. Orze' gucyit lagy der tub mod nu tona' la coz ily. Tub mod nu druu gal gyibaa. Ni wagaca' cuic der raso̱o̱ de riidz ni de coz nu rzac ru.
60001009	Gun par nu nac nu guud nu bruu mbañ der, orze' nde' nu ricy cup der consuel lom.
60001010	Orze' gulas de yu nu mnii por cuen ni Ñgyoozh nap tona' la psya' dey nu byub yu de ze' nu rniiñ ni de riidz nu gruu mbañ de mbecy. Nunu bzat dey de coz nu gyicy Ñgyoozh faboor num de ru nu cuic mi ni der.
60001011	Orze' Espiriit ni Crisht bicy mi nu gud lagy de yu ze' de coz nu gzac zim, gal nu de gyel lily nim nu gruu zac despuees. Nde' tona' la gulas gud lagy dey. Nunu bicy pee dey nu ñgyad lagy yu cyu mbecy nde'. Nunu bicy pee dey nu ñgyad lagy yu la tiem gac de coz nu mnii Espiriit ni Crisht, biñ nu bicy cup dey nañ lardooy tiem ze'.
60001012	Tees Ñgyoozh bicy mi nu guud lagy dey riidz nu mniiy. Nde' walab par de ub yu, sinu nde' par de ub na. De riidz ze', nde' riidz nu güeñ der ornu mnii de yu nu rshaal de riidz nu sac ni Crisht nu nac Espiriit Yon ni Ñgyoozh, biñ nu bruu gal gyibaa. ¡Nunu mas gashtal de anc ngulagy dey nu ñgyet lag yu cuen lac yaruu de riidz ze'!
60001013	Nde' nu bzu der altant, nunu byub ic der ub ru tub mod nu nap. Brish lo nap la der lo de coz nap nu cuic Ñgyoozh ni der ornu gruu zac Jesucrisht tuuba' tir.
60001014	Bicy der gal nu rlagy ñi como nac der i'ñ Ñgyoozh. Nunu bzuub gyidag der nim. Nunu cue' gyicy der de coz a̱' nap nu druu nañ lardoor, gal nu bicy der anzir nu chu' lo der mi.
60001015	Lugaar nu gyicy der de coz a̱' nap ze', orze' bicy der mod nu nap par lo Ñgyoozh. Gun Ñgyoozh, biñ nu bzu de ru nu gac nim, mi ze' nac mi biñ yon.
60001016	Ñgyoozh nam lat de riidz nim: “Guc der mbecy nu wagyicy cyi, gun ya̱ wagyicya̱ cyi”, nam.
60001017	Ñgyoozh gri beem ni tub ga la de mbecy dub gal nu na coz nu ricy dey, nunu walab nu reñ ga la mod gyicy mi num tub ga mbecy. Como de ru “Uza̱”, rnii der lo Ñgyoozh, nde' nu rlagy ñi nu ca lagy der lom dub laa tiem lat nu yu' der gyishlombecy ii.
60001018	Ñgyoozh bi bloo nap mi de ru lat de mod wancyiiñ nu pcyiiñ der gulas, de mod nu bzeeñ de gyitoo bel ni der. Na de ru nap rad lagy der la be la yu' lo mod nu bloo mbañ mi der. Walab nu coz nu ded ni briish mi. Ni walab nu briish mi nu or. Ni walab nu briish mi nu plat.
60001019	Sinu briish mi nu reñ Crisht nu dzi sac. Mi ze' guc mi gun lo Ñgyoozh. Guc mi gal nu na tub shily nu rila sac falt ni.
60001020	Crisht nil bi ca lo cuen nim nu ni zac mi nese anzir nu sa' lagy Ñgyoozh gyishlombecy. Tees na nu bi yad lazh tiem bruu zac mi par nu locyuub mi de ru.
60001021	Ze' na nu nac Crisht, de ru ricy cup der consuel lo Ñgyoozh, biñ nu bicy nu byabañ mi. Nunu briic mi gyel lily nim ni I'ñ mi. Nde' nu de ru ricy cup der consuel lo Ñgyoozh, nunu rgyish lo der lom.
60001022	Ze' na ornu de ru bzuub gyidag der de riidz nu rishli ni Crisht, orze' byecy dela cyi der. Gun orze' rishli gaal ca tub ca tub zi'l der losa'r nu dutuub la lardoor, gal nu dela fers ni der.
60001023	Tees de ru na der gal nu na mbecy nu bi gul tuuba' tir. Na walaba' nu gul der nu nac mbecy nu yu' gyishlombecy ii, de yu nu ca lo cuen nu gat, sinu gul der nu nac de riidz ni Ñgyoozh. Riidz ze' nim gyicy ñi nu cui mbañ mbecy, nunu gzuñ par dub laa tiem.
60001024	Gun lat de riidz ni Ñgyoozh rniim: Dela mbecy na dey gal nu na gyish. Ze' gyel lily ni dey, nde' nañ gal nu na gyee ni gyish. Gyish ze', nde' chawach ñi. Ze' gyee, nde' glag ñi.
60001025	Tees de riidz ni Shuaan den, nde' gzuñ par tub la. Ni rnii de riidz ni Ñgyoozh. De riidz nu rzat ñi ze', nde' riidz nu sac ni Crisht nu rshaal de̱ lo de ru.
60002001	Nde' nu blaa yaa der de lo la coz a̱' nap nu ricy der. Rila cue' guu der. Nunu cue' gac der mbecy rzuu lo. Nunu cue' gasaap lagy der. Nunu rila cue' gzat zi der losa'r.
60002002	Guc der gal nu na mdoo nu sa gul. Bicy der nu cuigy ru lech du ub nu cyiiñ par espiriit ni der, gun orze' nu nac nde' gal shcab ni der par nu gruu mbañ ru.
60002003	Gun rishli gaal de ru bi gud lagy nap la der nu Ñgyoozh Shuaan den dzi nap mi.
60002004	Nde' nu becha' der lo Shuaan den Jesuuz, gun mi ze' nam gal nu na tub gyita' nu mbañ. Orze' de mbecy guzii dey nu wacyiiñ gyita' ze'. Orze' mne' dey ñii. Tees par Ñgyoozh, nde' tub gyita' nu bducui. Nunu nac ñii gyita' nu dzi sac.
60002005	Orze' ni mod bicy der nu gac ru gal nu na gyita' ze'. Orze' Espiriit Yon nim gash mi de ru par nu shup mi yu' wedz nim. Orze' nañ yu' wedz ze' gac der uz par nu gyicy der riiñ ni ub zi'l mi. Orze' nu nac Jesucrisht cuic der gun lo Ñgyoozh, de gun nu rnii Espiriit Yon nim nu cuic der. Nde' gun nu gyedzu' lagy mi.
60002006	Nde' nu ni' zi'l rniiñ lat de riidz ni Ñgyoozh: Ya̱ grisha̱ tub gyita' Sión gyedz ni Ñgyoozh. Nde' nac ñii tub gyita' nu ricy zir ñi presis. Nde' tub gyita' nu ya̱ pcui̱ nu gac ñii gyita' nu dzi sac. Cyu zi'l mbecy nu gyicy cup consuel lo biñ nu nac gyita' ze', orze' de mbecy ze' waruu to' loy, na Ñgyoozh lat de riidz nim.
60002007	Par de ru mbecy nu ricy cup consuel lo biñ nu nac gyita' ze', orze' mi ze' tona' la ricy ñi presis par de ru, tees par de mbecy nu wagyicy cup consuel lom, orze' gyu' niñ gal nu rniiñ lat de riidz nim. Orze' rniiñ: Gyita' nu mne' biryu, nde' byac ñi gyita' nu ricy zir ñi presis, rniiñ.
60002008	Ze' tuuba' lugaar rniiñ: Nde' tub gyita' nu gyicy ñi nu glagy gyi' mbecy. Nunu gyicy ñi nu gyes saa dey, rniiñ lat de riidz ni Ñgyoozh. De mbecy ze' glagy gyi' dey nu nac nu wacsuub gyidag yu ni riidz nim. Nde' tub coz nu bi ca lo cuen nu ni gzac dey.
60002009	Ze' de ru nac der mbecy nu pcui Ñgyoozh nu gac famil nim. Nac der uz nu zu riiñ lo Ñgyoozh, biñ nu nac rey ni den. Nac der tub nac mbecy nu nac ni Ñgyoozh. Nac der de mbecy ze', gun orze' gzat der de coz ily nu ricy mi. Mi ze' biñ nu pcui de ru par nu gruu der ze' nu cow, gun orze' chu' der ze' nu yu' yaa nu tona' la cyit zu.
60002010	De ru a̱' nac der mbecy ni Ñgyoozh gulas. Ze' na nac der mbecy nim. Gulas wangashni lagy Ñgyoozh de ru. Tees na rashni lagy mi der.
60002011	Ya̱ rnishbaa lo der bicy na nu dzi rca̱, bicy der gal nu ricy mbecy nu walab mbecy guledz. Cue' shet ic der nu gyicy ru de coz a̱' nap nu druu nañ shcab nir, gun de coz ze' zañ contr ni espiriit nir.
60002012	Nap bicy der lat de mbecy nu a̱' yu' lo Ñgyoozh, gun orze' mas griib dey cyi fals too der nu nii dey nu nac der mbecy shiñ ricy, tees ornu gad lagy dey de coz nap nu ricy der. Orze' gyabic dey gyel mbecy nim ornu cyid mi tuuba' tir.
60002013	Orze' par nu nac Shuaan den Jesucrisht “O” mnii der ni dela mbecy nu nac fushtiz gyishlombecy ii. Gaza' yu nu riib ic de nasyoong, “O” mnii der nu zuub gyidag ru niy, gun yu ze' zuy riiñ ily par de' zir dey.
60002014	Ni' zi'l “O” mnii der ni yu nu riib ic por cuen ni gubier, gun yu ze' bdugyiy riiñ par nu cuic yu cashtig ni de mbecy nu shiñ ricy, nunu par nu gyabic yu gyel mbecy ni de mbecy nu nap ricy.
60002015	Gun Ñgyoozh rlagy mi nu nap gyicy der, gun orze' de mbecy nu wagad lagy, gal nu de mbecy ton, wad la ru' dey nu niiy nu chay contr ni der.
60002016	Bicy der gal mod nu ricy mbecy nu riib ic ub. Mas riib ic der ub ru, tees cue' cuic der lugaar ni ub ru nu gyicy ru coz a̱' nap. Sinu bicy der tub mod nu nap zir par nu nac der mbecy nu ricy coz nu rlagy Ñgyoozh.
60002017	Bicy der mod nu rabee nu rca lagy der lo dela mbecy. Pca der de bicy ru nu nac Crisht. Nunu nap pca lagy der lo Ñgyoozh. Nunu pca lagy der lo yu nu riib ic de nasyoong.
60002018	De ru moz nu ricy riiñ ni mbecy, rlagy ñi nu “O” nii der ni patro̱o̱ nir nu rca lagy der loy. Cue' nu tub lo zi'l nu nap gyicy der nu de yu nu nap ricy, gal nu nu de yu nu gugy na, sinu ni' zi'l gyicy der nu de mbecy a̱' nap.
60002019	Gun nde' tub coz nap ornu tub mbecy ragyeey nu rzac ziy ornu sac falt niy nu nac nu rad lagy yu nu nde' coz nu rlagy Ñgyoozh.
60002020	Tees benu cuic dey cashtig ni der nu nac nu shiñ ricy ru, orze' se la la cyiiñ ñi mas gagye der nu pase̱z. Ze' benu zac zi der nu nac de coz nap nu ricy ru, nunu benu gagyer looñ nu pase̱z, orze' nde' coz nap par lo Ñgyoozh.
60002021	Gun Ñgyoozh bzum de ru par nu gagye der lat de tiem nu gzac zir, gun Crisht bzac zim nu nac de ru. Nunu blyuum ni der lac mod gyicy ru, gun orze' gyicy der gal nu bicy mi.
60002022	Crisht wangyicy mi ni tub la cyi. Ni wanguum ni tub la mbecy.
60002023	Ornu gugy zi mbecy mi, orze' rila wanniim ni tub riidz. Ni wantush cyam riidz nu tañ za lo dey ornu pted zi dey mi, sinu bdu'm ñii yaa Ñgyoozh, biñ nu ri bee mod nu se'ñ.
60002024	Laab ub la Crisht, lat nu pcam lo cruuz nu cuerp la nim, orze' za num dela cyi den, gun orze' de ub na nan gal nu na mbecy gut par lo de cyi. Orze' cyiiñ den gyishlombecy par nu gyicy na de coz nu se'ñ. Crisht gud güiim, gun orze' de ru gruu nap der.
60002025	Gun de ru gusa der gal nu gusa shily bdune'. Tees na bi bish cya der brir lo Crisht, gun orze' mi ze' ñam de ru gal nu rña tub mbecy shily niy, nunu ca laa lom lo den.
60003001	Na de ru biñ mñaa, ni' zi'l rlagy ñi nu “O” nii der ni ñgyeer, gun benu nac yu mbecy nu wagyicy cup consuel lo de riidz nu sac ni Crisht, orze' ornu gzac yu de mod nap nu ricy der, orze' dzi ga guugy lardooy. Orze' gyicy cup yu consuel. Orze' ni walagy ñi nu niir ni tub la riidz,
60003002	gun ornu gzac yu nu nap ricy der, nunu ca lagy der lo Ñgyoozh, orze' guugy lardooy.
60003003	Nunu cue' cyish lo der lo coz nu rabee par ich nu gyacyit nar. Ni walagy ñi nu ti laca' la gyicy nu der gyich toor. Ni walagy ñi nu zaab der bec or de lugaar ni cuerp nir. Ni walagy ñi nu zu der negy nu dzi ñgyup sac.
60003004	Nap zir nu bicy der nu nac ru mbecy cyit na nu nac mod nu na nañ lardoo der. Na benu gugy na der, nunu benu rag zi'l zu lagy der nañ lardoor, orze' nde' nañ gal nu na bec cyit na nu rila waded ni. Nunu nde' tub coz nu tona' la sac par lo Ñgyoozh.
60003005	Ni mod bicy de biñ mñaa ni Ñgyoozh nu gu' gulas par nu bicy mi nu nap rabeem. De mi ze' bicy cup mi consuel lo Ñgyoozh, nunu bicy paa dem nu ñgyeem.
60003006	Ni mod bicy Sara. Bzuub gyidag mi ni ñgyeem, Abraham. Orze' rniim rab mi yu “Shi Abraham”, rniim. Orze' na de ru nac der mbecy nu rsya' lo Sara benu nap ricy der, nunu benu wacchib lagy la der lo ni tub la coz.
60003007	Na de ru yu gyeey, pcyiiñ nu der mñaar tub mod nu raso̱o̱, nunu pca lagy der lom, como ta zir na de biñ mñaa gaze' de ru. Gun ni' de mi ze' cuic Ñgyoozh nu cui mbañ mi gal nu cuic mi nu cui mbañ de ru. Ni mod bicy der, gun orze' gad mod nu nii nu der Ñgyoozh gal nu rlagy ñi.
60003008	Laab nii la de riidz nu ne̱e̱ lo der. Rlagy ñi nu nap chu' dela der nu losa'r. Nunu rlagy ñi nu gyicy der tub zi'l shcab. Nunu pca der de losa'r gal nu rlagy ñi nu gyicy de mbecy nu de bicy yu. Nunu guc der mbecy gugy na. Nunu bicy shni der ub ru.
60003009	Cue' shiñ gyicy nu der mbecy nu shiñ ricy nu de ru. Ornu rab zi mbecy der cue' gab zir yu. Lugaar nu gyicy gal gar, orze' nap zir nu nap bicy nuy, gun Ñgyoozh bloo sum de ru par nu nap gyicy num der.
60003010	Gun lat de riidz ni Ñgyoozh rniiñ: Benu ca na mbecy yet lagy yu nu cyiiñ yu gyishlombecy ii, nunu benu rlagy yu nu gusht cyiiñ yu, orze' rlagy ñi nu cue' shiñ niiy, nunu cue' niiy riidz rguu.
60003011	Bruu chu der lo de coz a̱' nap. Orze' bicy der coz nap. Byub der tub mod nu nap nu chu' nur de losa'r. Orze' nde' zaab bicy la der ñii.
60003012	Gun Shuaan den rñam de mbecy nu nap ricy. Nunu rzuub gyidag mi ornu rnii nu dey mi. Tees zam contr ni de mbecy nu shiñ ricy. Ni Rniiñ lat de riidz ni Ñgyoozh.
60003013	¿A grusu mbecy nu shiñ gyicy nuy de ru, ze' benu de ru dub laa tiem co lo der nu gyicy ru coz nap?
60003014	Tees mas rzac zi der nu nac nu ricy ru coz nap, orze' ¡dzi nu der! Nunu cue' dzib der lo ni tub la mbecy. Nunu cue' sug ic der.
60003015	Sinu pca lagy der lo Crisht, gun mi ze' nac mi Shuaan der. Dub laa tiem bzu der altant nu tush cya der riidz nu cugyi' mbecy lo der nu nac consuel nu ricy cup der nañ lardoor.
60003016	Tees ornu tush cyar riidz ze', orze' cue' nii der riidz nu tañ za lo dey, nunu pca lagy der lo dey. Dub laa tiem bicy der coz nap, gun orze' cue' gat lo der. Gun orze' de mbecy nu nii zi ni der nu nac de coz nap nu ricy ru nu nac ru mbecy ni Crisht, orze' de yu ze' gat lo dey nu nac de riidz a̱' nap nu rnii dey.
60003017	Gun nap zir nu gzac zi der nu nac de coz nap nu ricy ru benu nde' coz nu rlagy Ñgyoozh, gaze' nu gzac zi der nu nac de coz a̱' nap nu ricy der.
60003018	Gun Crisht gut mi tub tir zi'l par tub la nu nac dela cyi den. Mi ze' sac cyim. Tees gut mi par de ub na, mbecy nu yu' cyi, gun orze' guud mod nu gya num de ub na lo Ñgyoozh. Mbecy bicy dey nu gut mi, tees Espiriit nim bicy mi nu byabañ mi.
60003019	Ze' Espiriit nim blocyuub mi ub mi nu gua shaal mi riidz ni Ñgyoozh lo de espiriit nu yu' pres.
60003020	De espiriit ze' guc ñi espiriit ni de mbecy nu gu' gulas tiem nu pcyiiñ Noé. Ñgyoozh tona' la pase̱z mi gugyeem lo dey lat nu bzaa Noé barc. Tees Ñgyoozh bicy mi nu bruu nap la be dey nu nac nis ze'. Orze' tub shuñ dey bruu nap yu.
60003021	Nis ze', nde' muesht ni nis nu gzu nis de ru tiem na. Orze' nu nac nis ze', orze' Ñgyoozh co mbañ mi de ru. Ornu gzu nis den, nde' walab nu yaruuñ nu gyecy bid nu ta' cuerp ni den, sinu nu gzu nis na, nde' yaruuñ nu gdiñ na lo Ñgyoozh nu gyicy caacy mi nañ lardoon, nunu Ñgyoozh co mbañ mi de ub na nu nac nu byabañ Jesucrisht.
60003022	Jesucrisht, biñ nu gup gyibaa, nunu zub mi par yaa bee Ñgyoozh, riib ic mi de anc, gal nu de' zir espiriit nu riib ic de espiriit nu dzi rcyiiñ.
60004001	Orze' como Crisht bzac zim nu cuerp nim, orze' ni' zi'l de ru bzu der tub shcab nu gzac zi der benu galagy ñi, gun cyu zi'l mbecy nu rzac zi, yu ze' bi bruu chuy lo cyi.
60004002	Ze' par lo na, rlagy ñi nu cyiiñ der mod nu rlagy Ñgyoozh. Cue' gal mod nu rlagy de ub ru.
60004003	Gun bi guzañ tiem nu de ru ni' zi'l bicy der laab de coz nu ricy de mbecy nu a̱' yu' lo Ñgyoozh. Lat nu gusa der gulas, orze' bicy der de lo la coz nu druu nañ lardoor. Nunu bgyiiñ lagy der lo de coz a̱' nap. Nunu bzugy shaad der gal ze' wagaca' la. Nunu bicy der sa' a̱' nap. Nunu go' der gashtal wancuica' la der raso̱o̱. Nunu briib zily der nab a̱' nap.
60004004	Na ornu de mbecy nu a̱' yu' lo Ñgyoozh rzac dey nu wachesa nu der dey ornu ricy dey de coz a̱' nap ze', orze' rza nu ic dey nunu rnii ziy ni der.
60004005	Tees ni' de yu ze' rlagy ñi nu zeed cuen dey de coz nu ricy yu lo Ñgyoozh, biñ nu bi zu lily nu gri bee ni de mbecy nu bi gut, gal nu de mbecy nu gabee mbañ.
60004006	Tees Crisht gua shaal mi de riidz nu sac nim lat de mbecy nu bi gut, gun orze' Espiriit Yon nim gyicy mi nu cui mbañ dey gal nu Ñgyoozh mbañ mi. Nomaas lat nu pcyiiñ dey gyishlombecy nu cuerp niy, orze' Ñgyoozh briic mi cashtig ni dey gal nu ricy num de' zir de mbecy.
60004007	Bi yad gaab tiem nu gya' lo dela de coz. Nde' nu dela de ru bzu der altant, nunu bicy der mandaar ub ru, gun orze' gac nii nu der Ñgyoozh.
60004008	Coz nu ricy zir ñi presis, nde' nu tona' la ca der losa'r, gun benu rca der losa'r, orze' gyicy sulagy der dela cyi zañ nu ricy yu.
60004009	Dela der, ornu ryiid mbecy yu'r, orze' bgu' dey nañ yu', nunu nap bicy nu der yu. Nunu cue' nid ru' der ornu ni gyicy ru.
60004010	Orze' tub ga la der bicy paa nu riiñ nu briic Ñgyoozh nu cyiiñ der nu gyicy ru. Tub ga la der bicy riiñ nu guud lo Ñgyoozh par nu locyuub der de' zir de losa'r.
60004011	Ornu tub mbecy rniiy lat de mbecy zigy, orze' rlagy ñi shaal yu riidz ni Ñgyoozh. Benu tub mbecy rlagy yu nu locyuub yu losa'y, orze' rlagy ñi nu gyicy yuñ nu dela fers niy nu rbic Ñgyoozh. Dela coz nu gyicy der bicy der ñii par nu gyed gyel mbecy ni Ñgyoozh nu nac Jesucrisht. Mi ze' tona' la lily nam, nunu nac mi biñ nu gac gyicy dela coz tub la. ¡Laab ni gac ñii!
60004012	De ru bicy na nu dzi rca̱, cue' cha nu ic der ornu gzac ru lo de preb nu dzi gatow. Nunu cue' nii too der nu nde' tub gyel zi nu a̱' zac mbecy.
60004013	Lugaar nu cha nu ic der, orze' bet lagy der, gun gal nu bzac zi Crisht, ni' zi'l zac zi ga' de ru, gun orze' tona' la gyet lagy der ornu gruu zac Crisht tuuba' tir nu gyel lily nim.
60004014	Dzi ni der benu tub mbecy gab ziy der par nu nac Crisht. Gun orze' Espiriit Yon ni Ñgyoozh, biñ nu dzi lily na, zaab rded nu laam de ru.
60004015	Orze' cue' nu gzac zi ni tub la der nu nac der mbecy nu rut losa', o nu nac der mbecy nu ricy gubaan, o nu nac der mbecy nu ricy cyi, o nu nac der mbecy nu rne' ru' lat asunt ni losa'.
60004016	Ze' benu rzac zi der gyi' nu nac der mbecy ni Crisht, orze' cue' gat lo der, sinu byabic der gyel mbecy ni Ñgyoozh par nu rnii dey nu nac der mbecy ni Crisht.
60004017	Bi yad shuub tiem nu Ñgyoozh gri beem. Orze' nu loga la gri beem ni de mbecy nim. Orze' dzi zir fert gri beem ni de mbecy nu wansuub gyidag de riidz nim.
60004018	Orze' benu dzi fers gruu mbañ de mbecy nap, orze' dzi ga' zir fert gyicy num de mbecy a̱' nap gal nu de mbecy cyi.
60004019	Orze' ni' zi'l mod par de mbecy nu rzac zi, gun nde' coz nu rlagy Ñgyoozh. Orze' de yu ze' rlagy ñi nu zaab gyicy la dey de coz nap. Nunu gu' dey ub yu yaa Ñgyoozh, biñ nu psa' lagy dey. Nunu nac mi biñ nu ricy paa.
60005001	Ya̱ Bed naca̱ tub yu nu zu riiñ ni yu bel lat de mbecy ni Crisht, nunu naca̱ tub teshtig ni de coz nu bzac zi Crisht, nunu gaza' de ub na gad gyel lily nin ornu gruu zac mi tuuba' tir. Nde' nu na ya̱ grica̱ tub consef ni de mbecy nu zu riiñ ni yu bel lat der.
60005002	Nap mña der de mbecy nu nac shily ni Ñgyoozh, gun nde' riiñ nu bdu'm yaa der. Nunu bicy der ñii nu dutuub la lardoor gal nu rlagy mi. Nunu cue' gyicy der ñii por fers la. Nunu ni cue' gyicy der ñii par nu nac tiñ. Bicy der ñii gal nu ricy tub mbecy ornu dzi yet lagy yu nu shet yaay tub riiñ.
60005003	Cue' dzi gyicy der mandaar de mbecy nu rñar ze', sinu blyuu ni dey nu nac mod nu ricy de ub ru.
60005004	Gun ornu gruu zac Jesuuz, biñ nu gya zir zu par de' zir de mbecy nu rña shily ze', orze' gyad tub i der nu tona' la coz ily. I der ze', nde' rila wayagash baloor niñ.
60005005	Na de ru yu feñ, rlagy ñi nu “O” nii der ni de yu bel. Orze' tub ga la der bicy der nu gac ru mbecy shni. Orze' “O” mnii tub ga la der ni losa'r. Gun rniiñ lat de riidz ni Ñgyoozh: Ñgyoozh zam contr ni de mbecy le', tees ricy mi faboor num de mbecy nu ricy gyel gyidz ni, rniiñ lat de riidz ni Ñgyoozh.
60005006	Orze' bicy der gyel gyidz nir lo Ñgyoozh, biñ nu tona' la fert rña de ub na, gun orze' gyicy mi nu gac der mbecy lily tiem nu galagy ñi.
60005007	Orze' bgu' der dela gyel rsug ic nir yaa Ñgyoozh, gun mi ze' zum altant nu nac de ru.
60005008	Nde' nu bzu der altant nunu zu ga lagy der, gun nuras nac yu losa' yuu der. Orze' yu ze' ricy yu gal nu ricy biidz ornu rshuu ma nu ryub ma cyu nu gow ma.
60005009	Fert bicy cup der consuel lo Crisht. Orze' gua der contr ni nuras. Nunu bi neñ der nu dutuub la gyishlombecy rzac zi de bicy ru nu nac Crisht laaba' de coz nu rzac de ru.
60005010	Na ornu bi bza' la be tiem nu bzac zi der, orze' gzu nap Ñgyoozh de ru. Orze' gyicy mi nu wayagash consuel ni der. Nunu gyicy fert mi nañ shacab ni der. Nunu gyicy mi nu wadza der. Laab Ñgyoozh, nu nac nu tona' la rcam de ub na, orze' blosum den nu gad gyel lily nim ni den. Nde' gyel lily nu rila walazh. Gad ñi ni den par nu nac dun Jesucrisht.
60005011	Laab Ñgyoozh nac mi biñ nu gac gyicy coz ily tona' la tub la. ¡Laab ni gac ñii!
60005012	Silvano nac yu tub bicy na nu tona' la ricy paa. Orze' yu ze' blocyuub yu ya̱ nu ca̱a̱ la be de riidz mi' nu gzeeda̱ lo der par nu grica̱ consef ni der, nunu par nu grica̱ nu gad lagy der nu de coz nap nu ricy nu Ñgyoozh de ru, nde' gyicy ñi nu gad lagy der nu rcam der. Orze' zaab bicy paa la der nu nac nu rcam de ru.
60005013	De mbecy ni Crisht nu yu' gyedz Rom, de yu nu pcui Ñgyoozh gal nu pcui ga'm de ru, de yu ze' zeed dey ñgyoozh ni der. Nunu ni' zi'l Marc, yu nu na gal nu na tub i'ña̱, yu ze' zeed yu ñgyoozh ni der.
60005014	Nunu nap mnii nu der losa'r gal mod nu rlagy ñi ornu dzeel ru dey. Orze' Ñgyoozh gyicy mi nu cheti ri añ ni dela de ru mbecy ni Crisht.
61001001	Ya̱ Simo̱o̱ Bed naca̱ tub aposht ni Jesucrisht nunu ricya̱ de coz nu rlagy mi. Orze' ya̱ ca̱a̱ gyicy ii nu zeeda̱ ñii lo der. Bi byac der mbecy nu ricy cup consuel nu na gal nu na consuel nu ricy cup ya̱. Nunu consuel ze' tona' la sac ñi. Ni' zi'l na consuel nu ricy cup de ru nu nac nu Jesucrisht ricy mi mod nu se'ñ. Mi ze' nac mi Ñgyoozh ni den, nunu nac mi biñ nu co mbañ de ub na.
61001002	Orze' Ñgyoozh gyicy mi faboor num der, nunu bded ru' ga' la nap gyicy num der. Nunu gyicy mi nu cheti ri añ ni der. Ni gyicy num der nu nac nu yu' lor mi, nunu nu nac nu yu' lo der Shuaan den Jesuuz.
61001003	Orze' Ñgyoozh, nu nac nu dzi rcyiiñ mi, briic mi dela coz nu galagy ñi ni den par nu cyiiñ na gal mod nu rlagy ñi, nunu par nu gyicy na de coz nu bi ca lo cuen nu gyicy na lom. Ni bicy mi nu nac nu yu' lon mi. Nunu laab mi blosum de ub na nu gyac den mbecy lily na gal nu lily na' ub mi, nunu blosum de ub na nu gyac den mbecy nap gal nu napa' ub mi.
61001004	Nu nac nde', orze' Ñgyoozh rbic mi dela coz nu bi mniim nu segur la cuic mi ni den. Nunu de coz ze', nde' tona' la coz ily, nunu tona' la coz nu dzi sac. Gun par nu nac de nu nde', orze' de ru gyac der gal nu na Ñgyoozh. Orze' de ru wanur gal nu rnu de mbecy nu yu' gyishlombecy ii nu nac de shcab shiñ na nu ricy cup dey.
61001005	Nde' nu rlagy ñi nu gyicy der tub fers nu cue' nu tub lo zi'l nu gyicy cup der consuel lo Jesuuz, sinu ni' zi'l rlagy ñi nu gyicy der coz nap. Nunu cue' nu tub lo zi'l nu gyicy der coz nap, sinu ni' zi'l bicy der nu gad lagy ru ca na coz nu rlagy Ñgyoozh.
61001006	Nunu cue' nu tub lo zi'l nu gad lagy der ca na coz nu rlagy Ñgyoozh, sinu ni' zi'l rlagy ñi nu nap gyub ic der ub ru. Nunu cue' nu tub lo zi'l nu nap gyub ic der ub ru, sinu ni' zi'l rlagy ñi nu pase̱z gagye der ca na la coz nu yad. Nunu cue' nu tub lo zi'l nu pase̱z gagye der, sinu ni' zi'l rlagy ñi nu gyicy der dela coz nu ca lo cuen nu gyicy der par lo Ñgyoozh.
61001007	Nunu cue' nu tub lo zi'l nu gyicy der de coz nu ca lo cuen nu gyicy der par lo Ñgyoozh, sinu ni' zi'l rlagy ñi nu gazañ lagy der losa'r. Nunu cue' nu tub lo zi'l nu gazañ lagy der losa'r, sinu ni' zi'l rlagy ñi nu ca der dey.
61001008	Benu de ru zaab ricy lar de coz ze', orze' cyiiñ der nim lat nu rded ru gyishlombecy ii, nunu walab nu leew la bdu' lo der Shuaan den Jesucrisht.
61001009	Tees de mbecy nu wayicy de coz ze', de yu ze' na dey gal nu na lo ca', o na dey gal nu na mbecy nu wacsac nap. Mnit lagy dey nu bi byecy de cyi nu bicy yu gulas.
61001010	Nde' nu de ru, bicy na, bloo lo der nu gyicy ru nu gabe nu rishli gaal Ñgyoozh blosum der nunu pcuim der nu gac ru nim. Benu ni gyicy der, orze' rila walaa yaar de coz nim.
61001011	Nunu benu ni gyicy der, orze' nde' nañ gal nu na nu gyal ro' ni nez nu chu' der ze' nu riib ic Shuaan den Jesucrisht, biñ nu co mbañ de ub na, tub la.
61001012	Nde' nu ya̱ zaab rne̱e̱ la̱ nu gyeza' lagy der dela nde', mas bi rad lagy der, bzu fert der nu nac de riidz rishli nu bdulyuu ni der.
61001013	Orze' lat nu ya̱ mbaña̱, orze' ya̱ rnii to̱o̱ nu rlagy ñi nu do̱o̱ rishlo der nu nac de consef nu mne̱e̱ ze'.
61001014	Orze' Shuaan den Jesucrisht bi briic mi nu gad lagya̱ nu sñuu ga ru̱u̱ gyishlombecy ii.
61001015	Nde' nu ya̱ gyicya̱ ca na la coz nu gac gyicya̱ par nu gyeza' lagy der de coz ze' despuees ornu bi guta̱.
61001016	Ornu blyu̱u̱ de̱ ni der nu Shuaan den Jesucrisht dzi coz ily ricy mi, gal nu de riidz nu rzat nu cyid mi tuuba' tir, walab nu blyu̱u̱ ni der nu rishtoo nu bloo ic zi'l de̱. Gun bzaac urlo̱ la̱ de̱ Shuaan den Jesucrisht nu gyel lily nim.
61001017	Bzaac de̱ ornu Ñgyoozh Uz den byabic mi gyel mbecy nim, nunu ornu bicy Ñgyoozh nu rabee nu dzi lily na laab mi ze'. Ni bicy Ñgyoozh ornu bzab ti'm nu mniim tub mod nu tona' la cyit na. Orze' nam: “Mi ii I'ña̱ nu tona' la rca̱. Nunu tona' la yet lagya̱”, nam.
61001018	Ub la de̱ güeña̱ de riidz nu mniim ze'. Nunu gashtal gyibaa la bruuñ. Lat ze' yu̱' de̱ nu Shuaan den Jesuuz too bicy ze' nu bruu zac gyel lily ni Ñgyoozh.
61001019	Orze' nu nac de coz nu bzaac de̱, ricy ñi nu rabee nu rishli de riidz nu bzeeñ de yu nu mnii por cuen ni Ñgyoozh. Nunu nap ricy der benu ricy cuen der ñii. Gun de riidz ze' nañ gal nu na tub yaa gyi gyegy nu rbic yaa ze' nu cow. Orze' bicy cuen der de riidz ze' gashtal za' yu la ornu cyid Jesuuz tuuba' tir, biñ nu na gal nu na bel rza' yu. Orze' mi ze' cuic mi nu gad lagy der dela coz.
61001020	Tees coz nu ricy zir ñi presis, nde' nu caa ic der de riidz ii: Ni tub la mbecy a̱' ricy cup yu rishbeey nu niiy lac yaruu de riidz nu bzeeñ de yu nu mnii por cuen ni Ñgyoozh nu shcab ni ub zi'l yu.
61001021	Gun ni tub la yu nu bzeeñ riidz ni Ñgyoozh wanseeñ dey ni tub la riidz nu bruu nañ lardoo ub zi'l dey, sinu de yu ze' guc dey mbecy nu mnii por cuen ni Ñgyoozh. Orze' Espiriit Yon nim byub ic mi nañ lardoo dey.
61002001	Tees ni' zi'l gu' mbecy nu mnii fals de coz ni Ñgyoozh lat de mbecy Israeel, nunu ni' zi'l chu' mbecy nu glyuu coz fals lat de ru. De yu ze' ngach lyuu dey de coz fals nu gruu nañ shcab ni ub zi'l dey. Orze' nde' gyicy ñi nu gnu de mbecy. Orze' ni mod gyicy dey par nu gabe nu a̱' nac dey mbecy ni Shuaan den Jesuuz, biñ nu briish cyi dey. Orze' nu nac nu nde' dzi dzach cha dey lo cashtig.
61002002	Orze' zigy mbecy gyicy dey de coz nu ricy de yu ze'. Ricy cup dey de lo la bis. Nunu nu nac de yu ze' shiñ rnii mbecy ni de coz rishli nu ricy de mbecy ni Crisht.
61002003	Nu nac nu dzi zaab dey ich tiñ, nde' nu ricy dey gan de ru nu nac de coz fals nu rlyuu dey ni der. Orze' bi gulas tona' la Ñgyoozh bi mniim nu cha dey lo cashtig, nunu tona' la bi rac tiem bi ca lo cuen nu nit lo dey.
61002004	Gun Ñgyoozh wangyicy sulagy mi ni de anc ornu bicy dey cyi, sinu pshet lag mi dey gabily. Orze' bzeeñ mi dey tub ze' nu cow. Nañ gal nu na nu cacuñ dey par nu bi yu' choow dey gashtal ornu shuub dzi nu gri beem ni dey.
61002005	Ni' zi'l Ñgyoozh wangyicy sulagy mi ni de mbecy nu gu' gulas, sinu pshet mi gyey too de mbecy a̱' nap ze'. Nomaas Noé zi'l bloo nap mi yu, gal nu se gagy mbecy, gun yu ze' mniiy lo de mbecy nu chu' dey tub mod nu nap.
61002006	Orze' ni' zi'l Ñgyoozh mniim nu cuic mi cashtig ni de mbecy Sodoma gal nu de mbecy Gomorra nu nit lo dey. Orze' pca gyi de gyedz ze' gal byadi'ñ lañ, gun nde' cuic ñi nu gad lagy de mbecy a̱' nap nu chu' par lo nu gyicy cuidad dey ub yu.
61002007	Tees Lot guc yu tub mbecy nap. Orze' tona' la deet guc nañ lardooy nu nac de bis bag nu bicy cup de mbecy a̱' nap ze'. Nde' nu Ñgyoozh bicy mi nu bruu nap yu ni cashtig ily ze'.
61002008	Orze' yu ze' mbecy nap nu pcyiiñ lat de mbecy a̱' nap ze'. Orze' bzac ziy nañ lardooy ornu bzaac yu nunu güeñ yu de coz a̱' nap nu bicy de yu ze' de dzi la. Bzac ziy nañ lardooy par nu nac de mbecy a̱' nap.
61002009	Orze' Ñgyoozh Shuaan den rad lagy mi lac mod co nap mi de mbecy nu ricy mod nu rlagy ub mi lat nu rzac deet dey. Nunu rad lagy mi lac mod gyicy mi par nu cue' gruu de mbecy a̱' nap lo cashtig gashtal shuub la dzi nu gri beem ni dey.
61002010	Nunu cuic mi cashtig ni dela mbecy nu shet ic nu gyicy la zi'l coz a̱' nap nu rgyiiñ lagy yu lo, gal nu dela mbecy nu walagy zuub gyidag nim. Nac dey mbecy nu ricy cyigy ic. Nac dey mbecy nu wacha lagy. Ni wacchib dey nu nii ziy ni de anc nu yu' gyibaa.
61002011	Tees de anc ni Ñgyoozh, mas fert zir dey nunu ruub zir dey par de mbecy a̱' nap ze', tees par lo Shuaan den Jesuuz, rila wagnii dey nu yu' falt ni de mbecy a̱' nap ze'.
61002012	De mbecy a̱' nap ze' na dey gal nu na bañ gyish. Sac la shcab ni ma, sinu ricy ma coz nu druu nañ lardoo zi'l ma. Bruu zac ma gyishlombecy tub lo zi'l par nu cub mbecy ma, nunu cut dey ma. Orze' de mbecy a̱' nap ze' rnii zi dey ni coz nu wagyet lag dey cuen. Orze' de yu ze' nit loy laaba' gal mod nu nit lo de bañ gyish ze'.
61002013	Rzac zi dey nu nac nu ricy dey nu rzac zi reña' mbecy. De yu ze' rzu bich dey nu nac de gusht nu ricy dey tiem na zi'l. ¡Tona' la to' lo ornu yatublaazh dey nu de ru lat sa' ni der, gun lat ze' ricy dey gusht niy nu rguuy de ru!
61002014	Wac la zac dey tub biñ mñaa, orze' lueg la shiñ rnii too dey lom. Nunu wacheca la dey nu ricy yu cyi. Ricy dey gan mbecy nu a̱' fert ricy cup consuel lo Crisht. Bi gubee nañ lardoo dey nu ye rzac yu lo la coz. Nac dey mbecy byanduu.
61002015	Gudza dey. Wangyicy dey coz nu rlagy Ñgyoozh, gun bruu chu dey nez rishli nim. Ricy dey gal nu bicy Balaam, i'ñ Beor. Yu ze' bicy yu coz a̱' nap par nu gyicy yu gan tiñ.
61002016	Tees tub bur, mas wagac nii ma, tees mnii ma riidz nu rnii mbecy. Orze' mnii ma nu yu' falt niy. Orze' wansaan ma nu gyicy yu coz ton nu mnii tooy nu gyicy yu.
61002017	De mbecy nu rlyuu coz a̱' nap ze' na dey gal nu na tub zo wach nu sac nis nañ. Na dey gal nu na za nu ta' baa, lugaar nu cuic ñi gyey, canu za nu biñ. Ñgyoozh bi mniim nu chu' dey ze' nu blaazha' zir cow par tub la.
61002018	Gya ga la rnii dey riidz le', riidz nu wacyiiñ. Orze' de yu ze' ricy dey gan de mbecy nu sa druu chu lat de mbecy nu gudza. Ricy dey gan de mbecy ze' nu nac nu rsaap dey lagy yu.
61002019	Rnii dey nu sac patro̱o̱ ni de mbecy ze'. Orze' gac gyicy de mbecy ze' la zi'l coz nu rlagy yu. Ze' ub la dey zu patro̱o̱ niy, gun de cyi nu ricy nu rnu dey, nde' nac ñii patro̱o̱ ni dey. Gun dela coz nu zetib ic nañ lardoo mbecy, nde' yac ñii patro̱o̱ ni dey.
61002020	Benu mbecy bi bicy yu gan gucay nu ricy yu de coz cyi nu riib ic de mbecy nu yu' gyishlombecy ii nu nac nu gu' loy Shuaan den Jesucrisht, biñ nu co mbañ de ub na, ze' benu cush cyay nu gyicy yu cyi ze' tuuba' tir, nunu benu cyi ze' chetib ic ñi nañ lardooy, orze' shiñ zir na nañ lardoo dey gyac gaze' gal nu na dey nu loga.
61002021	Na ornu bi gud lagy dey lac mod gyanap dey lo Ñgyoozh, ze' benu laa yaa dey de riidz nim nu mnii mbecy lo dey, orze' nap zir benu cue' la ñgyad lagy dey.
61002022	Tees nu nac de yu ze', orze' byu' niñ gal nu rnii tub nac riidz nu rishli nu nil rnii mbecy. Orze' rnii dey: “Che̱' rab ma coz nu row ma. Gaze' nu cush cya ga' ma gow ma ñii tuuba' tir. Ze' cuch gus nu sa blaagy lo nis cacy, orze' cush cya ga' ma nu dudub ma lo biñ tuuba' tir”, rnii dey.
61003001	Orze' der bicy na nu dzi rca̱, nii gyicy cyup nu zeeda̱ lor. Orze' lo ruplaa gyicy ze' rlagya̱ gyicya̱ nu nap gash der shcab nu nac de consef nu drica̱ ni der.
61003002	Bicy der nu gyeza' lagy ru ni de coz nu mnii de yu nu mnii por cuen ni Ñgyoozh gulas, gal nu ni de coz nu mnii Shuaan den Jesuuz, biñ nu co mbañ de ub na, nu gyicy den, de coz nu blyuu de aposht nim ni der.
61003003	Nu loga la rlagy ñi caa ic der tub coz nu ne̱e̱ ii: ornu bi yad shuub dzi nu ded ni gyishlombecy, orze' gruu zac mbecy nu gyicy ca na la coz a̱' nap nu yu' nañ lardooy lat nu rcyiiñ yu gyishlombecy ii. Nunu de yu ze' gubdzaa dey de ru.
61003004	Orze' nii dey: “Beni, ¿la zi coz rac? ¿Lagu wacyiid Crisht gal nu mniim nu cyid mi tuuba' tir? Na bi blazh de gyitoo bel ni den gut yu. Ze' dela coz ni gyishlombecy ni zi'l zuñ gaal zi nese nu bzub gyi'ñ.” Ni mod gnii de mbecy rgubdzaa ze'.
61003005	Orze' de mbecy ze' ricy go̱' la dey ub yu nu walagy yu gad lagy yu nu tona' la gulas psa' lagy Ñgyoozh baa nu nac riidz nim. Nunu lugaar ze' nu yu' nis, laab ze' psa' lagy mi yu wach. Nunu nu nis psa' lagy mi ñii.
61003006	Nunu ni' zi'l despuees Ñgyoozh mnit lom gyishlombecy nu nac nis gyey nu bet tiem ni Noé.
61003007	Ze' baa nu gyishlombecy nu zu na, bi zuu lañ nu chañ lo gyi laaba' par nu nac riidz ni Ñgyoozh. Orze' de mbecy a̱' nap cha dey lo gyi ze' ornu shuub dzi nu ri bee Ñgyoozh ni de mbecy. Dzi ze' niim nu yu' falt ni dey. Orze' rlagy ñi cha dey lo cashtig.
61003008	Tees der bicy na nu dzi rca̱, cue' nit lagy der nu par Ñgyoozh, biñ nu nac Shuaan den, par mi ze' tub dzi, nde' nañ gal nu na tub miily ña'n par de ub na. Ze' tub miily ña'n, nde' tub dzi zi par mi ze'.
61003009	Walab nu dzi ricy gul lagy mi nu gyicy mi de coz nu mniim nu gyicy mi, gal nu rnii too la be mbecy, sinu mi ze' dzi pase̱z mi nu de ru. Gun mi ze' walagy mi nu nit lo ni tub mbecy, sinu rlagy mi nu ne' dela mbecy de cyi nu ricy yu.
61003010	Tees shuub dzi nu cyid Shuaan den Jesuuz tuuba' tir, tub tiem nu rila wagad lagy na, gal nu dru'ña tub gubaan. Orze' nu tub nu zu redz ily, orze' nit baa. Orze' nit lo dela coz nu ta' baa nu nac gyi. Orze' ca gyi gyishlombecy gal nu dela coz nu yu' loñ.
61003011	Orze' benu ni mod nit lo dela coz, ricy ñi presis nu chu' der gal mod nu rlagy Ñgyoozh, nunu rlagy ñi nu gyicy der gal mod nu yad ñi nu ricy de mbecy nim.
61003012	Orze' blez der gal ornu shuub dzi nu cyid Jesuuz, biñ nu nac Ñgyoozh ni den. Nunu gyicy der ca na la coz nu gac gyicy ru par nu dzach shuub tiem ze'. Orze' tiem ze' nit lo baa nu nac gyi. Nunu dela coz nu ta' baa gzun ñi nu nac gyi ze'.
61003013	Tees de ub na rlez naa gal or gruu zac tub baa cub nu tub gyishlombecy cub, dub gal mod nu mnii Ñgyoozh. Orze' lugaar ze' chu' dela mbecy nap, de yu nu ricy gal mod nu rlagy ñi.
61003014	Nde' nu der bicy na nu dzi rca̱, lat nu rbez der de coz ze', orze' bicy der dela coz ca na la nu gac nir, gun ornu Ñgyoozh gyap mi der, orze' lat ze' nap yu' nu der losa'r, nunu sac ni tub la falt ni der.
61003015	Rlagy ñi nu gad lagy der nu Ñgyoozh, biñ nu nac Shuaan den, dzi pase̱z mi num den par nu gad mod nu gruu mbañ den. Orze' bicy na Baly, yu nu dzi rca den, ni' zi'l bi bzeed yu gyicy lo der nu rniiñ laaba' de riidz ii. Pcaay lo gyicy ze' dub gal nu na shcab nu briic Ñgyoozh niy.
61003016	Lo tub ga la gyicy nu pcaay mniiy de riidz ii. Mas yu' lugaar lo de gyicy ze', ze' nu ta' de riidz nu dzi biigy par nu gyet lag na cuen. Orze' de mbecy nu a̱' nap na shcab ni gal nu de mbecy a̱' fert pcan dey de riidz nu pcaa Baly, gal nu ricy dey nu reña' riidz ni Ñgyoozh. Orze' nu nac nde' nit lo dey.
61003017	Nde' nu der bicy na nu dzi rca̱, como de ru bi gud lagy ru de coz ze' anzir nu gac ñii, nde' nu bicy cuidad der ub ru nis gruu chur lo Crisht nu nac de riidz rguu nu nii mbecy a̱' nap lo der. Gun orze' cue' nu checa der nu gzu fert ru nu nac de coz ni Crisht,
61003018	sinu nap zir bdu' lo der Shuaan den Jesucrisht, biñ nu co mbañ de ub na, nunu zaab gyicy zir mi faboor nu nap gyicy num der. ¡Rlagy ñi nu gyabic den gyel mbecy nim par dub laa tiem! ¡Laab ni gac ñii!
62001001	Ca̱a̱ de̱ lo gyicy nu zeed de̱ lo de ru de riidz ni biñ nu bi zu nil nese anzir nu gzub gyi' gyishlombecy. De̱ ya̱ güeñ de̱ riidz nu mniim. Nunu bzaac urlo̱ la̱ de̱m. Gun bgüi̱i̱ de̱ lom, nunu gul ya̱a̱ de̱m. Mi ze' nac mi biñ nu la riidz ni Ñgyoozh, biñ nu rbic gyel mbañ.
62001002	Orze' bruu zac biñ nu rbic gyel mbañ ze' lat de̱ ya̱. Nunu bzac de̱m, nunu ne̱e̱ de̱ lo der cyu nac biñ nu rbic gyel mbañ nu rila walazh. Mi ze' biñ nu nil gulas nac nu Ñgyoozh, Uz den. Tees Ñgyoozh, Uz na, bicy mi nu bruu zac mi lo de̱ ya̱.
62001003	Orze' shaal de̱ lo der de riidz nu güeñ de̱, gal nu de coz nu bzaac de̱, gun orze' gac nu der de̱ ya̱. Orze' de ub na gac du den Ñgyoozh Uz na gal nu I'ñ mi Jesucrisht.
62001004	Orze' rca̱a̱ de̱ de riidz ii, gun orze' gyet lagy de̱ gashtal ze' nu wagaca' la.
62001005	Nii riidz nu güeñ de̱ nu mnii Jesucrisht lo̱ de̱. Nunu shaal de̱ ñii lo der: Ñgyoozh nam gal nu na ze' yu' yaa, gun dzi yon mi. Par lo Ñgyoozh sac la cyi.
62001006	Benu niin nu nac dun mi, ze' laab tiem ze' rded na ricy na cyi, orze' rguun, nunu wagyicy den gal nu rlagy Ñgyoozh.
62001007	Tees benu rded na ze' nu yu' yaa gal nu Ñgyoozh zum ze' nu yu' yaa, orze' nac du den losa'n. Nunu nu nac reñ I'ñ mi, Jesucrisht, gyecy dela cyi den.
62001008	Benu niin nu sac cyin, orze' rguun laab ub na, nunu wacsaan den nu chetib ic coz rishli nañ lardoon.
62001009	Ze' benu shuub ru' den de cyi nu ricy na, orze' mi ze' ricy paam, nunu ricy mi coz nu se'ñ. Orze' gyicy sulagy mi dela cyi den, nunu cyib mi dela coz cyi nu ricy den.
62001010	Benu nii den nu sac cyin, orze' ricy na nu Ñgyoozh nac mi tub biñ rguu, nunu wacsaan na nu chetib ic riidz nim nañ lardoon.
62002001	Der yu feñ, ya̱ ca̱a̱ de coz ii lo gyicy nu zeed de̱ lor, gun orze' cue' gyicy der cyi. Tees benu tub mbecy gyicy yu cyi, orze' zu tub biñ nu ne' ic ni den lo Ñgyoozh, Uz den. Mi ze' Jesucrisht. Nunu mi ze' ricy mi coz nu se'ñ.
62002002	Jesucrisht guc mi tub gun nu gua lo Ñgyoozh, gun orze' gyicy sulagy mi de cyi den: nunu walab tub lo zi'l de cyi de ub na, sinu ni' zi'l de cyi de mbecy nu yu' dutuub la gyishlombecy.
62002003	Benu gyicy yac den de riidz nu rnii Ñgyoozh, orze' rad lagy den nu segur la yu' lon mi.
62002004	Tees benu tub mbecy rniiy: “Ya̱ yu' lo̱ Ñgyoozh”, rniiy, ze' benu wagyicy yu gal nu rniim, orze' yu ze' nac yu tub mbecy rguu, nunu wacsaan yu chetib ic coz rishli nañ lardooy.
62002005	Ze' mbecy nu ricy yac de riidz nim, yu ze' rca za' lay mi. Nunu nde' mod nu gad lagy na nu tub zi'l nac naa dun mi.
62002006	Mbecy nu rnii nu rcyiiñ nu Ñgyoozh, yu ze' rlagy ñi nu chesay gal nu gusa Jesucrisht.
62002007	Der bicy na, riidz nu rca̱a̱ lo gyicy nu gyicy der, nde' nu ca tub ca tub zi'l der losa'r. Walab nu sa güeñ der ñii, sinu nde' riidz nu bi gush der nese nu bzub gyi' nu ricy cup der consuel lo Crisht.
62002008	Mas ni, tees riidz nu rca̱a̱ ii, nii tub riidz cub nu rnii coz rishli nu nac Crisht nu coz rishli nu nac de ub na. Gun na bi rded tiem nu chu' den ze' nu cow, nunu Jesucrisht bi rlyuum yaa nu rishli lo den.
62002009	Benu tub mbecy rniiy nu rded yu ze' nu yu' yaa nu rbic Crisht, ze' gabee rzi lagy yu lo bicy yu, orze' yu ze' gabee rded yu ze' nu cow.
62002010	Yu nu rca bicy, yu ze' rded yu ze' nu yu' yaa nu rbic Crisht. Ni tub la coz wac gyicy ñi nu gadzay.
62002011	Tees yu nu rzi lagy lo bicy, yu ze' rcyiiñ yu nunu rded yu ze' nu cow. Yu ze' wagad lagy yu ni ca par chay, gun ze' nu cow ze' ricy ñi nu wacsac yu.
62002012	Ya̱ zeeda̱ gyicy ii lo de ru yu nguzh, gun Ñgyoozh bi bicy sulagy mi de cyir nu nac Jesucrisht.
62002013	Ya̱ zeeda̱ gyicy ii lo de ru yu bel, gun de ru nap yu' lor Ñgyoozh, biñ nu nil zu nese anzir nu gzub gyi' gyishlombecy. Ya̱ zeeda̱ gyicy ii lo de ru yu feñ, gun bi bicy der gan nuras.
62002014	Ya̱ zeeda̱ gyicy ii lo de ru yu nguzh, gun bi yu' lo der Ñgyoozh Uz den. Ya̱ zeeda̱ gyicy ii lo de ru yu bel, gun de ru nap yu' lor Ñgyoozh, biñ nu nil zu nese anzir nu gzub gyi' gyishlombecy. Ya̱ zeeda̱ gyicy ii lo de ru yu feñ, gun fert der nu nac de coz ni Crisht, nunu “O” mnii der nu gutib ic riidz ni Ñgyoozh nañ lardoo der, nunu bi bicy der gan nuras.
62002015	Cue' ca der gyishlombecy ii, ni de coz nu yu' gyishlombecy, gun benu ca na mbecy cay gyishlombecy, orze' wacay Ñgyoozh Uz na.
62002016	Gun de coz nu druu gyishlombecy ii, nde' coz a̱' nap. Druu nu rlagy dey shiñ gyicy yu. Druu nu ye rzac dey lo de gyel nap. Druu nu le' dey. Dela coz ze' walab lo Ñgyoozh Uz den druuñ, sinu druuñ gyishlombecy.
62002017	Tees ded ni gyishlombecy nunu ded ni de coz a̱' nap nu rlagy mbecy nu gyicy yu, tees yu nu ricy gal nu rlagy Ñgyoozh, yu ze' cui mbañ yu tub la.
62002018	Der yu feñ, na yu' den tiem nu bi rlazh gyishlombecy ii. Nunu bi güeñ der nu bi yad tub mbecy nu zay contr ni Crisht. Tees mas na bi guzañ mbecy bi biid yu nu guay contr ni Crisht. Nde' nu rad lagy den nu bi yu'n tiem nu bi rlazh gyishlombecy ii.
62002019	Tees de mbecy nu za contr ni Crisht ze' bruu dey laab lat den. Tees rishli wangac nu dey den. Gun benu ñgyac nu dey den, orze' waruu dey lat na. Tees nu nac nu bruu dey lat den, orze' rad lagy den nu ni tub la dey wangac nuy de ub na.
62002020	Crisht briic mi Espiriit Yon ni Ñgyoozh ni der. Orze' dela der rad lagy der de riidz rishli.
62002021	Ya̱ walab nu zeeda̱ gyicy ii lo der par nu wagad lagy der de riidz rishli ni Crisht, sinu par nu bi rad lagy der ñii. Nunu de ru rad lagy der nu rila wacyuu gyel rguu lat de riidz rishli.
62002022	Orze' ¿cyu nu mbecy rguu ze'? Yu ze' yu nu rnii nu Jesucrisht, mi ze' walab Mesías, biñ nu ca lo cuen nu cyid, rniiy. Nunu laab yu ze' yu nu za contr ni Crisht. Yu ze' rdiily loy lo Ñgyoozh, Uz den, nu lo I'ñ mi Jesuuz.
62002023	Cyu zi'l yu nu rdiily lo lo Jesucrisht, I'ñ Ñgyoozh, ni' zi'l rdiily loy lo Ñgyoozh Uz na. Tees cyu zi'l mbecy nu “O” rnii ni Crisht, I'ñ Ñgyoozh, yu ze' ni' zi'l yu' loy Ñgyoozh.
62002024	Bicy der nu caa ic ru de riidz nu güeñ der nese nu loga la. Gun benu ni gyicy der, orze' rcyiiñ der nu Crisht, I'ñ Ñgyoozh, nunu rcyiiñ der nu Uz mi.
62002025	Nunu coz nu mnii Ñgyoozh nu segur la cuic mi ni den, nde' nu cui mbañ den tub la.
62002026	Ya̱ ca̱a̱ de riidz ii nu zeeda̱ lo der, de riidz nu rnii nu cyu de mbecy nu rlagy guu de ru.
62002027	Tees de ru bi ricy cup der Espiriit Yon nu briic Crisht ni der. Orze' walagy ñi ni tub la mbecy nu lyuuy ni der. Gun laab mi lyuum ni der dela coz. Nunu de coz nu lyuum ze', nde' coz rishli, walab coz rguu. Orze' rlagy ñi nu cyiiñ nu der Crisht dub gal mod nu lyuu Espiriit Yon ni der.
62002028	Na de ru yu feñ, rlagy ñi nu cyiiñ nu der Crisht, gun orze' cuic der baloor ornu gruu zac mi tuuba' tir. Gun orze' cue' nu gat lo den lat nu zu den lom ornu cyid mi.
62002029	De ru bi rad lagy der nu Jesucrisht dzi nap mi. Orze' ni' zi'l rlagy ñi nu gad lagy der nu dela mbecy nu ricy gal nu rlagy Ñgyoozh, de yu ze' nac yu i'ñ mi.
62003001	Mnii ñuu too der nu tona' la rca Ñgyoozh Uz na de ub na. Par nu tona' la rcam de ub na, nde' nu rniim nu nac naa i'ñ mi, rniim. Nunu rishli gaal nac naa i'ñ mi. Nde' nu de mbecy nu yu' gyishlombecy ii wagad lagy dey cyu nac naa, como ni' zi'l wangad lagy dey cyu Ñgyoozh.
62003002	Orze' de ru bicy na nu dzi rca̱, bi nac den i'ñ Ñgyoozh. Mas gaal zi gabee wagad lagy nap den lac mod na den gyac na par lo, tees rad lagy den nu ornu Jesuuz gruu zac mi tuuba' tir, orze' gzac den gal nu na la ub mi, gun orze' gyac den gal nu na gaal mi.
62003003	Gun dela mbecy nu ni mod rgyish lo lom, ricy dey nu cue' chu' falt niy gal nu Jesucrisht sac falt nim.
62003004	Tees dela mbecy nu ricy cyi, de yu ze' zay contr ni coz nu rlagy Ñgyoozh. Gun cyi, nde' la zi'l coz nu walagy Ñgyoozh.
62003005	De ru rad lagy der nu Jesucrisht biid mi gyishlombecy ii par nu cyib mi de cyi nu ricy cup mbecy. Nunu mi ze' rila a̱' nac mi mbecy cyi.
62003006	Orze' dela mbecy nu rcyiiñ nu Crisht, de yu ze' wagyicy dey cyi. Tees dela de mbecy nu ricy cyi wagad lagy dey la nam. Ni wagad lagy dey cyu nac mi.
62003007	De ru, yu feñ ne̱, cue' zaan ru nu guu ni tub la mbecy der, gun de mbecy nu zaab ricy la de coz nu se'ñ, de yu ze' nac dey mbecy nap gal nu mi ze' nac mi biñ nu dzi nap.
62003008	Tees de mbecy nu zaab ricy la cyi, de yu ze' nac yu mbecy ni nuras. Gun nuras ricy yu cyi nese nu bzub la gyi' gyishlombecy. Gun par nu nac nde' zi'l biid Jesuuz, I'ñ Ñgyoozh, par nu nit lom dela coz nu ricy nuras.
62003009	Ni tub la mbecy nu nac i'ñ Ñgyoozh walab nu zaab ricy lay cyi, gun Ñgyoozh rcyiiñ mi nañ lardoo dey. Nunu wagyicy dey cyi, gun nac dey i'ñ mi.
62003010	Bi rabee ca na mbecy nu nac yu i'ñ Ñgyoozh, nunu bi rabee ga' ca na mbecy nu nac i'ñ nuras, gun cyu zi'l mbecy nu wagyicy coz nap o nu wacay de bicy yu, yu ze' a̱' nac yu ni Ñgyoozh.
62003011	Nii de riidz nu bi güeñ der nese nu loga la: Nu rlagy ñi nu ca tub ca tub zi'l den losa'n.
62003012	Cue' gac naa gal nu na Caiing. Yu ze' tub mbecy ni nuras. Biit yu bicy yu. ¿La gyi' biit yu bicy yu? Gyi' nu shiñ ricy ub yu. Ze' bicy yu, Abeel, yu ze' nap bicy yu.
62003013	Der bicy na, cue' cha nu ic der benu de mbecy ni gyishlombecy rzi lagy yu lo der.
62003014	De ub na bi bded lon lo lugaar ze' nu yu' de mbecy gut. Nunu bi guud nu cui mbañ den tub la. Rad lagy den nu cui mbañ na nu nac nu rca den losa'n. Orze' mbecy nu waca losa' nay gal nu na mbecy nu bi gut.
62003015	Dela mbecy nu rzi lagy lo losa', de yu ze' gal gaa la nay nu de mbecy nu rut losa'. Nunu de ru rad lagy der nu ni tub la mbecy nu rut losa' a̱' nac yu mbecy nu cyiiñ nu Ñgyoozh tub la.
62003016	Bi rad lagy den lac na mod nu caan losa'n, gun Jesucrisht pshet ic mi gut mi nu nac de ub na. Orze' ni' zi'l mod, de ub na rlagy ñi nu shet ic na mas gat na nu nac losa'n.
62003017	Ze' benu tub mbecy yu' la coz niy, ze' zac yu tub losa'y nu ricy falt ñi niy, ze' wabic yu niy, orze' mbecy, yu nu wabic ze', wacay losa'y nañ lardooy gal mod nu rlagy Ñgyoozh.
62003018	De ru yu feñ ne̱, cue' nu niin nu caan losa'n nu ru' zi'l na, sinu gyicy na tub mod par nu gabe nu rishli rcaan losa'n.
62003019	Ni mod rad lagy den nu rishli zan faboor ni Ñgyoozh, nunu wat lo den ornu gyecha'n lom.
62003020	Tees benu rnii toon nu yu' cyi nañ lardoon, Ñgyoozh zily zir nac mi par lardoon. Mi ze' rad lagy mi dela coz.
62003021	Der bicya̱ nu dzi rca̱, benu rad lagy den nu sac cyi nañ lardoon, orze' wadzib la den nu gyecha'n lo Ñgyoozh.
62003022	Nunu mi ze' cuic mi dela coz nu diñ na lom, gun ricy yac den ni dela riidz nim. Nunu ricy den coz nu yedzu' lagy mi.
62003023	Nunu de riidz nu mniim nu gyicy den ze', nde' nu gyicy cup den consuel lo I'ñ mi, Jesucrisht, nunu ca tub ca tub zi'l den losa'n, gal nu mi ze' mniim nu ni gyicy den.
62003024	De mbecy nu rzuub gyidag ni de riidz nim, de yu ze' rcyiiñ nu dey mi, nunu mi ze' rcyiiñ num dey. Nunu nu nac de nde', rad lagy den nu mi ze' rcyiiñ num de ub na. Rad lagy den par nu nac Espiriit Yon nim, biñ nu briic mi ni den.
62004001	De ru bicy na nu dzi rca̱, cue' cheña lagy der ni de mbecy ornu ricy dey nu rniiy por cuen ni Ñgyoozh, sinu bicy der preb dey ben a laab Espiriit Yon ni Ñgyoozh rcyiiñ mi nañ lardoo dey, uti walab. Gun gyishlombecy ii bzu laa mbecy rguu nu ricy nu rnii por cuen ni Ñgyoozh.
62004002	Nii tub mod nu gac gad lagy der nu ca na mbecy nu ricy cup Espiriit Yon ni Ñgyoozh nañ lardoo: dela mbecy nu driib cuen nu Jesucrisht biid mi gyishlombecy byac mi mbecy nu rishli, orze' dela de yu ze' ricy cup yu Espiriit Yon ni Ñgyoozh.
62004003	Ze' de mbecy nu wagriib cuen de coz ze', de yu ze' a̱' ricy cup dey Espiriit Yon ni Ñgyoozh, sinu de yu ze' ricy cup dey tub espiriit nu za contr ni Crisht. De ru bi reñ der nu bi ca lo cuen nu cyid espiriit a̱' nap ze'. Nunu mas na la bi rded espiriit ze' gyishlombecy ii.
62004004	De ru yu feñ ne̱, de ru bi nac der ni Ñgyoozh. Nunu de ru bi bicy der gan de mbecy rguu ze'. Gun biñ nu rcyiiñ nañ lardoo der, mi ze' fert zir mi gaze' nuras nu riib ic nañ lardoo de mbecy ni gyishlombecy ii.
62004005	De mbecy rguu ze' nac dey ni gyishlombecy ii. Nde' nu rnii dey de riidz nu druu gyishlombecy ii. Nunu dela de mbecy nu yu' gyishlombecy ii rzuub gyidag dey de riidz ze'.
62004006	Ze' de ub na nac naa mbecy ni Ñgyoozh. Orze' de mbecy nu bi yu' lo Ñgyoozh rzuub gyidag dey de riidz nu rniin. Tees de mbecy nu walab mbecy ni Ñgyoozh, de yu ze' wacsuub gyidag yu ni de riidz nu rniin. Orze' nu nac de nu nde' rad lagy den ca na mbecy nu ricy cup Espiriit Yon ni Ñgyoozh, biñ nu rnii de coz rishli, nunu rad lagy den ca na de mbecy nu ricy cup nuras nu rguu.
62004007	De ru bicy na nu dzi rca̱, rlagy ñi nu ca tub ca tub zi'l den losa'n. Gun nu caan losa'n, nde' coz nu bruu lo Ñgyoozh. Dela mbecy nu rca losa' nac yu i'ñ Ñgyoozh, nunu bi yu' loy mi.
62004008	Ze' de mbecy nu waca losa', de yu ze' a̱' yu' loy Ñgyoozh, gun Ñgyoozh nac mi biñ nu rca mbecy.
62004009	Ñgyoozh briic mi nu gad lagy den nu rcam de ub na nu nac nu bzuu nez mi I'ñ mi nu tub zi la zu nim nu biid mi gyishlombecy ii, gun orze' gad nu cui mbañ den nu nac I'ñ mi ze'.
62004010	I mod rshaal ñi lac mod rca Ñgyoozh de ub na: walab ti de ub na pcaan mi, sinu mi ze' pcam de ub na. Nde' nu gashtal bzuu nez mi I'ñ mi nu biid mi gyishlombecy par nu gac mi gun, gun orze' Ñgyoozh gyicy sulagy mi cyi den.
62004011	De ru bicy na nu dzi rca̱, ze' benu ni mod rca Ñgyoozh de ub na, orze' ni' zi'l de ub na ca tub ca tub zi'l den losa'n.
62004012	Gun ni tub la mbecy nigul zac yu Ñgyoozh. Tees benu ca tub ca tub zi'l den losa'n, orze' Ñgyoozh nac num de ub na, nunu rabee de coz nu ricy mi nañ lardoo den nu nac nu rcam de ub na.
62004013	Yu' tub mod par nu gad lagy den nu nac dun Ñgyoozh nunu Ñgyoozh nac num de ub na. Rad lagy der de nde' nu nac nu briic mi Espiriit Yon nim ni den.
62004014	Nunu de̱ ya̱ laa bzaac de̱ nu Ñgyoozh Uz na bzeed mi I'ñ mi biid mi par nu co mbañ mi de mbecy nu yu' gyishlombecy ii. De nde' riidz nu rshaal den.
62004015	Orze' cyu zi'l mbecy nu driib cuen yu nu Jesuuz nac mi I'ñ Ñgyoozh, orze' Ñgyoozh nac num yu, nunu yu ze' nac nuy mi.
62004016	Ni mod gud lagy na nu Ñgyoozh rcam de ub na nunu guña lagy na niñ. Ñgyoozh nac mi biñ nu rca mbecy. Nde' nu de mbecy nu zaab rca la losa', de yu ze' nac nu dey Ñgyoozh, nunu Ñgyoozh nac num dey.
62004017	Orze' ni mod gyac den mbecy nu ca za' la Ñgyoozh, gun orze' ornu shuub dzi nu gri beem ni de mbecy ni gyishlombecy, orze' de ub na wadziba'n, gun de ub na rded na gyishlombecy ii gal mod nu gusa Jesucrisht.
62004018	Gun de mbecy nu rca de ub na, de yu ze' wadzib na loy. Nde' nu, como Ñgyoozh tona' rcam de ub na, orze' saca' la mod nu dzib den lom. Gun dzib den nu nac cashtig. Nde' nu benu ca na mbecy rdzib yu, orze' nde' gun wacabee riiñ nu bicy Ñgyoozh nañ lardooy nu nac nu rcam yu.
62004019	De ub na rcaan mi, gun mi ze' pcam de ub na nu loga la.
62004020	Benu ca na tub mbecy rniiy: “Ya̱ rca̱ Ñgyoozh”, rniiy, ze' laab tiem ze' rzi lagy yu lo losa'y, orze' yu ze' nac yu tub mbecy rguu. Gun benu ca na tub mbecy wacay losa'y, tub mbecy nu rzac yu, ze' yegar nu caa ga'y Ñgyoozh, biñ nu wagac zac yu.
62004021	Jesucrisht mniim lo den nu gyicy na de coz ii: mbecy nu rca Ñgyoozh, yu ze' ni' zi'l rcay losa'y.
62005001	Dela mbecy nu zeña lagy nu Jesuuz nac mi Mesías, biñ nu ca lo cuen nu cyid, de yu ze' nac yu i'ñ Ñgyoozh. Nunu de yu nu rca Ñgyoozh Uz den, orze' ni' zi'l rca ga' dey de yu nu nac i'ñ mi.
62005002	Ornu rca den Ñgyoozh, nunu ricy den de coz nu rniim, orze' rad lagy den nu ni' zi'l rcaan de mbecy nu nac i'ñ mi.
62005003	Nu caan Ñgyoozh, nde' yaruuñ nu ricy den de coz nu rniim. Nunu de coz nu rniim, nde' walab nu dzi biigy,
62005004	gun dela mbecy nu nac i'ñ Ñgyoozh ricy dey gan de cyi nu yu' gyishlombecy ii. Nunu nu nac nu ricy cup den consuel lo Crisht, nde' nu ricy den gan de cyi ze'.
62005005	De mbecy nu zeña lagy nu Jesuuz nac mi I'ñ Ñgyoozh, de yu ze' ricy dey gan de cyi nu yu' gyishlombecy ii.
62005006	Tiem nu biid Jesucrisht, orze' wi nis mi nunu pshu reñ mi. Walab tub lo zi'l nu wi nis mi, sinu wi nis mi nunu pshu reñ mi. Nunu laab Espiriit Yon ni Ñgyoozh nac mi teshtig ni de nde'. Nunu mi ze' nac mi biñ nu rnii nu rishli.
62005007	Orze' yu' chon coz nu ricy ñi nu gad lagy den nu Jesuuz laab mi nac mi Mesías:
62005008	nu loga la nde' Espiriit Yon ni Ñgyoozh, nu cyup nde' ornu wi nis mi, ze' nu chon, nde' ornu pshu reñ mi. Nunu lo chon de coz ze' tub zi'l mod nu rniiñ.
62005009	“O” rnii den ni de riidz ni de coz nu bzaac mbecy. Tees sac zir de riidz ni de coz nu rad lagy Ñgyoozh, gun de riidz ze', nde' de coz nu rnii Ñgyoozh nu nac I'ñ mi Jesuuz.
62005010	Cyu zi'l mbecy nu ricy cup consuel lo Jesuuz, I'ñ Ñgyoozh, orze' bi yu' de riidz nu mnii Ñgyoozh ze' nañ lardooy. Ze' cyu zi'l mbecy nu wagyicy cup consuel lo Jesuuz, yu ze' ricy yu Ñgyoozh nu nac mi biñ rguu, gun wancheña lagy yu ni de riidz nu mniim nu nac I'ñ mi.
62005011	Ze' de riidz ze' rniiñ nu Ñgyoozh bicy mi nu gac cui mbañ den tub la. Ze' nu cui mbañ den, nde' gad ñi nu nac I'ñ mi.
62005012	Orze' de mbecy nu nac nu Jesuuz, I'ñ Ñgyoozh, de yu ze' bi guud nu cui mbañ yu. Tees de mbecy nu a̱' nac nu mi ze', de yu ze' wad nu cui mbañ dey.
62005013	Ya̱ zeeda̱ gyicy ii lo de ru mbecy nu ricy cup consuel lo Jesuuz, I'ñ Ñgyoozh, par nu gad lagy der nu bi guud nu cui mbañ der tub la.
62005014	Ricy cup den consuel lo Ñgyoozh, gun rad lagy den nu ornu rdiñ na la coz lom, orze' rzuub gyidag mi ni den benu nde' coz nu rlagy mi.
62005015	Nunu como bi rad lagy den nu Ñgyoozh rzuub gyidag mi nin ornu rnii dun mi, orze' ni' zi'l rad lagy den nu bi ricy cup den de coz nu bdiñ na lom.
62005016	Orze' benu ca na tub der zac ru ca na tub losa'r nu ricy yu cyi, ze' walab cyi nu gyicy ñi nu gat yu, orze' rlagy ñi nu cyiñ ru lo Ñgyoozh ni mbecy nu ricy cyi ze'. Orze' Ñgyoozh gyicy mi nu cui mbañ yu, benu nde' walab tub cyi nu gyicy ñi nu gat yu. Gun yu' cyi nu gyicy ñi nu gat mbecy. Tees walab nu rne̱e̱ nu cyiñ der lo Ñgyoozh nu nac cyi ze'.
62005017	Dela coz a̱' nap nu ricy mbecy laab nde' cyi. Tees yu' cyi nu walab nu gyicy ñi nu gat mbecy.
62005018	Rad lagy den nu benu mbecy nac yu i'ñ Ñgyoozh, orze' de yu ze' wayicy dey coz cyi. Gun Jesuuz, I'ñ Ñgyoozh, rñam dey. Orze' nuras wac gyicy ras nuy de yu ze'.
62005019	Ni' zi'l rad lagy den nu nac naa mbecy ni Ñgyoozh. Nunu rad lagy den nu nuras riib ic yu dutuub la gyishlombecy ii.
62005020	Nunu ni' zi'l rad lagy den nu Jesuuz, I'ñ Ñgyoozh, bi biid mi gyishlombecy ii, nunu briic mi shcab ni den par nu gad lagy na cyu nac Ñgyoozh nu rishli. Nunu bi nac du den Ñgyoozh, biñ nu rishli, gal nu I'ñ mi Jesucrisht. Mi ze' nac mi Ñgyoozh nu rishli. Nunu mi ze' biñ nu gyicy nu cui mbañ mbecy tub la.
62005021	De ru yu feñ ne̱, cuidad der nu de coz nu ricy mbecy par ñgyoozh, tees walab ñgyoozh rishli.
63001001	Ya̱, tub yu bel nu zu riiñ ni Crisht, zeeda̱ gyicy ii lo ru tub biñ mñaa nu pcui Ñgyoozh nu gac nim gal nu lo de i'ñ ru. Ya̱ rishli rca̱ de ru, nunu walab ya̱ zi'l, sinu ni' zi'l dela mbecy nu rad lagy de coz rishli, rca dey de ru.
63001002	Ya̱ rca̱ de ru nu nac nu rad lagya̱ de coz rishli ni Crisht nañ lardo̱o̱ tiem na gal nu par tub la.
63001003	Orze' Ñgyoozh Uz den nunu Jesucrisht I'ñ mi gyicy dem faboor nu nap gyicy num der, nunu gashni lagy mi de ru, nunu gyicy mi nu cheti ri añ ni der. Ni gyicy num den nu nac nu rad lagy na de coz rishli ni Crisht, nunu nu nac nu rca den losa'n.
63001004	Ya̱ tona' la bet lagya̱ ornu bdzeela̱ la be de i'ñ ru. Nunu bzaaca̱ nu rded dey gal mod nu rlagy ñi gal nu mnii Ñgyoozh uz den nu gyicy na.
63001005	Orze' na ya̱ rnishba̱a̱ lor zan na, nu rlagy ñi nu ca tub ca tub zi'l den losa'n. De riidz nu ca̱a̱ lo gyicy ii, nii walab tub mod cub nu ne̱e̱ nu gyicy ru, sinu laab nii mod nu bi güeñ der nese nu loga la.
63001006	Benu ca den Ñgyoozh, orze' ricy na de coz nu rniim. Orze' de riidz nu güeñ der nu mniim nese nu loga la, nde' nu ca tub ca tub zi'l den losa'n.
63001007	Tees gyishlombecy ii tona' la zigy de mbecy rguu chesa dey. Wagnii dey nu Jesucrisht biid mi gyishlombecy ii nu rishli byac mi mbecy. De mbecy nu ni ricy ze', yu ze' nac yu mbecy rguu, nunu zay contr ni Crisht.
63001008	Bzu der cuidad nis nit lo de ir nu gyad nu nac de riiñ nu bicy ru, sinu gyad za' la i der.
63001009	Cyu zi'l mbecy nu rlagy ded lo par lo de coz nu blyuu Crisht, yu ze' a̱' yu' loy Ñgyoozh. Tees mbecy nu tub lo zi'l coz blyuu Crisht caa ic yu, de yu ze' nac nuy Ñgyoozh Uz den gal nu I'ñ mi Jesuuz.
63001010	Benu tub mbecy cyid yu lat der, ze' walab nu rlyuuy coz nu blyuu Crisht, orze' cue' niir nu chu'y nañ yu'. Ni cue' nii nur yu ñgyoozh.
63001011	Gun cyu zi'l mbecy nu nii nuy mbecy ze' ñgyoozh, orze' gal gaa la nay nu mbecy nu shiñ ricy ze'.
63001012	Yu' zañ coz nu rlagya̱ ne̱e̱ lo der, tees walagya̱ ne̱e̱ lo der lo gyicy. Ya̱ drish lo̱ nu gad mod nu yap güi̱i̱ der. Orze' ne̱e̱ du̱ de ru lo nu loo la, gun orze' nu blaazha' zir gyet lagy den.
63001013	Ni' zi'l de i'ñ bily ru, de yu nu pcui Ñgyoozh nu gac nim, de yu ze' zeed dey ñgyoozh ni der.
64001001	Ya̱, tub yu bel nu zu riiñ ni Crisht, zeeda̱ gyicy ii lo ru Gayo, tub amig ne̱ nu dzi rca̱. Ya̱ rca̱ ru tub mod nu rishli.
64001002	Ru, bicya̱ nu dzi rca̱, ya̱ diña̱ lo Ñgyoozh nu dub laa tiem gzac ru lo coz nap, nunu cyiiñ ruub cuerp nir. Gun bi rad lagya̱ nu nap zu lagy ru nañ lardoor.
64001003	Tona' la bet lagya̱ ornu bri la be bicy na, gun byoo dey rishlo̱ nu ru dzi fert ricy paar nu de riidz rishli ni Ñgyoozh.
64001004	Warusu ni tuuba' la coz nu gyicy ñi nu gyet lagya̱ gal nu yet lagya̱ ornu rad lagya̱ nu de mbecy nu na gal nu na i'ña̱ rded dey dub gal mod nu rnii de riidz nu rishli ni Ñgyoozh.
64001005	Ru, bicya̱ nu dzi rca̱, ru dzi bicy paar ornu rzu bich ru nu nac de' zir de bicy na nu nac Crisht nunu yegar ornu rzu bich ru nu nac de mbecy nu druu reña' gyedz ornu dri dey lor.
64001006	De yu ze', ornu biid dey lat de mbecy ni Crisht nu yu' par ii, orze' mnii dey lat dela de yu ze' nu dzi nap bicy ru nur dey nu nac nu rcar dey. Orze' por faboor locyuub ñuur dey ni de coz nu cyiiñ par byaj ni dey dub gal mod nu gyedzu' lagy Ñgyoozh.
64001007	Ornu de yu ze' gush nez dey zay nu gyicy yu riiñ ni Jesucrisht, rila wanshet ic dey nu nlocyuub de mbecy nu a̱' yu' lo Ñgyoozh dey.
64001008	Nde' nu rlagy ñi nu nap gyicy dun dey ornu ded yu yu'n, gun orze' locyuub na dey ornu tush las yu de riidz rishli ni Crisht.
64001009	Ya̱ bzeeda̱ tub gyicy lo de mbecy ni Crisht, tees Diótrefes wangyicy cuen yu de riidz nu mne̱e̱, gun dzi gusht niy nu gyicy yu mandaar.
64001010	Nde' nu ornu yapa̱, orze' rica̱ nu gad lagy der de mod nu ricy yu. Yu ze' rded yu nu rniiy rishcuen. Nunu rniiy riidz fals nu za contr ni de ub na. Nunu yu ze' wazuy conform nu de coz nu bi ricy yu, sinu rlagy zir yu gyicy yu. Orze' wacshet ic yu nu chu' de bicy na nañ yu'y ornu dri dey loy. Nunu benu ca na mbecy rlagy yu nu cuic yu yu'y chu' de yu ze', orze' wazaan Diótrefes nu ni gyicy nuy laab de yu ze'. Ze' benu ca na tub mbecy cuic yu yu' chu' de yu ze', orze' Diótrefes cyuu nuy mbecy nu cuic yu' ze' lat de mbecy ni Crisht.
64001011	Ru, bicya̱ nu dzi rca̱, cue' sya'r lo de mod a̱' nap nu ricy mbecy, sinu sya'r de mod nap nu ricy dey. Gun mbecy nu ricy mod nap, yu ze' nac yu ni Ñgyoozh. Ze' de mbecy nu ricy mod a̱' nap, yu ze' a̱' yu' loy Ñgyoozh.
64001012	Orze' dela mbecy rnii dey nu Demetr nac yu mbecy nap. Yu ze' ricy yu mod nu rlagy ñi, nunu nu nac nde' rabee nu nac yu mbecy nap. Nunu ni' zi'l de̱ ya̱ nap rne̱e̱ de̱ niy. Ru rad lagy ru nu rne̱e̱ de̱ coz rishli.
64001013	Yu' zañ coz nu rlagya̱ ne̱e̱ lor, tees walagya̱ ca̱a̱ ñii lo gyicy,
64001014	gun drish lo̱ nu gyiily la yap güi̱i̱ de ru, nunu ne̱e̱ du̱ de ru lo nu loo la.
64001015	Ñgyoozh gyicy mi nu cheti ri añ nir. Dela de amig ni den zeed dey ñgyoozh nir. Tub ga la amig nin gab ruy shnuy.
65001001	Ya̱ Judas, bicya̱ Santiag, naca̱ tub mbecy nu ricy coz nu rlagy Jesucrisht. Orze' ya̱ zeeda̱ gyicy ii lo de ru mbecy nu dzi razañ lagy Ñgyoozh, Uz den. Ñgyoozh blosum de ru nu gac nim. Nunu Jesucrisht rñam der nu cue' shiñ zac ru.
65001002	Ñgyoozh gyicy mi nu sheñ coz nap zac der nu nac nu rashni lagy mi der, nunu gyicy mi nu cheti ri añ ni der, nunu rcam de ru.
65001003	De ru, bicya̱ nu dzi rca̱, ya̱ dzi rlagya̱ nu zeeda̱ tub gyicy lo der nu rne̱e̱ lac yaruu nu gruu mbañ den: tant de ru, gal nu ya̱. Tees na rad lagya̱ nu ricy zir ñi presis nu zeeda̱ gyicy ii lo der par nu nishba̱a̱ lo der nu gzu fert der nu nac de riidz ni Crisht nu bzeeñ Ñgyoozh yaa mbecy par tub tir zi'l.
65001004	Gun yu' la be mbecy nu dzi bi rac tiem ca lo cuen nu nit lo dey. Orze' de yu ze' dze ga gu' dey lat de ru nu nac nu bguu dey der. Nac dey mbecy nu za contr ni Ñgyoozh. Par nu nac nu Ñgyoozh ricy mi faboor nu nap ricy num den, orze' nde' nu rzii dey nu gac gyicy yu mas coz to' lo, nunu se la la gac, rzii dey. Nunu rzu chu dey Shuaan den Jesucrisht, biñ nu riib ic de ub na.
65001005	Mas de ru bi rad lagy der, tees rlagya̱ nu gyeza' lagy der nu Ñgyoozh bloom de mbecy nim Egipto nu ya num dey par Israeel. Na ornu bi bloom dey, orze' mnit lom de yu nu wangyicy cup consuel lom.
65001006	Nunu de anc nu wancuez lo riiñ nu briic Ñgyoozh, sinu bruu dey se'y, orze' Ñgyoozh bri noow mi dey tub lugaar ze' nu cow, tub lugaar ze' nu rila wala dey. Orze' ze' cuez dey par ornu shuub dzi nu gri bee Ñgyoozh ni dela mbecy.
65001007	Nunu ni' zi'l gzac de anc ze' gal nu bzac de mbecy Sodoma nu Gomorra, cyup gyedz nu ri tublaazh ga la. De yu ze' pshet ic dey nu ricy yu de cyi bag nu a̱' yad ñi nu gyicy dey nu losa'y, nunu pshet ic dey nu gyicy yu cyi nu zañ contr ni mod nu psa' lagy Ñgyoozh nu gyicy yu. Nde' nu bzac zi dey nu gyi nu rila wayu. Nde' tub mod nu ryoo Ñgyoozh rishlo dela mbecy, gun orze' gyicy cuidad dey.
65001008	Tees ni' zi'l mod ricy de mbecy rguu nu gu' dze ga lat der ze'. Pcaal rniiñ lo dey nu lac mod gyicy yu. Orze' ricy dey cyi nu ricy ñi nu rabag cuerp ni dey. Nunu rzuub yaa dey de riidz nu rnii Shuaan den Jesuuz nu gyicy na. Nunu rab zi dey de anc fert.
65001009	Mas Miguel, tub anc zub lo, ornu gush losa'y nuras nu riidz gyi' cuerp ni Moisees, orze' wangash lagy yu niiy nu riidz a̱' nap nu gab yu nuras, sinu mniiy: “Shuaan de̱ niim nu yu' falt nir”, nay rab yu nuras.
65001010	Tees de mbecy ze' rnii zi dey ni de coz nu wagad lagy yu. Ricy dey gal nu ricy bañcyug nu sac shcab ni. La zi'l na coz nu rnii too dey ricy yu. Nde' nu nit lo dey.
65001011	¡Dzi ga cuaa de mbecy ze'! Gun za ca dey ich coz nu bicy Caiing. Orze' nu nac tiñ gudza dey gal nu gudza Balaam. Nunu gat dey gal nu gut Coré ornu guay contr ni Ñgyoozh.
65001012	Ornu tublaazh la row der gyit nu nac nu rca der losa'r, orze' de yu ze' na dey gal nu na tub coz a̱' nap nu ri lat der. Lat ze' row dey nunu ro'y. Nap la zu lagy dey rded yu. Nunu waca bee ti rca lagy dey lo reña' mbecy. Na dey gal nu na yu nu rña shily, tees laab ub zi'l dey ricy cuidad yu ub yu. Na dey gal nu na za nu ta' baa nu a̱' ricy cup nis. Za nu dza la biñ. Na dey gal nu na yag nu wacuic uugy tiem ni. Na dey gal nu na yag nu gut la par nu bruu lyuñ gal lyu lañ.
65001013	Na dey gal nu na de nguuly ni nis nu fert rded lo nisyudoo. Orze' de coz to' lo nu ricy dey, nde' nañ gal nu na bdziñ nu rzeeñ de nguuly ru' nisyudoo. Na dey gal nu na bel baa nu gudza ma nez nu rded ma. Nde' nu Ñgyoozh mniim nu chesa dey ze' nu blaazha' zir cow tub la.
65001014	Ni' zi'l Enoc, yu nu bruu zac gashtal ornu bza' gagy nac nez Adaang, yu ze' ni' zi'l mniiy por cuen ni Ñgyoozh. Orze' bzat yu de mbecy ze'. Orze' nay: “Ya̱ bzaaca̱ nu bi yad Shuaan den. Bi yad num be miily la de anc nim.
65001015	Orze' gri beem ni dela mbecy. Nunu niim lo dela mbecy nu shiñ ricy nu cha dey lo cashtig nu nac dela coz a̱' nap nu bicy yu gyi' nu nac dey mbecy a̱' nap. Nunu cha dey lo cashtig nu nac de riidz a̱' nap nu mnii dey, como nac dey mbecy cyi. Mnii dey de riidz nu gua contr ni Ñgyoozh”, nay.
65001016	De mbecy ze' nac dey mbecy nu rnid ru' lo Ñgyoozh. Nunu nac dey mbecy nu rnii zi nim. Tub lo zi'l nu ryub dey mod nu cha ca dey ich gusht ni ub yu. Nunu driib zily dey ub yu. Nunu driib zily yu losa'y par nu gad mod nu gyicy losa'y gal mod nu rlagy ub yu.
65001017	Tees na de ru bicy na nu dzi rca̱, ca ga ic der de riidz nu mnii de aposht ni Shuaan den Jesucrisht.
65001018	De yu ze' mnii dey: “Ornu bi yad lazh tiem, orze' gruu zac mbecy rgubdzaa. Orze' de yu ze' zaab gyicy la dey de coz nu rlagy ub zi'l yu”, na de aposht.
65001019	De yu ze' gyicy yu nu gyacyup nac mbecy. Gyicy dey de coz nu rlagy ub zi'l yu. Nunu a̱' ricy cup dey Espiriit Yon ni Ñgyoozh.
65001020	Tees de ru, bicy na nu dzi rca̱, bzu fert der nu consuel nu ricy cup ru, como nde' consuel nu bruu lo Ñgyoozh. Mnii nu der Ñgyoozh dub gal mod nu rnii Espiriit Yon nim nañ lardoo der.
65001021	Pcyiiñ der gyishlombecy ii gal mod nu rlagy Ñgyoozh, gun orze' nap gyicy num de ru nu nac nu rcam der. Blez der ornu shuub dzi nu Shuaan den Jesucrisht gyicy mi nu cui mbañ den tub la. Ni gyicy mi par nu rashni lagy mi de ub na.
65001022	Gushni lagy der de mbecy nu ricy cyup ic.
65001023	Gac gyicy der nu gruu mbañ la be de yu ze'. Nde' nañ gal nu na nu cor dey lo lyush gyi. Nunu gushni ga' lagy der de' zir dey. Nomaas nu bicy cuidad der ub ru nu nac de yu ze'. Nunu güiñ lagy der lo de cyi nu ricy dey.
65001024	Orze' Ñgyoozh, biñ nu tub zi la zu, biñ nu co mbañ de ub na, mi ze' cyiiñ mi nu ñam de ru, gun orze' cue' gyet lag der lo cyi. Nunu cyiiñ mi nu gu'm de ru ze' nu rcyiiñ mi nu gyel lily nim. Nunu lat ze' gac der mbecy nu sac falt ni. Nunu tona' la gyet lagy der. Orze' mi ze' nac mi biñ lily. Nac mi biñ nu gya zir zu. Gac gyicy mi dela coz. Nunu gyub ic mi dela mbecy. Gyabic den gyel mbecy nim nu nac Shuaan den Jesucrisht nese gulas, nu na la, gal nu tub la. ¡Laab ni gac ñii!
66001001	De riidz ii rshaal ñi de coz nu rnii Jesucrisht. Ñgyoozh bicy mi nu Jesucrisht pshaal mi ñii lo de mbecy nu ricy de coz nu rlagy mi par nu gad lagy dey ni de coz nu sñuu ga gac. Briic mi nu gad lagy dey nu nac nu bzuu nez mi anc nim biid yu lo ya̱, Waa, tub yu nu ricy coz nu rlagy mi.
66001002	Orze' pca̱a̱ dela coz nu rishli nu bzaaca̱, nunu naca̱ teshtig ni de riidz ni Ñgyoozh. Naca̱ tub yu nu rzat Jesucrisht lo de mbecy.
66001003	Dzi ni de mbecy nu rsya' de riidz nu bruu lo Ñgyoozh ii. Nunu dzi ni de mbecy nu reñ ñi gal nu de yu nu rzuub gyidag ni de riidz nu bi ca ii, gun bi yad shuub tiem nu gac ñii.
66001004	Ya̱ Waa. Ya̱ gzeeda̱ gyicy ii lo gagy nac mbecy ni Crisht nu yu' lat de gyedz ni Asia. Orze' Ñgyoozh, Shuaan den, gal nu Jesucrisht, gal nu Espiriit Yon nim gyicy dem faboor nu nap gyicy num der, nunu gyicy dem nu cheti ri añ ni der. Laab Ñgyoozh nac mi biñ nu nac na, nunu nac mi biñ nu guc par ich, nunu nac mi biñ nu cyid par lo. Na Espiriit Yon nim nac mi biñ nu nash numbr gagy, nunu nac mi biñ nu zu lugaar ze' nu riib ic mi.
66001005	Na Jesucrisht nac mi biñ nu ricy paa nu de riidz nu rniim. Nunu nac mi biñ nu byabañ nu loga la ornu gut mi. Nunu riib ic mi dela gubier nu riib ic gyishlombecy ii. Orze' de mi ze' gyicy mi faboor num de ru, nunu gyicy dem nu cheti ri añ ni der. Na Crisht tona' la rcam de ub na, nunu bicy mi nu bla den ni de coz ily nu ricy nu cyi den nu nac nu pshu reñ mi.
66001006	Bicy mi nu gyub ic den dun mi. Bicy mi nu nac naa uz par nu zu biich na nu nac Uz mi, biñ nu nac Ñgyoozh nim. ¡Yad ñi nim nu dugyim gyel lily nim nunu yad ñi nu dugyim nu nac mi biñ nu gac gyicy dela coz dub laa tiem! ¡Laab ni gac ñii!
66001007	Crisht yad mi lat za baa. Orze' dela mbecy zac dey mi. Gashtal de yu nu bicy nu gut mi, nunu de lo la nez mbecy nu yu' gyishlombecy gyicy dey sentiir, nunu gun dey nu nac mi. ¡Laab ni gac ñii!
66001008	Orze' na Ñgyoozh Shuaan den: “Ya̱ naca̱ A, nunu naca̱ zeta. Nunu naca̱ biñ nu nil zu nese nu loga. Nunu naca̱ biñ nu nil zu ornu gya' loñ.” Ni na Ñgyoozh, biñ nu nac na, biñ nu guc par ich, nunu biñ nu cyid par lo. Mi ze' biñ nu gac gyicy dela coz.
66001009	Ya̱ Waa bicy de ru. Gyub ic den tublaazh la ze' nu gyub ic Ñgyoozh. Nunu tublaazh la zac zin nu nac Crisht. Nunu Ñgyoozh cuic mi fers ni den nu gagyen. Dela nde' ricy Ñgyoozh nu nac Crisht. Ya̱ ri̱ pres lo tub nac yu nu ri gazel nisyudoo nu la Patmos. Ri̱ pres nu nac nu pshaala̱ de riidz ni Ñgyoozh, nunu nu nac nu bzata̱ Jesucrisht lo dela mbecy.
66001010	Orze' tub dzi noming, dzi ni Shuaan den, orze' byub ic Espiriit Yon ni Ñgyoozh ya̱. Orze' par icha̱ güeña̱ nu zaab ti' mbecy. Ye rniiy gal nu zaab ti' tub trompet.
66001011	Orze' nay: ―Pcaa lo tub cuader de coz nu rzac ru. Orze' zeed ru ñii lo gagy nac mbecy ni Crisht. Zeed ru ñii lo de mbecy ni Crisht nu yu' Éfeso, gal nu lo de mbecy nu yu' Esmirna, nu lo de mbecy nu yu' Pérgamo, nu lo de mbecy nu yu' Tiatira, nu lo de mbecy nu yu' Sardis, nu lo de mbecy nu yu' Filadelfia, gal nu lo de mbecy nu yu' Laodicea. Lo de yu ze' zeed ru ñii ―na mbecy nu zaab ti' rnii ze'.
66001012	Orze' bish cya̱ bgüi̱i̱ par icha̱ ze' nu zaab ti' mbecy nu rnii nu ya̱ ze'. Na ornu bish cya̱, orze' bzaaca̱ gagy candeler or.
66001013	Nunu lat de gagy candeler ze' zu tub mbecy nu rlyu nu nac yu mbecy nu yu' gyishlombecy. Mi ze' zum tub nertub zily duñ. Zaab ñi gal yeñ gyi' lam. Nunu ri tub sinch lyush mi nu byaañ nu or.
66001014	Nunu gyich toom cacy iily lañ. Caacy ñi gal nu caacy gyey. Nunu rabee urlom gal nu rabee lyush gyi.
66001015	Nunu ryal gyi'm gal nu ryal gyiib cach nu ryanap nañ yo. Nunu ti'm rzigy ñi gal nu rzigy ze' nu yet nis.
66001016	Ze' nu yaa beem zu yaam gagy bel baa. Ze' ru'm briib tub coz nu na gal nu na mandzicy nu rup dzu la' la ru' ri'ñ. Ze' lom ryal ñi gal nu ryal doo güidz ornu tona' la nap rzu yaa.
66001017	Ornu bzaaca̱m, orze' wes sa̱a̱ la̱ yeñ gyi'm. Gugyita̱ gal nu zegyit tub mbecy gut. Orze' briib mi yaa beem icha̱. Orze' nam: ―Cue' dzib ru. Ya̱ naca̱ biñ nu nil zu nese nu loga la, nunu naca̱ biñ nu nil zu ornu gya' loñ.
66001018	Nunu naca̱ biñ mbañ. Guta̱ tees na cui mbaña̱ tub la. Nunu ya̱ ricy cupa̱ rishbeey nu shaala̱ nez nu ya par ze' nu yu' mbecy nu bi gut.
66001019	Pcaa lo gyicy dela coz nu rzac ru. Pcaa dela coz nu rac na gal nu dela coz nu gac par lo.
66001020	Lo gagy bel baa nu rzac ru nu zu yaa be̱e̱, gal nu gagy candeler ii, de nii yaruuñ tub coz nu wagad lagy la mbecy. Na do̱o̱ rishlor lac yaruuñ. De gagy bel baa ze', nde' yaruuñ gagy anc ni de gagy nac de mbecy ne̱. Ze' gagy candeler or ze', nde' yaruuñ laaba' de gagy nac mbecy ne̱.
66002001	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Éfeso. Orze' i mod pcaa nam: “Biñ nu zu yaa gagy bel baa par yaa bee, biñ nu rded lat de gagy nac de candeler or ze',
66002002	mi ze' gniim lor: Ya̱ rad lagya̱ dela coz nu ricy der. Rad lagya̱ nu rboo lo der nu nac riiñ ne̱, nunu rad lagya̱ nu ragyee der ornu deet rac nu nac ya̱. Nunu rad lagya̱ nu wacsaan der nu chesa nu mbecy a̱' nap ru. Sinu de ru bicy ru preb de yu nu rnii nu nac aposht, tees walab rishli nac dey, nunu byu' bee nu nac dey mbecy rguu.
66002003	Gugyee der nu tona' la bzac zir nu nac ya̱, nunu wangazeed der lo de coz ne̱.
66002004	Tees ya̱ ricy cupa̱ tub gyel cha' ic nu nac ru. Nde' nu waca ga'r ya̱ gal nu pcar ya̱ nu loga.
66002005	Orze' bicy der nu gyeza' lagy ru nu gulas dzi gya zu der nu nac de coz ne̱. Ze' na byagash der. Orze' mne' der de cyi nu ricy ru, nunu bicy der gal nu bicy ru nu loga. Benu wane' der cyi nu ricy ru, orze' ya̱ yapa̱ lo der. Orze' lo chu̱ candeler nir lugaar niñ.
66002006	Tees tub coz nu zañ faboor ni der. Nde' nu rzi lagy der lo de coz nu ricy mbecy Nicolaítas gal nu ni' ya̱ rzi lagya̱ looñ.
66002007	¡De mbecy nu zub gyidag rlagy ñi nu gzuub gyidag dey coz nu rnii Espiriit Yon ni Ñgyoozh lo de mbecy ne̱! De mbecy nu gyicy gan, de yu ze' grica̱ rishbeey ni dey nu gow yu uugy nu ta' ni yag nu rbic gyel mbañ nu zub tuuba' lugaar cyit zu ni Ñgyoozh” ―nam―.
66002008	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Esmirna. Orze' i pcaa nam: “Biñ nu nil zu nese nu loga la, biñ nu nil zu ornu gya' loñ, biñ nu gut, nunu byabañ mi, mi ze' rniim, orze' nam:
66002009	Rad lagya̱ nu tona' la bzac zi der par nu nac ya̱, nunu rad lagya̱ nu tona' la gyel zi zu der. Tees rishli, tona' la guani'ñ der nu nac de coz ni Ñgyoozh. Rad lagya̱ nu de mbecy nu rnii nu nac mbecy Israeel rnii zi dey ni der. Rnii dey nu nac yu mbecy Israeel tees walab rishli, sinu bruu dey lat de mbecy ni nuras.
66002010	Cue' dzib der nu nac de coz nu gzac zir. Orze' nuras gyicy yu nu gyet lag la be der nañ yu' gyiib par nu gac preb der ben a ruu cyigy der. Orze' gzac zi der la be zi'l tiem. Orze' bicy paa der gashtal gat lar, gun orze' gyicya̱ nu gyicy der gan gyel mbañ.
66002011	¡De mbecy nu zub gyidag rlagy ñi nu gzuub gyidag dey ni de coz nu rnii Espiriit Yon ni Ñgyoozh lo de mbecy ne̱! De mbecy nu gyicy gan, se la la coz zac dey ornu gat de mbecy tir cyup” ―nam―.
66002012	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Pérgamo. Orze' i pcaa nam: “De riidz ii, nii riidz ni biñ nu nuu mandzicy nu rup chu la' la ru' ri'ñ.
66002013	Rad lagya̱ ca lugaar rcyiiñ der. De ru rcyiiñ der ze' nu riib ic nuras. Mas ni, tees ricy paa der ne̱. Nunu wacheca der nu ricy cup ru consuel lo̱ mas lat de dzi nu biit mbecy Antipas, yu nu bicy paa nu rzat ya̱. Biit dey yu ledz der, ze' nu rcyiiñ nuras.
66002014	Tees ya̱ ricy cupa̱ la be gyel cha' ic nu nac der. Lat de ru yu' la be mbecy nu walagy yu laa yaay de coz nu blyuu Balaam, yu nu briic consef ni Balac par nu gad lagy yu lac mod gyicy yu par nu gyicy yu nu gyicy mbecy Israeel coz cyi. Blyuuy ni dey nu gow yu de coz nu gua lo nab, nunu blyuuy ni dey nu gal dey losa'y nu wanchelaay.
66002015	Ni zi'l yu' tub naca' mbecy lat der nu walagy dey laa yaay de coz nu rlyuu de mbecy Nicolaítas.
66002016	Nde' nu na mne' der de cyi nu ricy ru. Gun benu wane' der cyi nu ricy ru, orze' yap gyiilya̱ lo der. Orze' chuco̱o̱ du̱ der nu mandzicy nu grib ru̱'.
66002017	¡De mbecy nu zub gyidag, rlagy ñi nu gzuub gyidag dey de coz nu rnii Espiriit Yon ni Ñgyoozh lo de mbecy ne̱! Orze' de yu nu gyicy gan grica̱ tub lo gyit ni Ñgyoozh nu ri ngach nu la maná gow dey. Nunu ni' zi'l grica̱ tub gyita' cacy ni dey. Orze' ca tub nu la cub dey loñ. Nde' se cyu la rad lagy, sinu tub zi la yu nu gad ñi ni” ―nam―.
66002018	’Pcaa tuuba' tir lo gyicy de riidz nu rne̱e̱ par nu gad lagy anc ni de mbecy ne̱ nu yu' Tiatira. Orze' i pcaa nam: “Nii de riidz nu rnii I'ñ Ñgyoozh, biñ nu na urlo gal nu na lyush gyi. Ze' gyi'm nañ gal nu na gyiib cach nu ryanap nañ yo.
66002019	Rad lagya̱ dela coz nu ricy der. Rad lagya̱ nu dzi rca der losa'r. Rad lagya̱ nu ricy cup ru consuel lo̱. Rad lagya̱ nu dzi ricy der riiñ ne̱. Rad lagya̱ nu ragyee der ornu deet rac. Nunu rad lagya̱ nu fert zir ricy der ñii na gaze' nu loga.
66002020	Tees ya̱ ricy cupa̱ tub gyel cha' ic nu nac der. De ru dzi ricy cup der pase̱z ni biñ mñaa nu la Jezabel. Mi ze' ricy mi nu rniim por cuen ni Ñgyoozh, tees rlyuum coz rguu ni de mbecy nu ricy de riiñ ne̱. Rlyuum ni dey nu gal dey losa'y nu wanchelaay. Nunu rlyuum ni dey nu gow yu de coz nu gua gun lo nab.
66002021	Ya̱ brica̱ tiem nim par nu chaam mod nu gyicy mi, tees mi ze' wangalagy mi. Ni walagy mi laa yaam nu ral mi mbecy nu wanchelaam.
66002022	Orze' ya̱ rica̱ güii nim par nu cham lo da'. Nunu ya̱ gyicya̱ nu tona' la zac zi de yu nu nac num benu wane' dey cyi nu ricy yu gal nu ricy mi ze'.
66002023	Nunu gyicya̱ nu gat de I'ñ mi. Orze' gad lagy dela mbecy ne̱ nu ya̱ naca̱ biñ nu rad lagy dela coz nu yu' nañ lardoo mbecy, gal nu nañ shcab ni dey. Orze' ya̱ gyabica̱ i tub ga la der dub gal nu na coz nu bicy ru.
66002024	Ze' na de ru mbecy nu yu' Tiatira nu wacsuub gyidag de coz nu rlyuum, de ru mbecy nu nigul gad lagy nap de coz ngach ni nuras, ya̱ wane̱e̱ lo der nu gyicy ru zañ zir coz.
66002025	Nomaas nu rne̱e̱ lo der nu gzu fert ru nu de coz nu bi ricy cup ru gashtal shuub la dzi nu yapa̱ tuuba' tir.
66002026	De yu nu ricy gan, gal nu de yu nu ricy coz nu rlagya̱ gal gat la dey, orze' rica̱ rishbeey ni dey nu gyub ic yu zañ nac mbecy
66002027	gal nu briic Ñgyoozh rishbeey ne̱ ya̱. Gun Ñgyoozh nil bzat mi ya̱ ornu nam: Mi ze' gyub ic mi de lo la nac nez mbecy nu tub yangam nu byaa nu gyiib. Orze' gla'm dey nu yangam ze'. Nguzh nguzh la dey gyicy mi gal nu ricy dey ornu rla'y tub gyis, nam.
66002028	Nunu Ñgyoozh cuic mi ya̱, biñ nu nac bel rza' yu, ni dey.
66002029	¡De mbecy nu zub gyidag, rlagy ñi nu gzuub gyidag yu ni de coz nu rnii Espiriit Yon ni Ñgyoozh lo de mbecy ne̱!” ―nam―.
66003001	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Sardis: “Nii de riidz ni biñ nu ricy cup Espiriit Yon ni Ñgyoozh, biñ nu nash numbr gagy, gal nu gagy de bel baa ze'. Ya̱ rad lagya̱ dela coz nu ricy der. Rad lagya̱ nu bi gut der, mas zaab riidz nu mbañ ru.
66003002	Brish der yaa, gun na der gal nu na mbecy nu nas. Orze' bzu nap der de coz nap nu bicy ru, de coz nu bi zuu la nu nit lo, gun ya̱ rad lagya̱ nu yu' falt ni der par lo biñ nu nac Ñgyoozh ne̱ nu nac de coz nu ricy ru.
66003003	Orze' bicy der nu gyeza' lagy ru de riidz nu bi güeñ ru, de riidz nu bi pshet ic der ni. Bzuub gyidag der ñii, nunu mne' der de cyi nu ricy ru. Ze' benu wayish der yaa, orze' ya̱ yapa̱ lo der gal nu ryiid tub gubaan. Tiem nu a̱' sa' la lagy der, orze' gru'ña̱ lor.
66003004	Ze' yu' la be mbecy lat de ru mbecy Sardis nu wacsaan yu nu gabag shab yu nu nac cyi. Orze' de mbecy ze' gzu dey shab cacy yu. Orze' chesa nu dey ya̱, gun yad ñi ni dey.
66003005	De mbecy nu gyicy gan, orze' gzu dey shab cacy yu. Orze' ya̱ rila wadiba̱ nu la dey lo lisht nu ri nañ libr nu ta' nu la de mbecy nu cui mbañ, sinu ya̱ du̱' lo̱ dey lo Ñgyoozh Uza̱ gal nu lo de anc nim.
66003006	¡De mbecy nu zub gyidag, rlagy ñi nu gzuub gyidag yu de coz nu rnii Espiriit Yon ni Ñgyoozh lo de mbecy ne̱!”
66003007	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Filadelfia: “Nii de riidz ni biñ yon, ni biñ nu ricy paa. Nii de riidz ni biñ nu ricy cup rishbeey nu bruu lat de riidz nu mnii Ñgyoozh lo Dabi. Ricy cup mi rishbeey nu shaal mi nez, nez nu rila wac soow mbecy. Nunu ornu soow mi nez ze', orze' ni tub la mbecy wac shaal yu.
66003008	Rad lagya̱ dela coz nu ricy der. ¡Güii! Ya̱ pshaala̱ tub nez par de ru nu ni tub la mbecy wac soow yu. Rad lagya̱ nu a̱' fert der. Mas ni na der, tees bicy paar nu de riidz nu mne̱e̱, nunu wancyuu der lo̱.
66003009	Orze' de mbecy nu druu lat de mbecy ni nuras, de yu nu rnii nu nac mbecy Israeel, tees walab rishli nac dey, gun rguu dey, orze' gyicya̱ nu cyid dey lor. Orze' zu tib dey lo der, gun orze' gad lagy dey nu ya̱ rca̱ ru.
66003010	De ru bicy paa der nu de riidz nu mne̱e̱ lor. Riidz ze', nde' bicy der nu gagyer. Nde' nu ya̱ zaab ica̱ de ru ornu shuub dzi nu zac zi dela mbecy nu yu' gyishlombecy, gun dzi ze' gyicya̱ preb dela mbecy nu yu' gyishlombecy.
66003011	Bi yap gyiilya̱. Cue' laa yaa der coz nu bi ricy cup ru, gun orze' ni tub la mbecy wac coy ir.
66003012	Dela de yu nu gyicy gan, gyicya̱ nu gac dey yabi ni yu' ni Ñgyoozh ne̱. Nunu rila waruu ga' dey lugaar ze'. Orze' ya̱ ca̱a̱ nu la Ñgyoozh ne̱ lo cuerp ni dey. Nunu ca̱a̱ ga̱' nu la gyedz nim, Jerusaleeng cub nu gruu gyibaa ze' nu zub mi. Ca̱a̱ ñii laaba' lo cuerp ni dey. Nunu ca̱a̱ ga̱' nu la cuba̱ laab lo cuerp ni dey.
66003013	¡De mbecy nu zub gyidag, rlagy ñi nu gzuub gyidag dey de riidz nu rnii Espiriit Yon ni Ñgyoozh lo de mbecy ne̱!”
66003014	’Pcaa lo gyicy de riidz nu rne̱e̱ par nu gad lagy anc ni de mbecy ne̱ nu yu' Laodicea. “Nii de riidz ni biñ nu nac nu rishli, ni biñ nu ricy paa nu de coz nu rnii. Nunu rishli rniim. Nunu Ñgyoozh psa' lagy mi dela coz nu nac mi.
66003015	Rad lagya̱ dela coz nu ricy der. Neña̱ nu walab nu dzi rca der ya̱, nunu walab nu waca der ya̱. Gyet zir lagya̱ benu dzi ca der ya̱, o gyet zir lagya̱ benu wacaa la der ya̱.
66003016	Tees como beñ zi'l rca der ya̱, walab nu dzi rca der ya̱, ni walab nu dzi waca der ya̱, nde' nu ya̱ gaba̱ der.
66003017	Orze' rnii der nu nac ru guani'ñ, nunu bi gup der, nu wagyicy falt ni tub la coz nir. Ze' wagad lagy der nu nac ru mbecy nu se la la sac. Nac ru mbecy shni. Nac ru mbecy zi. Nac ru lo ca'. Nac ru mbecy yagy. Ni mod na der par de coz ne̱ ya̱.
66003018	Laab ni nde' nu rdo̱o̱ rishlor nu gyicy der gal nu rlagy ñi par nu gad gyel nap ne̱ ya̱ ni der, nunu par nu gad gyel nap nu na gal nu na or nu byanap nañ yo, gun orze' rishli gaal gyaguani'ñ der. Orze' gad shab cacy der nu soow ñi cuerp yagy ni der, gun orze' cue' nu to' lo chesa der. Orze' gad cuaan nu cab der urlor par nu gac zac ru.
66003019	Gun de mbecy nu rca̱, rshuu du̱ dey, nunu ricy napa̱ dey. Orze' bloo lo der, nunu mne' der dela cyi nu ricy ru.
66003020	Ya̱ ca̱ gyero' nir nu rne̱e̱ du̱ ru. Ze' benu cyu zi'l mbecy gyeñ yu nu rne̱e̱, orze' shaal yu ro' niy nu chu̱' nañ yu'y. Orze' da̱w du̱ yu tublaazh la.
66003021	Orze' de yu nu gyicy gan, orze' ya̱ grica̱ rishbeey nu gzub nuy ya̱ lugaar ze' nu riib ica̱, ni' zi'l gal nu ya̱ bicya̱ gan, nunu guud cuit Uza̱ gusuba̱ lugaar ze' nu riib ic mi.
66003022	¡De mbecy nu zub gyidag, rlagy ñi nu gzuub gyidag yu ni de coz nu rnii Espiriit Yon ni Ñgyoozh lo de mbecy ne̱!” ―na Jesucrisht.
66004001	Na despuees ni de nu nde', orze' bgüi̱i̱. Orze' bzaaca̱ tub ro' gashtal gyibaa. Naal ñi. Nunu güeña̱ nu zaab ti' mbecy, laab yu nu mnii nu ya̱ loga. Ti' nu rnii ze' zaab ti'ñ gal nu zaab ti' tub trompet. Orze' nay: ―Gup gashtal ii. Orze' lyu̱u̱ lor dela coz nu gac despuees ni de nu nde' ―nay.
66004002	Laab or la ze', orze' gutib ic Espiriit Yon ni Ñgyoozh ya̱. Orze' bzaaca̱ tub yashily ze' nu riib ic mbecy gashtal gyibaa la. Ze' zub tub mbecy loñ.
66004003	Orze' mbecy nu zub lo yashily ze' rabeey gal nu rabee tub gyita' nu ryaal gyi lo o gal nu rabee tub gyita' coloor gyee reñ. Nunu dub yub la ze' nu zu yashily ze' zu tub shelcuit nu na gal nu na tub gyita' ca' nu ryaal gyi lo.
66004004	Orze' laab ze' nu zu yashily ze' dub yub la par loñ, zu ga' gal zu tap yashily ze' nu riib ica' mbecy. Ze' lo gal zu tap yashily ze', zub gal zu tap yu bel. Orze' dela dey zuy negy cacy iily la, nunu ri coron or too dey.
66004005	Ze' nu nguaa de yashily ze' rzu gyi ni guzii. Orze' zaab ti' guzii, nunu pang la yet ñi. Orze' par lo yashily ze' zu gagy candiil rca gyi loñ. Orze' gagy candiil ze', nde' muesht ni Espiriit Yon ni Ñgyoozh, biñ nu nash numbr gagy.
66004006	Nunu laaba' par lo yashily ze' ri tub coz nu na gal nu na tub nac nis ily, nu rabee gal nu rabee guan nu rdugyi yaa lo. Orze' laab gazel ze' nu zu yashily ze', dub yub la cuit ñi zu tap mbecy mbañ nu psa' lagy Ñgyoozh. De yu ze' ta' urlo dey dutuub la cuerp niy. Gal nu ta'ñ par lo dey ni' zi'l ta'ñ par ich yu.
66004007	Orze' yu loga la nay gal nu na tub biidz. Ze' yu cyup nay gal nu na tor. Ze' yu chon rabee loy gal nu rabee lo mbecy. Ze' yu tap nay gal nu na tub psi ornu rded ma lo bi.
66004008	Lo tap de mbecy ze' tub ga la dey zub shuup ga lowe'y. Nunu dutuub la cuerp ni dey ta' urloy. Dzi rel la wacheca dey nu rniiy: Ñgyoozh, biñ nu nac Shuaan de̱, biñ nu gac gyicy dela coz, mi ze' tona' la yon mi. Mi ze' biñ nu nil nac gulas, nunu biñ nu nac na, nunu laab mi biñ nu cyid par lo, rnii dey.
66004009	Orze' de tap anc ze' ryabic dey gyel mbecy ni Ñgyoozh, biñ nu zub lo yashily, nunu zum tub la. Orze' briib zily dey mi, nunu briic dey gras nim.
66004010	Na laab mnii la dey nde', orze' de gal zu tap yu bel ze' wes saa tiily la dey lo biñ nu zub lo yashily ze'. Nunu pca dey mi ze', biñ nu zu tub la. Orze' briib dey coron niy ze' nu zu yashily nu riib ic mi. Orze' na dey:
66004011	Shuaan de̱, Ñgyoozh ne̱ de̱, ru yad ñi nir nu gyabic de̱ gyel mbecy nir, nunu yad ñi nir nu ca lagy de̱ lor, nunu yad ñi nir nu gac gyicy ru dela coz, gun dela coz yu'ñ par nu nde' coz nu ru rlagy ru. Nunu par nu nac nu nde' coz nu ru rlagy ru, nde' nu psa' lagy ru ñii, na dey.
66005001	Orze' bzaaca̱ mbecy nu zub lo yashily ze' nuum tub gyicy nu ndudub nu yaa beem. Rup chu la' la lo gyicy ze' ta' letr. Orze' gagy se' nag nañ ñi nu duu iily. Tub ga se' nu nag de duu iily ze', ze' zub tub ga sey nu byaa nu biñ.
66005002	Orze' bzaaca̱ tub anc nu dzi fert. Ye la rbish tiy nu rgugyi'y: ―¿Ca na mbecy nu cyiiñ yu sug yu sey ze'? Orze' tiily yu lo gyicy ze' ―na anc ze'.
66005003	Tees wancyuu su ni tub la mbecy nu yu' gyibaa, ni mbecy nu yu' gyishlombecy ii, ni mbecy nu yu' lat de mbecy gut nu ñcyiiñ yu shaal yu loñ, ni nu güiiy loñ.
66005004	Orze' tona' la bduna̱, gun wangad ni tub la mbecy nu ñcyiiñ yu shaal yu lo gyicy ze', ni nu ngüiiy loñ.
66005005	Orze' na tub de yu bel ze' rab yu ya̱: ―Cue' gun ru, gun biidz, biñ nu bruu lat nez de mbecy Judá, biñ nu bruu cyong nez gyitoo rey Dabi, mi ze' bi bicy mi gan, nunu cyiiñ mi sug mi gagy sey ze'. Orze' tiily mi lo gyicy ze' ―na tub de yu bel ze'.
66005006	Orze' gazel ze' nu zu yashily ze', laab ze' nu zu tap de mbecy mbañ ze', gal nu de yu bel ze'. Orze' ze' bzaaca̱ tub Shily. Rlyu nu ma ze' bi gua ma guc ma gun. Zub gagy nguaz ma, gal nu gagy urlo ma. Nde' yaruuñ Espiriit Yon ni Ñgyoozh, biñ nu nash numbr gagy. Mi ze' biñ nu bzuu nez Ñgyoozh nu cham dutuub la gyishlombecy.
66005007	Orze' biñ nu nac Shily ze' guam lo biñ nu zub lo yashily ze'. Orze' gush mi gyicy nu ndudub nu zu yaa bee biñ nu zub lo yashily ze'.
66005008	Na laab bdu' yaa lam gyicy ze', orze' de tap mbecy mbañ nu zu ze', nu de gal zu tap yu bel ze', dela dey gusu tib yu lo biñ nu nac Shily ze'. Orze' lo dela dey tub ga lay nuuy tub ga been nu la arpa. Nunu ni' dela dey nuuy tub ga bas or nu yu' yaal nañ. Orze' yaal ze', nde' yaruuñ ornu rnii nu de mbecy Ñgyoozh, de yu nu bi nac nim.
66005009	Orze' biil dey tub cant cub. Orze' rul dey: Ru nac ru biñ nu cyiiñ nu gash gyicy nu ndudub. Orze' sug ru de sey niñ. Gun ru gut ru guc ru gun nu gua lo Ñgyoozh. Nunu pshu reñ ru. Gun orze' wiir de mbecy par nu cuic ru nim. Wiir de lo la nez mbecy, gal nu de lo la mbecy nu rnii reñ gal la riidz, gal nu de mbecy nu yu' dela gyedz, gal nu de mbecy nu yu' dela lugaar.
66005010	De yu ze', bicy ru nu byac dey tub nac mbecy nu gyub ic Ñgyoozh. Nunu bicy ru nu byac dey uz par nu gac dey riiñ ni mi ze'. Nunu de yu ze' gyub ic yu gyishlombecy. Ni mod za de riidz nu biil dey.
66005011	Gaze' nu bgüi̱i̱ nunu güeña̱ nu zaab ti' zigy tona' la anc nu yu' dub yub la ze' nu zu yashily ze', gal nu de tap mbecy mbañ ze', gal nu dela de yu bel ze'. Ze' yu' bee miyo̱o̱ la dey nac yu yu'y.
66005012	Orze' ye la rbish ti dey. Orze' na dey: Biñ nu na gal nu na Shily nu gua gun lo Ñgyoozh, mi ze' yad ñi nim nu gyub ic mi dela coz, nunu yad ñi nim nu gyu' dela gyel nap yaam, nunu yad ñi nim nu gad lagy mi dela coz, nunu yad ñi nim nu nac mi biñ nu fert, nunu yad ñi nim nu ca lagy mbecy lom, nunu gyabic dey gyel mbecy nim, nunu griib zily dey mi, na dey.
66005013	Orze' ni' zi'l güeña̱ nu rnii dela coz nu psa' lagy Ñgyoozh: dela coz nu yu' gyibaa, nu de coz nu yu' gyishlombecy ii, nunu de coz nu bi gut, gal nu de coz nu yu' lo nisyudoo. Orze' na dela nde': Gyabic den gyel mbecy ni biñ nu riib ic lo yashily, ni biñ nu nac Shily. Nunu ca lagy den lom, nunu grib zily den mi, nunu mi ze' gyub ic mi dela coz dub laa tiem, na de coz ze'.
66005014	Orze' za' tap la de mbecy mbañ ze' rnii dey: ―¡Laab ni gac ñii! ―nay. Ze' de gal zu tap de yu bel ze' gusu tib dey. Orze' briib zily dey mi.
66006001	Gaze' nu bzaaca̱ biñ nu nac Shily ze' psug mi tub sey lo gagy ñii. Orze' lo tap mbecy mbañ ze' güeña̱ nu rnii tub yu gal nu rnii guzii. Orze' nay: ―¡Da! ―nay.
66006002	Orze' bgüi̱i̱. Orze' bzaaca̱ tub cuay cacy zu ma. Ze' yu nu riib cuay ze' zu yaay tub guaz. Nunu guud tub coron nu ri tooy. Orze' gush nez yu zay nu gyicy yu gyel yuu, nunu gyicy yu gan.
66006003	Na ornu biñ nu nac Shily ze' psug mi sey cyup, orze' güeña̱ nu rnii mbecy cyup nu bruu lo tap mbecy mbañ ze'. Orze' nay: ―¡Da! ―nay.
66006004	Orze' bruu zac tuuba' cuay coloor ña. Ze' yu nu riib ma ze', yu ze' guud rishbeey niy nu coy gyel ri zu gyishlombecy, nunu gyicy yu nu cut mbecy losa'y. Orze' guud tub mandzicy ily niy.
66006005	Na ornu biñ nu nac Shily ze' psug mi sey chon, orze' güeña̱ nu rnii mbecy chon nu bruu lo de tap mbecy mbañ ze'. Orze' nay: ―¡Da! ―nay. Orze' bgüi̱i̱, nunu bzaaca̱ tub cuay cas zu ma. Ze' yu nu riib ma zu yaay tub igat beey.
66006006	Orze' güeña̱ nu zaab ti' rnii lat de tap mbecy mbañ ze'. Orze' riidz ze' rniiñ: ―Nomaas tub cyil zi trig, nde' i mbecy tub dzi. Ze' chon cyil mbigy sebada, nde' laaba' i dey par tub dzi. Tees cue' gan ru asecy. Ni' zi'l ñup urbyay cue' gan ru ñii ―rniiñ.
66006007	Na ornu biñ nu nac Shily ze' psug mi sey tap ze', orze' güeña̱ nu rnii mbecy tap nu mbañ ze'. Orze' nay: ―¡Da! ―nay.
66006008	Orze' bgüi̱i̱, nunu bzaaca̱ tub cuay mñush. Orze' yu nu riib cuay ze', yu ze' lay Gyel Gut. Nunu ich yu ze' zaab tuuba' mbecy nu yaruuñ lugaar ze' nu yu' de añ. Orze' de yu ze' guud rishbeey niy nu cut yu tub nac mbecy lo tap nac yu. Ni mod gyicy dey dutuub la gyishlombecy. Gyicy dey nu gat mbecy nu mandzicy. Gyicy dey nu gat mbecy nu gyel yuu. Gyicy dey nu gat mbecy nu cubiñ. Gyicy dey nu gat mbecy nu güii. Nunu ni' zi'l gyicy dey nu cut de bañ gyish de mbecy.
66006009	Na ornu biñ nu nac Shily ze' psug mi sey gay, orze' par nañ mez ni cuug bzaaca̱ nu yu' de mbecy nu gut yu yaa de mbecy nu nac nu bzu fert dey nu nac de riidz ni Ñgyoozh, nunu nu nac nu bicy paa dey nu bzat dey Ñgyoozh.
66006010	Orze' de yu ze' ye la rniiy. Orze' nay: ―Ñgyoozh yon nu gya zir zu par dela mbecy, biñ nu ricy paa, ¿gul shuub dzi nu gri beer ni dela mbecy nu yu' gyishlombecy? Orze' gyabic ru i de mbecy nu biit de̱ ya̱ ―na dey.
66006011	Orze' tub ga la dey guud tub negy cacy duñ zuy. Orze' bdunii nu gyicy cup dey pase̱z se tub tiem mi' zi'l, gashtal gza' la numbr ni de mbecy nu ricy riiñ ni Crisht, de yu nu ca lo cuen nu gat gal mod nu gut de yu nu bi gut ze'.
66006012	Na ornu psug biñ nu nac Shily ze' sey shup, orze' bzaaca̱ nu briib tub duru ily. Orze' bet cow lo doo güidz gal nu na negy nu rzu mbecy ornu rat famil niy. Ze' beey byaña lo ma gal nu na reñ.
66006013	Ze' de bel baa bet lag ma lo yu gal nu yet lag de urlas ca' ornu fert druu tub bi ily.
66006014	Orze' mnit baa gal nu rzac tub lyag gyicy ornu rtub mbecy ñi. Orze' dela bicy nu dela yu nu ri lo nisyudoo, delañ bruu chuñ se'ñ.
66006015	Orze' de rey ni gyishlombecy gua cach lo dey nañ de gyita' blyuu gal nu de lat gyita' ily ni de logyi'. Tublaazh la za dey nu de mbecy nu zu riiñ, gal nu de mbecy nu riib ic de soldad, gal nu de mbecy guani'ñ, gal nu de mbecy nu dzi cyiiñ, gal nu de mbecy nu byac moz por fers la, gal nu de mbecy nu a̱' nac moz por fers la.
66006016	Orze' na dey rab yu de gyita' ily ze', gal nu de bicy ily: ―¡Bet lag to̱o̱ de̱ par nu cach ru de̱ ya̱, gun cue' nu gzac de̱ lo biñ nu zub lo yashily re, nunu cue' nu gzac de̱ lo cashtig nu cuic biñ nu nac Shily re!
66006017	Gun bi pshuub dzi nu blaazha' zir dzi ily, dzi nu cuic mi cashtig. Orze' ¿cyu gac gagye loñ? ―na dey.
66007001	Despuees ni de nu nde', orze' bzaaca̱ tap anc zu tub gay za' tap la scyiñ ni gyishlombecy. Orze' de yu ze' bicy dey nu cuez za' tap la bi ni gyishlombecy, gun orze' cue' nu gruuñ lo nisyudoo, ni lo yu. Ni lo ni tub la yag waruuñ.
66007002	Orze' bzaaca̱ tub anc yad yu par ze' nu driib doo. Yu ze' nuuy tub gyiib nu nac sey ni Ñgyoozh mbañ. Orze' anc ze' ye la brish ti nuy de tap anc ze', como bi guud rishbeey ni dey nu ted ziy lo yu gal nu lo nisyudoo.
66007003	Orze' nay rab yu dey: ―¡Cue' ted zir lo yu, ni lo nisyudoo, ni lat de yag, gashtal gzuub la̱ de̱ sey cyuga de mbecy nu ricy coz nu rlagy Ñgyoozh! ―nay.
66007004	Orze' güeña̱ nu rnii tub mbecy nu la be la tant mbecy de yu nu gzub sey cyuga ze'. Orze' nde' tub gaynal zub cyuu zub tap miily dey. De yu ze' bruuy lat dela nez mbecy Israeel.
66007005	Orze' trocyup miily de mbecy Israeel nu bruu lat nez Judá, de yu ze' bzub sey cyuga dey. Ze' trocyupa' miily de yu nu bruu lat nez Rubén. Ze' trocyupa' miily de yu nu bruu lat nez Gad.
66007006	Ze' trocyupa' miily de yu nu bruu lat nez Aser. Ze' trocyupa' miily de yu nu bruu lat nez Neftalí. Ze' trocyupa' miily de yu nu bruu lat nez Manasés.
66007007	Ze' trocyupa' miily de yu nu bruu lat nez Simeón. Ze' trocyupa' miily de yu nu bruu lat nez Leví. Ze' trocyupa' miily de yu nu bruu lat nez Isacar.
66007008	Ze' trocyupa' miily de yu nu bruu lat nez Zabulón. Ze' trocyupa' miily de yu nu bruu lat nez See. Ze' trocyupa' miily de yu nu bruu lat nez Benjamiing.
66007009	Despuees ni de nu nde', orze' bgüi̱i̱, nunu bzaaca̱ nu yu' tub nac mbecy zigy tona' la. Par nu tanta' zigy dey, ni wagaca' dulab dey. Orze' de yu ze' bruuy lat de lo la nac mbecy. Bruu dey lat de lo la nez mbecy. Bruu dey lat de mbecy nu rnii de lo la riidz. Nunu mas gashtal lat dela mbecy bruu dey. Orze' bzu dey par lo yashily ze', nunu par lo biñ nu nac Shily ze'. Zu dey negy cacy duñ, nunu zu yaa dey yaa yagyiñ.
66007010	Orze' ye la rbish ti dey. Orze' na dey: ¡Ñgyoozh, biñ nu zub lo yashily ze', nac mi biñ nu rboo mbañ de mbecy! ¡Ni' zi'l biñ nu nac Shily nac mi biñ nu rboo mbañ de mbecy!
66007011	Orze' dela de anc yu'y dub yub la ze' nu zu yashily ze', gal nu ze' nu yu' de yu bel ze', gal nu ze' nu yu' tap de mbecy mbañ ze'. Orze' wes saa tiily dey gal lo yu la par ze' nu zu yashily ze'. Orze' briib zily dey Ñgyoozh.
66007012	Orze' na dey: ¡Laab ni gac ñii! Yad ñi ni Ñgyoozh ni den nu gyed gyel mbecy nim. Yad ñi nim nu dugyim gyel lily. Yad ñi nim nu gad lagy mi dela coz. Yad ñi nim nu gyash mi de gras nu gric den nim. Yad ñi nim nu ca lagy den lom. Yad ñi nim nu gac gyicy mi dela coz. Yad ñi nim nu nac mi biñ fert. Dela nu nde' yad ñi ni Ñgyoozh ni den dub laa tiem par lo. ¡Laab ni gac ñii!, na dey.
66007013	Orze' tub de yu bel ze' bdugyi'y lo̱. Orze' nay: ―¿Cyu mbecy, de yu nu zu negy cacy duñ? ¿Nunu ca bruu dey? ―nay.
66007014	Orze' ya̱ mne̱e̱ loy: ―Ru rad lagy ru ca bruu dey ―mne̱e̱. Orze' nay rab yu ya̱: ―De yu re yu nu bruu lugaar ze' nu tona' la deet guc. De yu re yu nu gu shab, nunu bicy caacy dey ñi lo reñ biñ nu nac Shily.
66007015	Nde' nu yu' dey ze' nu zu yashily nu riib ic Ñgyoozh. Dzi rel la ricy dey coz nu rlagy mi nañ yu' nim. Orze' biñ nu zub lo yashily ze' rsoow mi too dey par nu cue' nu shiñ gzac yu, gun yu' dey ze' nu zum.
66007016	Ze' wazac zi ga' dey nu gyan yu. Ni nis wabigya' dey. Ni ba wachuu ga'ñ cuerp ni dey. Ni nu zig wayicy seeda'ñ dey.
66007017	Gun biñ nu nac Shily nu zu gazel ze' nu zu yashily ze', mi ze' gñam dey gal nu rña mbecy Shily niy. Orze' cha num dey ze' nu driib nis, nis nu rbic gyel mbañ. Orze' Ñgyoozh cuiigy mi dela nis nu druu urlo dey ―nay.
66008001	Na ornu biñ nu nac Shily ze' psug mi sey gagy ze', se ri zu la byac gyibaa tub cyaal or.
66008002	Orze' gaze' nu bzaaca̱ gagy anc zuy lo Ñgyoozh. Orze' guud gagy trompet ni dey.
66008003	Orze' gaze' nu bruu zac tub anc yad nuy tub psi'ñ yaal or. Orze' ingaab yaal guud niy. Orze' gua nuy ñi lo cuug nu zaay yuñ lat nu rnii nu dela mbecy Ñgyoozh. Rzaay yuñ lo cuug or nu zu par lo yashily, ze' nu riib ic Ñgyoozh.
66008004	Orze' dzeeñ yaal ze' bruuñ yaa anc nu zu lo Ñgyoozh, orze' wes nañ ñi lat nu rnii nu de mbecy mi.
66008005	Orze' gaze' nu anc ze' bdu' yaay psi'ñ yaal or ze'. Gaze' nu gush yu boo nu bruu lo cuug, bdu'y ñi nañ psi'ñ yaal ze'. Gaze' nu pshet lag yuñ lo yu. Gaze' nu mnii guzii. Nunu guc zu redz. Nunu bzu gyi ni guzii. Nunu briib duru.
66008006	Orze' de gagy anc nu zu yaa gagy trompet ze' bzuub ru' dey trompet niy nu bzu lily yu nu laay ñi.
66008007	Gaze' nu anc loga blaay trompet niy. Orze' bet gyey gye, nu gyi, nu reñ. Gu' can ñii ornu beet ñi lo yu. Orze' lo dela lugaar ni gyishlombecy, wic tub ga nac lugaar niñ. Ze' byeeñ cyup nac lugaar nu wanchic. Lo dela yag nu nash gyishlombecy, wic tub nac ñii. Orze' byeeñ se cyup nac ñii. Orze' lo dela gyish, wic tub nac ñii. Ze' byeeñ cyup nac ñii.
66008008	Gaze' nu anc cyup blaay trompet niy. Orze' bet lag tub coz nu rca gyi. Nañ gal nu na tub bicy ily. Bet lag ñi lo nisyudoo. Orze' lo dela nis nu yu' gyishlombecy, tub nac ñii byac ñi reñ. Ze' cyup naca'ñ wangyac ñi reñ.
66008009	Orze' lo dela bañcyug nu yu' lo nisyudoo, gut tub nac ma. Ze' byeeñ cyup nac ma. Nunu lo dela barc, mnit lo tub nac ñii. Ze' byeeñ se cyup nac ñii.
66008010	Orze' gaze' nu blaa ga' anc chon trompet niy. Orze' bet lag tub bel baa ily. Rca gyi ma gal nu na tub yaa gyi gyegy. Bruu ma gal baa. Orze' lo dela gyoow ni gyishlombecy, bet lag ma lo tub nac ñii. Ze' wangyet lag ma lo cyup nac ñii. Orze' lo dela lugaar ze' nu driib nis, bet lag ma lo tub nac ñii. Ze' wangyet lag ma lo cyup nac ñii.
66008011	Orze' nu la bel baa ze', nde' Bel Baa Lya. Orze' lo dela nis nu yu' gyishlombecy, tub nac ñii byalyañ. Ze' cyup nac ñii wangyalyañ. Orze' zigy mbecy gut yu nu nac nu go'y nis ze', gun byalyañ.
66008012	Orze' gaze' nu anc tap blaay trompet niy. Orze' lo dela lugaar ni doo, bet cow tub nac ñii. Ze' cyup nac ñii wangyet cow ñi. Nunu lo dela lugaar ni beey, bet cow tub nac ñii. Ze' cyup nac ñii wangyet cow ñi. Nunu lo dela bel nu ta' baa bet cow lo tub nac ma. Ze' cyup nac ma wangyet cow lo ma. Orze' lo trocyup or ni tub dzi, bet cow tap or. Nunu lo trocyup or ni tub rel, bet cowa' tap or.
66008013	Orze' bgüi̱i̱ baa. Bzaaca̱ tub psi. Gya zaab ma lo bi. Orze' güeña̱ nu ye la mnii ma. Orze' na ma: ―¡Lashta de mbecy nu rcyiiñ lo yu ornu glaa se chon de anc trompet niy! ―na psi ze'.
66009001	Orze' gaze' nu anc gay blaay trompet niy. Orze' bzaaca̱ tub mbecy nu na gal nu na bel baa. Orze' bruuy baa bet lag yu lo yu. Orze' yu ze' guud ya gyiib ni gyerye ily nu rnii dey gabily niy.
66009002	Orze' pshaal yu ro' ni gabily. Orze' ru' gabily ze' bruu tub dzeeñ ily gal nu druuñ ru' tub yo ily. Orze' dzeeñ ze' psoow ñi lo ba ni doo, gal nu lo bi, nunu wacabee napa' la gyishlombecy.
66009003	Orze' gushagy bruu de ma lat dzeeñ ze' bet ma lo yu. Orze' ma ze' cyiiñ ma nu gyicy ma gal nu ricy gune.
66009004	Orze' ma ze' gua raso̱o̱ lo ma nu cue' gyicy ma da̱y nu de gyish, ni cue' gyicy ma da̱y nu de yag, ni cue' gyicy ma da̱y nu ni tub la coz ca'. Sinu tub zi la mod nu gyicy ma, nde' nu shiñ gyicy nu ma mbecy nu sac sey ni Ñgyoozh cyuga.
66009005	Orze' de gushagy ze' wangad rishbeey nu cut ma de mbecy ze'. Nomaas guud rishbeey ni ma nu shet zi zi'l ma mbecy gaay beey. Nunu gyicy ma nu gac ni mbecy gal nu rac nu rgod gune.
66009006	Orze' lat gaay beey ze', orze' de mbecy yub yu tub mod nu gat yu. Tees wayap dey ñi. Nunu mas galagy dey nu gat yu, tees rila wad mod nu gat dey.
66009007	Orze' de gushagy ze' rabee ma gal nu rabee cuay ornu bi zu lily ma par gyel yuu. Too ma zub tub coz nu na gal nu na coron or. Nunu lo ma nañ gal nu na lo mbecy.
66009008	Ze' gyich too ma nañ gal nu na gyich too biñ mñaa. Ze' lay ma nañ gal nu na lay biidz.
66009009	Orze' lyush ma noow ñi nu tub coz nu na gal nu na gyiib. Nunu lowe' ma rzigy ñi gal nu rzigy zañ caret ornu rca yu cuay ornu rash ma carer nu rshet yaa dey losa' yuuy.
66009010	Zub ne de ma. Nañ gal nu na ne gune. Nunu zub ngooch ma looñ. Nunu nu nac ne ma, cyiiñ ma nu shet zi ma mbecy lat gaay beey ze'.
66009011	Orze' zu tub mbecy nu riib ic gushagy ze'. Yu ze' nac yu anc ni gabily. Orze' yu ze' lay Abadón benu nu riidz hebreo. Ze' benu nu riidz griego, orze' lay Apolión. Nde' yaruuñ yu nu rnit lo.
66009012	Orze' bded tir loga la nu shiñ guc. Ze' ricy falt ru' se cyup tir nu shiñ gac.
66009013	Orze' gaze' nu anc shup blaay trompet niy. Orze' güeña̱ nu zaab ti' nu rnii par de tub ga scyiñ ni cuug or nu zu lo Ñgyoozh.
66009014	Orze' riidz ze' rniiñ lo anc shup nu ricy cup trompet ze': ―Glaar de tap anc nu nag ru' gyoow ily nu la gyoow Eufrates ―rniiñ.
66009015	Orze' ni mod bdulaa de tap anc ze', gun orze' lo dela mbecy nu yu' gyishlombecy, cut dey tub nac yu. Orze' gyiyeeñ se cyup nac yu. Gun de yu ze' bi yu' lily laa dey par or na, nu dzi na, nu beey na, nu ña'n na.
66009016	Orze' yu' cyup gaynal miyo̱o̱ de soldad nu riib cuay.
66009017	Orze' pcaal mniiñ lo̱ nu bzaaca̱ de cuay ze' gal nu de yu nu zub ich ma. De yu ze' bi ca tub cyug nu rsoow ñi lyush yu. Ze' cyug ze', nde' nañ gal nu na gyi, nunu ca' la rgüiiñ, nunu caach rgüiiñ. Nunu cuay ze' na too ma gal nu na too biidz. Nunu ru' ma driib lyush gyi, gal nu dzeeñ, gal nu asufre.
66009018	Orze' lo dela mbecy nu yu' gyishlombecy, gut tub nac yu nu nac chon coz nu driib ru' ma ze'. Orze' byeeñ se cyup nac yu. Chon coz ze', nde' gyi, nu dzeeñ, nu asufre.
66009019	Gun de cuay ze' cyiiñ ma nu nac ru' ma nunu nu nac ne ma. Orze' ne ma nañ gal na bily. Zub too ma. Orze' nu too ma shet zi ma mbecy.
66009020	Tees de' zir mbecy nu wangat nu nac de coz dañ ze' wancheca dey nu gyicy yu de coz a̱' nap nu ricy yu, ni wancheca dey nu rcay de nuras a̱' nap, nu de nab nu byaa nu or, nu de nab plat, nu de nab nu byaa nu gyiib cach, nu de nab nu byaa nu gyita', nu de nab nu byaa nu yag. Wancheca dey nu rcay nab nu wacsac, ni wagyeñ, ni wacsa.
66009021	Ni wanne' dey cyi nu ricy yu. Cyi ze', nde' nu rut dey losa'y, nunu ricy dey gyel tu', nunu ricy dey cyi nu ral yu mbecy nu wanchelaay, nunu ricy dey gubaan. Dela cyi ze' wanne' dey ñi.
66010001	Orze' gaze' nu bzaaca̱ tuuba' anc fert. Orze' bruuy gyibaa bet yu. Orze' za baa rsoow ñi cuerp niy. Ze' tooy riib shelcuit. Ze' ya loy briic ñi yaa gal nu na yaa ni doo güidz. Ze' gyi'y rabeeñ gal nu rabee tub yabi gyi.
66010002	Orze' zu yaay tub gyicy mi'. Orze' bi ndiily loñ. Orze' bzu gyi' beey lo nisyudoo. Ze' gyi' reg yu bzuy ñi lo yu wach.
66010003	Orze' ye tona' la brish tiy gal nu rbish ti biidz. Na ornu brish tiy na, orze' mnii guzii gagy se'.
66010004	Na ornu mnii guzii gagy se' na, orze' bicy pe̱e̱ nu nca̱a̱ lo gyicy. Orze' güeña̱ nu zaab ti' gal gyibaa. Orze' nam: ―Riidz nu mnii guzii gagy se' ze', cu' choow ru ñii nañ lardoor. Cue' caar ñii lo gyicy ―nam.
66010005	Gaze' nu bzaaca̱ anc nu zu gyi' lo nisyudoo gal nu lo yu wach, orze' yu ze' pshes nañ yaa beey par baa.
66010006	Orze' bzat yu Ñgyoozh par nu gabe nu segur la gac gal nu mniiy. Ñgyoozh rcyiiñ mi tub la. Mi ze' psa' lagy mi baa, nu gyishlombecy, nu nisyudoo, nu dela coz. Orze' anc ze' bzat yu mi ze'. Orze' nay: ―Walagy ñi nu tuñ lez naa na.
66010007	Tees ornu anc gagy ze' cugyi' nu laay trompet niy, orze' Ñgyoozh gza' lom coz nu rnii toom nu gyicy mi. Coz ze', nde' wangad lagy de mbecy. Tees pshaal mi ñii lo de moz nim, lo de yu nu mnii por cuen nim ―nay.
66010008	Orze' güeña̱ nu zaab ti' nu rnii tub tira' laaba' gal gyibaa. Orze' nam: ―Gua na, nunu gush gyicy mi' nu bi ndiily lo nu zu yaa anc nu zu gyi' lo nisyudoo gal nu lo yu wach ―nam.
66010009	Orze' gua̱ lo anc ze'. Orze' bdiña̱ gyicy mi' ze' loy. Orze' yu ze' nay rab yu ya̱: ―Gush ñi gow ru. Ornu gow ru ñii, orze' ish ñi gal nu ish dziñ. Tees ornu chetiñ nañ ru, orze' gyalyañ ―na anc ze'.
66010010	Orze' brusha̱ gyicy mi' nu zu yaa anc ze'. Orze' bda̱w ñii. Orze' ish row ñi gal nu ish dziñ. Tees ornu gutiñ naña̱, orze' byalyañ.
66010011	Orze' de mbecy mniiy lo̱: ―Orze' na tub tira' rlagy ñi nu shaal ru de riidz nu druu lo Ñgyoozh nu rniiñ lac na de coz nu gzac zañ nac nasyoong, gal nu zañ nac nez de mbecy, gal nu zañ lo riidz, gal nu zañ rey ―na dey rab yu ya̱.
66011001	Orze' guud tub ya beey ne̱ nañ gal nu na tub yagyi. Orze' na dey rab yu ya̱: ―Wes su. Orze' tush peer yu' wedz ni Ñgyoozh. Nunu tush peer lo cuug. Nunu glab ru de mbecy nu driib zily Ñgyoozh nañ yu' ze'.
66011002	Tees cue' tush peer loli' nu riib par ich yu', gun Ñgyoozh bzaan mi gyu'ñ yaa de mbecy nu walab mbecy Israeel. Orze' de yu ze' zub gyi' dey too gyedz ni Ñgyoozh cyuu zub cyup beey.
66011003	Orze' ya̱ zuu neza̱ cyup teshtig ne̱ nu cha nii dey por cuen ne̱ nañ trocyup gaynal zub gayon dzi. Ze' de yu ze' zu dey negy nu byaa nu duu gyedz.
66011004	’Orze' cyup de teshtig ze' nac yu cyup ya oliva, nunu nac dey cyup candeler nu zu lo Ñgyoozh Shuaan den, biñ nu nac Ñgyoozh ni gyishlombecy.
66011005	Benu ca na tub mbecy galagy yu shiñ gyicy nuy dey, orze' grib gyi ru' dey nu gnit lo mbecy ze'. Orze' ni mod gat cyu zi'l mbecy nu galagy nu shiñ gyicy nu de yu ze'.
66011006	Orze' de yu ze' ricy cup yu rishbeey nu soow yu baa nu cue' gyet gyey lat nu shaal dey riidz ni Ñgyoozh. Ni' zi'l ricy cup dey rishbeey par nu gyicy yu nu nis gyac ñi reñ. Nunu ricy cup dey rishbeey nu gyicy yu nu gzac zi de mbecy gyishlombecy nu de lo la mod nunu la zi'l be tir nu galagy dey.
66011007	Na ornu gya' lo nu nii dey por cuen ni Ñgyoozh, orze' tub bañcyug dañ nu gruu gabily, ma ze' chucoo nu ma dey. Orze' gyicy ma gan cut ma dey.
66011008	Orze' cuerp ni dey gabish ñi lat cay ni gyedz ily, ze' nu pca Shuaan den Jesuuz lo cruuz. Orze' gyedz ze' lañ Sodoma, nunu lañ Egipto, benu nu riidz tiily.
66011009	Orze' mbecy nu gruu dutuub la gyishlombecy, güii dey cuerp ni de yu ze' par chon dzi nu. Mbecy nu gruu dela gyedz, mbecy nu gruu lat de lo la nez, mbecy nu rnii de lo la riidz, mbecy nu gruu dela nasyoong, dela dey güiiy lo cuerp ni de yu ze'. Ni wazaan dey nu cach mbecy de cuerp ze'.
66011010	’Orze' de mbecy nu yu' gyishlombecy gyet lagy dey nu nac cyup mbecy nu gut ze'. Par nu tanta' yet lagy dey, orze' cuic dey coz ni losa'y leew la. Gun cyup de mbecy nu mnii por cuen ni Ñgyoozh ze' bicy dey nu bzac zi de mbecy nu yu' gyishlombecy.
66011011	Tees ornu gza' chon dzi nu, orze' Ñgyoozh gyicy mi nu gyabañ dey. Orze' gyeshte dey. Orze' dela mbecy tona' la dzib dey.
66011012	Gaze' nu gyeñ de yu nu byabañ ze' nu zaab ti' nu rnii gashtal gyibaa. Orze' nam: ―¡Gup der gal ii! ―nam. Orze' chup dey gyibaa lat za, nunu de losa' yuu dey gzac yu.
66011013	Orze' laab or la ze' griib tub duru ily. Orze' lo dela lugaar ni gyedz ze', nit lo tub nac lugaar niñ. Ze' wanit lo se gaa nac lugaar ze'. Nunu nit lo gagy miily mbecy nu nac duru ze'. Orze' de' zir de mbecy tona' la dzib dey. Orze' cugyi' nu griib zily dey Ñgyoozh, biñ nu zub gyibaa.
66011014	Orze' bi bza' cyup tir nu shiñ rac. Sñuu ga bi cyid tir chon.
66011015	Orze' gaze' nu anc gagy blaay trompet niy. Orze' ye la zaab ti' nu rnii gal gyibaa. Orze' nam: Na bi bri gyel gubier ni Ñgyoozh, Shuaan den, gal nu Jesuuz, Mesías nim. Orze' de mi ze' gyub ic mi tub la.
66011016	Gaze' nu gal zu tap de yu bel nu zub par lo nu lo nu yashily ze' nu riib ic Ñgyoozh, gusab tiily dey lo yu. Orze' briib zily dey Ñgyoozh.
66011017	Orze' na dey: Gric de̱ gras nir, Ñgyoozh, Shuaan de̱. Ru biñ nu gac gyicy dela coz. Ru guc ru par ich, nunu ru nac ru na. Na cugyi' nu gyub ic ru gyishlombecy.
66011018	Orze' de mbecy nu walab mbecy Israeel tona' la rzi lagy dey, gun na bi pshuub dzi nu cuic ru cashtig ni dey. Nunu ni' zi'l pshuub dzi nu ri beer ni de mbecy gut. Nunu pshuuba' dzi nu gyabic ru i de moz nir, de yu nu mnii por cuen nir, gal nu ni de yu nu bzu chu nu gac nir, nunu ni de yu nu pca lagy lor. Orze' gyabic ru i dey mas nac yu yu lily o mas nac yu yu gyidz. Nunu na bi pshuub dzi nu nit lor de mbecy nu rnit lo gyishlombecy ii, na gal zu tap de yu bel ni mbecy Israeel.
66011019	Orze' byaal ro' wedz ni Ñgyoozh gal gyibaa. Orze' nañ yu' wedz ze' bruu zac gyiñ nu ri choow trat nim. Gaze' nu bzu gyi ni guzii, nunu guc zu redz, nunu mnii guzii, nunu briib duru, nunu tona' la bet gyey gye.
66012001	Orze' gaze' nu bruu zac tub muesht ily gyibaa. Nde' tub biñ mñaa. Shab mi nu zum nañ gal nu na doo güidz. Ze' gyi'm ca tub coz nu na gal nu na beey. Orze' toom zub tub coron nu ricy cup trocyup bel baa.
66012002	Orze' mi ze' se nu gaal zi'l mi mdoo. Orze' rbish tim nu rac nim nu gaal mi mdoo.
66012003	Orze' bruu zaca' tuuba' muesht gyibaa. Nde' tub low dañ. Tona' la zily ma. Nunu ña coloor ma. Ma ze' zub gagy too ma. Nunu zub tii nguaz ma. Nunu ri tub ga la coron tub ga too ma.
66012004	Orze' lo dela bel nu ta' baa ptel ne ma tub nac ma. Orze' byeeñ cyup nac de bel ze'. Orze' pshet lag ma de ma ze' lo yu. Orze' low ze' gusu ma lo biñ mñaa nu sñuu ga gal mdoo ze', gun orze' gow ma mdoo cuanzir nu gal mi.
66012005	Orze' biñ mñaa ze' bgaal mi tub mdoo gyeey. Orze' mdoo ze', mi ze' gyub ic mi de lo la mbecy nu tub garot gyiib. Gaze' nu byash mbecy mdoo ze'. Orze' gua nu dey mi lo Ñgyoozh, ze' nu riib ic mi.
66012006	Orze' biñ mñaa ze' bruu chum carer zam tub lugaar ub zi. Zam tub lugaar nu bi bzu lily Ñgyoozh. Gun ze' gad coz nu cyiiñ nim trocyup gaynal zub gayon dzi.
66012007	Gaze' nu brugyi' tub gyel yuu gyibaa. Orze' Miguel nu de anc niy gua dey contr ni low dañ ze' gal nu de anc ni ma ze'.
66012008	Tees wangagyee low dañ ze'. Orze' wangada' lugaar nu ñcyiiñ ma nu de anc ni ma gyibaa.
66012009	Orze' pcyuu nu dey ma. Orze' laab low dañ ze', ma ze' bily nu nil zu nese gulas. Ma ze' bañ nu rnii dey nuras, bañ nu rguu dela mbecy gyishlombecy. Orze' pshet lag dey ma nu dela anc ni ma lo yu ii.
66012010	Orze' ye la zaab ti' nu rnii gal gyibaa. Orze' na: ―Na bi pshuub dzi nu co mbañ Ñgyoozh mbecy. Pshuub dzi nu gyicy mi coz ily, nunu pshuub dzi nu gyub ic mi gal nu ricy rey. Nunu shuub dzi nu gyub ica' Mesías nim. Gun bi pcyuu nu dey yu nu driib gyidza too de losa' den. Yu ze' zuy dzi rel la lo Ñgyoozh nu driib yu gyidza too dey.
66012011	Tees de losa'n bicy dey gan yu ze' nu nac reñ biñ nu nac Shily nu gua gun lo Ñgyoozh nunu nu nac de riidz rishli nu mnii dey. De yu ze' wanchib dey nu gat yu, sinu “O la” mnii dey mas gat yu.
66012012	Orze' gucyit lagy de mbecy nu yu' gyibaa. Tees cuaa de ru mbecy nu yu' lo yu gal nu lo nisyudoo. Gun nuras bi bet yu lat der. Nunu tona' la rzi lagy yu, gun bi rad lagy yu nu wazu tuñ yu ―na gal gyibaa.
66012013	Na ornu gud lagy low dañ ze' nu bi pshet lag dey ma lo yu, orze' brugyi' nu zaab ma ich biñ mñaa nu bgaal mdoo gyeey ze'.
66012014	Orze' guud cyup lowe' ily ni psi ni biñ mñaa ze', gun orze' gyes nañ mi cham tub lugaar ub zi. Orze' byazet mi lo bily ze'. Orze' ze' gad dela coz nu cyiiñ nim chon ña'n nu.
66012015	Orze' bily ze' bloo ma nis ru' ma, gun orze' byac ñi tub gyoow nu cha nuñ biñ mñaa ze'.
66012016	Tees yu blocyuub ñi biñ mñaa ze'. Orze' byaal loñ. Go'ñ nis nu bruu ru' low dañ ze'.
66012017	Orze' tona' la guzi lagy ma lo biñ mñaa ze'. Orze' gush nez ma za ma nu chucoo nu ma de' zir nez mi nu bruu zac despuees, gal nu dela mbecy nu rzuub gyidag de riidz nu mnii Ñgyoozh, laab de yu nu ricy paa nu de riidz rishli nu rshaal mbecy nu nac Jesucrisht.
66013001	Orze' low dañ ze', ma ze' gusu ma ru' nisyudoo. Orze' bzaaca̱ tub bañ dañ bruu ma lo nisyudoo yad ma. Orze' ma ze' ricy cup ma gagy too ma. Nunu ricy cup ma tii nguaz ma. Orze' lo tub ga nguaz ma ri tub ga coron. Nunu laab de too ma ze' ta' de nu la nu za contr ni Ñgyoozh.
66013002	Orze' bañ dañ nu bzaaca̱ ze' rabee ma gal nu rabee tub biidz. Ze' gyi' ma gal nu na gyi' os nañ. Nunu ru' ma gal nu na ru' bishtoo na. Orze' low dañ ze' bicy ma nu gac gyicy bañ dañ ze' la zi'l coz nu cyiiñ ma nu gyicy ma. Nunu briic ma yashily nu riib ic ma, ni bañ dañ ze'. Nunu briic ma rishbeey nu gyub ic ma ze'.
66013003	Orze' lo gagy too bañ dañ ze', rlyu nu gud güiiñ, tub lo güii nu gyicy ñi nu gat ma. Tees ze' nu gud güii ze' ni ma mnit. Orze' dela mbecy nu yu' gyishlombecy za nu ic dey. Orze' za ca dey ich bañ dañ ze'.
66013004	Orze' dela mbecy briib zily dey low dañ ze', gun ma ze' briic ma rishbeey ni bañ dañ ze' nu gyub ic ma. Nunu ni' zi'l briib zily dey bañ dañ ze'. Orze' na dey: ―¿Cyu ñuu lily na gal nu na bañ dañ ii? ¿Cyu gagye nu chucoo nu ma re? ―na dey.
66013005	Orze' low dañ ze' bzaan ma nu rnii bañ dañ ze' riidz le' gal nu riidz nu za contr ni Ñgyoozh. Nunu briic ma rishbeey nu gyub ic ma cyuu zub cyup beey.
66013006	Orze' ni bicy ma. Mnii ma riidz nu za contr ni Ñgyoozh. Mnii zi ma ni Ñgyoozh, nunu mnii zi ma ni yu' wedz nim, nunu mnii zi ma ni de anc nu yu' gyibaa.
66013007	Nunu ni' zi'l low ze' bzaan ma nu gyicy ma gyel yuu nu de mbecy ni Ñgyoozh gashtal gyicy la ma gan. Orze' briica' ma rishbeey nu gyub ic ma dela nez mbecy, de mbecy nu yu' dela gyedz, de mbecy nu rnii de lo la riidz, nunu de mbecy ni dela nasyoong.
66013008	Orze' dela mbecy nu yu' gyishlombecy briib zily dey bañ dañ ze'. Nomaas nil nese anzir nu sa' lagy Ñgyoozh gyishlombecy, bi ca nu la de mbecy lo libr ni mbecy nu gruu mbañ. Orze' de yu ze' wanriib zily dey ma. De yu ze' yu nu ca nu la lo libr nu ricy cup biñ nu nac Shily nu gut ze', de yu ze' wanriib zily dey ma.
66013009	Orze' benu mbecy zub gyidag yu, orze' rlagy ñi nu zuub gyidag yu.
66013010	Ze' benu tub mbecy ca lo cuen niy nu chay pres, orze' segur la chay. Ze' de yu nu ca lo cuen nu gat nu mandzicy, segur la gat dey nu mandzicy. Nde' nu de mbecy ni Ñgyoozh rlagy ñi nu gyicy cup dey pase̱z nunu rlagy ñi nu gyicy cup dey consuel lom.
66013011	Orze' gaze' nu bzaaca̱ tuuba' bañ dañ. Briib ma lo yu yad ma. Orze' ma ze' zub cyup nguaz ma. Nañ gal nu na nguaz shily. Orze' mnii ma gal nu rnii low dañ ze'.
66013012	Orze' bañ dañ cyup ze' bicy ma riiñ ni bañ dañ loga la ze'. Gun laaba' rishbeey nu ricy cup bañ loga ze' nu gyub ic ma mbecy, ni' zi'l laaba' rishbeey ze' ricy cup bañ cyup ze'. Orze' bicy ma nu briib zily dela mbecy nu yu' gyishlombecy bañ loga ze', bañcyug nu guud güii nu rlyu nu gat la. Ze' mnit ni ma.
66013013	Ni' zi'l bañ cyup ze' bicy ma zañ nusuriidz. Lo rgüii la de mbecy bicy ma nu bruu gyi gal baa bet ñi lo yu.
66013014	Orze' guud rishbeey nu gyicy ma nusuriidz laab ze' nu zu bañ loga la ze'. Orze' nu nac nusuriidz nu bicy ma ze', orze' bicy ma gan bguu ma dela mbecy nu yu' gyishlombecy. Orze' laab ma mnii ma lo dela mbecy nu zaa dey tub nab bañ loga ze', bañ nu gud güii nu mandzicy ze', tees gabee mbañ ma.
66013015	Orze' bañ cyup ze' guud mod ni ma nu gyicy ma nu cui mbañ nab bañ loga ze', gun orze' nab ze' gniiñ, nunu gyicy ñi nu gat de mbecy, de yu nu wariib zily ñi.
66013016	Orze' ma ze' bicy ma nu dela mbecy ca beey cyugay gal nu yaa beey. Mas yu gyidz, mas yu lily, mas yu guani'ñ, mas mbecy zi, mas moz, o mas patro̱o̱, tees dela dey ca beey dey.
66013017	Ni tub la mbecy wac ziy, ni wac cut yu coz niy benu sac beey ze' cuerp niy. Ze' beey ze', nde' nu la bañ dañ ze', o numbr nu yaruuñ nu la ma.
66013018	Orze' rlagy ñi mbecy nu siñ too par nu gyet lag yu cuen de nu nii. Gun yu nu gyet lag cuen gac gyicy yu nu gyet lag yu cuen lac yaruu numbr ni bañ dañ ze'. Gun numbr ze', nde' yaruuñ nu la tub mbecy. Nunu numbr ze', nde' shuup gaynal zub gayon zub shuup.
66014001	Gaze' nu bgüi̱i̱. Orze' bzaaca̱ biñ nu nac Shily zum too tub bicy nu la Sión. Orze' yu' tub gaynal zub cyuu zub tap miily mbecy yu' dey nuy mi. Orze' cyuga de yu ze' bi ca nu lam gal nu nu la Ñgyoozh.
66014002	Gaze' nu güeña̱ nu zaab ti' rnii gal gyibaa. Orze' rzigy gal nu rzigy ze' nu yet sheñ nis. Nunu rzigy gal nu rnii guzii. Zaab ti' ze' gal nu zaab ti' nu rshet dey lo zañ beeñ nu la arpa.
66014003	Orze' tub gaynal zub cyuu zub tap miily mbecy ze' rul dey yu'y ze' nu zu yashily ze' nu riib ic Ñgyoozh, nu lo de tap mbecy mbañ ze', gal nu lo de yu bel ze'. Orze' ni tub la mbecy wagac dey cant ze'. Nomaas tub gaynal zub cyuu zub tap miily mbecy ze', de yu nu bruu mbañ lat de mbecy gyishlombecy, de yu ze' guc yu cant ze'.
66014004	Orze' de yu ze' mbecy nu wangal biñ mñaa. Nac dey mbecy yon. Orze' za ca dey ich biñ nu nac Shily ze' ca zi'l ze' nu cham. Orze' bruu mbañ dey lat de mbecy gyishlombecy, nunu nac dey mbecy loga nu byash Ñgyoozh, gal nu biñ nu nac Shily ze'.
66014005	Nunu rila wanguu dey. Nunu sac la falt ni dey.
66014006	Gaze' nu bzaaca̱ tub anc nu gya tona' la zaab yu baa. Orze' yu ze' rded nuy riidz nu rila walazh nu rnii lac mod gruu mbañ mbecy. Orze' pshaal yu riidz ze' lo dela mbecy gyishlombecy. Gush lañ mbecy nu bruu dela nasyoong, mbecy nu bruu de lo la nez, mbecy nu rnii de lo la riidz, mbecy nu bruu de ga la gyedz. Lo de yu ze' pshaal anc ze' de riidz ze'.
66014007	Orze' ye la mniiy. Orze' nay: ―Pca lagy der lo Ñgyoozh nunu byabic der gyel mbecy nim. Gun na bi pshuub or nu gri beem ni de mbecy. Orze' briib zily der mi ze', biñ nu psa' lagy gyibaa, gal nu gyishlombecy, gal nu nisyudoo, gal nu dela ze' nu driib nis ―nay.
66014008	Orze' yad tuuba' anc. Yu ze' anc cyup. Orze' gua cay ich anc loga ze'. Orze' ye la mniiy. Orze' nay: ―Byagash zu gyedz Babilonia, tub gyedz nu dzi gya bzu, gun gyedz ze', nde' nañ gal nu na tub biñ mñaa nu bicy nu rzugy mbecy dela gyedz nu ñup nim. Ze' ñup ze', nde' yaruuñ gyel che̱' nim ―nay.
66014009	Gaze' nu yad tuuba' anc. Yu ze' yu chon. Orze' yu ze' gua cay ich yu cyup ze'. Orze' ye la mniiy. Orze' nay: ―Orze' cyu zi'l mbecy nu griib zily bañ dañ ze' nu nab ma, nunu cyu zi'l mbecy nu ricy cup beey ni ma cyugay o yaay,
66014010	orze' yu ze' gzuub ru'y taz ñup nu cuic Ñgyoozh. Ze' ñup ze', nde' cashtig nu cuic gyel lam ni dey. Nde' yu'ñ nañ taz nu gzuub ru' dey. Orze' dela de mbecy nu zuub ru' taz ze', gzac zi dey nu gyi gal nu asufre lo la de anc ni Ñgyoozh. Nunu lo biñ nu nac Shily ze' wayeca lañ nu zac zi dey.
66014011	Orze' dzeeñ nu grib lo gyi nu gzac zi de yu ze', gyes nañ ñi tub la. Nunu wada' nu gyag lagy de mbecy nu griib zily bañ dañ ze' nu nab ma. Wada' nu gyag lagy de yu nu ca beey nu yaruuñ nu la ma.
66014012	Orze' dela de mbecy ni Ñgyoozh rlagy ñi nu gyicy cup dey pase̱z. De yu nu rzuub gyidag nim, de yu nu ricy paa ni Jesuuz, dela dey rlagy ñi nu gyicy cup dey pase̱z ―nay.
66014013	Orze' gaze' nu güeña̱ nu zaab ti' nu rnii gal gyibaa. Orze' rniiñ: ―Pcaa nu nii: “Dzi ni de mbecy benu nac yu mbecy ni Ñgyoozh ornu gat yu par lo.” Ni pcaa. Gaze' nu mnii Espiriit Yon ni Ñgyoozh. Orze' nam: ―Laab, gun gad nu zu lagy dey, nunu gya nu dey gyel nap ni de coz nu bicy yu ―nam.
66014014	Orze' gaze' nu bgüi̱i̱ par baa. Orze' bzaaca̱ tub za cacy. Orze' too za ze' zu Jesuuz. Rabeem gal nu rabee tub yu gyeey. Ze' toom ri tub coron or. Zu yaam tub os ri'ñ.
66014015	Gaze' nu bruu tuuba' anc nañ yu' wedz ni Ñgyoozh. Orze' ye la mnii nuy Jesuuz, biñ nu zu too za ze'. Orze' nay: ―Bicy riiñ nu os nir. Pte' cosech, gun bi guc niñ. Cosech ni gyishlombecy ii bi pshuub dzi niñ ―nay.
66014016	Orze' Jesuuz, biñ nu zu too za ze' bdu' ted mi os nim lo yu. Orze' pte'm cosech nu yu' gyishlombecy ii.
66014017	Gaze' nu bruu tuuba' anc nañ yu' wedz ni Ñgyoozh nu zub gyibaa. Nunu ni' zi'l yu ze' zu yaay tub os ri'ñ.
66014018	Gaze' nu bruu tub anc lo cuug, yu nu riib ic gyi. Orze' ye la mniiy ornu bredz yu anc nu zu yaa os ri'ñ ze'. Orze' nay: ―Bicy riiñ nu os nir. Orze' pcyug de ic urbyay nu zaab dela ze' nu nash gyishlombecy, gun na bi guuñ ―nay.
66014019	Gaze' nu anc ze' bdu' ted yu os niy lo yu nu shi'ñ yu de urbyay. Gaze' nu pshet lag yu urbyay ze' nañ tub zo nu dushi̱i̱ñ. Orze' zo ze', nde' yaruuñ cashtig ni Ñgyoozh.
66014020	Orze' zet ru' gyedz bdushi̱i̱ urbyay ze' nañ zo ze'. Orze' bruu reñ nañ zo ze'. Orze' byac ñi tub gyoow. Yu' chon gaynal miily metr nu tuñ nu yaañ. Ze' nu gyi nu ri reñ ze', nde' pshuub ñi gal fren la ni cuay.
66015001	Orze' gaze' nu bzaaca̱ tub muesht baa. Coz ily tona' la guc, nunu tona' la za du ica̱. Orze' zu gagy anc. Nunu zu gagya' cashtig. Laab nde' la cashtig blazh, gun laab nde' la nu blazh pcha' ic Ñgyoozh.
66015002	Gaze' nu bzaaca̱ tub coz nu rlyu nu nac ñii nisyudoo guan gu' can ñii nu gyi. Nunu bzaaca̱ nu ru' nisyudoo ze' yu' de mbecy nu bicy gan. Wanriib zily dey bañ dañ ze'. Ni wanriib zily dey nab ma. Ni wanca numbr ni ma cyuga dey. Numbr ze', nde' yaruuñ nu la ma. Nunu zu yaa dey tub lo beeñ nu la arpa nu briic Ñgyoozh ni dey.
66015003	Orze' de yu ze' biil dey cant ni Moisees, yu nu bicy de coz nu mnii Ñgyoozh. Nunu biil dey cant ni biñ nu nac Shily ze'. Orze' rul dey: Ñgyoozh Shuaan de̱, biñ nu gac gyicy dela coz, tona' la coz ily ricy through. Za du la ic de̱ nu nac ñii. Ru nac ru rey ni dela nasyoong. Dela mod nu ricy ru ricy ru tub mod nu se'ñ, nunu ricy ru tub mod nu rishli.
66015004	Shuaan de̱, dela mbecy rdzib dey lor. Dela mbecy gyabic dey gyel mbecy nir. Tub zi la ru nac ru biñ yon. Orze' mbecy nu gruu dela gyedz gru'ña dey lor nu griib zily dey ru, gun orze' dela mbecy zac dey de coz nap nu ricy ru. Ni mod biil de mbecy ze'.
66015005	Na ornu blazh de nu nde', orze' bgüi̱i̱. Orze' bzaaca̱ nu byaal lugaar yon ni yu' wedz ni Ñgyoozh, laab lugaar ze' nu ri choow trat nu bicy mi nu de mbecy.
66015006	Orze' ze' bruu gagy anc, yad nu dey gagy cashtig. Orze' de anc ze' zu dey tub negy cacy nu la lino. Tona' la ryal ñi. Ze' ri sinch or lyush yu.
66015007	Orze' brusu tub mbecy laab lat tap mbecy mbañ nu psa' lagy Ñgyoozh ze'. Orze' briic yu gagy gya'n ni de anc ze'. Ze' nañ gya'n ze' yu' cashtig ily ni Ñgyoozh, biñ nu rcyiiñ tub la.
66015008	Lugaar yon ni yu' wedz, dza laa nañ ñi yu' dzeeñ nu bruu lo gyel lily ni Ñgyoozh, gal nu lo fers nim. Orze' ni tub la mbecy wangac chu'y nañ yu' ze' gashtal bya' lo la gagy cashtig nu za nu gagy anc ze'.
66016001	Orze' gaze' nu güeña̱ nu zaab ti' mbecy rniiy lo gagy de anc ze'. Mniiy gal nañ lugaar yon ni yu' wedz ni Ñgyoozh. Orze' nay: ―Gua der gua shur nis nu yu' nañ gagy taz ni cashtig ni Ñgyoozh dutuub la gyishlombecy ―nay.
66016002	Gaze' nu anc loga la gua shuy nis nu yu' nañ taz niy. Orze' briib gyedz shiñ na cuerp ni de mbecy nu ca beey ni bañ dañ ze', de yu nu briib zily nab ma. Orze' tona' la rac cuerp ni dey.
66016003	Orze' gaze' nu anc cyup gua shuy nis nu yu' nañ taz niy lo nisyudoo. Orze' nis ze' byac ñi reñ gal nu na reñ mbecy nu biit losa'. Orze' dela bañcyug nu yu' lo nisyudoo gut ma.
66016004	Gaze' nu anc chon gua shuy nis nu yu' nañ taz niy lo de gyoow, gal nu de ze' nu driib nis. Orze' de nis ze' byac ñi reñ.
66016005	Gaze' nu güeña̱ nu rnii anc nu riib ic de nis. Orze' nay: ―Ñgyoozh, ru nac ru biñ Yon. Nac ru biñ nu guc gulas, nunu nac ru biñ nu nac na. Orze' de cashtig nu bzeed ru, nde' se'ñ.
66016006	Gun de mbecy gyishlombecy bicy dey nu pshu reñ de mbecy nir, gal nu reñ de yu nu mnii por cuen nir. Nde' nu na, ru, briic ru reñ go' dey. ¡Nde' cashtig nu yad ñi nu gad ni dey! ―nay.
66016007	Orze' gaze' nu güeña̱ nu zaab ti' rnii gal lo cuug. Orze' na: ―Ñgyoozh, Shuaan de̱, biñ nu gac gyicy dela coz, de cashtig nu cuic ru, nde' laab ñi, nunu nde' coz nu se'ñ ―nay.
66016008	Orze' gaze' nu anc tap gua shuy nis nu yu' nañ taz niy lo doo güidz. Orze' briic ñi fers ni doo, gun orze' ba pchuuñ de mbecy.
66016009	Orze' dela mbecy tona' la bdzuu dey. Tees wanne' dey de cyi nu ricy yu. Ni wangyabic dey gyel mbecy ni Ñgyoozh. Sinu brugyi' nu rnii zi dey nim, gun mi ze' biñ nu riib ic dela cashtig ze'.
66016010	Orze' anc gay gua shuy nis nu yu' nañ taz niy lo yashily ze' nu riib ic bañ dañ ze'. Orze' bet cow dela lugaar nu riib ic ma. Orze' de mbecy bducua' dey lyudz yu par nu tona' la shiñ rzac dey.
66016011	Tees wancheca dey nu shiñ ricy yu, sinu mnii zi dey ni Ñgyoozh, biñ nu zub gyibaa, nu nac de lugaar ze' nu dzi rac ni dey gal nu nu nac de gyedz nu ta' cuerp ni dey.
66016012	Gaze' nu anc shup gua shuy nis nu yu' nañ taz niy lo tub gyoow ily nu la gyoow Eufrates. Orze' bigy ñi, gun orze' gad tub nez par nu ded de rey nu gruu gashtal ze' nu driib doo.
66016013	Orze' bzaaca̱ chon nuras. Na dey gal nu na bigy. Orze' bruu dey ru' low dañ ze', gal nu ru' bañ dañ ze', gal nu ru' mbecy fals nu rnii por cuen ni Ñgyoozh.
66016014	Orze' de yu ze' nac yu espiriit ni nuras nu ricy nusuriidz. Orze' de nuras ze' gush nez yu zay lo de rey ni gyishlombecy, gun orze' gyicy tublaazh yu de rey ze', gun orze' chucoo dey nu Ñgyoozh, biñ nu gac gyicy dela coz, ornu shuub dzi nu chu'm gyel yuu.
66016015	Orze' nam: ―Bzuub gyidag der. Ya̱ sij la ru'ña̱ gal nu ryiid tub gubaan. Dzi ni mbecy nu zu ga lagy nunu dzi ni mbecy nu ricy cuidad shab, gun orze' cue' nu yagy yu chesay nu gzac mbecy nu to' lo nay ―nam.
66016016	Orze' de nuras ze' bicy tublaazh dey de rey ze' tub lugaar nu la Armagedón benu nu riidz hebreo.
66016017	Orze' gaze' nu anc gagy gua shuy nis nu yu' nañ taz niy lo bi. Orze' ye la mnii mbecy gal lo yashily nu zub nañ yu' wedz ni Ñgyoozh gyibaa, lo yashily ze' nu riib ic mi. Orze' nay: ―¡Bi bya' loñ! ―nay.
66016018	Gaze' nu bzu gyi ni guzii. Nunu guc zu redz. Nunu mnii guzii. Nunu briib duru. Nunu nese nu psa' lagy Ñgyoozh mbecy nigul griib duru ily gal nu briib ñi na. Tona' la coz ily bicy ñi.
66016019	Orze' gyedz lily byac chon la'ñ. Nunu de gyedz nu yu' dela nasyoong mnit loñ. Orze' Ñgyoozh byeza' lagy mi gyedz Babilonia. Orze' bzuub mi taz ñup ru'ñ. Ñup ze', nde' cashtig nim.
66016020	Orze' mnit dela yu nu yu' lo nisyudoo. Nunu mnit dela de bicy.
66016021	Orze' bruu gyey gye baa bet ñi too de mbecy. Tona' la zily ñi. Yu'ñ mas gashtal cyuu cyil tub gañ. Orze' mnii zi de mbecy ni Ñgyoozh nu nac cashtig ni gyey gye ze', gun nde' tona' la cashtig ily.
66017001	Orze' gaze' nu brusu tub anc lat gagy de yu nu nuu taz ze'. Orze' biid niiy lo̱. Orze' nay: ―Da, gun lyu̱u̱ lor cashtig nu gad ni biñ congal zub lo. Biñ congal ze', nde' tub gyedz nu ri garee ru' nis sheñ.
66017002	De rey nu yu' gyishlombecy bicy dey gyel che̱' nuy mi. Nunu dela mbecy nu yu' gyishlombecy rzugy dey nu ñup nim. Ze' ñup nim, nde' yaruuñ gyel che̱' ―na anc ze'.
66017003	Gaze' nu mnii pcaal lo̱ nu nac Espiriit Yon ni Ñgyoozh nu gua nu anc ze' ya̱ tub lugaar ub zi. Orze' bzaaca̱ tub biñ mñaa riib mi ich tub bañcyug dañ, tub bañ coloor ña. Orze' dutuub la ich ma ta' riidz a̱' nap, riidz nu za contr ni Ñgyoozh. Nunu zub gagy too ma. Nunu zub tii nguaz ma.
66017004	Ze' biñ mñaa ze' zum negy bizat. Nunu zu ga'm negy ña. Nunu dutuub la cuerp nim bdudii nu or, nu gyita' nu dzi ñgyup sac, nu urndub nu dzi ñgyup sac. Ze' zu yaam tub taz or. Dza laa nañ ñi yu' coz bag nu coz a̱' nap nu bruu lo gyel che̱' nim.
66017005	Ze' cyugam ca tub nu la. Tiily cañ. Orze' nu la ze', nde' Babilonia. Mi ze' tub gyedz nu gya zu, tub gyedz nu nac ñaa dela biñ congal gal nu dela coz a̱' nap nu yu' gyishlombecy. Nde' nu lam.
66017006	Orze' bzaaca̱ biñ mñaa ze' rzugy mi nu nac nu go'm reñ de mbecy ni Ñgyoozh, gal nu reñ de mbecy nu gut nu nac Jesuuz. Na ornu bzaaca̱ nde', tona' la za du ica̱.
66017007	Orze' na anc ze' rab yu ya̱: ―¿Lagu dzi za nu ic ru? Ya̱ ne̱e̱ lor lac yaruu biñ mñaa re gal nu lac yaruu bañ dañ nu riib mi ich ze', bañ nu zub gagy too gal nu tii nguaz.
66017008	Bañ dañ nu bzaac ru, ma ze' gulas mbañ ma, tees na saca' ma. Tees sñuu ga grib ma gabily. Orze' gaze' nu cha ma gat ma tub tir zi'l. Na yu' mbecy nu sac nu la dey lo libr, ze' nu ta' nu la de mbecy nu gruu mbañ nese anzir nu sa' lagy Ñgyoozh gyishlombecy. Orze' de yu ze' güii dey lo bañ dañ ze'. Orze' tona' la cha nu ic dey. Gulas ma ze' mbañ ma. Na saca' ma. Tees gruu zac ma tuuba' tir.
66017009	’Nii tub coz nu rlagy ñi nu grush na shcab. Gagy too ma, nde' yaruuñ gagy bicy, ze' nu zub biñ mñaa ze'. Nunu yaruu ga'ñ lo gagy too ma, nde' gagy rey.
66017010	Orze' lo gagy de rey ze', gaay dey bi gut yu. Ze' tub yu gabee riib ic yu. Ze' tuuba'y gabee nigul cyiid yu. Na ornu cyid yu, wacyiiñ yu tuñ.
66017011	Ze' bañ dañ, bañ nu gulas mbañ ze', ze' na saca' ma, laab ma ze' nac ma rey shuñ mas bruu ma laab lo gagy rey ze'. Tees orze' despuees, orze' gat ma tub tir zi'l.
66017012	’Na lo tii nguaz ma, nde' yaruuñ tii rey. De yu ze' nigul zub gyi' nu gyub ic yu. Tees gad rishbeey ni dey nu gyub ic yu tub or zi'l tublaazh la nu bañ dañ ze'.
66017013	Orze' tub zi'l shcab bicy dey za' tii lay. Orze' fers nu ricy cup dey, nu rishbeey nu ricy cup dey nu gyub ic yu, de nu nde' cuic dey ni bañ dañ ze'.
66017014	Orze' de rey ze' chucooy nu biñ nu nac Shily ze'. Tees biñ nu nac Shily ze' gyicy mi gan de rey ze'. Nunu de yu nu bi bzu chu Ñgyoozh, de yu nu ricy paa nim nac nu dey mi. Gun mi ze' nac mi Shuaan de yu nu nac shuaan, nunu nac mi rey ni de yu nu nac rey ―na anc ze'.
66017015	Orze' na ga' anc ze': ―Nis nu bzaac ru ze' nu bzu biñ mñaa lo ze', nde' yaruuñ mbecy dela nasyoong, mbecy dela gyedz, mbecy de lo la nez, mbecy nu rnii de lo la riidz.
66017016	Orze' de mbecy nu nac tii nguaz ze', gal nu bañ dañ ze' gazi lagy dey lo biñ congal ze'. Orze' co dey dela coz nu ricy cup mi. Orze' gyid yaagy lam chesum. Orze' gow dey beel mi, nunu chuu dey mi nu gyi.
66017017	Gun Ñgyoozh bicy mi nu mnii too dey nu gyicy yu coz nu rlagy mi. Nde' nu bicy dey tub zi'l shcab, nunu briic dey rishbeey nu gyub ic bañ dañ ze'. Ni bicy dey gal gyu' la niñ gal nu mnii Ñgyoozh.
66017018	Orze' biñ mñaa nu bzaac ru ze', mi ze' yaruum gyedz ily nu riib ic dela rey ni gyishlombecy ―na anc ze'.
66018001	Na ornu bded ni de nu nde' na, gaze' nu bzaaca̱ tuuba' anc bruuy gyibaa bet yu. Ricy cup yu rishbeey nu gyicy yu zañ coz. Ze' par nu tona' la ryal rabee, orze' bzu la yaa dutuub la gyishlombecy.
66018002	Orze' ye la brish tiy. Orze' nay: ―Gyedz Babilonia gulas dzi gya bzuñ. Ze' na byagash zuñ. Na zigy nuras guchu'y lugaar ze'. Byac ñi teez chigyiñ a̱' nap, chigyiñ nu gyiñ lagy na lo.
66018003	Gyedz ze', nde' nañ gal nu na tub biñ mñaa. Orze' dela mbecy rzugy dey nu nac ñup nim. Orze' ñup ze', nde' yaruuñ bis ni gyel che̱'. Nunu de rey nu yu' gyishlombecy bicy dey gyel che̱' nu biñ mñaa ze'. Nunu de yu nu ricy dalje̱z byaguani'ñ dey nu nac nu bicy shaad mi de gusht a̱' nap nim.
66018004	Orze' güeña̱ nu zaab ti' tuuba' mbecy rniiy gal gyibaa. Orze' nam: ―De ru mbecy ne̱, bruu der lo biñ mñaa nu nac gyedz ze', gun orze' cue' nu gyicy der de cyi nu ricy mi, nunu cue' nu zac der lo cashtig nu dugyim.
66018005	Gun bi byañ cyi nu ricy mi gashtal gyibaa bi pshuub ñi. Nunu Ñgyoozh ca ic mi de coz a̱' nap nu ricy biñ mñaa ze'.
66018006	Orze' gyicy nu der mi dub gal mod nu bicy num de ru. Nunu de coz nu bicy num mbecy, nde' cyup tant gyabic der nim. Cuic der cyup tant ñup nu fert zir go'm gaze' ñup nu briic mi go' der.
66018007	Gyicy der nu gzac zim, nunu gyicy shnim dub gal mod nu bicy le'm, nunu dub gal mod nu bicy mi gusht. Gun rniim nañ lardoom: “Ii zuba̱ na gal nu na tub rey. Ya̱ walab byud naca̱. Nunu rila wayicya̱ sentiir”, rniim nañ lardoom.
66018008	Nu nac nu ni rniim, orze' dela cashtig nu yad goñ toom nañ tub dzi zi'l. Ze' cashtig nu gad nim, nde' nu gat mi, nu gzac zim, nunu nu gyan mi. Nunu ca gyim, gun Ñgyoozh Shuaan den, biñ nu gri bee nim, mi ze' tona' la fert mi. ―Ni mnii riidz nu zaab ti' gal gyibaa.
66018009	Orze' de rey nu yu' gyishlombecy, de yu nu bicy gyel che̱' nu biñ mñaa ze', de yu nu bicy gusht nu mi ze', orze' de yu ze' tona' la gun dey nunu tona' la gyicy dey sentiir ornu zac dey nu grib dzeeñ nu ca gyim.
66018010	Orze' zet chechu' dey nu dzib yu lo cashtig nu dugyim. Orze' nii dey gab yum: ―¡Dzi ga coz ily! ¡Lashta ru, gyedz Babilonia! Ru tub gyedz nu dzi gya bzu. Nunu tona' la fert ru. Tees nañ tub or zi'l, orze' bru'ña cashtig lor ―nii dey.
66018011	Orze' ni' zi'l de mbecy nu bicy dalje̱z gyishlombecy ii gun dey, nunu gyicy dey sentiir nu nac mi. Wada' cyu nu gzi suu dey.
66018012	Wasa'ya' or ni dey. Wasa'ya' plat ni dey. Wasa'ya' gyiib nu ñgyup sac ni dey. Wasa'ya' urndub nu dzi ñgyup sac. Wasa'ya' negy lino. Wasa'ya' negy sed. Wasa'ya' negy ña, nu negy bizat. Wasa'ya' yala nu zguul ti'. Wasa'ya' coz nu byaa nu lay grambesht. Wasa'ya' yala ñgyup. Wasa'ya' gyiib cach. Wasa'ya' gyiib cacy. Wasa'ya' gyita' mármol.
66018013	Wasa'ya' canel, ni coz zguul, ni yaal, ni mirra, ni nis zguul. Wasa'ya' ñup. Wasa'ya' asecy. Wasa'ya' arin. Wasa'ya' trig. Wasa'ya' chigud, ni shily, ni cuay. Wasa'ya' caret ni ma. Wasa'ya' moz por fers la. Ni Wasa'ya' mbecy. Orze' dela nde' Wasa'ya' ni de yu nu ricy dalje̱z ze'.
66018014	Gaze' nu nii de mbecy nu ricy dalje̱z gab yu biñ mñaa ze': ―Dela coz nu ngulagy der nu gad nir, dela nde' mnit loñ. Nunu mnit lo ga' dela gyel nap nir, gal nu de coz nu cyit na nir ―na dey.
66018015	Orze' de mbecy nu ricy dalje̱z, de yu nu byaguani'ñ nu nac riiñ nu bicy dey lat gyedz ze', de yu ze' zet guchu' dey nu rdzib yu lo cashtig nu guud nim. Nunu ruun dey nunu ricy dey sentiir.
66018016	Orze' na dey: ―¡Dzi ga coz ily! ¡Lashta gyedz lily re! Gulas nañ gal nu na tub biñ mñaa nu bzu negy cyit na. Bzum negy lino. Nunu bzum negy coloor bizat nu coloor ña. Nunu bdiim ub mi nu or, nu gyita' nu dzi ñgyup sac, nu urndub nu dzi ñgyup sac.
66018017	Tees nañ tub or zi'l mnit lo dela gyel nap nim ―na dey. Orze' zet guchu' ga' de yu nu riib ic nañ barc, gal nu de yu nu rded nañ ñi, gal nu de yu nu ricy riiñ nañ barc ze', gal nu dela de' zir mbecy nu ricy gan tiñ lo nisyudoo.
66018018	Orze' gzac dey nu grib dzeeñ nu ca gyi gyedz ze'. Orze' cush ti dey. Orze' nii dey: ―Warusuu ga' tuuba' gyedz nu na gal nu na gyedz lily ii ―nii dey.
66018019	Orze' coo dey yu gyedz tooy par nu nac nu gyicy dey sentiir. Orze' gun dey nu gyicy yu sentiir. Orze' nii dey: ―¡Dzi ga coz ily! ¡Lashta gyedz lily re! Nu nac gyel nap ni gyedz re, dela mbecy nu ricy cup barc nu zaab lo nisyudoo byaguani'ñ dey. Tees nañ tub or zi'l mnit lo delañ ―na dey.
66018020	Orze' gucyit lagy de ru mbecy nu yu' gyibaa. Nunu gucyita' lagy der aposht, gal nu de ru mbecy nu mnii por cuen ni Ñgyoozh, gal nu de ru mbecy nim, gun Ñgyoozh bi briic mi cashtig ni biñ mñaa ze'. Ñgyoozh bicy mi mod nu se'ñ nu biñ mñaa ze' nu nac de coz nu bicy nu biñ mñaa ze' de ru.
66018021	Gaze' nu tub anc fert pshes nañ yu tub gyita' nu na gal nu na tub gyita' gyech ily nu rdugu. Gaze' nu bzaan yuñ zañ lo nisyudoo. Orze' nay: ―I mod nu byagash zu gyedz Babilonia, tub gyedz nu dzi gya bzu. Orze' rila wansaca' mbecy ñi tuuba' tir.
66018022	Ni wayeña' dey di ni musiic ni arpa, ni ni bdzi, ni ni trompet lat gyedz ze' tuuba' tir. Ni' zi'l wayicya' mbecy dalje̱z lat gyedz ze'. Ni wazigya' molin lat gyedz ze'.
66018023	Ni wacaa ga' gyi ni candiil lat gyedz ze'. Ni a̱' zaab ti' ga' la nu rnii nob gyeey nu nob mñaa. Gulas de mbecy nu bicy dalje̱z lat gyedz ze' lily zir na dey gaze' de' zir mbecy nu ricy dalje̱z gyishlombecy. Nunu gyedz ze' bguuñ dela mbecy gyishlombecy nu nac de coz tu' nu ricy ñi ―na anc ze'.
66018024	Gun gyedz ze', ze' gyad reñ dela de yu nu mnii por cuen ni Ñgyoozh, nunu reñ de mbecy nim. Gyad reñ dela mbecy nu gut gyishlombecy nu nac Ñgyoozh.
66019001	Ornu blazh de nu nde', orze' güeña̱ nu ye zaab ti' tub nac mbecy zigy rniiy gal gyibaa. Orze' na dey: ¡Rlagy ñi gyabic den gyel mbecy ni Ñgyoozh! Mi ze' nac mi biñ nu rboo mbañ. Nac mi biñ lily, nunu nac mi biñ fert,
66019002	Gun mi ze' ri beem nu mod nu se'ñ, nunu ri beem nu mod nu rishli. Orze' bi mniim nu cha biñ congal nu dzi gya bzu ze' lo cashtig, biñ congal nu mnu dela mbecy nu yu' gyishlombecy nu nac gyel che̱' nim. Orze' Ñgyoozh briic mi cashtig ni biñ congal ze' nu nac nu bicy mi nu gut de yu nu ricy coz nu mniim.
66019003	Gaze' nu brugyi' rnii ga' dey. Orze' na dey: ―¡Rlagy ñi gyabic den gyel mbecy ni Ñgyoozh! Orze' dzeeñ nu driib nu pca gyi gyedz nu gya bzu ze' rila wayecañ nu grib ñi ―na de mbecy zigy.
66019004	Orze' de gal zu tap yu bel, gal nu tapa' de mbecy mbañ ze' gusab tiily dey gal lo yu la. Orze' brugyi' driib zily dey Ñgyoozh, biñ nu zub lo yashily lugaar ze' nu riib ic mi. Orze' na dey: ―¡Laab ni gac ñii! ¡Rlagy ñi nu gyabic den gyel mbecy ni Ñgyoozh! ―na dey.
66019005	Orze' güeña̱ nu zaab ti' rnii gashtal ze' nu riib ic Ñgyoozh. Orze' rniiñ: Gyabic der gyel mbecy ni Ñgyoozh nin, de ru mbecy nu ricy coz nu rniim, gal nu de ru mbecy nu rca lagy lom. Gyabic der gyel mbecy nim, tant de mbecy gush tant de mbecy feñ, rniiñ.
66019006	Gaze' nu güeña̱ nu zaab ti' gal nu zaab ti' tub nac mbecy zigy ornu rniiy. Güeña̱ nu rzigy gal nu rzigy ze' nu yet nis ily. Rzigy gal nu rac nu yet guzii. Gaze' nu güeña̱ nu rnii mbecy. Orze' nay: Rlagy ñi nu gyabic den gyel mbecy ni Ñgyoozh. Gun Ñgyoozh Shuaan den, biñ nu gac gyicy dela coz, mi ze' nac mi rey.
66019007	Orze' rlagy ñi nu gyet lagy na nunu zu cyit lagy na. Nunu rlagy ñi nu gyabic den gyel mbecy nim nu dzi lily nam. Gun bi pshuub dzi nu chelaa biñ nu nac Shily. Nunu biñ mñaa nu chelaam bi zu lily mi.
66019008	Nunu bi guud negy nu bya nu lino nu gzum. Nde' negy cacy, nunu ryal rabee loñ. Gun negy ze' yaruuñ de coz nap nu ricy de mbecy ni Ñgyoozh, na dey.
66019009	Orze' mnii tub anc lo̱. Orze' nay: ―Pcaa coz nu ya̱ ne̱e̱: “Dzi ni mbecy benu bredz dey yu chay lo fandang ni biñ nu nac Shily” ―nay. Orze' gaze' nu na ga'y: ―De nii riidz rishli ni Ñgyoozh ―nay.
66019010	Orze' ya̱ bzu tiba̱ yeñ gyi' anc ze' nu riib zilya̱ yu. Orze' yu ze' nay: ―Cue' ni gyicy ru lo̱. Gun ya̱ naca̱ losa'r nu nac ru moz ni Ñgyoozh nu de' zir de losa'r, de yu nu ricy paa nu de riidz nu mnii Jesuuz, sinu briib zily Ñgyoozh ―na anc ze' rab yu ya̱. Gun de riidz nu mnii Jesuuz, laab nde' riidz nu briic Espiriit Yon ni de mbecy nu mnii por cuen ni Ñgyoozh.
66019011	Gaze' nu bzaaca̱ gyibaa nu byaal ñi. Orze' bruu zac tub cuay cacy. Ich cuay ze' riib tub mbecy nu la Biñ nu Ricy Paa nunu Biñ nu Rishli Rnii. Gun mi ze' riib ic mi mod nu se'ñ. Nunu zuub mi gyi' gyel yuu mod nu se'ñ.
66019012	Orze' urlom ryal ñi gal nu ryal lyush gyi. Nunu toom ri zañ coron. Ca tub nu la ich mi. Nunu ni tub la mbecy wagad lagy yu lac rniiñ. Tub zi la ub mi rad lagy mi.
66019013	Nunu dutuub la negy nu zum ta' reñ mi. Orze' mi ze' lam Riidz ni Ñgyoozh.
66019014	Orze' ich mi ze' yad ca de soldad nu yu' gyibaa. Negy nu zu dey, nde' negy lino cacy. Nunu laaba' cuay cacy riib dey.
66019015	Orze' ru'm briib tub mandzicy ri'ñ. Orze' nu mandzicy ze' gyicy mi gan mbecy ni dela nasyoong. Orze' dzi ta gyub ic mi dey. Orze' gal nu rshi̱i̱ mbecy urbyay, ni mod gri beem ni mbecy. Orze' gyicy mi nu go' dey ñup nu yu' nañ taz ze'. Ñup ze', nde' yaruuñ cashtig nu cuic Ñgyoozh, biñ nu gac gyicy dela coz. Cuic mi ñii par nu tanta' rzi lagy mi.
66019016	Orze' lo negy nu zum gal nu lo cuiigy mi ta' letr nu rniiñ: “Biñ nu nac rey ni de yu nu nac rey nunu biñ nu nac Shuaan de yu nu nac shuaan”, rniiñ.
66019017	Gaze' nu bzaaca̱ tub anc nu zu lo doo güidz. Orze' ye la rbish tiy. Orze' nay rab yu de chigyiñ nu zaab lo bi: ―¡Da der, gyatublaazh ru nu gow der coz ily nu cuic Ñgyoozh,
66019018	gun orze' gow der beel de rey, gow der beel de jeneraal, gow der beel de soldad balient, gow der beel cuay, gow der beel yu nu riib ma, gow der beel dela mbecy, mas mbecy nu sac shuaan, mas yu nu zu shuaan, mas yu feñ o yu gush! ―nay.
66019019	Gaze' nu bzaaca̱ bañ dañ, gal nu de rey nu yu' gyishlombecy, gal nu de soldad ni dey bi yu' tublaazh dey nu chucooy nu biñ nu riib cuay ze' gal nu de soldad nim.
66019020	Orze' bdub dey bañ dañ ze', gal nu mbecy fals nu mnii por cuen ni Ñgyoozh ze', yu nu bicy nusuriidz lo rgüii la bañ dañ ze'. Nu nac nusuriidz nu bicy yu ze', orze' bguuy de yu nu pca beey ni bañ dañ ze', de yu nu briib zily nab ma. Orze' gua nu dey de yu ze' pres. Orze' pshet lag dey bañ dañ ze', gal nu mbecy fals nu mnii por cuen ni Ñgyoozh ze' gyel nu rca gyi nu asufre.
66019021	Orze' dela soldad ni dey gut yu nu nac mandzicy nu driib ru' biñ nu riib cuay ze'. Orze' de chigyiñ bdow gyel la ma beel dey.
66020001	Orze' bzaaca̱ tub anc bet yu nu bruuy gyibaa. Orze' yu ze' zu yaay ya gyiib ni gabily. Nunu nuu ga'y tub caden ily.
66020002	Orze' anc ze' bicy yu gan low dañ ze'. Laab ma ze' nac ma bily nu nil zu nese gulas. Nunu nac ma nuras. Nunu nac ma nushow. Orze' ma ze' pcyiig yu ma nu caden par tub miily ña'n.
66020003	Orze' pshet lag yu ma gyerye ily nu rnii dey gabily. Orze' psoow nicy yu ro' niñ. Orze' pcaay tub beey loñ. Gun orze' cue' ga' nu gad mod nu guu ma de mbecy nu yu' de lo la nasyoong gashtal za' la tub miily ña'n. Na ornu lazh tub miily ña'n ze', orze' rlagy ñi nu dulaa ma par ñuu zi zi'l tiem.
66020004	Orze' bzaaca̱ de yashily ze' nu gyub ic mbecy. Nunu bzaaca̱ de mbecy nu zub lo de yashily ze'. Orze' Ñgyoozh briic mi rishbeey nu gri bee dey ni losa'y. Orze' ni' zi'l bzaaca̱ de espiriit ni de yu nu pcyug mbecy too nu nac nu bzat dey Crisht nunu nu nac nu pshaal dey riidz ni Ñgyoozh. Orze' de yu ze' wanriib zily dey ni bañ dañ ze' ni nab ma. Ni wanca beey ni ma cyuga dey, ni yaa dey. Orze' de yu ze' byabañ dey. Orze' byub ic dey tublaazh la nu Crisht par tub miily ña'n.
66020005	De' zir de mbecy gut wangyabañ dey gal bza' la tub miily ña'n ze'. Nde' tir loga la nu gyabañ mbecy.
66020006	¡Dzi ni de mbecy benu gaza'y gyabañ yu tir loga la! ¡De yu ze' nac yu mbecy ni Ñgyoozh! Saca' mod nu gat dey tuuba' tir. Orze' de yu ze' gac dey uz nu gzu riiñ lo Ñgyoozh gal nu lo Crisht. Nunu gyub ic dey tublaazh nu mi ze' tub miily ña'n.
66020007	Na ornu za' tub miily ña'n na, orze' dulaa nuras gruuy nañ gyerye ze'.
66020008	Orze' yu ze' cha guuy de mbecy nu yu' dela nasyoong nu yu' dutuub la gyishlombecy. Cha guuy nasyoong Gog nu Magog. Orze' gyicy tublaazh yu dey par gyel yuu. Zigy dey gac yu gal nu nguaa yu uzh ru' nisyudoo.
66020009	Orze' rush las dey dutuub la gyishlombecy. Orze' ri lo' dey lugaar ze' nu gyeche de mbecy ni Ñgyoozh. Nunu ri lo' ga' dey gyedz nu dzi rcam. Orze' gruu gyi gal gyibaa gyet ñi. Orze' nde' nit loñ dey. Orze' gya' lo dey.
66020010	Orze' nuras, yu nu bguu de yu ze', orze' shet lag dey yu lo tub gyel ni gyi nu asufre. Orze' bañ dañ ze' gal nu mbecy fals nu rnii por cuen ni Ñgyoozh ze', de yu ze' bi bet lag dey gyel ze' anzir. Orze' lugaar ze' gzac zi dey dzi rel la par tub la.
66020011	Gaze' nu bzaaca̱ tub yashily. Zily nac ñii. Nunu caacy ñi. Nunu bzaaca̱ biñ nu zub lo yashily ze'. Lat nu zub mi lugaar ze' orze' mnit gyishlombecy, nunu mnita' gyibaa. Orze' wacabee la ca zañ.
66020012	Orze' bzaaca̱ dela mbecy nu bi gut nu zu par lo ze' nu zu yashily ze'. De yu lily, nu de yu gyidz, dela dey zuy par lo yashily ze'. Gaze' nu byaal lo de libr. Orze' ni' zi'l byaal lo libr nu ta' nu la de mbecy nu cui mbañ. Orze' de mbecy nu bi gut duri bee ni dey dub gal mod nu bicy dey gal nu bi cañ lo de libr ze'.
66020013	Gaze' nu dela añ nu ri lo nisyudoo bruu zaca' dey, nunu dela añ nu yu' lugaar ze' nu yu'y bruu zaca' dey. Orze' tub ga la dey duri bee niy dub gal nu na coz nu bicy dey.
66020014	Orze' lugaar ze' nu cha mbecy ornu gat yu, lugaar ze' bet lag ñi lo gyel ni gyi ze'. Gyel ni gyi ze', nde' lugaar nu rnii dey nu gat mbecy nu cyupa'.
66020015	Orze' cyu zi'l mbecy nu sac nu la lo libr nu ta' nu la de mbecy nu cui mbañ, orze' de yu ze' gyet lag yu lo gyel ni gyi ze'.
66021001	Orze' gaze' nu bzaaca̱ gyibaa cub nu gyishlombecy cub. Orze' mnit gyibaa nu psa' lagy Ñgyoozh nu loga la, nunu mnita' gyishlombecy nu psa' lagy mi nu loga la. Nunu saca' nisyudoo.
66021002	Orze' bzaaca̱ gyedz ni Ñgyoozh. Gyedz ze' lañ Jerusaleeng cub. Orze' bzaaca̱ ñii bruuñ lo Ñgyoozh gyibaa bet ñi. Bi zu lily ñii gal nu zu lily tub nob mñaa nu chelaam ñgyeem.
66021003	Orze' güeña̱ nu ye la zaab ti' rnii. Ti' ze' bruuñ ze' nu riib ic Ñgyoozh. Orze' nay: ―Na Ñgyoozh bi rcyiiñ mi lat de mbecy. Nunu cyiiñ num dey par lo. Nunu de yu ze' gac dey mbecy nim. Nunu laab Ñgyoozh gac num dey. Nunu mi ze' gac mi Ñgyoozh ni dey.
66021004	Orze' mi ze' cyib mi nis urlo dey. Orze' de yu ze' rila wata'y, ni wayicy shni ga' dey, ni wuna' dey, ni wagatowa' ni dey. Gun dela coz nu gu' gulas bi bded niñ ―nay.
66021005	Orze' biñ nu riib ic lo yashily ze' nam: ―Na gyicy cuba̱ dela coz ―nam. Orze' na ga'm rab mi ya̱: ―Pcaa de riidz ii, gun nii riidz rishli, riidz nu gac gyicy cup ru consuel lo ―nam.
66021006	Orze' mnii ga'm lo̱. Orze' nam: ―Bi bya' loñ. Ya̱ naca̱ A, nunu naca̱ zeta. Naca̱ biñ nu nil zu nese nu loga la. Nunu naca̱ biñ nu nil zu ornu gya' loñ. Orze' benu ca na mbecy rbigy yu nis, orze' ya̱ leew la rica̱ nis go'y. Rica̱ nis nu druu ze' nu driib nis nu cuic gyel mbañ go'y.
66021007	Cyu zi'l mbecy nu gyicy gan, orze' rica̱ de nis ze' go'y. Orze' ya̱ gaca̱ Ñgyoozh ni dey, nunu de yu ze' gac yu i'ña̱.
66021008	Tees de' zir mbecy dugyi dey nu chay reña' se'. De mbecy dzidz, de mbecy nu wacheña lagy, de mbecy nu shiñ ricy, de mbecy nu rut losa', de mbecy nu ricy gyel che̱', de mbecy nu ricy fis gyel tu', de mbecy nu driib zily nab, dela de yu nu rguu, dela de yu ze' dugyi dey nu chay lo gyel nu rca gyi nu asufre. Nde' nu gat dey nu cyupa'.
66021009	Orze' gagy anc zu yaay gagy taz ni cashtig. Laab nde' la cashtig nu blazh. Orze' lat de yu ze' bruu tub yu biid yu lo̱. Orze' nay rab yu ya̱: ―Da. Orze' lyu̱u̱ nob lor. Mi ze' biñ nu gac mñaa biñ nu nac Shily ―nay.
66021010	Orze' pcaal mniiñ lo̱ nu nac Espiriit Yon ni Ñgyoozh. Orze' mniiñ nu gua nu tub anc ya̱ too tub bicy nu gya. Orze' blyuuy gyedz Jerusaleeng lo̱. Nde' gyedz ni Ñgyoozh nu bruu gal lom gyibaa bet ñi.
66021011	Orze' gyedz ze' tona' la cyit zu. Ryal rabeeñ nu nac gyel lily ni Ñgyoozh. Ryal rabeeñ gal nu rabee tub gyita' nu dzi gya sac, gal nu rabee gyita' nu la jaspe. Orze' rabee loñ gal nu rabee tub gyita' nu rdugyi yaa lo.
66021012	Zu tub lo' gya dub yub la ru' gyedz ze'. Orze' lo' ze' ricy cup ñi trocyup ro'. Ze' yu' trocyup anc. Tub gay riib ic yu tub ga ro'. Orze' lo de ya ro' ze' ca nu la de trocyup nac nez de mbecy Israeel.
66021013	Orze' tub la' ga cuit ñi ca chon ro'. Par ze' nu driib doo ca chon ro'. Na ornu güiin par ze' nu rza doo, ca ga' chon ro'. Na par yaa reg na ca ga' chon ro'. Na par yaa been, ca ga' chon ro'. Orze' tub la' ga cuit ñi ca chon ro'.
66021014	Orze' lo' ze' zub ñi too trocyup gyita' ily. Ze' lo de gyita' ze' ca nu la de trocyup aposht ni biñ nu nac Shily.
66021015	Orze' anc nu mnii lo̱ nuuy tub ya beey or par nu tush peey gyedz ze', nu ro' niñ, gal nu lo' niñ.
66021016	Orze' gyedz ze' cuadrad riñ. Nu she nu nu tuñ tub zi'l nañ. Orze' anc ze' ptush peey gyedz ze' nu ya beey niy. Orze' nde' yu'ñ cyup miily zub cyup gaynal kilometros nu tuñ. Nde' nu tuñ ñi. Nu tuñ, nu gyañ, nu nu sheñ tub zi'l beey yu'ñ.
66021017	Orze' anc ze' brugyi' nu rtush peey lo' niñ. Orze' nde' gayon zub gaay metr nu gya, dub gal nu na ya beey nu bicy nuy riiñ. Nunu ya beey ze' ricy ñi mod nu ricy ya beey ni cualcyer la mbecy.
66021018	Orze' lo' ze' byaañ nu tub lo gyita' nu la jaspe. Nunu gyedz ze' byaañ nu du ub or la. Nunu rabeeñ gal nu rabee guan nu nap byecy lo.
66021019	Orze' de simient ni lo' ze', nde' bdudiiñ nu gyita' nu dzi gya sac. Orze' gyita' loga la ni simient ze', nde' tub gyita' nu la jaspe. Ze' gyita' cyup, nde' tub gyita' nu la zafiro. Ze' gyita' chon, nde' tub gyita' nu la ágata. Ze' gyita' tap, nde' tub gyita' nu la esmeralda.
66021020	Ze' gyita' gay, nde' nu la ónice. Ze' gyita' shup, nde' tub gyita' nu la cornalina. Ze' gyita' gagy, nde' tub gyita' nu la crisólito. Ze' gyita' shuñ, nde' tub gyita' nu la berilo. Ze' gyita' ga, nde' tub gyita' nu la topacio. Ze' gyita' ti, nde' tub gyita' nu la crisoprasa. Ze' gyita' trotub, nde' tub gyita' nu la jacinto. Ze' gyita' trocyup, nde' tub gyita' nu la amatista.
66021021	Orze' lo trocyup ro' ze', orze' tub ga ro' byaañ nu tub urndub nu dzi ñgyup sac. Orze' de cay nu nguaa lat gyedz ze', byaañ nu ga ub or la. Rabeeñ gal nu rabee guan nu nap byecy lo. Ni rabeeñ.
66021022	Na ya̱ wansaca̱ ni tub yu' wedz lat gyedz ze'. Gun Ñgyoozh Shuaan den, biñ nu gac gyicy dela coz, nunu biñ nu nac Shily, de mi ze' nac mi yu' wedz ni gyedz ze'.
66021023	Orze' gyedz ze' walagy ñi yaa ni doo ni yaa ni beey, gun gyel lily ni Ñgyoozh, nde' rbic ñi yaa. Nunu biñ nu nac Shily ze', mi ze' nam gal nu na candiil ni gyedz ze'.
66021024	Orze' dela mbecy nu yu' gyishlombecy chesa dey nu nac yaa ni gyedz ze'. Nunu de rey nu yu' gyishlombecy cha zeeñ dey gyel nap niy gyedz ze'.
66021025	Orze' de ro' ze' naal ñi dub dzii la. Ni wasoowa' dey ñi gun saca' rel.
66021026	Orze' cha zeeñ de mbecy nu yu' gyishlombecy dela gyel nap niy nu dela coz cyit na niy gyedz ze'.
66021027	Orze' ni tub coz a̱' nap wac chu'ñ lat gyedz ze'. Ni mbecy nu shiñ ricy, ni mbecy nu rguu wac chu'y lat gyedz ze'. Tub zi la de yu nu bi ca nu la lo libr ni biñ nu nac Shily, lo libr nu ta' nu la de mbecy nu gruu mbañ, tub zi la de yu ze' gac chu'y gyedz ze'.
66022001	Gaze' nu anc ze' blyuuy tub gyoow ni nis nu rbic gyel mbañ lo̱. Ryal ñi gal nu ryal tub gyita' nu rdugyi yaa lo. Orze' gyoow ze' bruuñ gal lugaar ze' nu riib ic Ñgyoozh gal nu biñ nu nac Shily.
66022002	Orze' nde' ded ñi gazel nez zub lo ni gyedz ze'. Orze' rup chu la' ga' la ru' gyoow ze' nash yag nu rbic gyel mbañ. Orze' trocyup tir rbic ñi uugy nañ tub ña'n: tub ga tir tub ga beey. Nunu lyag niñ cyiiñ ñi par nu gyicy ñi guñaa nuñ de lo la mbecy.
66022003	Orze' ni tub la coz nu bzaa lagy Ñgyoozh ni sac ñi lat gyedz ze'. Orze' lat gyedz ze' zu yashily ze' nu riib ic Ñgyoozh gal nu biñ nu nac Shily. Orze' de yu nu ricy coz nu rlagy Ñgyoozh driib zily dey mi lugaar ze'.
66022004	Lo nu loo la rzac dey mi, nunu ca nu lam cyuga dey.
66022005	Nunu lugaar ze' saca' rel. Nunu de mbecy nu yu' ze' walagya'ñ gyi ni candiil ni dey. Ni walagya'ñ ba ni dey. Gun Ñgyoozh Shuaan den rbic mi yaa lat dey. Nunu de mbecy ze' gyub ic dey tub la.
66022006	Gaze' nu na anc ze' rab yu ya̱: ―De riidz ii, nii coz rishli, nunu gac gyicy cup ru consuel loñ. Orze' laab Ñgyoozh, biñ nu rbic Espiriit nim ni de yu nu rnii por cuen nim, mi ze' bzuu nez mi anc nim nu chay lo de yu nu ricy coz nu rniim, gun orze' cuic yu nu gad lagy dey la na coz nu sñuu ga gac.
66022007	’Orze' na Jesuuz: “¡Ya̱ yap gyiilya̱! ¡Dzi ni de mbecy, yu nu gyicy yac ni de riidz nu bi ca lo gyicy ii!” nam ―na anc ze'.
66022008	Orze' laab ya̱, Waa, bzaaca̱ nunu güeña̱ de coz ii. Na ornu blazh bzaaca̱ nunu güeña̱ de coz ii, orze' gusab tiilya̱ yeñ gyi' anc, yu nu blyuu de coz ze' lo̱. Ni bicya̱ par nu riib zilya̱ yu.
66022009	Orze' nay rab yu ya̱: ―¡Cue' ni gyicy ru lo ya̱! Gun ru nu ya̱ nac naa losa'n nu ricy na de coz nu rnii Ñgyoozh, nunu nac naa mbecy nu ricy yac de riidz nu bi ca lo gyicy ii. Dela den tub zi'l nac naa. Orze' driib zily den Ñgyoozh ―na anc ze'―.
66022010	’Orze' cue' cach ru'r de riidz ni Ñgyoozh nu bi ca lo gyicy ii, gun sñuu ga shuub tiem nu gyu' niñ.
66022011	Orze' cyu zi'l mbecy a̱' nap, orze' zaab ricy lay coz a̱' nap. Orze' cyu zi'l mbecy cyi, orze' zaab ricy lay coz cyi. Orze' cyu zi'l mbecy nap zaab ricy lay coz nap. Nunu cyu zi'l mbecy ni Ñgyoozh, zaab ricy paa lay nuy mi.
66022012	Gaze' nu na Jesuuz: ―¡Ya̱ yap gyiilya̱! Nunu yap du̱ i de mbecy. Orze' gyabica̱ ñii ni de mbecy dub gal nu na coz nu bicy dey.
66022013	Ya̱ naca̱ A, nunu naca̱ zeta. Nunu naca̱ biñ nu nil zu nese nu loga. Nunu naca̱ biñ nu nil zu ornu gya' loñ. Nunu naca̱ biñ nu bzuub gyi'ñ. Nunu naca̱ biñ nu za' loñ ―na Jesuuz.
66022014	Dzi ni de mbecy, benu racaacy yu shab yu, gun orze' ricy cup dey rishbeey nu gow yu uugy ni yag nu rbic gyel mbañ. Nunu ricy cupa' dey rishbeey nu chu'y ro' ni gyedz ze'.
66022015	Orze' zet ru' gyedz chu' de mbecy a̱' nap. Yu' de mbecy nu ricy fis ni gyel tu'. Yu' de mbecy nu ricy gyel che̱'. Yu' de mbecy nu rut losa'. Yu' de mbecy nu driib zily nab. Yu' de mbecy rguu. Rguu dey nu nac mod nu ricy yu. Nunu rguu dey nu nac coz nu rniiy. Dela de yu ze' yu' dey par ich gyedz ze'.
66022016	Orze' na Jesuuz: ―Ya̱, Jesuuz, bzuu neza̱ anc ne̱ nu chay lo de mbecy ne̱, gun orze' shaal yu de coz ze' lo dey. Orze' ya̱ naca̱ nez rey Dabi. Ya̱ naca̱ bel rza' yu nu dzi rbic yaa ―na Jesuuz.
66022017	Orze' Espiriit Yon ni Ñgyoozh gal nu nob ni biñ nu nac Shily mnii dey. Orze' na dey: ―¡Da! ―na dey. Orze' de mbecy nu bzuub gyidag riidz ze' rnii ga' dey: ―¡Da! ―rnii dey. Orze' ca na de mbecy nu rbigy nis, benu rlagy yu, gac cyid yu go'y nis nu rbic gyel mbañ. Nunu leew la gad ñi.
66022018	Orze' ya̱, Waa, do̱o̱ rishlo dela mbecy nu zuub gyidag de riidz ni Ñgyoozh nu bi ca lo gyicy ii. Benu ca na mbecy gzuub yu riidz lo de riidz nu bi ca lo gyicy ii, orze' ni' zi'l Ñgyoozh cuic mi cashtig nu bi ca lo gyicy ii ni dey.
66022019	Nunu benu ca na mbecy shet naañ yu riidz ni Ñgyoozh nu bi ca lo gyicy ii, orze' Ñgyoozh com uugy nu dugyiy ni yag nu rbic gyel mbañ, nunu co ga'm yaay lugaar ze' nu dugyiy lat gyedz nim. De coz ze' bi cañ lo gyicy ii.
66022020	Orze' biñ nu mnii dela coz ze' nam: ―Laab ni. ¡Ya̱ bi yap gyiilya̱! ―nam. Laab ni gac ñii. ¡Shuaan na Jesuuz, da!
66022021	Orze' Shuaan den Jesuuz nap gyicy num dela de mbecy nim.
