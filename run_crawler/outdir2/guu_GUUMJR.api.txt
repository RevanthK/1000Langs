40001001	Jesucristo a yanowamöblou showao mlao däjä, bada ebä cuo lä balöono wei, ei lä tä a̦. Jesucristo a lä cui, David e li nodiwä cuoma, Ablaamö nodiwä e ca̦i.
40001002	Ablaamö bä ijilubö, Isaacö e cuoma. Isaacö bä ijilubö, Jacobo e cuoma. Jacobo bä ijilubö, Judawä ebä mashi ca̦i cuoma.
40001003	Judawä bä ijilubö, Fale e cuoma, Sala e ca̦i, Damala nija cäcöbö lä taqueno wei cäcöbö lä cui. Fale bä ijilubö, Esomo e cuoma. Esomo bä ijilubö, Alamö e cuoma.
40001004	Alamö bä ijilubö, Aminadaba e cuoma. Aminadaba bä ijilubö, Naasono e cuoma. Naasono bä ijilubö, Samono e cuoma.
40001005	Samono bä ijilubö, Booso e cuoma, Laaba nija a lä taqueno wei a lä cui. Booso bä ijilubö, Obede e cuoma, Ludi nija a lä taqueno wei a lä cui. Obede bä ijilubö, Isai e cuoma.
40001006	Isai bä ijilubö, David e cuoma, a bada bälöo lä dodijiono wei a lä cui. David bä ijilubö, Salomo e cuoma, Ulia bä suwäbö e nija a lä taqueno wei a lä cui.
40001007	Salomo bä ijilubö, Loboama e cuoma. Loboama bä ijilubö, Abiasi e cuoma. Abiasi bä ijilubö, Asa e cuoma.
40001008	Asa bä ijilubö, Josafada e cuoma. Josafada bä ijilubö, Jolamö e cuoma. Jolamö bä ijilubö, Usia e cuoma.
40001009	Usia bä ijilubö, Jodamö e cuoma. Jodamö bä ijilubö, Acasa e cuoma. Acasa bä ijilubö, Esequia e cuoma.
40001010	Esequia bä ijilubö, Manasesi e cuoma. Manasesi bä ijilubö, Amono e cuoma. Amono bä ijilubö, Josia e cuoma.
40001011	Josia bä ijilubö, Jeconia ebä ca̦i mashi cuoma. Babilonia jamö bä ca̦i jubeje, Isaeli ebä lä däalalefälöno wejei däjä, ö̦jö bä li bälöo balöoma.
40001012	Babilonia jamö bä ca̦i jubeje, Isaeli ebä däa waiquialalefälöno wejei ja, ei bä lä cui bä bälöo nodiablalou juoma. Jeconia bä ijilubö, Saladiele e cuoma. Saladiele bä ijilubö, Solobabele e cuoma.
40001013	Solobabele bä ijilubö, Abiudu e cuoma. Abiudu bä ijilubö, Eliaquimi e cuoma. Eliaquimi bä ijilubö, Asolo e cuoma.
40001014	Asolo bä ijilubö, Sadocu e cuoma. Sadocu bä ijilubö, Aquimi e cuoma. Aquimi bä ijilubö, Eliudu e cuoma.
40001015	Eliudu bä ijilubö, Eleasala e cuoma. Eleasala bä ijilubö, Madana e cuoma. Madana bä ijilubö, Jacobo e cuoma.
40001016	Jacobo bä ijilubö, José e cuoma. Ö̦jö a José bä suwäbö e nija, Jesús a oshe wawäblaliyoma, Cristo a wa̦fa lä jilabou wejei a lä cui.
40001017	¿Ö̦jö tawä? Ablaamö nodiwä bä bälöablalou fa cuaanö, cuaanö, cuaanö, ya̦cumö David a bälöo nodioma. Ö̦jö däjä, David nodiwä ebä bälöablalou cuaaö fa nomöjöofälönö, ya̦cumö Jeconia a bälöo nodio nomöjöoma. Ö̦jö a lä bälöono wei däjä, Babilonia jamö bä ca̦i jubeje, wayu bänö Isaeli ebä däalalefälömaje. Ö̦jö bä bälöablalou nomöjöo fa cuaanö, cuaanö, ya̦cumö Cristo a oshe wawäa nomöjöa nodilayoma, Yai Bada tänö a shömabä a lä yaileno wei a lä cui.
40001018	Jesucristo a oshe lä wawäblaliyono wei däjä, abinaja tä cublaliyoma. Bä nöö María e lä cui, Josénö a wa̦fa boma ma cui, a quilii showao däjä, Yai Bada a Bufi lojodenö, a shöbönabölayoma. A shöbönabö fa damolalunö,
40001019	bä fe̦yalobö Josénö a nia däanomi majöwä. ¿Ö̦jö tawä? José showadi a dodijama. A nö quilili bleaamaö bufionomi. Ö̦jö cudeenö, a wa̦ lafujou mlai ja, mamicai a nia daaö bädaoma.
40001020	Ö̦jö ma cui, a nia lä joyaö wei tä ja, a bufi dayäo showao däjä, Bada etä a̦jele majali damolaliyoma. José abinaja a nowa majali tama. —David nodiwä José wa e lä cuinö, suwäböfä María a däaö quilii dicoo dijä. Bä ijilubö e lä didibole, Yai Bada tä Bufinö a li fa dobälönö, a li shöbönabö.
40001021	Ijilu wa̦lo a nia tablaö. Cama ebä lä cui, bä doblou ma mlai ma cui, etä nowa nia mladamaö. ¿Ö̦jö tawä? Etä nowa nia mladamaö cudeenö, Jesús wa wa̦fa nia jilaö —a nowa majali tama.
40001022	Yai Bada a wa̦no wäyälewä a nija, Bada tä jaba cuu lä balöono wei etä a̦ bejedi wawäblobä, inaja tä bluca cublaliyoma. Abinaja Yai Bada tä a̦ cuu balöo showaoma.
40001023	Moco a jubamou dao lä mlai, a nia shibönabölayou. Bä ijilubö e nia tablaö. Emawele e a̦fa nia jilabouje. Einaja tä a̦ cuu. ¿Ö̦jö tawä? “Emawele”, bä cuu ja, “Yai Bada tänö bämalecö ca̦i cua”, bei bä cuu.
40001024	Ö̦jö däjä, José a jocäblou fa fenalonö, bä suwäbö e nacaa fenalema, Bada etä a̦jelenö a nowa lä tano weinaja showawä.
40001025	Ö̦jö ma cui, Maríanö bä ijilubö e tablaö showao mlao däjä, a jubaö mlai ja a tabou balöoma. ¿Ö̦jö tawä? Bä ijilubö e fa tablalönö, Josénö a wa̦fa Jesús jilaquema.
40002001	Judea tä ulifi jamö, Lomateli bänö Elode a bada lä lämabono wejei däjä, Belena jamö Jesús a oshe cublaliyoma. A oshe cublaliyono wei ja, motoca a lä faö wei jamö bä lä bälöono wei, ai bä bufi daolewä waloqueyoluma. Tä nia lä cublou wei tä daö showadaobeje, shidicali bä shino mödimaje. Jelusale jamö ö̦jö bä fa yafilionö, abinaja bä cuma.
40002002	—Judio bä nija a Bada läobä a oshe nofi da wawäblalui, ¿wedi jamö bei a? Shidicali a ja, yama a mayo dalalema, motoca a lä faimaö wei jamö. Ö̦jö nija yamacö möfe bolanö, yama a wa̦fa Bada doblao tabä yamacö juma —bä cuma.
40002003	Ö̦jö bä a̦ fa ji̦lilänö, bada tä Elode lä cui, a bufi shifilimou showadaoma. Jelusaleteli bluca bä ma cui, bä bufi ca̦i shifilimoa mö fedulayoma.
40002004	Elode a lä cuinö täbä bada yododoblamaö showadalayoma. Nofi bäyäalewä blowäjäwä bä ma cui, Moisesi tä a̦ ja täbä lä damaö wejei bä ma cui, ö̦jö bä fa co̦camomalönö, bä wa̦lii cadidioma. Abinaja a cuma. —Yai Bada tänö a shömabä a lä yaileno wei a lä cui, ¿wedi jamö bei a oshe nia jo̦wa li cubloma? —a cuma.
40002005	Abinaja a nowa taö mö feduomaje. —Judea tä ulifi jamö, a oshe nia jo̦wa wawäbloma, Belenateli bä shabonobö jamö. Inaja Yai Bada a wa̦no wäyälewä ai a cuu balöo showaoma. Abinaja tä a̦ cuu.
40002006	Judawä ebä ulifibö jamö, Belenateli wamacö lä bälöle, wamacö nofi yai tabobeje wamacö. Judawä ai ebä bada cublawä bäwä ma cui, iba Isaeli ebä nija a Bada nia yai lä läo wei, cafä Belenateli wamacö nija ya nia wawäblamaö. ’Einaja tä a̦ cuu —Elode a nowa tamaje.
40002007	Ö̦jö däjä, Elode a lä cuinö, bufi daolewä bä nacaa co̦a fa ja̦tolänö, shidicali a wa̦lima. —¿Wedi tä dodijiwä däjä, bei e li shidicali wawäblaliyoma? —a cuma. Ö̦jö bä a̦ fa ji̦lilänö, a ijilu lä badaö wei etä dalalema.
40002008	Ö̦jö däjä, Belena jamö bä shömalanö, abinaja a jole cuma. —Belena jamö bä aa da showadaalu. Ijilu wama a fa dayäblalönö, wama a dalalei yalo wamale yömölaa mö yabaa co̦liyo. ¿Ö̦jö tawä? Wamale yömölalei ja, camiyänö ya ca̦i möö nomöjöobä. Ö̦jö nija ya möfe bolanö, camiyänö ya wa̦fa Bada ca̦i doblao taö mö feduobä —a jole cuma.
40002009	Bufi daolewä bänö bada a wa̦ fa ji̦liläjenö, bä alayoma. Motoca a lä faö wei jamö a shidicali jaba lä möno wejei a lä cui, a balöaö co̦ofälöma. Ijilu a ca̦i lä cuböono wei a yafi fedubö jamö, a yanöcöbalejelayoma.
40002010	¿Ö̦jö tawä? Shidicali a lä dalaleno wejei däjä, ¡bejedi lä bä bufi yai doblalou fe balojooma!
40002011	Ö̦jamö bä fa co̦blalunö, Maríanö bä ijilubö e ca̦i cuobä jamö, a ijilu dalalemaje. A fa dalalöjenö, mashita jamö bä möfe fa boolalunö, a wa̦fa Bada doblao tamaje. Ö̦jö däjä, bä ca̦i madofibö lä juno wejei, bä fa wawämalalöjenö, a dobämaje. Olo bä ma cui ja, täbä wa̦queshi ni cle̦deli lä u̦cucamamou wei täbä ma cui ja, fii defibä shuu nö lä cle̦deli wei defibä ca̦i shuu ma cui ja, ö̦jö täbä bluca ja, a dobämaje.
40002012	Bada tä Elode nijamö bä jayuaö co̦ofälöö mlaobä, majali tänö bä fa wasölönö, shomi yo jamö bä co̦a yacläa co̦layofälöma.
40002013	Ö̦jö bufi daolewä bä co̦layono wei ja, Yai Bada tänö a̦jele e shömöa jälema. José nija a majali fa wawälönö, abinaja e majali cuyoluma. —A da jocäblalu. Ejido jamö suwäböfä sho, ijilu wafä a ca̦i docufälöbä. Bäfä nacaö showao mlao däjä, ö̦jamö lä wamacö yanöcöo cudio balöobä. Bada tä Elode lä cuinö, fei däjä ijilu a nia jädäaö, a nia fa shänö —e majali cuma.
40002014	Ö̦jö tä mö didi showawä ja, a la̦a fa showadaalunö, Ejido jamö bä suwäbö e sho, ijilu a ca̦i docua fe jalua showalayofälöma.
40002015	Bada tä Elode a nomaö showao mlao däjä, ö̦jamö lä bä cudio balöoma. ¿Ö̦jö tawä? Yai Bada a wa̦no wäyälewä nija, Bada a lä cuno wei tä a̦ bejedi cublobä, ö̦jö tä li cublaliyoma. Abinaja tä a̦ cuu. Ejido jamö, Ijiluyä a faö co̦ofälöbä, ya nacalema. Einaja tä a̦ cuu.
40002016	¿Ö̦jö tawä? Bufi daolewä bänö bada tä Elode a mölamalemaje yalo, a nö bada wa̦lowä jushudou fe balojoa jälayoma. A nö wa̦lowä jushudou fa dodijilonö, Belenateli bä shabonobö jamö ma cui, ö̦jamö bä bälöa fe lä fa̦yoono wei bä nijamö ma cui, ijilu wa̦lo bä bluca shäa showadaamalalema, lasha bolacabö a famaö showaa lä mlajei bä lä cui. Bufi daolewä bä wa̦lii malä waiquiono wei. “Ei tä lä cui däjä, inaja ijilu a bada cua waiquile dao”, a bufi cuma yalo, ö̦jö bä nabä bluca shömöquema. Ijilu bä bluca shäbeje jamö, bada a nia yai lä läo wei a ca̦i ijilu shämou coyocoo showadaobä.
40002017	Ijilu bä bluca lä shämaleno wei tänö, Yai Bada a wa̦no wäyälewä Jelemia a lä cuno wei tä a̦ bejedi cublaliyoma. Abinaja tä a̦ cuu.
40002018	Lamaa tä ulifi jamö, bä a̦ nö dedeblaloma. Bä ö̦cöma. Bä a̦ nacli ji̦lioma. Laquela nodiwä ebä suwä lä cuinö, bä ijilubö ebä nomöa bomaje. Ebä cuonomi waiquiwä cudeenö, bä bufi nia lojodomabou lä co̦ono wejei bä nija bä noshi umlaoma. Einaja tä a̦ cuu.
40002019	Ö̦jö ma cui, bada tä Elode a nomalayono wei ja, Ejido jamö Bada tänö a̦jele e shömöa fa co̦lunö, José nija a majali wawäa co̦malema. Abinaja e majali cuma.
40002020	—A da jocäblalu. Isaeli ebä ulifibö jamö suwäböfä sho, ijilufä wafä a ca̦i co̦jamöö co̦obä. Ijilu a shäö bufi lä doblaono wejei bä lä cui, bä nomaa waiquilaliyoma —e majali cuma.
40002021	Ö̦jö däjä, José a fa jocäblalunö, Isaeli ebä ulifibö jamö, bä suwäbö sho, bä ijilubö a ca̦i co̦a co̦layofälöma.
40002022	Ö̦jö ma cui, Judea jamö, Elode bä ijilubö Aquelao e a̦ bada läo juo fa ji̦lilänö, ö̦jamö José a juu quilima. Ö̦jö däjä a majali wasömamou fa co̦onö, Calilea jamö bä aa yacläa majölayofälöma.
40002023	Nasale tä a̦fa shabono lä jilaö wejei jamö, bä yai bälöaliyoma. Inaja Yai Bada tänö bä taamama, cama a wa̦no wäyälewä bä lä cuno wei tä a̦ bejedi cublobä. Yai Bada tänö a shömabä a lä yaileno wei a lä cui, ö̦jö a wa̦fa wäyämamou ja abinaja tä a̦ cuu. Nasaleteli a wa̦fa nia jilabouje. Einaja tä a̦ cuu.
40003001	Bei. Jesús a bälöo waiquio däjä, Judea tä ulifi bloque jamö fe ojomalewä Juan a wawälayoma. Ö̦jamö lä a fa wawälönö, täbä yömölama. Abinaja bä nowa tama.
40003002	—Wa̦lidiwä tä ja, ¡bä bufi da lädalu! Yai Bada tänö cama ebä ca̦i nia lä cuo wei tä ajedou waiquia lä cuimi —bä nowa tama.
40003003	¿Ö̦jö tawä? Juan a cuo showao mlao däjä, Yai Bada a wa̦no wäyälewä Isaia a lä cuinö, yedu jamö a wa̦fa wäyäö balöo showaoma. Abinaja tä a̦ cuu. Ulifi bloque jamö bä yömölaö ja, a wa̦ nia lojodoaö. “¡Bada tä juu lä cuimi!”, a nia cuu. Abinaja bä nowa nia taö, a wa̦ Bada ji̦liaö cadidio showadaobeje. “A nia lä juu wei jamö, bei wama e yo wawämaö fa cuaaimadunö, e yo shaliliblaö da balöloje”, bä nowa nia taö. Einaja tä a̦ cuu, Juan a wa̦fa wäyäö lä balöono wei tä a̦ lä cui.
40003004	Juan a lä cui, yalo cameyo co̦icö ja a didioma. Yalo si ca̦i acadafu ya̦boma. Cösö cösöma bä waama, buu ubä ca̦i.
40003005	Ö̦jö däjä, Juan nija Jelusaleteli bä bluca walobaleyoluma, Judea jamö bä bluca lä bälöblai bä ca̦i. Jodana u sibo jamö bä lä bälöjömono wei bä ca̦i.
40003006	Bä doblono lä mlai tä ja bä a̦ nö wäolanö, Jodana u jamö cama nija bä fe ojoblamolayoma.
40003007	Faliseo bä bada ma cui, ö̦jö bä fe ca̦i nia fa ojoblamonö bä walobaleyoluma. Saduseo bä bada ca̦i. Juannö ö̦jö bä bluca fa dalalönö, bä a̦fa taö ja abinaja bä nowa tama. —¡Olu bä wayu lä culenaja wamacö lä cui! Wamacö jolemou. Wamacö fe ojoblamou lä buo wei tänö, ¿wamacö nia nowamamou daanö? Ma, Yai Bada a ishou däjä, wamacö nia nowamamoimi.
40003008	Wamacö bufi lädou dablamobä, bä bejedimou da wawädoo, ö̦jö lä.
40003009	“Ablaamö nodiwä yama ecö li cudeenö, yamacö doblou fe yadio weicätä”, bä bufi ca̦i cuu dicoo dijä. Ö̦jö tä nowa cuami. Bämacö nowa malä tale. Yai Bada tänö Ablaamö ebä nodiwä tabou bufi doblao fa cunoja, fei maa mabä ma cui ja, bä nö tablamalebö wei.
40003010	¿Ö̦jö tawä? ¿Yai Bada a nia ishoimi daanö? Fii fibä nasöcö jamö a fa̦yocola yalejebou waiquia lä cule. Ö̦jö cudeenö, nii dodijiwä bä lalou lä mlai fibä nia diyämamou. Cowa wacö jamö fibä nia shäyäblamou —Juannö bä nowa tama.
40003011	Abinaja Juan a cuma. —Camiyänö bämacö fe ojoblaö däjä, mau u ja bämacö jödödöblamaö, wa̦lidiwä tä ja wamacö bufi lädou dablamobä. Inaja camiyä ya cuaaö ma balöo wei ma cui, camiyä ya nodi jamö, a nö yai lä wa̦lojaö wei a nia waloo nomöjöoyoluu. Ö̦jö a shino yai doblaa ayaa cudeenö, ya bayeliblaö bädaobä tä ma cui ja, ya nö quilibö wei. Bei mamicö lä didio wei ecö bädawä ma cui, ya etäbä nö yefibou quilibö wei. Ö̦jö a lä cuinö, bejedi lä wamacö nia yai jödödöblaö. Mau unö mlai, Yai Bada a Bufinö wamacö nia jödödöblaö. Cowa wacönö täbä ca̦i nia jödödöblaö.
40003012	’¿Ö̦jö tawä? —a cuma—. Nii bä tamou däjä, mobä yaiblamou lä culenaja a nia cuaaö. Mobä fa yaiblalöjenö, tä ulifi aublaö co̦oje. ¿Ö̦jö tawä? Shode walalawä fe ca̦i bada juu waiquia lä cuimi, tesibä fa joyalönö mobä feiblamabä. Mobä nia lä cuo wei jamö, mobä taablabä. Ö̦jö ma cui, cowa wacö ludalou dao lä mlai jamö, bei tesibä nia yablaö —Juan a cuma.
40003013	Ö̦jö däjä, Calilea tä ulifi jamö a culanö, Jodana u jamö Jesús a walobaledayoma, Juan nija a fe ojoblamobä.
40003014	Ö̦jö ma cui, Juan a wa̦ lämou ja abinaja e cuma. —Shädayai. Cafä nija camiyä ya fe yai ojoblamobä ya ma cui, camiyä nija, ¿inaja bei wa li cuaaö cuboyoi?
40003015	Einaja Juan a ma cuno wei ma cui, abinaja Jesús e cuu mö feduoma. —Fei däjä, inaja lä tä yai cuo balöobä. Yai Bada tänö tä tamaö lä bufii wei bäfä tä bluca tabä bäfäcö malä cui —e cuma. Einaja e fa cunö, Juannö a wa̦ julema.
40003016	Jesús a fe fa ojoblamolunö, lobe a washölöblou co̦o däjä, judu mösö ca jolablalejelayoma. Mösö ca fa jolablalujulunö, Yai Bada a Bufi, jai joledo a cuwä, Jesúsnö a itou dalalema. Cama nija a loquema.
40003017	Ö̦jö däjä, fedu jamö tä a̦ fa bädaludunö, abinaja Yai Bada a cuma. —Ijiluyä ya nofimaö lä dodijile, miji a. Cama nija bejedi lä ya bufi yai doblalou dodijio —a cuma.
40004001	Inaja tä cublou fa waiquilonö, ulifi bloque jamö Yai Bada a Bufinö Jesús a lululema, fecula bada nija a yabäcamobä.
40004002	Ö̦jamö a iyaö wasöo showao däjä, 40 tä mö didi fa tablamalönö a ofäö dodijioma.
40004003	Ö̦jö däjä, yabäcalewä e waloqueyoluma, fecula bada a lä cui. Abinaja e cuma. —Yai Bada wa Ijilubö ja lä, ei maa mabä da nosiema, nii bä cublobä —e cuma.
40004004	Ö̦jö ma cui, abinaja Jesús e cuu mö feduoma. —Ma. Abinaja Yai Bada tä a̦ oni cuu. Nii bä ma waö wejei ma cui, ö̦jö tä bädawänö täbä nia demi cudiomi. Yai Bada tä lä cuu wei tä a̦ blucanö, täbä yai nia shino cudio. ’Einaja tä a̦ oni cuu —Jesús e cuma.
40004005	Ö̦jö däjä, Jelusale jamö, fecula bada anö Jesús a lulua taa majölefälöma, Yai Bada e shabono lä yaile jamö. Yai Bada etä yafi feyaca jamö a fa ublamabajalunö,
40004006	abinaja a nowa tama. —Bei. Yai Bada wa Ijilubö ja lä, a da quelufälö. Abinaja tä a̦ oni malä cuu wei. Cafä nija a̦jele etäbä nia läamaö. ’Einaja tä a̦ oni cuu. Abinaja ca̦i. Dodijidawä wa nia ya̦caaöje, maa mabä ja wa mamicö shäo mlaobä. ’Einaja tä a̦ cuu —fecula badanö a nowa tama.
40004007	Jesús abinaja e cuu nomöjöoma. —Abinaja tä a̦ ca̦i cuu. Cafä wamacö nija Yai Bada ya lä bufiblamou wei ya Bada lä cui, wamale bejedimou nia wabaimi. ’Einaja tä a̦ cuu —a Jesús cuma.
40004008	Ö̦jö däjä, tä jefu ösöwä lä dodijii jamö, fecula badanö Jesús a bälaquedayoma. Ö̦jamö cäcöbö culanö, Jesús nija, bita jamö täbä jödödöwä bälöblawä lä yaiblai täbä jömaö cuaama, täbä madofibö nowa lä bluca wei bä ca̦i.
40004009	Abinaja a nowa tama. —Camiyä ya cotä jamö wa möfe bolanö wale a̦fa bada doblao taö ja, ei täbä bluca lä cublai täbä ja, bäfä dobäö weicätä —a nowa tama.
40004010	Ö̦jö däjä, Jesús abinaja a cuu mö feduoma. —Bei, Sadanasi. ¡Shomi jamö a da culufälö! Abinaja tä a̦ oni cuu. Cafä wamacö nija Yai Bada ya lä bufiblamou wei ya. Wamacö möfe bolanö, camiyä Bada ya lä cui wamale a̦fa nia shino Bada doblao taö. Camiyä wamale a̦ nia shino yai juaö. ’Einaja tä a̦ cuu —a Jesús cuma.
40004011	Ö̦jö däjä, fecula badanö a fa dacöfälönö, a̦jele bänö a bayeliblaö juoyolumaje.
40004012	Bei. Juan a lä juwäleno wejei tä a̦ fa ji̦lilänö, Calilea jamö Jesús a aa majölayofälöma.
40004013	Nasaleteli bä shabonobö fa dacöfälönö, Cabenao jamö a bälöblaa majöquema, modu u casö jamö. Ö̦jamö lä, Sabulono ebä nodiwä bälöoma, Nefitali ebä ca̦i nodiwä.
40004014	¿Ö̦jö tawä? Yai Bada a wa̦no wäyälewä Isaia a wa̦ bejedi cublobä, ö̦jamö lä a bälöa majöquema. Abinaja tä a̦ cuu.
40004015	Sabulono nodiwä ya ebä a̦fa ulifibö wäyäö lä cule, Nefitali nodiwä bä ca̦i lä bälöle jamö, modu u ja yo lä itobe jamö, Jodana ai u mashi jamö. Ö̦jö Calilea tä a̦fa ulifi lä jilabolajei jamö, judio bä lä mlai bä bälöjöwä.
40004016	Ö̦jamö lä bä lä bälöle bänö, bä bufi nia lä wacacao wei tä shi̦i bada dalalemaje. Tä mö dödöobä jamö bä ma cuono wei ma cui, bä nö bleaaö shi wa̦libä bä ca̦i ma cuono wei ma cui, ö̦jö bä nijamö tä shi̦i ca̦i co̦blaliyoma. Einaja tä a̦ cuu.
40004017	Ö̦jö lä däjä, Jesúsnö täbä jaba yömölaö cuaaö ja, abinaja bä nowa tama. —¡Fei däjä waiquiwä! ¡Wa̦lidiwä tä ja, bä bufi da lädalu! Yai Bada tänö cama ebä ca̦i nia lä cuo wei tä ajedou waiquia lä cuimi—bä nowa tama.
40004018	Modu Calilea u casö jamö Jesús a diquecou cuaafälölanö, Simón a dalalema, bä fääshä Andrés e ca̦i. Ö̦jö a Simón lä cui, Pedro a wa̦fa ca̦i cua. Yuli bä lä ya̦camou wei täcö walalawä queamaböö däjä, cäcöbö dalalema. ¿Ö̦jö tawä? Yuli ya̦calewä cäcöbö cuoma.
40004019	Abinaja Jesúsnö cäcöbö nowa tama. —Jabo. Cäcöbö da yauiquiyo. Yuli bä bädawä mlai, yanowamö wafä täbä nabä shino yai jubä, bäfäcö nia tablamaö —cäcöbö nowa tama.
40004020	A wa̦ fa ji̦libölänö, täcö walalawä daböa fa showadacöfälönö, ö̦jö nijamö cäcöbö yaua showadalayoma.
40004021	Ö̦jö tä fe dolejedale ja, Sebedeo bä ijilubö Santiago e daa majölalema, bä fääshä Juan e ca̦i. Canawä a jamö, bä fö̦ö Sebedeo a lä cuinö cäcöbö ca̦i döcäcäoma. Bä befi ca̦i ca̦lanö, yuli bä lä ya̦camou wei täcö walalawä idudamaje. Cäcöbö fa dalalönö, cäcöbö nacalema.
40004022	Cäcöbö fa nacalänö, canawä a jamö bä fö̦ö Sebedeo e befi ca̦i daböa fa showadacöfälönö, cäcöbö yaua showalayofälöma.
40004023	Calilea jamö Jesús a juu cuaalanö, judio bä yododabä yafi bä jamö, täbä yömölaö cuaama. Yai Badanö cama ebä ca̦i nia lä cuo wei tä a̦ dodijidawä wäyäö cuaafälöma. Bluca tä wayu shomitawänö täbä lä jaliliono wei, täbä bluca jalomaö cuaama. Täbä lä wa̦lidiono wei bä ca̦i.
40004024	Inaja a cuaaö cudeenö, Silia jamö a wa̦fa ji̦liaö blaucou cuaamaje. A wa̦fa ji̦lilemaje yalo, bä jalili bluca ca̦i waloblaamaje. Bluca tä wayu shomitawänö täbä lä jaliliono wei bä ma cui, bä nö ninili lä bleaano wei bä ma cui, ö̦jö bä bluca jalomalalema. Bä lä feculaböono wei bä ma cui, bä ca̦i cofibö lä cashäshäoblono wei bä ma cui, bä lä ya̦toliböono wei bä ma cui, ö̦jö bä bluca ca̦i jaloa showamalalema.
40004025	Ö̦jö däjä, Calilea jamö bä lä bälöle bä ma cui, Judea jamö bä lä bälöle bä ma cui, Jesús nija bluca dodijiwä bä yaulayofälöma. Decaboli jamö bä lä bälöle bä ma cui, Jelusale jamö bä lä bälöle bä ma cui, Jodana ai u mashi jamö bä lä bälöle bä ma cui, ö̦jö bä bluca ca̦i yaulayofälöma.
40005001	Bluca täbä co̦camou fa dalalönö, jefu tä balöcö jamö Jesús a dolequebefälöma. Ö̦jamö lä a lä lole jamö, cama ebä lä nocamabono wei bä loo ajededou showalayoma.
40005002	Bä yömölaö ja abinaja bä nowa tama.
40005003	—Yai Bada nija bä jömöo lä mlai bä lä cui, ö̦jö bä bufi yai doblalobä cäbä. Yai Bada tänö bä ca̦i malä cule.
40005004	’Bä lä ö̦cöö wei bä lä cui, ö̦jö bä bufi yai doblalobä cäbä. Yai Bada tänö bä bufi nia lojodomabou fe malä yadio wei.
40005005	’Bä bufi lä oquei bä lä cui, ö̦jö bä bufi yai doblalobä cäbä. Yai Bada tänö dodijidawä bä nia malä tabou wei, tä a̦ wäa lä taqueno weinaja showawä.
40005006	’Yai Bada nija bä cadidou bufi lä doblao wei bä lä cui, ö̦jö bä bufi yai doblalobä cäbä. Yai Bada tänö bä bufi nia malä doblamabou wei.
40005007	’Täbä nofi lä ojodabou wejei bä lä cui, ö̦jö bä bufi yai doblalobä cäbä. Yai Bada tänö cama bä nofi nia ca̦i ojodabou mö malä feduo wei.
40005008	’Yai Bada nija täbä bufi mö yai lä blucao wei bä lä cui, ö̦jö bä bufi yai doblalobä cäbä. Wawädowä Yai Bada a nia malä dablaö wejei.
40005009	’Täbä bufi lä yanöcömabou wejei bä lä cui, ö̦jö bä bufi yai doblalobä cäbä. Yai Bada ijilubö ebä a̦fa nia malä jilamou wei.
40005010	’Täbä dodijaö yalo, bä nö lä bleaamamou wei bä lä cui, ö̦jö bä bufi yai doblalobä cäbä. Yai Bada tänö dodijidawä bä nia ca̦i malä bälöo wei, ¿ö̦jö tawä?
40005011	’Camiyä wamale bufii yalo, wamacö a̦fa ma lafumaöje däjä ma cui, wamacö bufi doblalobä wamacö. Wamacö nö ma bleaamaöje däjä ma cui, wa̦lidiwä tä bluca ja wamacö a̦fa jole ca̦i ma taö wejei ma cui, wamacö bufi doblalobä wamacö.
40005012	Inaja wamacö taamaöje däjä, bä bufi shino da doblalo. ¡Bä bufi doblalou da dodijio! ¿Ö̦jö tawä? Fedu fedole jamö wamacö nia dobämou fe malä balojoo wei. Cama bä nö badabö ma cuinö, inaja showawä Yai Bada a wa̦no wäyälewä bä nö bleaamaö malä balöono wejei. Ö̦jö bä owäbou nodia dicoa lä culajei.
40005013	’Bei —Jesús a cuma—. Cafä wamacö lä dodijaö wei tänö, jai sayu wamacö cuwä, wama täbä dodijidawä tamabobä. ¿Ö̦jö tawä? Ö̦jö ma cui, bä sayu oquediblou dicoo ja, bä nia mödadiblou lä co̦o wei etä cuami waiquiwä. Bä oquediwä waiquiwä yalo, bä nia bufiblamou co̦daaimi. Sibo jamö bä fa joyalöjenö, bä nia cadicaö buoje. ¿Ö̦jö tawä? Inaja wamacö cublou dicoo ja, wamacö nofi nia tamamoimi majöo.
40005014	Abinaja Jesús e cuma. —Bita jamö täbä bluca lä bälöblai wama täbä wacacamabobä wamacö shi̦i, Yai Bada nija bä cadidofälöbä. ¿Ö̦jö tawä? Jefu tä bololo jamö a shabono cuo ja, a nia jo̦yao malä mlai. Inaja showawä, iba wamacö nia wawädowä lä dablamou wei wamacö.
40005015	Cowa wacö ömöamaöje däjä, wöö anö wacö fe nia yojobou majöo malä mlajei. Ma, wacö i̦taobä jamö wacö nia yai i̦tabouje, yafi jamö bä lä cule bänö täbä dablabeje.
40005016	Inaja showawä, shi̦i wacacawä wamacö lä cui, wawädowä bä da damolalu. Wamacö dodijaö fa dalalöjenö, Faafä a lä culadi a wa̦fa doblao tabeje —a cuma.
40005017	Abinaja Jesús e cuma. —Moisesi ya etä a̦ joyamabä, ya walonomi. Yai Bada a wa̦no wäyälewä bänö tä a̦ jaba lä wäyäno wejei tä a̦ ma cui, ö̦jö ya tä a̦ ca̦i joyamaimi. Ma. Ya tä a̦ joyamaö mlai ja, ya tä a̦ nia shino yai fa wawämanö ya waloqueyoluma, ö̦jö tä a̦ ja wamacö bufi yai jaducublobä.
40005018	Cafä wamacö nija ei ya wa̦ lä cui, bejedi lä ya wa̦. Judu mösö ma cui, bita a ma cui, ö̦jö tä bluca cuo showao däjä, Moisesi tä a̦ oni nia joyamou balöomi. Moli tä mamo wai lä onile ma cui, tä nia oni joyamoimi. Moisesi etä a̦ lä cuu wei tä a̦ bejedi cublou showao mlao däjä, tä a̦ nia oni mladou bädaomi.
40005019	’¿Ö̦jö tawä? —a cuma—. Moisesinö tä a̦ bluca lä wäyäno wei tä a̦ lä cui, wama tä a̦ bluca juabä tä a̦. Moisesi ai etä a̦ nofi tabou lä mlajei bä lä cuinö, ai bä nija tä a̦ ca̦i mashi juamaimi dicoweje ja, cama bä ma cui bä nofi nia ca̦i tamamoimi mö feduo. Yai Bada tänö cama ebä ca̦i cuobä jamö, ö̦jö bä nö nia ö̦jöböamaimi. Ö̦jö ma cui, Moisesi etä a̦ yai lä juaö wejei bä lä cuinö, ai bä nija tä a̦ ca̦i bluca juamaö mö feduoje ja, Yai Bada tänö ö̦jö bä nofi nia shino yai tabou ayao. Yai Bada tänö cama ebä ca̦i lä cuo wei jamö, wawädowä ö̦jö bä nö nia shino ö̦jöböamaö.
40005020	’Bämacö nowa taö malä waiquio wei —a cuma—. Moisesi tä a̦ ja täbä lä damaö wejei bä lä cui, yanowamö täbä nija bä nia cadidou fa dablamonö bä ma cuaablalou wei ma cui, bä jolemou. Yai Bada a bufi doblamaboimije. Faliseo bä bada ma cui, inaja showawä bä jolemou cuwä. Wamacö yai cadidou mlai ja, ö̦jö bä lä cuaaö weinaja wamacö cuaaö dicoo ja, Yai Bada tänö cama ebä ca̦i cuobä jamö wamacö nia cuomi waiquiwä —a cuma.
40005021	Jesúsnö tä a̦ wawämaö ja, abinaja a cuma. —Judio wamacö nö badabö nija tä a̦ jaba wäyämou lä balöono wei, wama tä a̦ daö waiquia. Abinaja Moisesinö bä nowa tama. Yanowamö wama täbä nia shäimi. Wama täbä shäö dicoo ja, bä dobloimi lä jömaö wejei bä bada lä cuinö wamacö nabä nia shömöaöje. ’Einaja bä nowa tama —a cuma—.
40005022	Ö̦jö ma cui, abinaja bämacö nowa taö lä cule. Aifä wa shäö ma mlai ma cui, wa nofi wa̦libou dicoo ja, wa nö bleaamabä wa waiquiwä. Aifä wa shäö ma mlai ma cui, ö̦jö nija wa jushudou dicoo ja, wa jömamobä wa waiquiwä. Wa nö waiblaö dicoo ja, bä dobloimi lä jömaö wejei bä bada nija wa ca̦i jubeje wa. ¿Ö̦jö tawä? “¡Wa bufi jaducäwämi nö lä beblalole!”, aifä wa nowa taö dicoo ja, cafä shobali wacö jamö wa jubä wa.
40005023	’¿Ö̦jö tawä? —Jesús a cuma—. Ö̦jö cudeenö abinaja ya cuu. Yai Bada wa dobäbä, yalo bä lä dodoblamou wei bä maqueblamobä täcö jamö wa icuolanö, aifä a lä cuinö, cafä nija tä nowa lä tabole tä ja wa bufi jaducublou yalo, abinaja wa nia cuaaö.
40005024	Yalo bä lä dodoblamou täcö cotä jamö, Yai Bada nija wa tä nia lä dodobou wei wa tä nia blaaö balöo. Aifä a sho, dodijidawä wafäcö a̦ nia wayou co̦o balöodayou, cafä nija tä nowa lä cule tä nowa mladamabä. Ö̦jö däjä, yalo bä lä dodoblamou wei täcö jamö wa juu mö yabamou fa co̦imanö, afä wa tä lämabou mlai ja, Yai Bada wa tä nia shino yai dobäyoluu.
40005025	’Wa wa̦fa dobloimi nia lä wäyäö wei a lä cuinö, bada nijamö wa ca̦i juu showaofälöö däjä, lobe a nofia da co̦lä —Jesús a cuma—. Bada a nija wa juwäamaö fa dicoonö, wa nö bleaamaö mlaobä. ¿Ö̦jö tawä? Täbä fe lä lamaö wei a nija wa juwäa majöa fa dicoblamalänö, wa fe laamaö dicoo mlaobä.
40005026	Cafä nija ei ya wa̦ lä cui, bejedi lä ya wa̦. Tä nowa lä cule, wa tä nowa bluca co̦amaö showao mlao däjä, wa nia famaö co̦o buomije —a cuma.
40005027	Abinaja Jesús a cuma. —Tä a̦ jaba wäyämou lä balöono wei, wama tä a̦ daö waiquiwä. Abinaja Moisesinö bä nowa tama. Wamacö nia joleblaloimi. ’Einaja bä nowa tama —a cuma—.
40005028	Ö̦jö ma cui, abinaja bämacö nowa taö lä cule. Suwä bä nijamö täbä mamo beshili lä showablalou wei bä lä cui, bei bä bufi jamö bä joleblalou waiquia lä cule.
40005029	¿Ö̦jö tawä? Wamacö noshi umlaobä wamacö. Jayu wa boco jamö wa mamo lä cuinö wa wa̦lidiaamaö dicoo ja, wa mamo fa ucäblamolunö mamo da joyamolu, ö̦jo lä. Wa lä bayucui wa ma joyamolayou wei ma cui, inaja buo. Shobali wacö jamö wa mamocu befi ca̦i demi shäyäblamou dicoo ja, bei wa nö shino bleaaö yaiquei.
40005030	Jayu wa boco jamö wa imicö lä cuinö, ö̦jönö wa wa̦lidiaamaö dicoo ja, inaja showawä. Wa imicö fa bäblamolunö imicö da joyamolu, ö̦jö lä. Wa lä bayucui wa ma joyamolayou wei ma cui, inaja buo. Shobali wacö jamö wa imicö befi ca̦i demi juu dicoo ja, bei wa nö shino bleaaö yaiquei.
40005031	’¿Ö̦jö tawä? —Jesús a cuma—. Abinaja täbä nowa ca̦i jaba taö balöomaje. Bä suwäbö bä joyaö cadidiobeje, bä fe̦yalobö bä lä cuinö tä a̦ oni fa tablajenö, bä suwäbö bä nija tä a̦ oni nia jöböaöje, etä a̦ ca̦i oni shömamou co̦obä. ’Einaja bä nowa jaba ma tano wejei ma cui,
40005032	abinaja bämacö nowa taö lä cule —a cuma—. Bä suwäbö a nofi beshili jushuaö ma mlai ma cui a joyaö dicoo ja, a doblamaimi. Shinoco a nö cuo majöobimi ja, ai a wa̦lo ja a yabäcäo lä majöle, bä fe̦yalobö e li mayo. Inaja showawä, ai a wa̦lo lä cuinö, suwä joyano a däaö majöo ja, ö̦jö a ca̦i dobloimi mö feduwä. “Bä fe̦yalobö enö a malä joyaleno wei”, a bufi cuu ma bäle ma cui, inaja Yai Bada a bufi cuu mlaicätä. Ma. “A lä joleblalou wei a”, Yai Badanö ö̦jö a nofi tabou.
40005033	’Abinaja ca̦i —Jesús a cuma—. Tä a̦ jaba wäyämou lä balöono wei, wama tä a̦ daö waiquiwä. Yai Bada nija wama tä a̦ lä wäaö wei tä a̦ ja, wamacö nia jolemoimi. Bada tä nija wamacö a̦ nö lä wäo weinaja, wamacö nia cuaaö shalilio showao.
40005034	’Einaja bä nowa jaba ma tano wejei ma cui,abinaja camiyänö bämacö nowa taö lä cule —a cuma—. Wamacö bejedimou dablamobä, Yai Bada a wa̦fa jayumaö buo dijejä. “Ya jolemoimi, Yai Bada a malä cule”, wamacö nia cuimi. Judu mösö ma cui, wama mösö a̦fa nia jayumaö buomi. Ö̦jamö Yai Bada a malä läladi.
40005035	Wamacö nia bejedimou fa dablamonö, bita a ma cui a wa̦fa ca̦i jayuma dijejä. Jai Yai Bada mamicö maquedalobä, a bita cuwä malä cui. Jelusale a wa̦fa shabono ca̦i jayuma dijejä. Bada tä yai lä cui, ö̦jamö a nia lä bälödalou wei a shabono malä cui.
40005036	Bei wamacö fe ma cui, wamacö bejedimou dablamobä, bä fe a̦fa jayumamou bädao dijä. Wamacö fe lä au wei tä ma cui, wamacö fe lä ushujui tä ma cui, cafä wamacö lojodenö wamacö fe tablamobä wamacö malä mlai.
40005037	¿Ö̦jö tawä? “Awei”, wamacö nia lä cuu wei, bä a̦ nö bejediaö da showadao. “Ma”, wamacö nia lä cuu wei, inaja showawä. Wamacö bejedimou dablamobä, ai wama tä a̦fa jayumaö lä bashiblao wei tä lä cui, ö̦jö fecula bada bei mayo li waiquiwä, a yai lä wa̦lidii a lä cui —Jesús a cuma.
40005038	Abinaja Jesús a cuma. —Ei tä a̦ jaba wäyämou lä balöono wei, wama tä a̦ daö waiquiwä. Ai mamo wa̦liaö lä dicoo wei a lä cui, inaja showawä, cama mamo ca̦i nia tablamamou mö feduo. Ai nacö wa̦liaö ja, cama nacö ca̦i nia wa̦liamamou mö feduo. ’Einaja bä nowa jaba ma tano wejei ma cui,
40005039	abinaja bämacö nowa taö lä cule —a cuma—. Wa̦lidiwä talewänö wa taamaö bädao ja, a nö yuo dijä. Jayu wa boco jamö wa mamoca lä cui, wa mamoca baiaö ja, wa nö yuo mlai ja, ai mamoca mashi lädou da co̦lo.
40005040	Inaja showawä, wa cö lä feyacabole cäcö nia jöböamaö fa bufinö, bada bä nija ai a wa̦ nö wäo ja, cäcö noshi umabo dijä. Wa cö lä u̦eshibole cäcö ma cui, cäcö ca̦i jöböa yädäa da showadacö.
40005041	Ai a bada lä cui, cafä nija a madofibö yefimamou fe yadio ja, a madofibö blajamamou bufio lä culenaja mlai, wa ebä ca̦i madofi yefibou showale, wa ebä ca̦i blajaaö cuaaö fe yadiofälöbä.
40005042	Cafä nija a lä nacou wei a lä cui, a da dobälö. Täbä majöbou bufi lä doblao wei a lä cui nija täbä noshi umabo dijä —Jesús a cuma.
40005043	Abinaja Jesús a cuma. —Ei tä a̦ jaba wäyämou lä balöono wei, wama tä a̦ daö waiquiwä. Aifä wama bä nia nofimaö. Wamacö nofi lä wa̦libou wejei bä lä cui, ö̦jö wama bä nofi nia ca̦i wa̦libou mö feduo.
40005044	’Einaja bä jaba ma cuno wei ma cui, abinaja bämacö nowa taö lä cule —a cuma—. Wamacö nofi lä wa̦libou wejei bä ma cui, bä da nofimaje. Wamacö nö lä bleaamaö wejei bä ma cui, Yai Bada nija bä nö bayeli da nacaje,
40005045	Faafä a lä culadi wama a yai owäbobä. ¿Ö̦jö tawä? Wa̦lidiwä talewä bä ma cui, dodijidawä tä jamö bä lä cuo wei bä ma cui, motoca shi̦inö ö̦jö bä bluca wacacamabou fe usucuwä malä cui. Täbä lä dodijaö wei täbä nijamö ma cui, täbä dodijaö lä mlai täbä nijamö ma cui, maa a malä shömaö wei.
40005046	’Cafä wamacö lä nofimaö wejei, wama bä nofimaö mö feduo yalo, ¿Yai Bada tänö wamacö nia dobädayou daanö? —a cuma—. Ma. Lomateli bada bä befi bä blada lä doaö wejei bä ma cuinö, cama bä lä nofimaö wejei, showadi bä nofimaö mö malä feduo wejei.
40005047	Afä wama bä nofimaö mö bao yalo, “Camiyä yamacö shino dodijaö ayao”, ¿wamacö bufi nia cuu daanö? Ma. Showadi täbä taamayou lä buo weinaja, wamacö cuaaö bädao malä cui. Yai Bada a daö lä mlajei bä ma cui, inaja täbä ca̦i cuaaö talei.
40005048	Ma. Faafä a lä culadi a doblaa lä culenaja, wamacö cuo mö feduobä wama ecö.
40006001	’Bä da moyaweicu —Jesús a cuma—. Yai Bada tänö tä tamaö lä bufii wei wama tä taö däjä, yanowamö täbä nija wamacö dodijidawä mömobä wama tä nia taimi. Inaja wamacö cuaaö dicoo ja, Faafä Yai Bada a lä culadi nija wamacö nia dobämamoimi.
40006002	’¿Ö̦jö tawä? —a cuma—. Bä lä jo̦li wei wama bä dobäö däjä, wamacö jömöo mlalanö bä da bayeliblaje, bä jole jole lä dodijaö wei bä lä cuaaö weinaja mlai ja. Judio bä yododabä yafi bä jamö ma cui, sibo jamö bä bluca lä juaaö wei jamö ma cui, ö̦jö bä shi öjöde dablamou bufi doblao talei, yanowamö täbä nija bä nofi doablamobä. Inaja bä cuaaö lä dicoo wei bä lä cui, Yai Bada nija bä nia dobämoimi. Yanowamö täbä nija bä nofi doablamobä, ö̦jö cama etä li waiquiwä.
40006003	Bä lä jo̦li wei wama bä dobäö däjä, ai wama bä mojodumabolanö bä yai da dobäje.
40006004	Wama bä bayeliblaö ma ja̦too wei ma cui, Faafä a lä culadinö wamacö daö weicätä, wamacö dobäö mö feduodayobä —a cuma.
40006005	Abinaja Jesús a cuma. —Wa nö bayeli nacao däjä, bä jole jole lä dodijaö wei bä lä cuaaö weinaja, a cuaa dijä. Judio bä yododabä yafi bä jamö ma cui, sibo jamö bä bluca lä juaaö wei jamö ma cui, ö̦jö bä lä cui, Yai Bada nija wawädowä bä a̦ shino faö bufi doblao talei, yanowamö täbä nija bä nia dodijaö fa dablamonö. Cafä nija ei ya wa̦ lä cui, bejedi lä ya wa̦. Inaja bä lä cuaaö wei bä lä cui, Yai Bada nija bä nia dobämoimi. Yanowamö täbä nija bä dodijaö dablamobä, ö̦jö cama etä li waiquiwä.
40006006	Ma, Yai Bada nija wa nö bayeli nacao bufio ja, afä yano jamö wa fa lucälönö, wa yoca fa lacönö, Faafä nija a wa̦ faö da ja̦too. Wa wa̦ faö ma ja̦too wei ma cui, Faafä a lä culadinö wa wa̦ ji̦liaö fe yadio wä, wa dobäbä.
40006007	’Abinaja ca̦i —Jesúsnö bä nowa tama—. Yai Bada nija wamacö nö bayeli nacao ja, Yai Bada a daö lä mlajei bä lä cuaaö weinaja, bä cuaa dijä. Ö̦jö bä lä cui, bä aca jayuaö buo talei. “Inaja ya wa̦ labaaö cuaaö ja, wale a̦ yai nia ji̦liadayou”, bä bufi jole cuu dicoo talei.
40006008	Ö̦jö bä lä cuaaö weinaja, bä cuaa dijä. Wamacö lä jo̦li wei, Faafä a lä culadinö wamacö daö waiquiwä. Wamacö nö bayeli nacao showao mlao däjä ma cui, wamacö daö malä waiquile.
40006009	’¿Ö̦jö tawä? —a cuma—. Yai Bada nija wamacö nö bayeli nacao ja, abinaja wamacö yai cubä. “Fabe, yamacö lä Fö̦ömou wei wa lä culadi, cafä wa wa̦fa shino doblao wäyämobä wa. Wa wa̦fa jole jole jayumamou buobä wami.
40006010	Eja yamalecö ca̦i cua da dodijiiquiyo. Fedu jamö wa wa̦ juamou lä culadinaja, ei bita jamö ma cui, inaja showawä wa wa̦ ca̦i juamou cuo mö feduobä.
40006011	Yamacö nia lä iyaö wei täbä ja, showadi yamalecö da dobä.
40006012	Yamacö doblou lä mlai, tä nowa ca̦i da mladamalö, camiyä yamalecö lä yabäcaö wejei bä nija, yama tä nowa bluca mladamaö lä cuaaö weinaja showawä.
40006013	Yamacö nö doblobö lä mlai jamö, yamalecö ca̦i da wasö. Tä lä wa̦lidii tä ja, yamalecö da nowamöbo.” Einaja Yai Bada nija wamacö cubä.
40006014	’Ai täbä nija wamacö nowa lä cule wama tä nowa mladamalei ja, inaja showawä Faafä a lä culadinö wamacö nia taamaö mö feduo malä cui.
40006015	Ö̦jö ma cui, täbä doblou lä mlai täbä nija wamacö nowa lä cuo wei, wama tä nowa mladamaimi dicowä ja, cafä wamacö ma cui nija, Faafänö tä nowa lä taboladi tä nia ca̦i mladamaö ayaomi.
40006016	Abinaja Jesús a cuma. —Yabäcou mlai ja, Yai Bada nija wamacö nö bayeli nia fa nacaodinö wamacö iyaö wasöo ja, dodijidawä bä mömou fe da yadio, bä jole jole lä dodijaö wei bä lä cuaaö weinaja mlai. Ö̦jö bä lä cui bä iyaö wasöo däjä, Yai Bada nija bä dobämobä bä li cuaaimi. Yanowamö täbä nija bä nö nia fa ö̦jöböamonö, bä li cuaaö buo. ¿Ö̦jö tawä? Bä nö nia fa ö̦jöböamonö, bä mö ya̦lömou mlai ja bä fe shaclacawä bufi ca̦i wa̦lidiwä juadalou. Cafä wamacö nija ei ya wa̦ lä cui, bejedi lä ya wa̦. Yai Bada nija ö̦jö bä lä cui bä nia dobämoimi. Yanowamö täbä nija bä nö ö̦jöböamobä, ö̦jö cama etä li waiquiwä.
40006017	’Ma, cafä wamacö iyaö wasöo däjä, bä mö da ya̦lömolu —a cuma—. Bä feta u̦cu ca̦i da yacäcäblamolu, dodijidawä wamacö dablamou showao fe yadiobä.
40006018	Wamacö nia iyaö lä wasöo wei wamacö lä cui, yanowamö täbä nija wamacö nö ö̦jöböamamobä wamacö nia cuaaimi. Ja̦towä täbä iyaö ma wasöo wei ma cui, Faafä a lä culadinö täbä malä daö wei. ¿Ö̦jö tawä? Wamacö iyaö wasöo ma ja̦too wei ma cui, Faafänö wamacö dablaö fe yadio wä, wamacö dobäbä.
40006019	’¿Ö̦jö tawä? —Jesús a cuma—. Bita jamö täbä madofi shimoma dijejä. Wama täbä ma shimomaö wei ma cui, wamacö camishibö nia wädömamou. Wamacö madofibö nia ca̦i amu ushiböaö. Yanowamö täbä lucäö fa ja̦toonö, täbä nia ca̦i tomöablaöje.
40006020	Ma, fedu jamö afä täbä nowa yai lä bluca wei täbä shino yai shimomaö da balöodu. Ö̦jamö lä camishifä bä nia wädömamoimi. Wamacö madofibö nia ca̦i amu ushiböaö buomi. Täbä nia ca̦i tomöaimije.
40006021	¿Ö̦jö tawä? Afä wama täbä yai lä bufibou wei täbä lä cule jamö, ö̦jamö lä wamacö bufi nia malä cadididalou wei —a cuma.
40006022	Abinaja Jesús a cuma. —Cowa wacö lä culenaja bei wamacö mamocu cuwä, wawädowä wama täbä dablabä. Ö̦jö cudeenö, wamacö mamocu demi ja, wama täbä bluca wawädoablaö cuquei.
40006023	Ö̦jö ma cui, wamacö mamocu wa̦lidiwä dicowä ja, wama täbä nia dablaimi. ¿Ö̦jö tawä? “Tä shi̦i lä cule jamö camiyä ya cua waiquia lä cule”, wamacö bufi jole cuu bädao ja, wamacö bufi mö didi fe balojowä —Jesús a cuma.
40006024	Abinaja Jesús a cuu co̦oma. —A lä ojodamou wei a lä cuinö, moli a nosie nia shino juaö cadidio. Ai a wa̦ ma fale ma cui, bolacabö cäcöbö nosie nö juamamou doblobimi waiquiwä. Ai a nosie juaö mlai ja, ai a nosie nia shino yai juaö ayao. Ai a wa̦ shino juaö bufi doblao waiquiwä cudeenö, ai a wa̦ nia waii. Inaja showawä, madofi wama bä nofi yaibou dicoo ja, Yai Bada wama tä nofi nö yaibobimi waiquiwä, wama a nosie juabä —Jesús a cuma.
40006025	Abinaja Jesús e cuma. —Ö̦jö cudeenö bämacö nowa taö lä cule. Eja dodijidawä wamacö nia lä bälöo wei tä ja, bä bufi jo̦lijo dijä. ¿Ö̦jö tawä? Nii bä ma cui jamö, camishi bä ma cui jamö, bä bufi cuaablalo dijä. Wamacö demi lä cuo wei tä nowa yai bluca, nii wama bä lä waö wei bä nowa lä culenaja mlai. ¿Ö̦jö tawä? Bei wamacö nowa ca̦i bluca, camishi bä nowa lä culenaja mlai.
40006026	’Biyomö bä ja bä bufi da jaducublalu —a cuma—. Mobä döaö ma mlajei ma cui, bä iyaö. Nii bä taö ma mlajei ma cui, mobä shi̦liqui shimomaö ma mlajei ma cui, Faafä a lä culadinö bä malä iyamaö wei. Ö̦jö bä nowa ma tabole ma cui, ¡cafä wamacö nowa shino yai blucabou fe balojowä!
40006027	Wamacö demi nia lä cuo wei, Yai Bada tänö tä daö fe wädöa waiquia. Wamacö bufi lä jalujublalou wei tänö, wiisibö ma cui wamacö nö nia dedejedou majöomi.
40006028	’¿Wedi tabä camishi bä ja wamacö bufi nia li jalujublalou dicoo? —a cuma—. Jole jole bä bäwä ma cui ja, ö̦jö bä ja bä bufi da jaducublalu. Bä badaö. Bä ojodamou ma mlai ma cui, shinalu ubä juducaö ma mlajei ma cui,
40006029	bä liyäjäwä. ¿Ö̦jö tawä? Bämacö nowa taö lä cule. Bada tä Salomo a nö ma madofiböono wei ma cui, camishi ebä ma dodijidaono wei ma cui, ei jole jole bä lä cui, ¡bä shino yai mömou liyäjäwä dodijiwä!
40006030	Caje caje bä cudio ma mlai ma cui, bä ö̦shömaö ma nocamou wejei ma cui, bei bä jole fa fanö, bä mömou dodijidaobä, Yai Bada tänö bä bayeliblaö. Ö̦jö bä ma bayeliblaö wei ma cui, camishi bä ja ¿cafä bei wamacö nia shino bayeliblamou ayaomi daanö? Yai Bada wama a nofi bejedi mölaboimi showawä.
40006031	’¿Ö̦jö tawä? —Jesús a cuma—. Ö̦jö cudeenö, wamacö nia lä iyaö wei tä ma cui ja, wama toubä nia lä coaö wei toubä ma cui ja, camishi bä ma cui ja, bä bufi cuaablalo dijä. Wamacö bufi jalujou dodijio mlai.
40006032	Yai Bada a daö lä mlajei bä lä cui, inaja cama bä bufi li bluca cuaablalou. Ö̦jö ma cui, wamacö lä jo̦li wei, Faafä a lä culadinö wamacö li daö waiquia.
40006033	Ö̦jö täbä ja wamacö bufi cuaablalou mlai ja, Yai Bada tänö cama ebä nia ca̦i lä cuo wei tä ja, bä bufi shino yai dayäo da shalilio. Ö̦jö wama a bufi nia lä doblamabou wei tä ca̦i ja. Inaja wamacö bufi shaliliwä cudio ja, ö̦jö täbä ca̦i bluca showawä ma cui ja, wamacö nia dobäö.
40006034	’Ö̦jö cudeenö abinaja ya cuu —a cuma—. Fei däjä tä lä cuaale tä ja, bä bufi shino yai da dayäo, fena ja tä nia cublou lä majöo wei tä ja mlai. Fei däjä wamacö nia lä cuaaö wei tä cua ma waiquile ma cui, ¿wedi tabä fena ja wamacö nia lä cuaaö wei, wama tä a̦fa wayoaö li yädäablalou co̦a majöquei? Tä obi nia lä cublou wei tä ja, bä bufi jalujou dodijio dijä. Tä yai lä cublole däjä, ö̦jö däjä wamacö bufi shino yai dayäobä.
40007001	Abinaja Jesús a cuma. —Yanowamö bä dobloimi jöma dijejä, Yai Bada tänö cafä wamacö jömaö mö feduo mlaobä.
40007002	Wama bä jömaö si lä ijejeo weinaja, inaja showawä Yai Bada tänö wamacö nia jömaö cuo mö malä feduo wei. Bufi lämou mlai ja ai wama bä jömaö dicoo ja, inaja showawä cafä wamacö ma cui, bufi lämou mlai ja Yai Bada tänö wamacö nia jömaö mö feduo.
40007003	’Aifä a mamo jamö libu libu wa ma möö wei, cafä wa mamo jamö fii wa fi bada lä ca̦bole, ¿wa nö ö̦jöböamoimi tawä? —a cuma—.
40007004	Cafä nija fii fi bada ma läo däjä ma cui, ¿aifä nija bei wa wa̦ nia li faö? ¿Aifä mamo jamö libu libu e wai lä ca̦le, ö̦jö bei wa e nia li joyaö?
40007005	¡Jole jole wa lä dodijaö wei! Cafä wa mamo jamö fi bada lä ca̦le, fi joya da balölö. Ö̦jö däjä wa tä möö fa wacacablalunö, aifä mamo jamö libu libu e wai lä ca̦le, wa e joyaö dodijidaobä —Jesús a cuma.
40007006	Ö̦jö däjä, Yai Bada etä a̦ ji̦liaö lä moji wejei bä a̦fa wayoaö ja, Jesúsnö ji̦ima bä a̦fa jayumaö yacläablaloma. Abinaja a cuma. —Afä täbä dodijidawä lä yaile, ji̦ima bä nija täbä dodobou dicoo dijejä, wamacö nabä läläo mö yabamou cuqueije. Afä maa mabä baushi nowa wai lä bluca wei mabä ma cui, coshino bä nija mabä jöböaö dicoo dijejä, mabä cadicaöje ja, mabä shamiamaö bädao mlaobeje.
40007007	Abinaja Jesús a cuma. —Yai Bada nija bä da naco, wamacö dobäö cuquei. Dodijidawä tä da dayäaje, wama tä dablaö weicätä. Bei yoca da cloocaje, yoca caloblaö wä. ¿Ö̦jö tawä?
40007008	Bä lä nacou wei bä bluca lä cui, bä malä dobämou wei. Inaja showawä, tä dodijidawä lä dayäaö wejei bä nija tä dodijididawä dablamou. Bei yoca lä cloocaö wejei bä ma cui, ö̦jö bä nija yoca caloblamou.
40007009	’Cafä wamacö ijilubö lä cuinö, nii a nacaöje ja, ¿maa wama ema nia jöböaö yacläo tawä? —a cuma—.
40007010	Yuli a nacaöje ja, ¿olu wama ecö nia jöböaö buo daanö?
40007011	Wa̦lidiwä talewä wamacö ma cui, dodijidawä ijilufä wama bä dobäö daö waiquiwä ja lä, Faafä fedu jamö a lä culadi, ö̦jö bei a nia shino yai dodijaö fe balojoo. Dodijidawä tä ja bä lä nacou wei bä nija tä jöböaö wä.
40007012	’¿Ö̦jö tawä? —a cuma—. Ai täbä nija cafä wamacö nofimamou bufi lä doblao weinaja, inaja showawä ai wama täbä yai nofimaö cuobä. Inaja wamacö cuaaö ja, Moisesi wama etä a̦ nofi cadidibou waiquiwä. Yai Bada a wa̦no wäyälewä bä ma cui, inaja wamacö cuaaö ja, ö̦jö wama bä a̦ nofi ca̦i cadidibou mö feduwä.
40007013	Abinaja Jesús a cuma. —Täbä ba̦limi nia lä cuo wei yo jamö wamacö jubä, wajaquemi yoca jamö bä faö fe da yadiofälö. ¿Ö̦jö tawä? Shobali wacö nö mayo yoca shino blaucuwä. Ö̦jö yo ca̦i wawädowä. Ö̦jamö lä bä lä juu wei, bä bluca fe balojowä.
40007014	Ö̦jö ma cui, täbä ba̦limi cuobä yo jamö täbä jubä, yoca wajaquemi. Ö̦jö yo jamö täbä juu si ijejewämi. Ö̦jö yo yai lä dablaö wejei bä lä cui, bä bolacami —a cuma.
40007015	Abinaja Jesús a cuma. —Yai Bada a wa̦no wäyälewä bä a̦fa jole lä jilou wei bä nija bä da moyaweicu. Cafä wamacö fe walooje däjä, oweja bä nö ishobimi lä culenaja bä mömou ma cuablalou wei ma cui, bä möla dijä. Ji̦ima bä yai lä waitelimou wei bänö täbä nabä queo si ijejewä lä culajeinaja, inaja bä bufi lä cui cäbä.
40007016	Nii bä lalou däjä defibä nö ö̦jöböamou lä culenaja, inaja showawä cama bä ma cui wama bä nö ca̦i nia ö̦jöböaö cuo. ’Mösöcö bä jamö, nii bä jucamou dao malä mlai —a cuma—. Ico bä ma cui, uba bä ma cui, ö̦jamö lä bä nia yädäomi.
40007017	Fii fibä lä dodijidai fibä jamö, nii wa̦lidiwä cäcö nia lalou buomi. Inaja showawä, fii wa̦lidii fibä jamö, nii dodijidawä bä nia ca̦i laloimi mö feduo.
40007018	Fii fibä lä dodijidai fibä jamö, nii wa̦lidiwä bä nö lalobimi waiquiwä. Fii wa̦lidii fibä ma cui jamö, nii dodijidawä bä nö ca̦i lalobimi mö feduwä.
40007019	¿Ö̦jö tawä? Nii dodijiwä bä lalou lä mlai fibä fa diyälalöjenö, fibä nia yablaöje.
40007020	’¿Ö̦jö tawä? —a cuma—. Nii wa̦lidiwä bä lä lalou wei däjä, wama defi nö wa̦lidiwä ö̦jöböaö lä cuaaö weinaja, inaja showawä Yai Bada a wa̦no wäyälewä bä a̦fa jole lä jilou wei bä lä cui, bä doblou lä mlai tänö, wama bä nö nia ca̦i ö̦jöböaö cuo mö feduo —a Jesús cuma.
40007021	Abinaja Jesús a cuma. —Camiyä nija, “¡Bada tä, Bada tä!”, ai bä cuu ma buo wei ma cui, Yai Bada tänö ö̦jö bä ca̦i nia cuomi. Fayä a lä culadinö tä tamaö lä bufii wei tä lä taö wejei bä lä cui, ö̦jö bä ca̦i nia shino yai cuo dodijio.
40007022	Fayänö täbä yanowamö nia lä jömaö wei etä cublou däjä, abinaja bluca täbä nia cublaloyoluu. “¡Bada tä, Bada tä! Cafä wa wa̦nö, ¿Yai Bada yama tä a̦ wäyänomi daanö? ¿Fecula yama bä ca̦i yashunomi? Tä nö lä quilijii, ¿yama tä bluca ca̦i wawämanomi?”, bä nia cublaloyoluu.
40007023	Ö̦jö däjä, ö̦jö bä nija ya wa̦ nö wäo ja, abinaja ya nia cuu. “Bämacö daimi. Shomi wamacö. Bä da alufälö, wa̦lidiwä talewä wamacö lä cui”, ya nia cuu. ¿Ö̦jö tawä? —Jesús a cuma.
40007024	Abinaja Jesús a cuma. —Camiyä ei wale a̦ lä ji̦liaö wejei däjä, wale a̦ juaö lä showadao wejei bä lä cui, abinaja ö̦jö bä li cuwä. Bufi moyawälanö cama e yafi lä i̦tamano wei a lä culenaja, ö̦jö bä li cuwä. Ö̦jö a lä cuinö täca fa blajamalönö, bei masi blaa lä co̦jomole jamö e defibä colo fa i̦taolalönö, e yafi i̦tao lojodooma.
40007025	Maa a fa quenö, yafi e jamö u caläö lojodoama ma cui, e yafi lojodoo showaoma. Wadolinö e yafi ma ja̦wedano wei ma cui, bei masi blaobä jamö defibö i̦tatao lojodeoma cudeenö, e yafi ca̦i wäcäö buonomi.
40007026	’Ai bä lä cuinö, camiyä ei wale a̦ ma ji̦liaö wejei ma cui, wale a̦ juaimije —a cuma—. Ö̦jö bä lä cui, abinaja bä cuwä mö feduwä. Ai a lä cui, a bufi dao mlalanö cama e yafi i̦tamaö lä bädaono wei a lä culenaja, ö̦jö bä cuwä mö feduwä. A bufi dao fa mlacunö, cama e yafi i̦tamama ma cui, mlaca mlaca bä cuobä jamö e defibä i̦taa bäaquema.
40007027	Maa a fa quenö, yafi a jamö u caläö fa lojodoanö, wadolinö a yafi ca̦i fa ja̦wedeblalönö, e yafi wäcälayoma. E yafi lä wäcälayono wei däjä, e yafi bada wa̦lioblou showadalayoma —Jesús a cuma.
40007028	Jesúsnö bä damaö jödödou däjä, a wa̦ lä shaliliablalono wei tä ja, bä bufi möaaö dodijioma.
40007029	Moisesi etä a̦ ja bä showadi damaö lä cuaano wejeinaja, a wa̦ ji̦limamou cuono malä mlai. Jai tä a̦ yai daö shalilio showadaoma, a wa̦ ji̦liaö malä cuaano wejei.
40008001	Jefu balöcö jamö bä culanö, Jesúsnö bä ca̦i dömöa co̦baliyofälöma. A lä juu wei jamö, täbä bluca yaua showaquema.
40008002	Ö̦jö däjä, täbä sicö lä jodemaö wei tä wayunö a nö lä bleaano wei, a jalili waloquema. Jesús nija a fa dijoafälönö, abinaja e cuma. —Bada tä. Wale bayeliblaö ojode ja wale jalomalei dao, ya dodijidablou co̦obä —e cuma.
40008003	Jesús boco fa dododalunö, a jubädalema. Abinaja e cuma. —Ya ojode lä. A da jalolu, ö̦jö lä, wa dodijidablou co̦obä —e cuma. Täbä sicö lä jodemaö wei etä wayu mladou fa showadalonö, a dodijidablou co̦layoma.
40008004	Ö̦jö däjä, abinaja Jesús e cuma. —Ei bäfä lä jalomalöfe, yanowamö täbä nija wa tä a̦fa nia wäaimi. Nofi bäyäalewä nija a yai da mömodu. Moisesinö tä jöböamaö lä bufino wei, tä da dodobodu. Inaja wa cuaaö ja, bluca täbä nija wa nia demi dablamou wawädoo —a cuma.
40008005	Cabenao jamö Jesús a fa co̦blalunö, cama nija Lomateli bada a waloquema. Sodado 100 bä ca̦i lä cuono wei a bada cuoma. A wa̦ fe blacäjou ja
40008006	abinaja e cuma. —Bada tä. Ya nosie juamobä a lä cui, a fa ya̦tolibölönö a nö bleaaö feyaa —e cuma.
40008007	Ö̦jö nija abinaja Jesús e cuu nomöjöoma. —Bei. A da cuaafälö, ya jalomabä —e cuma.
40008008	Ö̦jö ma cui, Lomateli a bada lä cui, abinaja Jesús nija a cuma. —Bada tä. Bäfä nö yafimabimi camiyänö. Ya quilii. Wale bayeliblabä yami, judio ya malä mlai. Eja culanö ma cui wa wa̦ blajawä faö ja, ya nosie juamobä a lä cui, a nia jalou showadao.
40008009	¿Ö̦jö tawä? —a cuma—. Täbä nosie lä juaö wejei, ya tä malä dale. Iba bada bä lä cui ya bä a̦ juaö. Inaja showawä, camiyä ya nosiemou ja, iba sodado ya bä ca̦i lä cule bänö wale a̦ ca̦i juaöje. Ai ya shömaö ma cui, ai ya nacaö ma cui, wale a̦ juaö si ijejeweje. Ya nosie juamobä ya lä tabolenö, wale nosie ca̦i juaö showadao malä cui —Jesús nija e cuma.
40008010	Ö̦jö a wa̦ ja, bejedi lä Jesús a bufi doblaloma. Bä lä nocaono wei bä nija abinaja a cuma. —Cafä wamacö nija ei ya wa̦ lä cui, bejedi lä ya wa̦. Ei Lomateli a lä cuinö wale nofi mölabou lä culenaja, Isaeli wama ecö nija, moli ma cui ya dablaö bädaami.
40008011	¿Ö̦jö tawä? Bämacö nowa taö a lä cule. Yai Bada tänö cama ebä ca̦i cuobä jamö, shomi täbä lä bälöblai täbä nia waloblayoluu. Motoca a lä faö wei jamö ma cui, a lä queo wei jamö ma cui, ö̦jamö bä culanö bä bluca fa co̦camoliyonö, bä nia iyaö ca̦i loo. Ablaamö a ma cui, Isaacö a ma cui, Jacobo a ma cui, ö̦jö bä iyaö ca̦i loobä jamö bä nia yädäoyoluu.
40008012	Ö̦jö bä nia ma yädäo wei ma cui, Isaeli ebä nodiwä lä cui, ö̦jamö bä nia cuomi. Sibo jamö bä nia shäyäblaamou, tä mö dödöobä jamö. Ö̦jamö bä nia ö̦cöö. Bä nö beblalou yalo, bä nia lalöö —Jesús a cuma.
40008013	Ö̦jö däjä, sodado bä ca̦i lä cuono wei a lä cui nija, abinaja Jesús a cuu nomöjöoma. —A da co̦lufälö. Wale nofi mölaboma yalo, wa wa̦ juamobä a lä cui, a jaloa waiquilayoma —a cuma. Ö̦jö lä däjä showadawä a jalolayoma.
40008014	Simón e yafi jamö Jesús a fa lucälönö, Simón bä yesi e jalili blaa dalalema. A yoblaoma.
40008015	Imicö fa jubädalönö, etä yobli mladamaö showadalayoma. Ö̦jö däjä a fa jocädalunö, bä fama iyaa showamalema.
40008016	Motoca a lä queo wei däjä, bä lä feculaböono wei bä ca̦i waloblayolumaje. Jesús a wa̦nö ebä fecula yashublaö showadalayoma. Bä lä jaliliono wei bä ma cui, bä ca̦i jaloa showadamalalema.
40008017	¿Ö̦jö tawä? Jesús a nia lä cuaano wei, Yai Bada a wa̦no wäyälewä Isaia a lä cuinö tä a̦ wäyäö showao balöoma. Ö̦jö tä a̦ bejedi wawäblobä, Jesúsnö täbä bayeliblaö cuaama. Abinaja tä a̦ cuu. Camiyä bämacö bufi nö yai bleaabä tä ma cuono wei ma cui, camanö tä bluca däa majölema. Camiyä bämacö nö ninili bleaabä tä ma cuono wei ma cui, ö̦jönö tä däa fa majölönö, a nö bleaaö läoma. Einaja tä a̦ cuu.
40008018	Täbä bluca lä co̦camoyoluno wei täbä fa dalalönö, cama ebä nija Jesús a wa̦ fama, bä ca̦i bucaduobä.
40008019	Ö̦jö däjä, Moisesi tä a̦ ja täbä lä damaö wejei ai a lä cui, Jesús nija abinaja e cuyoluma. —Tä a̦ wäyäle. Wa juu lä bädao wei jamö ma cui, ö̦jamö ya nia nocao —a cuma.
40008020	Abinaja Jesús e cuu mö feduoma. —A möla dijä, ya yafibö cuami. Yalo bä bäcabö cublawä. Biyomö bä ma cui, bä yabäcabö cublawä mö feduwä. Ö̦jö ma cui, camiyä ya lä yanowamöblaleyoluno wei ya lä cui, ya yanobö cuami —e cuma.
40008021	Ai a nocao mö lä feduono wei a lä cui, a nia yauo showadao fa mlacunö, abinaja e cuma. —Bada tä. Fayä a lä ujudule etä cublou däjä, ya nomawä didiaö balöobä, ¿ö̦jö tawä? —a cuma.
40008022	Ö̦jö ma cui, abinaja Jesús e cuma. —Bufi nomawä, cama bä li nomawä didiayobä. Camiyä nija a nocaa da showadaiquiyo —e cuma.
40008023	Canawä ajamö Jesús a fa döcäbalunö, cama ebä lä nocamabono wei bä ca̦i döcäcou mö feduo showadaobaliyoma.
40008024	Ö̦jö däjä, bä befi ca̦i caläfälöbä jamö wadoli a lojode fa cublalunö, canawä a jamö mau u bada lä shäyäjou wei ubä fe lajoaö waiquioma ma cui, Jesús a midio fe yadio dicooma.
40008025	A jushulajenö, abinaja a nowa tamaje. —¡Bada tä! ¡Yamalecö da bayeliblalö! ¡Bämacö mishi duo a lä cube!
40008026	Abinaja Jesús e cuma. —¿Wedi tä tabä wamacö li quilii? ¿Yai Bada wama tä nofi li mölaboimi dicoo tawä? —e cuma. Ö̦jö däjä, a fa jocädalunö, wadoli a wasöa showadalema, u ca̦i bada lä shäyäjono wei u ca̦i. Ö̦jö a wa̦nö tä bluca ononodou showadalayoma.
40008027	Bä bufi yai shädayaimolanö bä wa̦liyoma. —¿Ei wedi bei a li dodijiwä? Wadoli a bada ma cui, mau u bada lä shäyäjou wei u ma cui, cama a wa̦nö täbä nofi mladou si ijejewä yai —bä cuma.
40008028	Ö̦jö däjä, Cadalateli bä ulifibö jamö Jesús a befi ca̦i waloquema, modu ai u mashi jamö. Jesús a fa itoblalufälönö, bolacabö cäcöbö lä feculaböono wei cäcöbönö a mö bamaböleyoluma. Nomawä täbä didiblaaö lä yaimou wejei jamö cäcöbö lä cuono wei, cäcöbö cuoma. Cäcöbö showadi waitelimou läoma yalo, ö̦jamö lä täbä jayuaö doblonomi.
40008029	Jesús nija bä a̦ i̦cali falayoma. —Yai Bada wa Ijilubö lä cuinö, ¿wedinaja yamalecö taamabä, bei wa li waloo cuboyoi? Yamalecö nabä jubä tä cubloimi ma showai, ¿wedi tä tabä yamalecö nö nia bleaamaö dicoa cule? —bä fecula cudaliyoma.
40008030	Bei. Ö̦jö jefu tä balöcö jamö, yalo coshino bluca bä iyaö bayäcäojolayoma.
40008031	Jesús nija fecula bä a̦ fe blacäjou ja, abinaja bä cuma. —Yamalecö nia yashuu ja lä, coshino bä nija yamalecö yai da shömöcö —bä cuma.
40008032	—¡Ö̦jamö lä bä da alufälö, ö̦jö lä! —bä nowa tama. Ö̦jö cudeenö, cäcöbö shi lä wa̦lino wei cäcöbö fa dacöfälöjenö, coshino bä nija fecula bä bluca lucäa nomöjölaliyoma. Bä fa lucäolalunö, tä mö wädäjäa lä dodijibe jamö coshino bä shi jalijiwä ca̦i fa yo̦balufälönö, mau u jamö bä mishi bluca duobaliyoma.
40008033	Coshino bä nofi lä tabono wejei bä lä cui, ö̦jö tä fa dalalöjenö, bä quilili doculayoma. Jesús a lä cuaano wei, shabono jamö tä a̦ bluca wäyäö co̦jolayomaje. Cäcöbö lä feculaböono wei cäcöbö jaloa lä co̦maleno wei tä a̦ ca̦i.
40008034	Ö̦jö tä a̦ fa ji̦liläjenö, shabono jamö bä lä bälöle bä bluca aa showalayoma, Jesús a möbeje. A fa dalalöjenö, bä nö quilili bleaama yalo, a shömöa co̦lemaje.
40009001	Canawä ajamö a döcäa fa co̦balunö, camateli ebä nijamö Jesús a bucadua co̦baliyoma.
40009002	Ö̦jö däjä, Jesús nija a lä ya̦toliböono wei a befi ca̦i cadömaboimamaje. A nofi lä mölabou wejei etä fa dalalönö, abinaja Jesús a cuma, a lä ya̦toliböono wei a nija. —U̦asi. A bufi da lojododalu. Wa doblou lä mlai, afä ya tä nowa bluca mladamaö lä cule —e cuma.
40009003	Moisesi etä a̦ ja bä lä damaö wejei ai bä lä cui, abinaja ebä bufi cudaliyoma. “Feinö Yai Bada a nö waiblaö lä cule”, bä bufi cudaliyoma.
40009004	Bä bufi cuu lä ja̦toono wei, Jesúsnö bä daö fa showadaonö, a wa̦ fama. —¿Wedi tä tabä, wa̦lidiwä tä ja wamacö bufi li cuaablalou dicoo?
40009005	Ei a lä cui, camiyä bei ya wa̦nö ya jalomaö lä dalenaja, inaja showawä ya etä nowa ca̦i mladamaö si ijejewä cuwä. Ya nowa tabä ya waiquiwä malä cui, a fa jocädalunö a co̦jamöö co̦obä. ¿Ö̦jö tawä?
40009006	Camiyä ya lä yanowamöblaleyoluno wei ya lä cui, eja bita jamö ya lä cule däjä, bä doblou lä mlai bä nija ya etä nowa mladamabä ya waiquiwä. Wama tä möbä, ö̦jö lä —a cuma. Einaja a fa cunö, ö̦jö däjä a wa̦ wawäa showaquema, a lä ya̦toliböono wei a lä cui nija. —Bei. A da ubladalu. Wa lä maquele wa täcö fa jocälänö, täcö ca̦i co̦jamöö da co̦o—a cuma.
40009007	A lä ya̦toliböono wei a fa ubladalunö, täcö ca̦i co̦a showadalayofälöma.
40009008	¿Ö̦jö tawä? A jalomaö fa dalalöjenö, bä bluca lä co̦camono wei bä quilia fe balojolaliyoma. Yai Bada tänö Jesús a nö yai wa̦lojomabou dodijioma yalo, tä nofi doablaö fe balojoomaje.
40009009	Ö̦jö däjä, Jesús a juu lä cuaano wei jamö, Mateo a wa̦fa lä cule a loa dalalema. Lomateli bada bä befi bä blada lä doaö wei a Mateo cuoma. Blada bä doabä jamö a läa fa dalalönö, abinaja e cuma. —Camiyä nija a da nocaiquiyo —e cuma. A ubladou fa showadalonö, Jesús nijamö a yaua showadalayofälöma.
40009010	Mateo e yafi jamö Jesús a iyama, cama ebä lä nocamabono wei bä sho. Bä iyaö ca̦i lä loono wei däjä, Lomateli bada bä befi bä blada lä doaö wejei bä ma cui, ai bä a̦fa ca̦i wa̦lidiwä talewä lä jilaö wejei bä ma cui, ö̦jö bä bluca loaleyoluma.
40009011	Faliseo bä bada lä cuinö, Jesús nija ö̦jö bä ca̦i iyaö fa dalalöjenö bä jushuoma. Ö̦jö däjä, Jesúsnö bä lä nocamabono wei bä nija abinaja bä cuma. —Cafä wamacö nija tä a̦ lä wäyäö wei a lä cui, ¿wedi tabä inaja a li cuaaö dicoo? Lomateli bada bä befi bä blada lä doaö wejei bä ma cui, wa̦lidiwä talewä ai bä ma cui, ¿wedi tabä ö̦jö bä ca̦i li iyaö dicoo? —bä nowa tamaje.
40009012	Jesúsnö ö̦jö bä a̦ fa ji̦lilänö, abinaja bä nowa taö ja̦looma. —Bä jalobä, bä lä demi wei bä nia icuomi. Bä lä jalili wei bä lä cui, ö̦jö bä nia shino yai icuo. ¿Ö̦jö tawä?
40009013	Yai Bada etä a̦ lä cuu wei tä a̦ ja, bä bufi da dayäo, wamacö bufi jaducublobä. Abinaja tä a̦ cuu —a cuma. Yalo wama bä ö̦shö lä dodobou wei, ö̦jö ya tä bufiboimi. Yanowamö wama täbä nofi nia lä ojodabou wei, ö̦jö ya tä shino yai bufii. ’Einaja Yai Bada tä a̦ cuu —a cuma—. Bä dodijidawä lä jömöo wei, ya bä nabä juno malä mlai. Wa̦lidiwä talewä ya bä nabä yai li juma.
40009014	Ö̦jö däjä, Juannö bä lä nocamabono wei bä lä cui, Jesús nija bä fa waloiquiyonö, abinaja ebä cuma. —Camiyä yamacö iyaö wasöo si ijejewä, yamacö iyaö yabäcou mlai ja, Yai Bada nija yamacö nö bayeli nacaodibä. Faliseo bä bada ma cui, inaja showawä bä li cuaaö mö feduwä. Ö̦jö ma cui, cafänö wa bä lä nocamabole bä lä cui, inaja bä li cuaaimi. ¿Wedi tabä afä bä ca̦i iyaö wasöomi dicowä? —bä cuma.
40009015	Abinaja Jesús e cuu yacläoma. —Fiya anö a suwä däaö däjä, ¿cäcöbö nofi co̦camoabeje jamö täbä wajäaö daanö? Ma. Ö̦jö ma cui, tä nö fa dedelönö a fiya fa co̦lunö, ö̦jö däjä bä fa wajäanö, bä nia shino iyaö juomi. ¿Ö̦jö tawä? —cama a wa̦fa tao ja, a cuma.
40009016	Ö̦jö däjä, shomi tä a̦ coyocomabou bufio fa mlacunö, camishi bä a̦fa wayoaö yaclämou nomöjöoma. —Abinaja ca̦i —Jesús a cuma—. Camishi jode cäcö lebesi ja, ai cäcö acadafu läabeje, dude cäcö cacaaimije. Inaja bä cuaaö fa cunoja, cäcö yaluuje däjä, dude cäcö fa busudublalunö, täca jädödou nö blaucublaliyobö wei. ¿Ö̦jö tawä?
40009017	’Inaja showawä, yalo wejediwä sibä ja, nashiwä dude toubä löaimije —a cuma—. Inaja bä cuaaö fa cunoja, ubä lä juluu wei ubänö sibä fa jädölönö, sibä nö wa̦liolaliyobö wei. Toubä nö ca̦i bläshäblaliyobö wei. Wejediwä sibä uduo malä mlai. Ma, yalo dude sibä ja, nashiwä dude toubä nia yai löaöje. Ö̦jö däjä, sibä nia dodijidawä cuo fe yadio. Nashiwä toubä ma cui, inaja showawä toubä nia dodijidawä cuo —Jesús a cuma.
40009018	Jesúsinö Juan ebä yömölaö showao däjä, judio bä yododabä yafi jamö a bada lä läo wei a lä cui, a walobaleyoluma. Jesús a cotä jamö a möfe bolanö, abinaja e cuma. —Tääyä a lä cui, a nomaa dicolayou culei. Ö̦jö ma cui, a möblaaö fe da yadioyo. Wa imicö fa maqueicunö, a demi cuo co̦obä —e cuma.
40009019	Inaja a cuu ja, bada a nija Jesús a nocaa showalayofälöma, cama ebä lä nocamabono wei bä lä cui sho.
40009020	¿Ö̦jö tawä? Jesús nija suwä a jalili yauaö ajedou juofälöma. A nö i̦yä bleaaö showai ja, lasha 12 a faa waiquimalema. A ajedou fa juofälönö, Jesús camishi ecö casö jubäa fe yadia yaulema.
40009021	Abinaja a bufi suwä cuma. “Ya ecö casö jubädaö ma bälayou wei ma cui, ya jalou weicätä”, a bufi cuma.
40009022	Jesús a mö fa yabadalunö, a dalalema. Abinaja e cuma. —A bufi da lojododalu, Ami. Wale nofi mölaboma yalo, wa jalolayou lä cufe —e cuma. Ö̦jö däjä showawä, yedu a suwä jaloa showadalayoma.
40009023	Bada e yafi jamö Jesús a fa co̦blalunö, bä a̦ nö bleaaö dalalema. Täbä ö̦cöbä jamö, showadi madofi bä a̦ lä jolaö wejei, bä a̦ ca̦i jolamaje. Bä lä co̦camono wei bä ca̦i ö̦cöma. Ö̦jö däjä, abinaja bä nowa tama.
40009024	—Bä siboa da co̦lufälö. Wama a moco nomöa lä bole, a nomaö cadidio malä mlai. A mia bädaa lä cule. Inaja bä nowa tama ma cui, a lä nomalayono wei tä daö waiquiomaje yalo, a noca i̦cablalamaje.
40009025	Ö̦jö ma cui, bä lä co̦camono wei bä bluca siboa fa co̦malöjenö, a moco nomawä maqueobä jamö Jesús a lucälayoma. Bei boco fa dälönö, a jocädou co̦layoma.
40009026	¿Ö̦jö tawä? Ö̦jamö bä bluca lä bälöjono wei bä lä cui nijamö, Jesúsnö a demi jocädamaö lä co̦ono wei tä a̦fa ji̦limou blaucublaliyoma.
40009027	Jesús a jayuaö lä co̦le jamö, bolacabö cäcöbö jubäbö yauaö juofälöma. Cäcöbö comöö yauaö jäafälölanö, abinaja cäcöbö cuu jäafälöma. —¡David nodiwä wa e lä cui! ¡Yafälecö nofi da ojodadaliyo!—cäcöbö cuma.
40009028	Ö̦jö däjä, yafi jamö a lä lucälayono wei jamö cäcöbö lucäa yaua jäa fe yadilayofälöma. Jesús nija cäcöbö fa ajedeicunö, cäcöbö wa̦lima. —“Feinö yafälecö jalomaö wei dao”, ¿bei wafäle nofi tabou? —Jesús a cuma. —Awei, Bada tä. Inaja bäfä nofi tabou dodijia lä cule —a nowa taböma.
40009029	Ö̦jö däjä, cäcöbö mamocu jubälalema. —Bäfäcö mamocu jalomaö a lä cule, yafäle nofi mölabou yalo yafäle nofi lä tabono weinaja showawä —a cuma. Inaja a cuolanö
40009030	cäcöbö mamocu jaloa showalayoma. Ö̦jö däjä, Jesúsnö cäcöbö a̦ nö wäo wasöö dodijioma. —Bäfäcö mamocu lä jalomalöfe tä ja, ai wafä täbä yömölaö mlai —cäcöbö nowa tama.
40009031	Ö̦jö ma cui, cäcöbö fa alunö, ö̦jamö bä bluca lä bälöblai bä nijamö, tä a̦ wäyäböö blaucou showao fe yadio dicooma.
40009032	Cäcöbö juu ajedeo showao däjä, fecula anö aca lä bolebömabono wei a lä cui, Jesús nija a ca̦i walobeyolumaje.
40009033	Ö̦jö däjä, fecula e fa yashulunö, aca lä boleböono wei a wa̦ faö liyäjäblou co̦layoma. Inaja a cuaaö ja, bä lä co̦camono wei bä lä cui, bä bufi bluca shädayaimoma. Abinaja bä cuma. —Yedu ja ma cui, Isaeli bäma ecö nijamö, ei a jaloa lä tamalufenaja, ¡moli ma cui tä ca̦i jaba dablamou bädaonomi! —bä cuma.
40009034	Ö̦jö ma cui, faliseo bä bada lä cui, abinaja ö̦jö bä cuma. —Ma. Fecula bada tä lojodenö bä li fecula yashuu buo —bä cuma.
40009035	Ö̦jö däjä, ai täbä bälöblawä mö lä fedui jamö, shabono bada bä jamö ma cui, wajaquemi bä wai shabono jamö ma cui, ö̦jamö lä Jesús a juu fa cuaanö, täbä yömölaö cuaama. Judio bä yododabä yafi bä jamö, Yai Bada tänö cama ebä nia ca̦i lä cuo wei tä a̦ wäyäö cuaama. Shomitawä bluca tä wayunö täbä lä jaliliano wei bä lä cui, bä bluca jalomaö cuaaö showaoma. Täbä lä wa̦lidiono wei bä ca̦i.
40009036	Täbä bluca lä mashicou wei täbä fa dalalönö, Jesús a bufi wajäblaliyoma. Oweja bä lä nowamaö wei a cuami däjä, bä nö yamili beblalou lä culenaja, bä nofi tadalema.
40009037	Ö̦jö däjä, cama ebä lä nocamabono wei bä nija abinaja a cuu yacläoma. —Wale nia lä bufiblaö wejei bä bluca cublawä. Nii bä tamobä bä bada lä waiquiinaja bä cuwä ma cui, bä nii nia lä taö wejei bä bolacami dicowä.
40009038	Wale nofi mölabobeje, ¿wedi bänö bä nia li yömölaöje? Yai Bada nija bä a̦ da fa, ö̦jö lä. Cama etäca ficali lä cule a Bada lä cui nija wamacö a̦ fa fanö, bä ojodamobä ö̦jönö bä yai shömabä —bä nowa tama.
40010001	Ö̦jö däjä, cama 12 ebä lä nocamabono wei bä lä cui, Jesúsnö bä nacaa fa ajedealalönö,fecula bä yashubeje bä tablamalema. Bluca tä wayunö täbä lä jaliliaö wei bä ma cui, täbä bluca lä wa̦lidii bä ma cui, ö̦jö bä ca̦i jalomaö cuaabeje bä tablamalema.
40010002	Jesucristonö bä lä shömöleno wei, ei bä li cuoma. Simón balöwä, Pedro a wa̦fa ca̦i lä cule. Bä fääshä Andrés e ca̦i. Sebedeo bä ijilubö Santiago e ca̦i, ö̦jö bä fääshä Juan e ca̦i.
40010003	Felipe a ca̦i, Badolomei a ca̦i. Tomás a ca̦i. Mateo a ca̦i, Lomateli bada bä befi bä blada lä doano wei a lä cui. Afeo bä ijilubö Santiago e ca̦i. Tadeo a ca̦i.
40010004	Simón a ca̦i, cama bä ulifibö jamö täbä shomi lämabou nofi lä wa̦libono wei a Simón lä cui. Juda Icaliode a ca̦i, Jesús a nia lä nomojoliano wei a lä cui.
40010005	Jesús ebä 12 lä cui, abinaja ebä nowa talanö ebä shömölema. —Judio bä lä mlai bä nijamö wamacö nia juimi. Samaliateli bä lä bälöle jamö ca̦i mlai.
40010006	Isaeli ebä nodiwä nijamö bä shino da jufälö, iba oweja bä nö yamili lä beblalole bä nijamö.
40010007	Wamacö juu cuaalanö, täbä yömölaö da cuaafälöje. “Yai Bada tänö cama ebä ca̦i nia lä cuo wei, etä ajedou waiquia lä cuimi”, wama bä nowa taö cuaabä.
40010008	Bä lä jalili wei wama bä nia jalomaö cuaaö. Täbä lä nomaö wei wama bä demi nia ca̦i jocädamaö. Bä sicö lä jodei wei wama bä ca̦i nia dodijidablamaö co̦o. Fecula wama bä nia ca̦i yashuu. No mlai ja wamacö lä bayeliblamono weinaja, inaja showawä, no mlai ja wama bä nia bayeliblaö cuo.
40010009	’Olo bä ma cui, blada bä ma cui, täbä madofi luluamobä ai bä mö feduwä ma cui, ö̦jö wama bä befi ca̦i nia ya̦boimi —a cuma—.
40010010	Wamacö lä jublole däjä, shinoco wamacö nia juu. Wama täbä didibofälöbä, wama täbä nia däboimi. Camishi wama bä nia bolacafälöimi. Wamacö mamicö didiobä täbä ma cui, inaja showawä. Fii wama defibä nia ca̦i bofälöimi. ¿Ö̦jö tawä? Shinoco täbä ma juu wei ma cui, bä ojodamou yalo, bä iyamabeje bä li waiquiwä malä cui.
40010011	’Ai täbä shabonobö jamö wamacö co̦blaliyou ja, wamacö bälömabou lä ojode wejei bä lä cui nijamö, ö̦jamö bä da yanöcöicu —a cuma—. Wamacö juu co̦ofälöö ja, ö̦jamö lä culanö wamacö nia jocäö co̦o.
40010012	Wamacö yafii däjä, ö̦jamö bä lä bälöle wama bä nia bayelimaö showadao, bä bufi ca̦i yanöcöwä cuobä.
40010013	Dodijidawä wamacö waloamaöje ja, Yai Bada tänö bä bufi nia yanöcömabou. Ö̦jö ma cui, dodijidawä wamacö waloamaimi dicooje ja, bä nia bayeliblamoimi. Bä bufi yanöcömabobä bämi.
40010014	’¿Ö̦jö tawä? —a cuma—. Ai bänö wamacö bälömabou bufiomije ja, wamacö a̦ ca̦i ji̦liaö bufiomi dicoweje ja, abinaja wamacö nia cuaaö. Ö̦jö wama bä tabi feiaö yalo wamacö sibolanö, bei wamacö mamicö busi jamö bä libu libu lä sudile, wama ebä nia yaösöblalefälöö. Ö̦jö lä tänö, bä nö nia lä bleaaö wei wama tä nia jömaö.
40010015	Cafä wamacö nija ei ya wa̦ lä cui, bejedi lä ya wa̦. Yai Bada tänö täbä jömabä etä cublou däjä, Sodomateli bä nö nia ma bleaaö wei ma cui, Comolateli bä nö nia ca̦i ma bleaaö wei ma cui, ö̦jö lä bä nö nia shino yai bleaaö dodijio.
40010016	’Bämacö shömaö lä cule —Jesús a cuma—. Ji̦ima bä waiteli lä läle jamö, oweja bä shäablamou si ijejewä lä cuo weinaja, wamacö nia cuo. Olu bä moyawe lä culenaja, bä moyawäa da cuicu. Joledo bä a̦ ji̦limamou oquejewä lä culenaja, bä a̦ ca̦i oquewä cuo mö da feduo.
40010017	Yanowamö täbä nija bä da moyaweicu. Judio bä bada lä yododoblai bä nijamö wamacö noshi nia ö̦jödabouje, wamacö nö bleaamabeje. Judio bä yododabä yafi bä jamö wamacö si nia ca̦i yafelimaöje.
40010018	Iba wamacö yalo, bada bä yai bälöo lä dodijio wei bä nijamö wamacö nia lulubou fe yadioje. Bada bänö cama ebä lämabou mö lä feduo wejei bä ma cui nijamö, inaja showawä. Judio bä ma cui nija, judio bä lä mlai bä ma cui nija, ö̦jö bä nija wamale a̦fa wäyäbä, ö̦jö tä ca̦i nia cuo.
40010019	’Bada bä nija wamacö noshi ö̦jödabouje däjä, wamacö nofi nia lä bäyäo wei tä a̦ ja, bä bufi jo̦lijou dicoo dijä —a cuma—. Wamacö wa̦liije däjä wamacö a̦ moyawe juobä, ö̦jö däjä showawä, wamacö a̦ nia bayeliblamou.
40010020	Cafä wamacö a̦ mlai, Faafä a lä culadi bei Bufinö wamacö a̦ nia macocamaö.
40010021	’Tä nia wa̦lidiblou —a cuma—. Cama bä mashi ma cuinö bä noshi nia ö̦jödabouje, bä shäbeje. Bä fö̦ö bä ma cuinö, bä ijilubö ebä noshi nia ö̦jödabouje. Bä ijilubö ebä ma cuinö, bä fö̦ö, bä nöö ebä nabä nia shömaöje, bä shäbeje.
40010022	Iba wamacö yalo, bluca bänö wamacö nofi nia wa̦libouje. Ö̦jö ma cui, a shämobä etä ma cuo däjä ma cui, a nö wa̦lojaö fe lä yadio wei a lä cui, ö̦jö a nia jucäamou fe yadio.
40010023	’Ai täbä shabonobö jamö wamacö nö bleaamaöje ja, ai lä täbä shabonobö nomöjöwä jamö, bä docua cuablalou da majöofälö —a cuma—. Cafä wamacö nija ei ya wa̦ lä cui, bejedi lä ya wa̦. Isaeli ebä nodiwä lä bälöblai jamö wamale a̦fa wäyäö jödödou cuaaö showao mlao däjä, camiyä ya lä yanowamöblaleyoluno wei ya lä cui, ya nia waloo co̦oyoluu.
40010024	’Tä a̦ lä wäyäö wei a wa̦ ji̦liaö mlaoje däjä, cama ebä lä nocale bä a̦ nia ji̦liaö ayaomije —a cuma—. Inaja showawä, bada a lä cui a nofi tabou mlaoje däjä, cama ebä nofi tabou ayao mlajeicätä.
40010025	Tä a̦ lä wäyäö wei a wa̦ ji̦liaö lä mlajeinaja, inaja showawä cama ebä lä nocao wei bä a̦ nia ji̦liaimi cuo mö feduoje. Bada a nofi tabou lä mlajeinaja, inaja showawä cama ebä nofi nia taboimi cuo mö feduoje. Inaja lä waiquiwä. Bä ca̦i lä cule a bada lä cui, a wa̦fa Sadanasi taö waiquiweje yalo, cama ebä lä cule bei ebä a̦fa wayobou dodijia yaiqueije.
40010026	’Yanowamö täbä nö quili ta dijejä, ö̦jö lä —Jesús a cuma—. Tä a̦ fei däjä wäyämamou lä ja̦too wei, wawädowä tä a̦ nia wäyämamou malä nomöjöo wei. Tä a̦ lä jo̦yabou wejei, tä a̦ nia jödödöwä wawäblamou malä cui.
40010027	Cafä wamacö nija ya tä a̦ wäyäö lä ja̦too wei tä a̦ lä cui, wawädowä tä a̦ da wäyäje. Wajado wama tä a̦ lä ji̦liablaö wei tä a̦ lä cui, wamacö a̦ nacläalanö tä a̦ fe da dolemaje.
40010028	Yanowamö täbä nö quili ta dijejä. Bei wamacö shäö ma cujei, bei wamacö bufi nia nomamaimije. Ma, Yai Bada a nö quili yai shino da taje. Ö̦jönö täbä shäö däjä, bei täbä ma cui, bei täbä bufi ma cui, shobali wacö jamö täbä nö yai bleaamaö lä daö wei, ö̦jö a.
40010029	’Blada moli a wai ja, biyomö bolacabö cäcöbö wai däamamou talei. ¿Ö̦jö tawä? —a cuma—. Biyomö bä nowa bluca ma mlai ma cui, Faafä a lä culadinö bä nofi bluca jaducubou. Bä lä nomablou wei bä ca̦i daö.
40010030	Bä nofi jo̦lio dijä. Bei wamacö feta u̦cu ma cui, Yai Bada tänö wamacö feta u̦cu bluca daö.
40010031	Bä quili dijä, ö̦jö lä. Biyomö bä nowa lä culenaja mlai, Yai Bada tänö cafä wamacö nowa yai blucabou —a cuma.
40010032	Abinaja Jesús a cuma. —Yanowamö täbä nija, quilii mlai ja iba bä a̦fa wäamou lä wawädoo wei bä lä cui, iba ya bä a̦fa nia ca̦i wawädowä wäyäö mö feduo. Camiyä ya lä yanowamöblaleyoluno wei ya lä cuinö, Fayä a lä culadi jamö iba ya bä a̦fa nia ca̦i wawädowä wäadayou.
40010033	Ö̦jö ma cui, yanowamö täbä nija iba bä a̦fa wäamou lä quilii wei bä lä cui, Fayä a lä culadi jamö ö̦jö ya bä a̦fa nia ca̦i wäyäimi mö feduo.
40010034	Jesús abinaja a cuma. —Bita jamö yanowamö ya täbä yanöcömabobä, ya junomi. ¿Ö̦jö tawä? Inaja bä bufi cu dijä. Ma, ya täbä shino yai sheleleblamabä, ya juma.
40010035	Bä fö̦ö nija bä ijilubö e a̦ nia läblou. Bä nöö nija bä tää e a̦ ca̦i nia läo mö feduo. Bä yesi nija bä tatä e a̦ ca̦i nia läo mö feduo.
40010036	Iba wamacö yalo, afä bä mashi cadidiwä ma cuinö wamacö nofi nia yai wa̦libouje.
40010037	’Wale jo̦wa ma bufii wejei ma cui, bä fö̦ö ebä nija bä bufi mö blucao dicoo ja, bä nöö ebä nija bä bufi mö ca̦i blucao dicoo ja, iba bä cuobä bämi waiquiwä. Bä ijilubö ebä ma cui, bä tää ebä ma cui, inaja showawä. Ö̦jö bä nija bä bufi mö blucao dicoo ja, iba bä nia cuomi.
40010038	Camiyä nija bä nia lä nocao wei bä lä cui, bä cuaaö bufi lä doblao wei tä ja, bä yai nia wasöo. Wale bufiije yalo bä ma shäö wejei ma cui, bä nia ojode cudio fe yadio. Bä nia nocao fe yadio.
40010039	Eja bä demi nia lä cudio wei tä ja bä bufi mö lä blucao wei bä lä cui, bä ba̦limi nia cuoimi. Ö̦jö ma cui, camiyä ya nowa ja bä shämou lä ojodao wei bä lä cui, ö̦jö bä nia shino ba̦limi cuo ayao.
40010040	Abinaja Jesús a cuma. —Cafä dodijidawä wamacö co̦blamaöje ja, camiyä ma cui wale dodijidawä co̦blamaö mö feduoje. Inaja showawä, dodijidawä wale lä co̦blamaö wejei bä lä cuinö, wale lä shömöleno wei a ma cui, ö̦jö a ca̦i dodijidawä co̦blamaö mö feduoje.
40010041	’Yai Bada a wa̦no wäyäö yalo a dodijidawä lä co̦blamaö wejei bä lä cui, Yai Bada a wa̦no wäyälewä bä nia dobämou lä culenaja, ö̦jö bä nia ca̦i dobämou cuo mö feduodayou. ¿Ö̦jö tawä? —a cuma—. A cadidou yalo a dodijidawä lä co̦blamaö wejei bä lä cui, bä lä cadidou wei bä nia dobämou lä culenaja, inaja showawä ö̦jö bä nia ca̦i dobämou cuo mö feduodayou.
40010042	’Iba ai a wai bädawä ma cui, camiyä nija a nocao yalo a lä dobäö wejei bä lä cui, inaja showawä ö̦jö bä nia ca̦i dobämou cuo mö feduodayou. Cafä wamacö nija ei ya wa̦ lä cui, bejedi lä ya wa̦. Mau si ajiwä u ja a dobäö bädao ma cujei, bä nia dobämodayou —a cuma.
40011001	Cama 12 ebä lä nocamabono wei bä yömölaa fa jödödöblalönö, Jesúsnö bä ca̦i aa co̦layofälöma. Täbä bälöa lä ajedeblai täbä shabonobö jamö bä ca̦i juu cuaama, ö̦jamö lä tä a̦ ca̦i wäyäö cuaafälöbä.
40011002	A fe lä lale jamö Juan a yömöladayomaje, Cristo a lä cuaano wei tä ja. Ö̦jö däjä, Jesús nija Juan a wa̦no wäyädayobeje, cama ebä lä nocamabono wei ai ebä shömölema.
40011003	Jesús a wa̦liije ja, abinaja ebä cuyoluma. —A jo̦wa nia lä juno wei, ¿ö̦jö cafä wa waiquiwä tawä? Ma, cafä mlai, ¿ai a nia yai lä juu wei yama a nö dabou showaobä daanö? —bä cuma.
40011004	Abinaja Jesúsnö bä nowa tama. —Wama tä a̦ lä ji̦liaö wei tä a̦ ma cui, wama tä lä dablaö wei tä ma cui, Juan nija tä a̦fa bluca da wäyäduje.
40011005	Bä lä jubäbö wei bä lä cui, bä mamocu dodijidablou co̦o. Bä juu dao lä mlai bä lä cui, bä jublou. Täbä sicö lä jodemaö wei tä wayunö bä nö lä bleaaö wei bä lä cui, bä dodijidablou co̦o. Bä yömöca lä comi wei bä lä cui, bä yömöca walalablou co̦o. Bä lä nomaö wei bä lä cui, bä demi jocädou co̦o. Bä lä jo̦li wei bä lä cui, dodijidawä tä a̦ ja bä yömölamou.
40011006	¿Ö̦jö tawä? Camiyä wale nofi mölabou fe lä yadio wei a lä cui, ö̦jö a bufi nia yai doblalou —bä nowa tama.
40011007	Ö̦jö däjä, Juannö bä lä shömöleno wei bä aa fa co̦lufälönö, bluca bä lä co̦camono wei bä nija, Jesúsnö Juan a wa̦fa wayoaö juoma. —Ulifi bloque a jamö, ¿wedi wama tä möbä wamacö li juma? ¿Wadoli anö cau cau bä lä yalälaö wei wama bä möö bädaobä daanö? Mlaicätä. Wamacö juu buonomi.
40011008	Ja̦o. ¿Wedi wama tä yai nia fa mönö, wamacö li juma, ö̦jö lä? —a cuma—. Camishi dodijidawä bä ja a yai lä didio wei wama a möbä, ¿bei wamacö juma? Ma, camishi dodijidawä bä ja bä lä didio wei bä lä cui, ulifi bloque a jamö, ö̦jö bä nia cuomi. Bada bä bälöo lä dodijio wei bä nija, ö̦jö bä li bälöo.
40011009	’¿Wedinaja a wa̦lo cuwä wama a yai nia fa mönö, bei wamacö juma, ö̦jö lä? —a cuma—. ¿Yai Bada a wa̦no wäyälewä wama a möö mlaobä daanö? Awei. Ö̦jö wama a möbä lä. Cafä bämacö nowa taö lä cule. Juan a lä cui, Yai Bada a wa̦no wäyälewä ai a bädawä mlai, ö̦jö bei a shino yai bada dodijiwä.
40011010	Yai Bada tä a̦ oni jamö, Juan a wa̦fa ca̦i wäyämou balöoma. Abinaja tä a̦ cuu. Bei. Wa nia juu lä cuaafälöö wei jamö wa wa̦no taö balöafälöbä, iba ya nia shömaö balöo, wa wa̦ ji̦liaö dodijidaobeje. ’Einaja tä a̦ cuu —a cuma—.
40011011	¿Ö̦jö tawä? Cafä wamacö nija ei ya wa̦ lä cui, bejedi lä ya wa̦. Bluca bä lä bälöblai bä ma cui nija, bä jaba lä bälöjono wei bä ma cui nija, Juan nija a bada fe biyäjäobä a cuami. ¿Ö̦jö tawä? Ö̦jö ma cui, Yai Bada tänö cama ebä ca̦i lä cuo wei bä lä cui, ö̦jö bä nofi shino yai tabobeje cäbä. Ö̦jö bä nijamö a cua lä bäle a ma cui nija Juan a nojablaliyo.
40011012	’¿Ö̦jö tawä? —a cuma—. Yai Bada tänö cama ebä nia ca̦i lä cuo wei tä a̦ ja, ai täbä a̦ läblou. Tä a̦ ca̦i waibouje. Juannö täbä lä yömölano wei däjä, bä a̦ jaba wawäblaliyoma. Fei däjä showawä ma cui, bä a̦ lojodoaö showawä.
40011013	Cama ebä ca̦i nia lä cuo wei, Yai Bada a wa̦no wäyälewä bä bluca lä cuinö tä a̦fa wäyäö balöblaomaje, Juan a cublou showao mlao däjä. Moisesi tä a̦ jamö ma cui, ö̦jö tä a̦fa ca̦i wäyämou showao balöoma.
40011014	Ö̦jö wama tä a̦ bejedi bufibou ja, Juan wama a nö nia ö̦jöböaö showao. Elia a nia jo̦wa juu lä co̦ono wei, ö̦jö a cuoma.
40011015	Wamacö yömöcacö lä walalai, bä yömöca daa da dodijiicu.
40011016	’Wamacö fei däjä lä bälöblai wamacö lä cui, ¿wedi tä cuwä lä dodijiinaja, bei wamacö cuwä dodijiwä? —a cuma—. Wamacö a̦ juomi fe balojowä. Ijilu bä i̦liyamobä jamö, bä a̦ juayou lä mlainaja showawä. Nii bä lulabeje jamö ijilu bä i̦liyamou däjä, abinaja bä cuaaö. Ai bä mashi i̦liyamou fa shomitaicunö, abinaja bä nowa taöje.
40011017	“Uo. ¿Wedi tabä yamalecö a̦ li juaimi dicowä? Amowa yama fi jolaö däjä ma cui, wamacö li blaö blaömoimi. Jole jole yamacö ma ö̦cöö däjä ma cui, wamalecö a̦ ca̦i bayeliblaimi”, bä nowa taöje. Ijilu bä i̦liyamobä jamö, showadi einaja bä li taamayou.
40011018	’¿Ö̦jö tawä? —Jesús a cuma—. Cafä wamacö ma cui, inaja showawä wamacö cuaaö. Wamacö a̦ juomi fe balojowä. Fe ojomalewä Juan a lä cui, ö̦jö wama a wa̦ juano malä mlai. Ö̦jö a fa waloiquiyonö, a iyaö wasöoma. Nashiwä toubä ca̦i coanomi. A waiyoma cudeenö, “A li feculabö”, wama a nofi li taboma.
40011019	¿Ö̦jö tawä? Juan a lä cuaano weinaja, ya cuaaö ma mlai ma cui, inaja showawä camiyä ya lä yanowamöblaleyoluno wei ya lä cui, wamale a̦ ca̦i ji̦liblaimi cuwä mö feduwä. Camiyä ya fa waloiquiyonö, ya ca̦i waiyo mlai ja ya iyaö showawä. Bei ya toubä ca̦i coaö. Ö̦jö ma cui, wamale a̦fa ca̦i wayoaö mö feduwä showawä. “Showadi a iyadii”, wamacö cuu. “A shi wa̦lii bufi fa doblaonö, toubä coadii”, wamacö cuu. “Lomateli bada bä befi, bä blada lä doaö wejei bä ma cui, wa̦lidiwä talewä ai bä ma cui, bä shino nofimadii”, wamacö cuu. ¿Ö̦jö tawä? Inaja wamacö ma cuu däjä ma cui, Yai Bada a wa̦ moyawe. Ö̦jö a wa̦ lä cadidibou wejei bä bluca lä cuinö a bejedi dablamaöje—Jesús a cuma.
40011020	Ö̦jö däjä, Jesúsnö ai bä lä bälöblai bä nowa blajawä tama. Ö̦jö bä yafibö jamö, tä nö lä quilijii showadi tä bluca ma wawämano wei ma cui, wa̦lidiwä tä ja bä bufi lädonomi cudeenö, bä nowa li tamoma.
40011021	Bä nowa blajawä taö ja, abinaja a cuma. —Colasiniteli wamacö, Besaidateli wamacö, wamacö nö bleaaö fe balojoobä wamacö. Yai Bada wama a lojode dablabä, cafä wamacö nijamö tä nö lä quilijii, bluca ya tä wawämama. Diloteli bä nijamö, inaja ya cuaaö mö feduo fa cunoja, Sidonoteli bä nijamö, ya inaja cuaaö mö feduo fa cunoja, wa̦lidiwä tä ja yedu bä bufi nö lädaliobö wei. Bä doblou lä mlai tä ja, yubu ushibö ja yedu bä nö looquebö wei. Camishi a̦loqui bä ja yedu bä nö didiobö wei, bä bufi nö wa̦lidiwä ö̦jöböamobä.
40011022	Abinaja bämacö nowa taö lä cule. Yai Bada tänö täbä obi nia lä jömadayou wei jamö, Diloteli bä nö nia ma bleaaö wei ma cui, Sidonoteli bä nö ca̦i nia ma bleaaö wei ma cui, cafä bei wamacö nö nia shino yai bleaaö fe balojoo.
40011023	’Cabenaoteli wamacö —a cuu nomöjöoma—. ¿Fedu jamö, Yai Bada tänö cafä dodijidawä wamacö nia tabodayou daanö? Mlaicätä. Bä lä nomaö wei bä cuobä jamö wamacö nia shäyäjäabodayou, täca nö quiliwä lä cubodi jamö. Yai Bada wama tä lojode dablabä, cafä wamacö nijamö tä nö lä quilijii ya tä bluca malä wawämano wei. Sodomateli bä nijamö, inaja ya ca̦i cuaaö fa cunoja, fei däjä ma cui bä nö yafibö cuo showaobö wei.
40011024	Abinaja bämacö nowa taö lä cule. Yai Bada tänö täbä obi nia lä jömadayou wei jamö, Sodomateli bä nö nia ma bleaaö wei ma cui, cafä bei wamacö nö nia shino yai bleaaö fe balojoo —a cuma.
40011025	Ö̦jö däjä, abinaja Jesús a cuma, Yai Bada nija. —Fabe. Fedu jamö ma cui, bita jamö ma cui, cafä lä wa shino Bada cua ayaa. Ei ya tä a̦ lä wäyäfe, bä bufi a̦fa moyawä lä taö wejei bä nija wa tä a̦ nofi mojodumabou. Bä bufi a̦fa dao lä taö wejei bä ma cui nija, inaja showawä. Inaja ö̦jö wa bä ma taamabou däjä ma cui, jai ijilu täbä lä cule bä nija wa tä a̦ yai wawäblamalema.
40011026	Awei, Fabe. No mlai ja, inaja wa bä taamaö bufi malä doblaono wei.
40011027	’Jödödöwä täbä nija ya Bada läobä, Fayänö wale tablamalema —a cuu nomöjöoma—. ¿Ö̦jö tawä? Yanowamö täbänö wale daimije. Fayä a lä culadinö, bä Ijilubö ya e lä cui wale shino daö ayawä. Inaja showawä, Fayä a daö ma mlajei ma cui, camiyä bä Ijilubö ya enö ya shino daö ayawä. Fayä ya dablamaö bufi lä doblao wei bä lä cui nija ya fa damalalönö, ö̦jö bä ma cuinö a daö mö feduweje.
40011028	’Wamacö bufi nö modawä lä bleaale wamacö lä cui, wamacö bufi nö wa̦lidiwä ca̦i lä beblalou wei wamacö lä cui, camiyä nijamö ¡bä da juima! Camiyä nija wamacö fa waloboyonö, bämacö bufi nia yanöcömabou.
40011029	Bämacö nosiemaö ja wamale a̦ da julä, camiyä nija wamacö damamobä. Ya wa̦ oquewä malä cui. Ya ca̦i nofi. Camiyä nija wamacö bufi nia shino yanöcöwä ca̦i cuo.
40011030	Bä dodijidawä cuobä, ya bä li nosiemaö malä cui. Ya bä lä taamaö wei tänö ya bä bufi nö bleaamaö malä mlai —Jesús a cuma.
40012001	Sábado däjä, ficali ca jamö Jesúsnö cama ebä ca̦i jayuafälöma, täbä yanöcöobä tä mö jalu lä cui däjä. Bä lä nocamabono wei bä ofälayofälöma yalo, mobä jucäa jayualalefälömaje, mobä owafälöbeje.
40012002	Ö̦jö ma cui, faliseo bä bada lä cuinö, ö̦jö bä fa dalalöjenö abinaja Jesús nija bä cuma. —Quiji afä wabä lä nocamabole, bä da mö. Täbä yanöcöobä tä mö jalu ja, inaja bä cuaaö mlaobä tä a̦ ma läle ma cui, bä cuaaö fe yadio —bä cuma.
40012003	Jesúsnö abinaja bä nowa tama. —David a bada lä cuaano wei, ¿bei wama tä a̦ oni daö mlaa cule? Cama a ma cui, cama ebä lä nocaono wei bä ma cui, bä ofäö yalo,
40012004	Yai Bada etä yano jamö a lucäa fa jayulofälönö, Yai Bada ebä nii lä yaimabou wejei bä nii ja, a iyalayofälöma. ¿Ö̦jö tawä? Ö̦jö bä nii ja, nofi bäyäalewä bä iyabä bä nii yaioma. David a iyabä bä nii cuonomi. Cama ebä lä nocamabono wei bä ma cui, inaja showawä. Bä iyaö mlaobä, Moisesi etä a̦ läoma. Ö̦jö ma cui, inaja David a ma cuaano wei ma cui, a jömamonomi. ¿Ö̦jö tawä?
40012005	’¿Moisesi bei wama etä a̦ oni ca̦i daö mlaa cule? —a cuma—. Täbä yanöcöobä tä mö jalu ja, täbä ojodamou mlaobä tä a̦ ma läle ma cui, Yai Bada etä yafi jamö nofi bäyäalewä showadi bä ojodamou fe malä yadio wei. Inaja bä ma cuaaö wei ma cui, bä jömamobä bämi.
40012006	Yai Bada cama etä yafi li cudeenö, täbä yanöcöobä tä ma cui ja, bä li ojodamou fe yadio. ¿Ö̦jö tawä? Yai Bada etä nofi yafi tabobeje etä yafi malä cui. Ö̦jö ma cui, a nofi nia yai tabou lä dodijio wejei a lä cui, fei däjä a cua lä cule.
40012007	’¿Ö̦jö tawä? —a cuma—. Iba wama bä jömabä bä ma mlai ma cui, Yai Bada ei wama etä a̦ ji̦liaö walalao dicoo fa mlacunö, wama bä li jömaö yacläoma. Ei tä a̦ ja wamacö bufi yai jaducuo fa cunoja, wamacö a̦ nö fabö mlai. Abinaja tä a̦ cuu. Yalo wama bä ö̦shö lä dodobou wei, ö̦jö ya tä bufiboimi. Yanowamö wama täbä nofi nia lä ojodabou wei, ö̦jö ya tä shino yai bufii.
40012008	’Einaja tä a̦ cuu —a cuma—. ¿Ö̦jö tawä? Täbä yanöcöobä tä mö jalu jamö täbä nia lä cuaaö wei tä ma cui ja, täbä nia cuaaö lä mlai tä ma cui ja, camiyä ya wa̦ fabä ei Bada ya waiquiwä, ya lä yanowamöblaleyoluno wei ya lä cui.
40012009	Ö̦jamö Jesús a ca̦i fa jayuicunö, judio bä yododabä yafi jamö, a lucäa nomöjölayoma.
40012010	Ö̦jamö lä imicö lä cofeono wei a cuoma. ¿Ö̦jö tawä? A nia dobloimi fa jömajenö, Jesús a wa̦limaje. —Sábado däjä täbä nia lä jalomaö wejei, ¿bei tä a̦ läami daanö, täbä yanöcöobä tä mö jalu ja? —bä cuma.
40012011	Abinaja Jesúsnö bä nowa tama. —Ai wa lä cuinö, täca täca aca jamö moli wa oweja lä tabole a quequei ja, täbä yanöcöobä tä mö jalu ma cui ja, ¿wa nia yäbäaö co̦omi daanö? ¿Ö̦jö tawä?
40012012	Oweja bä nowa ma cua wei ma cui, yanowamö täbä nowa shino yai bluca dodijiwä. Täbä yanöcöobä tä mö jalu jamö bämacö dodijaö mlaobä, tä a̦ läami.
40012013	Inaja a fa culunö, imicö lä cofeono wei a nija abinaja e cuma. —Boco da dodoiquiyo. Boco fa dododalunö, imicö cushäshäblou showadalayoma. Ai imicö mashi dodijidawä lä culenaja, imicö cublou co̦layoma.
40012014	Ö̦jö ma cui, faliseo bä bada faa fa co̦lufälönö, Jesús a nabä queobeje a nofi washuaö showadaomaje.
40012015	Jesús a nofi lä washuaö wejei tä daö fa waiquionö, shomi jamö a aa majölayofälöma. Cama nija bluca bä nocao fa showaofälönö, bä bluca jalomama.
40012016	Bä fa jalomanö, bä a̦ wasödaö showaoma, a nö ö̦jöböamaö mlaobeje.
40012017	Inaja a lä cuaano wei, Yai Bada a wa̦no wäyälewä Isaia a lä cuinö tä a̦ wäyäö showao balöoma. Ö̦jö etä a̦ bejedi wawäblobä, inaja Jesús a li cuaafälöma. Abinaja tä a̦ cuu.
40012018	Bei. Ya wa̦ juamobä, ei ya yailema. Ya nofimaö fe balojowä. Cama nija ya bufi yai doblalou. Bei ya Bufi fa lucälönö, judio bä lä mlai bä nia bluca yömölaö cuaaö. Camiyä nija bä nia dodijidawä cuo fe lä yadio wei tä a̦ nia wäyäö.
40012019	A wa̦ nia lafujoimi. Täbä lä juaaö wei jamö, bä a̦fa lä taö wei a wa̦ nia ji̦limamou bädaomi.
40012020	Bä lä ujudi wei bä lä cui, bä nö nia bleaamaimi. Bä ujudiblou fe balojowä ma cui, dodijidawä bä nia ca̦i cuo fe yadio. Inaja a cuaaö showao däjä, camiyä nija bä dodijidawä cuo fe yadiobä, a nö yai nia wa̦lojaö ayao.
40012021	Judio bä lä mlai bä lä cuinö a nia bufiblaöje. Einaja tä a̦ cuu.
40012022	Ö̦jö däjä, fecula anö aca lä bolebömabono wei a lä cui, Jesús nija a ca̦i walobeyolumaje. A ca̦i jubäböoma. Jesúsnö a fa jalomalönö, aca lä boleböono wei a wa̦ faö liyäjäblou co̦layoma. Täbä ca̦i möö co̦oma.
40012023	Ö̦jö tä fa dalalöjenö, bä bufi bluca shädayaimoma. —¡Jo yai! —bä cuma—. David nodiwä e nia jo̦wa lä waloono wei, ¿fei ö̦jö lä a waiquiwämi daanö?
40012024	Ö̦jö ma cui, faliseo bä bada lä cuinö, ö̦jö bä a̦ fa ji̦liläjenö abinaja bä cuma. —Ma. Fecula bada Sadanasi tä lojodenö bä li fecula yashuu buo, Yai Bada tä lojodenö mlai —bä cuma.
40012025	Bä bufi lä cuno wei tä daö waiquioma yalo, abinaja Jesús a cuma. —Bä bälöa lä yaile bä nofi wa̦liayou däjä, bä nia bälöo dobloimi majöo. Cama bä shabonobö jamö bä lä cule bä ma cui, cama bä mashi ma cui, inaja showawä. Bä nofi wa̦liayou däjä, bä nia bälöo lojodoo majöomi.
40012026	Ma, Sadanasi nija ya cuo fa cunoja, iba ya bä nö yashublabö mlai. ¿Wedinaja cama Sadanasi a yashublamou li cuobä, ö̦jö lä? Ma, Sadanasi ebä lä cui, cama bä nofi wa̦liayou dicolayou ja, ¿wedi jamö tänö bei ebä ca̦i li lojodoa nomöjöquei?
40012027	’“Sadanasi a lojodenö bä li fecula yashublaö”, wamale nofi tabou ja lä, ¿inaja showawä afä wama bä nofi ca̦i tabou da culanö, fecula bä lä yashuu wejei bä lä cui? Mlaicätä. Inaja wamacö cuu dicoo ja, afä bä showawä lä cuinö wamacö jolemou jömaö cuqueije —a cuma—.
40012028	Ö̦jö ma cui, Yai Bada a Bufi lojodenö ö̦jö ya bä li yashuu, Yai Bada tänö cama ebä ca̦i lä cuo wei wama tä dablaö fe yadiobä.
40012029	’A lä waiteli wei a lä cuinö, cama madofi ebä nofi läbou däjä etäbä nia yabäcamaimi —a cuma—. Shomi täbä nia lucämaimi. ¿Ö̦jö tawä? Ö̦jö ma cui, a nö yai lä wa̦lojaö wei a lä cuinö a nabä fa waloicunö, a fa o̦cablalönö, ö̦jö däjä cama etäbä bluca lä tabole etäbä nia shino yai däalalei —cama a wa̦fa tao ja, a cuma.
40012030	—Camiyä wale bayeliblaö lä mlai a lä cuinö, Sadanasi a li bayeliblaö waiquiwä —Jesús a cuma—. Iba ya bä co̦abä jamö bä co̦aö mö feduo lä mlai a lä cuinö, bä yai sheleleblamaö.
40012031	Ö̦jö cudeenö bämacö nowa taö lä cule. Yanowamö täbä nijamö tä nowa wa̦lidiwä bluca lä cule etä nowa mladou dao. Yai Bada a nö waiblaöje ja, tä nowa ca̦i mladamaö dao. Ö̦jö ma cui, Yai Bada a Bufi nö lä waiblaö wejei bä lä cui, etä nia mladoimi waiquiwä.
40012032	¿Ö̦jö tawä? Camiyä ya lä yanowamöblaleyoluno wei, wale nö ma waiblaö wejei ma cui, tä nowa nia mladou. Ö̦jö ma cui, Yai Bada a Bufi nö waiblaöje ja bä a̦ wa̦lidiwä lä faö wei bä lä cui, ö̦jö etä nia mladoimi waiquiwä. Fei däjä ma cui, obi ma cui, etä nowa nia shino cudio shi wa̦lii showao.
40012033	’Bä bufi yai da shaliliblalu —Jesús a cuma—. Defi dodijidawä waiquiwä ja, ö̦jö defi jamö dodijidawä täcö nia dablamou. Defi wa̦lidiwä ja, wa̦lidiwä täcö nia ca̦i dablamou mö feduo. Täbä nii lä lalou wei täbä ja, defibä nö malä ö̦jöböamou wei.
40012034	’Cafä ¡olu bä wayu lä culenaja, wamacö cuwä! —a cuma—. Wamacö jolemou. Wamacö wa̦lidiwä waiquiwä yalo, ¿wedinaja wamacö a̦ li dodijidawä faö cuo majöobä? Bei täbä bufi jamö tä lä didile etä a̦ shino malä wawäblou wei.
40012035	A lä dodijaö wei a wa̦ faö däjä, bei bufi jamö tä dodijidawä lä didile etä a̦ nia wawäblou. Inaja showawä, wa̦lidiwä talewä a lä cui a wa̦ faö däjä, bei bufi jamö tä wa̦lidiwä lä didile etä a̦ nia ca̦i wa̦lidiwä wawäblou mö feduo.
40012036	’Bämacö nowa taö lä cule —a cuma—. Yai Bada tänö täbä bluca jömaö däjä, yanowamö täbä a̦ faö lä bädao wei tä a̦ ma cui ja, bä a̦ nia wäamadayou.
40012037	Bä a̦ dodijidawä lä fano wei bä lä cui, bä nia dodijidawä jömamou. Bä a̦ wa̦lidiwä lä fano wei bä lä cui, bä wa̦lidiwä fa jömamonö, bä nö bleaaö cuquei—a cuma.
40012038	Ö̦jö däjä, Moisesi tä a̦ ja täbä lä damaö wejei bä bada ma cui, faliseo bä ca̦i bada ma cui, abinaja Jesús nija bä cuma. —Tä a̦ wäyäle. Yai Bada wa e nö ö̦jöböamobä, tä nö lä quilijii tä da wawämalö, yama tä möbä —bä cuma.
40012039	Ö̦jö ma cui, abinaja Jesús e cuma. —Wamacö fei däjä lä bälöblai, wamacö bluca dobloimi fe balojowä. Yai Bada wama a wa̦ juaimi dodijiwä. Yai Bada ya e nö ö̦jöböamobä, tä nö lä quilijii wama tä wawämaö bufi ma doblao wei ma cui, bämacö a̦ nia juaimi. Wama tä nia lä möö wei, Yai Bada a wa̦no wäyälewä Jonasi a lä taamano weinaja, inaja tä cuwä, wama tä nia shino möö.
40012040	¿Ö̦jö tawä? Yuli busi jamö, Jonasi a didio däjä, bolacabö a fe didi lä cublaliyono weinaja, camiyä ya lä yanowamöblaleyoluno wei ya lä cui, inaja showawä ya fe nia didi cublou, mashita a cojomö jamö.
40012041	’Wamacö fei däjä lä bälöblai wamacö jömadayobä jamö, Ninibeteli bä nia ca̦i ublao yädäo mö feduo —a cuma—. Ö̦jö bä ma cuinö wamacö nia ca̦i jömaöje. Wamacö ca̦i nia waimaö bufiije. Jonasi nija Yai Bada etä a̦ fa ji̦liläjenö, wa̦lidiwä tä ja bä bufi lädou malä showadalayono wei. ¿Ö̦jö tawä? Jonasi a bada ma cui, camiyä bei ya yai bada dodijiwä. Fei däjä, cafä wamacö nijamö camiyä ya yai cua ma cule, wamale a̦ ji̦liblaimi.
40012042	’Wamacö fei däjä lä bälöblai wamacö jömadayobä jamö, Sabaateliyoma a bada bälöo lä dodijiono wei a suwä nia ca̦i ublao yädäo mö feduo —a cuma—. Ö̦jö a ma cuinö wamacö nia dobloimi jömaö. Wamacö nia waimaö bufii. ¿Ö̦jö tawä? Bada tä Salomo a wa̦ ji̦liabä, ö̦jö a li suwä blajawä waloa fe malä yadiqueno wei. Salomo a bada ma cui, camiyä bei ya yai bada dodijiwä. Fei däjä, cafä wamacö nijamö camiyä ya yai cua ma cule, wamale a̦ ji̦liblaimi —Jesús a cuma.
40012043	Jesús a wa̦ faö co̦o ja, abinaja a cuma. —Fecula a yashublamou däjä, a lä tabou wei a daquefälöö. Ö̦jö däjä, tä ulifi bloque lä wejedii jamö, a shoqueadii cuaaö bäa. A yanöcöobä, tä ma dayäö wei ma cui, tä dablaimi.
40012044	Ö̦jö däjä, abinaja a fecula cuu. “Ya da dacöi nija ya yai nia bälöo co̦o”, a cuu. Ö̦jö däjä, a lä daquefälöno wei a lä cui nija a waloa fa co̦iquiyonö, yafi bloque a dalalei. A yafi wawädowä. A yafi dodijidablaö jälayoma.
40012045	Ö̦jö däjä, ai bä co̦ablaö aa fa co̦lunö, 7 bä ca̦i fecula waloa co̦queyoluu. Cama a wa̦lidiwä ma waiquii ma cui, bä yai wa̦lidiwä fe lä balojoi bä ca̦i waloa majöqueyoluu. Ö̦jö nija bä fa lucälönö bä bälöaliyo. Bä lä tabou wei a lä cui, a nö jaba ma bleaano wei ma cui, ö̦jö lä däjä, a nö yai bleaaö dodijiquei. Inaja showawä wamacö fei däjä lä bälöle wamacö nia taamamou —a Jesús cuma.
40012046	Täbä yömölaö showao däjä, Jesús bä nöö, bä fääshä ebä walobeyoluma. Sibo jamö bä ublalanö a nacamaö bufimaje.
40012047	Jesús nija abinaja ai e cuma. —Naafä a ma cui, fääshäfä bä ma cui, bä ublaa siboa lä cubiyedi. Wa wa̦ jo̦wa wayomaö bufi doblaoje —a cuma.
40012048	Ö̦jö ma cui, a lä yömölano wei a lä cui nija abinaja Jesús e cuma. —¿Wedi nija bei ya yai li nöömou, ö̦jö lä? ¿Wedi jamö bä nija bei ya yai li fääshämou? —a cuma.
40012049	Ö̦jö däjä, cama nija bä lä nocaono wei bä jömaö fa cuaanö, abinaja a cuu nomöjöoma. —Ei bä lä cui, iba nayä bä waiquiwä. Iba mashi ö̦jö bä ca̦i li showawä.
40012050	Fayä Yai Bada a lä culadinö tä tamaö lä bufii wei tä lä taö wejei bä lä cui, ö̦jö iba lä bä mashi malä waiquii. Ö̦jö nayä bä waiquiwä —a cuma.
40013001	Ö̦jö tä mö jalu showawä ja, yafi jamö Jesús a faa fa co̦lufälönö, modu u casö jamö a loalecölöma.
40013002	Cama nija bluca täbä fa co̦camoliyolunö, täbä mashicou dodijioma. Ö̦jö däjä, a bacäjamaö mlaobeje, canawä a jamö Jesús a döcäbaliyoma. ¿Ö̦jö tawä? Modu u casö jamö bä bluca lä co̦camolayono wei bä cuo däjä, ajede jamö a befi ca̦i ca̦lanö
40013003	bä yömölama. Bä yömölaö ja, shominaja tä a̦ bluca wäyäö yacläablalou ja, bä bufi dayäamama. Abinaja a cuma. —Ai anö mobä shäyäjaö mö alayoma.
40013004	Mobä shäyäjaö cuaafälöö däjä, bei yo jamö ai mobä fa blälälalunö, biyomö bänö mobä owa nocaa jäalalemaje.
40013005	Bei masi blaobä jamö ai mobä blälälaliyoma, mashita a bluca cuono lä mlai jamö. Mashita a fa maquedionö, mobä lobe caua showadalaliyoma ma cui,
40013006	motoca a ösöblou däjä mosibä shi̦liquia nocalayoma. Nasöcö daloblou fa mlacunö, mosibä fälaliyoma.
40013007	Tä mösöcöböobä jamö ai mobä fa blälälalunö, mobä caua ma bälayono wei ma cui, mösöcö bä caua mö fa fedulalunö mosibä baömölayoma.
40013008	Mashita a lä dodijidai jamö ai mobä fa blälälalunö, mobä caua fa liyäjälalunö mosibä badalayoma. Ai mosibä jamö, moli mosi ma cui ja, 30 mobä cublou majölayoma. Ai mosibä jamö, 60. Ai mosibä jamö, 100.
40013009	’¿Ö̦jö tawä? —a cuma—. Wamacö yömöcacö lä walalai, bä yömöca daa da dodijiicu.
40013010	Cama ebä lä nocamabono wei bä lä cui, Jesús nija bä icua ajedea fa jäicunö, a wa̦lii juomaje. —Wa täbä yömölaö däjä, ¿wedi tabä bei wa wa̦ li faö yacläablalou? —bä cuma.
40013011	Abinaja Jesúsnö bä nowa tama. —Yai Bada tänö cama ebä ca̦i lä cuo wei tä a̦ lä cui ja, cafä wamacö bufi jaducumabou. Tä a̦ ji̦limamou walalao showadao ma mlai ma cui, dodijidawä wama tä a̦ bluca ji̦liaö fe yadiobä, wamacö bufi damaö. Ö̦jö ma cui, ai bä mö feduwä lä cui, bä bufi jaducumaboimi.
40013012	’¿Ö̦jö tawä? —a cuma—. Bä bufi jaducuwä lä waiquii, ö̦jö bei bä bufi jamö tä lä didile, Yai Bada tänö etä nia balamafälöö. Ö̦jö däjä, bä bufi nia yai jaducublou. Ö̦jö ma cui, bä bufi jaducudalou lä mlai bä lä cui nija, etä wai wiisibö daö lä bädale etä nia co̦aö, tä a̦ nofi mojodubou majöobeje.
40013013	’¿Ö̦jö tawä? —a cuma—. Ai bä lä cui, bä bufi nö jaducublobimi waiquiwä ja, shominaja ya tä a̦ li showadi wäyäö yacläo. Bä mamo ma showao wei ma cui, bä bufi möblou malä mlai. Bä yömöca ma dao wei ma cui, wale a̦ ji̦liaö cadidiomije.
40013014	Yai Bada a wa̦no wäyäö ja, Isaianö ö̦jö bä a̦fa wäyäö balöoma. Abinaja tä a̦ cuu. Bejedi lä, fei bä lä cuinö tä a̦ nia ma ji̦liadii wejei ma cui, bä bufi nia jaducubloimi waiquiwä. Bä mamo nia ma showadio wei ma cui, bä bufi nia möbloimi.
40013015	Bä bufi jaducudalou malä mlai. Jai bä yömöcacö quefublawä, jai bä mamo casö miblawä bä cuwä. Tä lä dablaö wejei tä nö ö̦jöböaö mlaobeje. Tä a̦ lä ji̦liaö wejei tä a̦ ca̦i ji̦liaö walalao mlaobeje. Bä bufi yai jaducublou mlaobä. Yai Bada nija bä bufi mö fa yabajadalonö, bä demi cudio mlaobä. ’Einaja tä a̦ cuu —Jesús a cuma—.
40013016	Ö̦jö ma cui, cafä wamacö lä cuinö, ei däjä tä lä cuaale wama tä fa mönö wamacö bufi yai möblou yalo, wama tä a̦ lä ji̦liaö wei wama tä a̦ ca̦i ji̦liaö walalao cudeenö, wamacö bufi yai doblalobä wamacö.
40013017	Cafä wamacö nija ei ya wa̦ lä cui, bejedi lä ya wa̦. Yai Bada a wa̦no wäyälewä bä cuo lä balöono wei bä bluca ma cuinö, ai bä ca̦i dodijaö mö lä feduono wei bä ma cuinö, fei däjä wama tä lä möö wei tä möö bufi ma doblaono wejei ma cui tä mönomije. Wama tä a̦ lä ji̦liaö wei, tä a̦ ca̦i ji̦lii bufi ma doblaono wejei ma cui tä a̦ ji̦lianomije.
40013018	’Bei —Jesús a cuma—. Mobä lä shäyäjaö wei ya wa̦fa wäyäö lä yaclämoblei, abinaja ya yai cuma.
40013019	Bei yo jamö ai mobä bläläö lä cuaaö weinaja, ai bänö Yai Bada etä a̦ ji̦liaö cuaaöje. Tä a̦ ji̦liaö ma cujei, bä bufi jaducubloimi dicowä ja, tä yai lä wa̦lidii tä waloa fa showadaicunö, bei bä bufi jamö tä a̦ lä didio wei etä a̦ däa nocalei.
40013020	’Bei masi blaobä jamö ai mobä bläläa lä culaliyono weinaja, ai bä mö feduwänö tä a̦ ca̦i ji̦liaö cuaaöje —a cuma—. Tä a̦ ji̦liaöje däjä, bufi doblalolanö tä a̦ däaöje.
40013021	Ö̦jö ma cui, mobä nasöcö daloblou fa mlacunö mosibä nö dedejebloimi. Ö̦jö mosibä lä culenaja bä lä cui, bä nö jaba wa̦lojaö ma bäquei wei ma cui, bä yabäcamou däjä yedu bä waiquidou. Tä a̦ lä däaö wejei tä a̦ nowa ja, bä nö bleaamaöje däjä, inaja showawä bä waicou.
40013022	’Tä mösöcöböobä jamö mobä bläläa lä culaliyono weinaja, ai bä ma cuinö tä a̦ ji̦liaö cuwä mö feduweje —a cuma—. Tä a̦ ma ji̦liablaö wejei ma cui, täbä showadi lä yabäcäblou wei tä ja, bä yabäcäablalou majöblao dicoo. Madofi bä ca̦i tabou bufi doblaoje. Ö̦jö däjä, Yai Bada nija bä bufi badadalou fa mlacunö, tä lä dodijidai etä wawädaloimi.
40013023	’Ö̦jö ma cui, a mashita lä dodijidai jamö ai mobä bläläa lä culayono weinaja, ai bä ma cuinö tä a̦ ji̦liaö cuwä mö feduweje —a cuma—. Tä a̦ fa ji̦liajenö, tä a̦ nofi jaducubou dodijioje. Tä lä dodijidai ö̦jö bei etä shino li yai wawäblou. Ai mosibä jamö, 30 mobä faa lä culayono weinaja, ai bä nija inaja etä dodijidawä cublou. Ai mosibä jamö, 60 mobä faa lä culayono weinaja, inaja showawä ai bä nija etä cublou mö feduo. Ai mosibä jamö, 100 mobä faa lä culayono weinaja, inaja showawä ai bä nija etä yai dodijidawä cublaliyo—Jesús a cuma.
40013024	Jesúsnö täbä yömölaö co̦o ja, jolemolewä bä showadi lä coyocoblai, bei tä a̦fa wawämaö nomöjöoma. Ficali täca a̦fa wäyäö yäclämou ja, abinaja a cuma. —Yai Bada tänö cama ebä ca̦i lä cuo wei tä lä cui, abinaja tä ca̦i cuwä. Ai a lä cui, a ficalimou ja, dodijidawä mobä döalema.
40013025	Ö̦jö ma cui, cama ebä mio däjä, ai a juu fa ja̦toimanö, dodijidawä mobä lä döaleno wei jamö, wa̦lidiwä mobä döa coyocoa jäalema. Mobä fa döalönö a alayoma.
40013026	’Mosibä fa badalönö, mobä yädäcämou waiquio däjä, wa̦lidiwä mosibä ca̦i bluca dablamoa coyocoa showalaliyoma —a cuma—.
40013027	Ficali etäca lä cule a nija cama ebä a̦ fayoluma. “Bada tä”, bä cuma. “Ficalifä ca jamö, ¿dodijidawä wa mobä döa yaiale nowa tawä? ¿Wedinaja tä li fa cublalunö, wa̦lidiwä bei mosibä dablamou coyocoa dicoa cule?”, bä cuma.
40013028	’Abinaja bada e cuma. “A nö lä nabämou wei anö, mobä döa coyocoa jäalema”, a cuma. Inaja a fa cunö, abinaja cama ebä cuu nomöjöoma. “Ja̦o. ¿Wedinaja wa bufi yai cuu? ¿Wa̦lidiwä yama mosibä joyaö showadaobä daanö?”, bä cuma ma cui,
40013029	bä wasöma. “Ma, wa̦lidiwä wama mosibä ucäö däjä, dodijidawä wama mosibä nia befi ca̦i joyaö dicoo.
40013030	Nii bäma bä tabä tä cublou showao mlao däjä, bä bluca cublao balöobä. Nii bäma bä yai taö däjä, iba bä nija ya wa̦ faö weicätä, wa̦lidiwä mosibä doaö balöafälöbeje. Mosibä fa manölalöjenö, mosibä bäshäcu fa o̦calalöjenö, mosibä o̦cama nia yablaöje. Dodijidawä mosibö manöa fa nomöjölalöjenö, ya mobä shi̦liqui lä nowamaö wei jamö mobä nia cuo”, a cuma. ¿Ö̦jö tawä? —Jesús a cuma.
40013031	Jesúsnö tä a̦ wäablalaö yacläablalou ja, ei tä a̦ ca̦i wäyäma. —Yai Bada tänö cama ebä ca̦i lä cuo wei tä lä cui,nana shimono wai lä culenaja tä cuwä. Ficali ca jamö ai anö nana shimono wai döquei.
40013032	Ai mobä wai cublawä ma cui, ö̦jö nana shimono yai wiisibö dodijiwä. Shimono fa dömoicunö, shimono fa caulunö, bei shifi cublaliyou. Shifi fa badalönö, shifi yai ösölayou. Ö̦jö däjä, ö̦jö shifi bococu jamö, biyomö bä yabäcabö nia tamoyoluu —a cuma.
40013033	Abinaja Jesús a ca̦i cuu yacläo co̦oma. —Yai Bada tänö cama ebä ca̦i lä cuo wei, suwä anö nii bä lä julumano weinaja tä cuwä. Nii bä lä julumaö wei tä lä cui, nii 3 ji̦bä jamö, wiisibö tä wai coyocoa ma bäqueno wei ma cui, ö̦jö tä wai bädawänö bä bluca julumalema —a cuma.
40013034	Täbä bluca lä co̦camono wei täbä nija, Jesúsnö ei tä a̦ bluca wäyäö yacläoma. A wa̦ ja̦loablalou mlai ja, täbä yömölanomi.
40013035	Yai Bada a wa̦no wäyälewä a cuu lä balöono wei tä a̦ bejedi cublobä, inaja a li cuaama. Abinaja tä a̦ cuu. Ya bä yömölaö ja, ya wa̦ nia faö yacläablalou. Yedu ja, bita tä jaba colo lä lojodoblamaleno wei däjä, tä a̦ jo̦yao lä showaono wei ya tä a̦ nia wawäblamaö. Einaja tä a̦ cuu.
40013036	Ö̦jö däjä, bä lä co̦camono wei bä fa dacöfälönö, yafi a jamö Jesús a lucäa co̦layoma. Ö̦jamö lä, cama ebä lä nocamabono wei bä lucäa fa yaulunö, abinaja bä cuma. —Wa̦lidiwä wa mobä a̦fa wayoaö lä yacläoblei, tä a̦ yai da wawämalö. ¿Wedinaja bei wa cuu da cufanö? —bä cuma.
40013037	Abinaja a cuma. —Dodijidawä mobä lä döaö wei a lä cui, ö̦jö camiyä bei ya waiquiwä, ya lä yanowamöblaleyoluno wei ya lä cui.
40013038	Ficali ya täca a̦fa wäyäö lä yacläoblei, ei bita a lä blaucui, ö̦jö lä täca. Dodijidawä mobä lä cui, Yai Bada tänö cama ebä nia ca̦i lä cuo wei, ö̦jö mobä li. ¿Ö̦jö tawä? Wa̦lidiwä mosibä lä cui, tä yai lä wa̦lidii ö̦jö bä ijilubö ebä.
40013039	A nö lä nabämou wei a lä cui, fecula bada cätä, wa̦lidiwä mobä döa coyocoa lä ja̦toaleno wei a lä cui. Nii bä nia obi lä tamou wei tä a̦ mö feduwä lä cui, Yai Bada tänö obi täbä bluca nia lä jömadayou wei, ö̦jö tä a̦. Nii bä nia lä taö wejei bä lä cui, a̦jele cäbä.
40013040	’¿Ö̦jö tawä? —a cuma—. Wa̦lidiwä mosibä yaabeje mosibä co̦aö lä culajeinaja, Yai Bada tänö täbä jödödöwä jömadayobä jamö, inaja tä ca̦i nia cuo.
40013041	Ya lä yanowamöblaleyoluno wei ya lä cuinö, iba a̦jele ya bä nia shömaö. Yai Bada ebä nijamö bä wa̦lidiwä talewä lä coyocole bä nia co̦aöje, täbä lä wa̦lidiaamaö wejei bä ca̦i.
40013042	Cowa wacö bada jamö bä nia shäyäblaaöje. Ö̦jamö lä bä nia ö̦cöö. Bä nö beblalou yalo, bä nia lalöö.
40013043	Ö̦jö däjä, bä lä cadidou wei bä lä cui, Fayänö bä nia ca̦i lä cuo wei jamö, bä nia dodijaö dablamou, motoca a wawädowä lä dablamou weinaja showawä. Wamacö yömöcacö lä walalai, bä yömöca daa da dodijiicu.
40013044	’Yai Bada tänö cama ebä ca̦i lä cuo wei tä lä cui, abinaja tä ca̦i cuwä —Jesús a cuma—. Ficali ca jamö tä nowa yai lä bluca wei, tä jo̦yao balöoma. Ö̦jö täca jamö ai a ojodamou ja, tä daa bädalalema. Tä daa fa bädalalönö, tä tabou bufi ma doblaono wei ma cui, shomi täbä ulifibö cuoma cudeenö, tä däanomi. Lobe tä batelia co̦quema, ai bänö tä dablaö mlaobeje. Ö̦jö lä däjä, cama etä ulifi yai däabä, a bufi fa dayäonö, abinaja a bufi doblao ca̦i cuaama. Cama ebä madofi bluca jöböaquema, blada bä ja. Ö̦jö däjä, ö̦jö lä bä blada ja, täca befi ca̦i lulua showadalema —Jesús a cuma. Yai Bada nija bä nia lä cuo wei tä ja bä bufi mö blucaobä, a wa̦ li cuoma.
40013045	—Yai Bada tänö cama ebä ca̦i lä cuo wei tä lä cui, abinaja tä ca̦i cuwä mö feduwä —Jesús a cuma—. Madofi bä lä nomöjöablaö wei, ai a wa̦lo cuoma. Dobä bä nowa au lä bluca wei bä showadi dayäaö cuaadima.
40013046	Ya̦cumö, a nowa yai lä bluca wei, moli a wai dobä dalalema. Ö̦jö a wai luluaö bufi fa doblaonö, jödödöwä a madofibö jöbömoquema, blada bä ja. Ö̦jö lä bä blada ja, a wai dobä lulua showadalema —a cuma. Yai Bada nija bä nia lä cuo wei tä ja bä bufi mö blucaobä, a wa̦ li cuoma.
40013047	—Yai Bada tänö cama ebä ca̦i lä cuo wei tä lä cui, abinaja tä ca̦i cuwä mö feduwä —Jesús a cuma—. Yuli bä lä ya̦camou wei täcö lä culenaja tä cuwä. Modu u jamö täcö fa quemabalöjenö, bluca bä yuli shomitawä lucälayoma.
40013048	Yuli bä cublou jödödölayono wei ja, bä befi ca̦i shaimamaje, bä washölöblamabeje. Ö̦jö däjä, mau u casö jamö bä fa loicunö, bä yuli yaii majöomaje. Bä lä dodijidai bä tablamaje, bä lä wa̦lidii bä queamaö mö yabao co̦omaje.
40013049	’¿Ö̦jö tawä? —a cuma—. Yai Bada tänö täbä jödödöwä jömabä jamö, inaja showawä tä ca̦i nia cuo. A̦jele bä fa wawälönö, yanowamö täbä nia yaii cuaaöje. Bä lä cadidou wei bä nijamö, bä wa̦lidiwä lä coyocoblai bä fa yailalöjenö,
40013050	cowa wacö bada jamö bä nia shäyäblaaöje. ¿Ö̦jö tawä? Ö̦jamö lä bä nia ö̦cöö. Bä nö beblalou yalo bä nia lalöö—a cuma.
40013051	Ö̦jö däjä, Jesúsnö cama ebä wa̦lima. —Ei ya tä a̦ bluca lä wäyäfe tä a̦ ja, ¿wamacö bufi jaducublou cule? —a cuma. —Awei —ebä cuma.
40013052	Abinaja a cuu nomöjöoma. —Ja̦o. Ö̦jö cudeenö, abinaja ya nia cuu co̦o. Moisesi etä a̦ lä cui, yedu ja etä a̦ li cuo balöoma tä a̦ li. Yai Bada tänö cama ebä ca̦i lä cuo wei tä a̦ lä cui, fei däjä dude ya tä a̦ lä wawämale tä a̦. ¿Ö̦jö tawä? Jaba tä a̦ ja bä bufi lä jaducuo wei bä lä cui, dude tä a̦ ma cui ja, bä bufi jaducuo mö feduo ja, inaja yai. Abinaja ö̦jö bä cuwä. Cama ebä ca̦i lä cuo wei a wa̦lo lä culenaja, ö̦jö bä cuwä mö feduwä. Cama etäbä bluca lä nowamaö wei täbä ja, dude täbä wawäblamaö. Yedu ja täbä tabou lä balöono wei täbä ca̦i. ¿Ö̦jö tawä? —a cuma.
40013053	Jesúsnö tä a̦ wäyäö lä yacläablalono wei tä a̦ ja a fa waiquidonö, a co̦a co̦layoma.
40013054	Cama etä ulifi jamö a waloa co̦aliyoma, a oshe lä cuono wei jamö. Ö̦jamö a fa waloicunö, judio bä yododabä yafi jamö täbä yömölama. A wa̦ lä ji̦lino wejei bä lä cui, bä bufi bluca shädayaimolanö, abinaja bä nowa tayoma. —Fei a lä cui, ¿wedi nija a bufi li jaducublamolayoma tawä? ¿Wedinaja a li fa taamamonö, tä nö lä quilijii bei tä wawämaö majöa cule?
40013055	Fii fibä ja täbä showadi madofi lä taö wei, ¿fei bä ijilubö emi daanö? ¿Bä nöö e lä cui, ö̦jö María emi? Santiago, José, Juda, Simón bä lä cui, ö̦jö bä a̦iyobö e nofi showawä lä cui.
40013056	Camiyä bämacönö ¡fei bä yaö bäma ebä ca̦i nofi lä bälöle! ¿Wedinaja a li fa taamamonö, bei a li shomiblou nomöjölayoma? —bä nowa tayoma.
40013057	Einaja a nofi tabomaje yalo, a wa̦ wailemaje. Ö̦jö ma cui, abinaja Jesúsnö bä nowa tama. —Yai Bada a wa̦no wäyälewä bä lä cui, shomi täbä ulifibö jamö bä a̦ ji̦liaö bufi ma doblao wejei ma cui, cama bä ulifibö yai ja showadi bä a̦ ji̦liblaimije. Cama e yafi jamö bä lä bälöle bä ma cuinö, showadi bä a̦ waibouje —bä nowa tama.
40013058	A nofi mölabonomije yalo, a nia yai lojode lä dablamou wei tä bluca wawämanomi.
40014001	Ö̦jö däjä, Jesús a wa̦fa wäyämou blaucublaliyoma yalo, bada tä Elode a ma cuinö a wa̦fa ca̦i ji̦lia mö fedulema.
40014002	A wa̦ fa ji̦lilänö, a nosie lä juaö wejei bä nija abinaja bada a cuma. —Fe ojomalewä Juan a demi jocädou fa co̦onö, ei ö̦jö a co̦dawä. A demi jocädou fa co̦lonö, a lojode dablamou dodijia malä cule —a cuma.
40014003	¿Ö̦jö tawä? Elode a lä cuinö Juan a malä juwämaleno wei. Bococu fa o̦cablamalönö, a fe lamaboma. Wedi tä ja mlai. Suwä a ja Juannö a wasöma cudeenö a fe lamaboma. ¿Ö̦jö tawä? Bada anö, cama mashi Felipe bei suwäbö e lälema, Elodia a wa̦fa suwä lä cui.
40014004	Ö̦jö tä nowa ja, abinaja Juan a malä cuno wei, Elode nija. —Ma, Felipe bä suwäbö wa e taabä wami, tä a̦ läa —a malä cuno wei.
40014005	Bada tä Elode lä cuinö, Juan a shämaö bufi doblao ma showadaono wei ma cui, yanowamö täbä nö quili tama. “Yai Bada a wa̦no wäyälewä a”, a nofi tabomaje yalo, bä jushudamaö bufinomi.
40014006	Ö̦jö ma cui, lasha ai a faa co̦malema yalo, Elode a nofi co̦camoaöje däjä, abinaja tä cublou dicolayoma. Elodia bä tää e lä cui, a wawäblaliyoma, a blaöabä. A blaöaö dodijiablaloma yalo, bada tä Elode a bufi doblaloma.
40014007	A bufi doblamaboma yalo, a nia lä dobäno wei tä a̦fa wäquema. Abinaja Elodia bä tää e nowa tama. —Wa tä lä bufii wei tä a̦fa da yubo. Ya tä nia jöböaö dodijio —a nowa tama.
40014008	Bä nöö e a̦ fa ji̦lilädunö, abinaja bada a nija e cuu co̦oyoluma. —Bei. Juan fe ojomalewä ya fe bufii. Wa fe fa bäblamalönö, madofi a jamö wa fe fa döcämacönö, camiyä nija wa fe befi ca̦i jöböayolubä —e cuma.
40014009	Elodia bä tää e a̦ ja, bada a bufi wajäblaliyoma. Ö̦jö ma cui, wawädowä a wa̦ nö wäo waiquioma yalo, a wa̦ julema. Bä lä nacaleno wei bä badanö, a wa̦ ca̦i malä ji̦lileno wejei.
40014010	Ö̦jö cudeenö, ai e shömöa fa showadalönö, täbä fe lä labono wejei jamö Juan a fa juwälönö, ö̦jamö lä showawä a fe bäblalema.
40014011	Madofi a jamö fe fa döcämacönö, fe befi ca̦i waloa co̦queyoluma. Elodia bä tää e nija fe befi ca̦i fa jöböcönö, ö̦jö länö bä nöö e nija fe befi ca̦i jöböa nomöjöquema.
40014012	Juan nija bä lä nocaono wei bä lä cuinö tä a̦ fa ji̦liläjenö, a femata co̦lemaje. A femata fa co̦löjenö, a didiquemaje. Ö̦jö däjä, Jesús a yömöladayomaje.
40014013	Ö̦jö däjä, Juan a lä shämolayono wei tä a̦ fa ji̦lilänö, Jesúsnö cama ebä ca̦i nia yamili cublao fa balöonö, ulifi bloque jamö bä befi ca̦i calälayofälöma. Ö̦jö ma cui, ö̦jamö lä bä lä bälöblamono wei bänö, Jesús a wa̦fa juu fa ji̦liläjenö, a nosi bou showaobeje, washölö jamö bä fe difelilayofälöma.
40014014	Jesús a washölöblou däjä, täbä bluca lä co̦camono wei bä dalalema. Bä nofi ojodadaö fa showadalonö, bä jalili ca̦i bluca lä cuono wejei bä bluca jalomalalema.
40014015	Tä mö weyaö däjä, Jesús nija cama ebä lä nocamabono wei bä fa icuicunö, abinaja a nowa tamaje. —Ei tä ulifi bloque dodijiwä. Tä mö ca̦i weyaö waiquia lä cule. Fei bä bluca lä co̦camole bä shömöa da co̦lu, bä lä bälöblai bä nija bä nii fa lulualalöjenö, bä iyabä —a nowa tamaje.
40014016	Jesús a wa̦ läoma. —Bä shomi jamö juu majöobä tä cuami. Cafä wamacönö wama bä yai iyamabä.
40014017	Abinaja bä cuu nomöjöoma. —¿Wedinaja yamacö yai fa cuaanö, yama bä li iyamabä? Nii 5 yama bä tabou bädaa lä cule, yuli bolacabö cäcö ca̦i —bä cuma.
40014018	—Fäyämö bä da jöböbayo —a cuma.
40014019	Ö̦jö däjä, moimoima a jamö bä bluca lä co̦camono wei bä loamaö fa bufinö, nii 5 bä lä cuono wei bä dälema, yuli bolacabö cäcö ca̦i. Ö̦jö bä fa dälönö, fedu jamö a mö fa nonoicunö, bä nia lä iyano wei tä ja, Yai Bada nija a bufi a̦fa doblalou wäyämoma. Ö̦jö däjä, nii bä fa cälalönö, cama ebä lä nocamabono wei bä nija bä jöböquema. Ö̦jö däjä, cama ebä lä cuinö, bä lä co̦camono wei bä nija bä jöböaö cuaaö nomöjöomaje.
40014020	¿Ö̦jö tawä? Bä bluca fa iyaolalunö, bä bädöolaliyoma. Ö̦jö däjä, Jesús ebä lä cuinö bä nii sheje co̦a fa co̦abodujenö, wöö 12 bä jamö bä fe nii shee lajomalalemaje.
40014021	¿Ö̦jö tawä? Bä lä iyano wei, jai 5.000 bä wa̦lo cuoma. Suwä bä ca̦i, ijilu bä ca̦i.
40014022	Ö̦jö däjä, cama ebä lä nocamabono wei bä lä cui, canawä a jamö Jesúsnö bä döcäcäa showadaamabalema. Bä lä co̦camono wei bä shömaö co̦o juo däjä, bä bucaduamaö balöo bufima.
40014023	Täbä shömöa fa co̦abodunö, jefu a balöcö jamö Jesús a yami dolequea jäbefälöma, Yai Bada nija a wa̦ fabä. Tä mö dödöfälöö däjä, washölö jamö Jesús a yami cuo juo däjä,
40014024	modu u möamo jamö cama ebä befi ca̦i caläö lä blajalayofälöö wei ja, wadoli a läadalou fe fa jalunö, bä ja̦maboma. Modu u bada shäyä shäyämou nö quiliama.
40014025	Ö̦jö däjä, tä mö jalufälöö däjä, cama ebä nija, modu u jamö Jesús a jelejewä juu yaua jälayofälöma.
40014026	Cama ebä lä nocamabono wei bä lä cuinö, modu u feyaca jamö a jelejewä juu fa dalalöjenö, bejedi lä bä nö wa̦lowä quilia dodijilaliyoma. Bolebole a fa bufijenö, bä quilili si̦lalamolayoma.
40014027	Bä ma quililaliyono wei ma cui, lobe bä quilii wasöblalema. —Bä bufi da lojododalu. Ei camiyä cä ya. Bä quili dijä —bä nowa tama.
40014028	Pedro a wa̦ jua showalayoma. —Bada tä. Cafä wa ja lä, mau u feyaca jamö ma cui, wale ca̦i da nacalä —e cuma.
40014029	Jesús lobe a wa̦ nocalayoma. —A da jabo, ö̦jö lä. Inaja Jesús e cuma yalo, mau u feyaca jamö Pedro a fa itoblalunö, Jesús a lä ublale jamö a jelejewä ca̦i icua ajedequema.
40014030	Ö̦jö ma cui, wadoli a bada lä cuaano wei tä fa mödalönö, lobe a bufi quilia fa dicolalunö, a queofälöma. A queofälöö ja, a i̦cali comölayoma. —¡Bada tä! ¡Wale da bayeliblalö!
40014031	Jesús lobe boco fa dododalunö, imicö ya̦calema. —Wale nofi yai mölaboimi —e cuma—. ¿Wedi tä tabä, wa bufi li ujudublou cufe?
40014032	Ö̦jö däjä, canawä a jamö cäcöbö fa döcäicunö, a wadoli mladou showadalayoma.
40014033	Canawä a jamö cama ebä lä cuono wei bänö, bä möfe bolanö a wa̦fa Bada doblao tamaje. Abinaja bä cuma. —Bejedi lä, Yai Bada wa etä Ijilubö dodijiwä —bä cuma.
40014034	Bä befi ca̦i fa bucadubalunö, Jenesale tä ulifi jamö bä waloquema.
40014035	Ö̦jöteli bänö Jesús a nö fa ö̦jöbölöjenö, ö̦jamö bä bluca lä bälöblai bä nijamö täbä shömölemaje, bä jalili co̦ablaö cuaabeje.
40014036	Jesús camishi ecö casö ma cui, ecö jubädaö bufi fa doblaojenö, bä a̦ fe blacäjoma, bä nia fa jalonö. ¿Ö̦jö tawä? Ecö casö lä jubädano wejei bä lä cui, bä bluca jaloblou showaoma.
40015001	Ö̦jö däjä, Jelusale jamö culanö, Jesús nijamö judio bada bä co̦cablaleyoluma. ¿Ö̦jö tawä? Faliseo bä bada ma cui, Moisesi etä a̦ ja täbä lä damaö wejei bä ma cui, ö̦jö bä bada fa co̦cablaleyolunö, abinaja ebä cuma.
40015002	—Judio bämacö nö badabö lä cuaano wei, bäma bä owäbou nodiablalaö showaobä tä ma cule ma cui, ¿wedi tabä afä wa bä lä nocamabole bä lä cui, inaja bei bä li cuaaimi dicowä? Bä imicö ya̦lömou mlai ja, bei bä li iyaö dicoo —ebä cuma.
40015003	Jesúsnö cama bä wa̦lii nomöjöoma. —Cafä wamacö ma cui, ¿wedi tabä nö badabö tä a̦ ja wamacö bufi mö shino blucao fa dicoonö, Yai Bada tänö tä nabä yai lä shömaö wei wama tä taimi?
40015004	Yai Bada wama tä a̦ juaö malä mlai. ¿Ö̦jö tawä? Jaba däjä, abinaja Yai Bada tänö bä nowa tama. Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia juaö. ’Einaja bä nowa tama. Abinaja ca̦i. Bä fö̦ö e nija a wa̦ wa̦lidiwä faö ja, a shämobä ö̦jö a waiquiwä. Bä nöö e ma cui nija a wa̦ ca̦i wa̦lidiwä faö dicoo ja, inaja showawä. ’¿Ö̦jö tawä? Einaja bä nowa tama —Jesús a cuma—.
40015005	Ö̦jö ma cui, judio wamacö bada lä cui, abinaja cafä wamacö li cuu. “Ma. Faafä, naafä, wama bä bayeliblabä bä ma cule, wama täbä lä tabole, Yai Bada nija wama täbä a̦fa yaia wäyäö ja, faafä nija täbä nö jöböamobimi lä waiquii täbä”, wamacö cuu dicoo.
40015006	¿Ö̦jö tawä? Yai Bada tä a̦ juamobä tä a̦ waiquiwä ma cui, wamacö nö badabö lä cuaano wei tä ja, wamacö bufi mö shino blucao fa dicoonö, ö̦jö wama tä a̦ li läablalaö, Yai Bada tä a̦ juaö mlaobeje.
40015007	’Yai Bada a wa̦no wäyälewä Isaia a lä cuinö, cafä wamacö a̦fa wäyäö balöo ja, a bejedimoma —a cuma—. Jole jole wamacö dodijaö buo. Isaia etä a̦ oni jamö, abinaja tä a̦ cuu.
40015008	Fei bä lä cuinö, bei bä caficönö wale nofi doablaö ma buo wejei ma cui, camiyä nija bei bä bufi yai cuami.
40015009	Camiyä wale a̦fa Bada doblao ma taö wejei ma cui, bä jolemou dicoo ja, bä a̦ nö bleo bädao. Iba tä a̦ jo̦wa ma wäyäö wejei ma cui, ö̦jö iba tä a̦mi. Cama yanowamö täbä a̦ li bädawä. ’Einaja tä a̦ cuu —Jesús a cuma.
40015010	Ö̦jö däjä, Jesúsnö täbä fa nacaalalönö, abinaja bä nowa tama. —Bei. Wamale a̦ da ji̦liyo. Bä bufi da jaducuicu.
40015011	Täbä lä waö wejei täbänö, täbä bufi shamiblou daomi. ¿Ö̦jö tawä? Täbä lä cublai täbänö mlai, bei täbä caficö jamö tä a̦ wa̦lidiwä lä wawäblou wei tänö, ö̦jö tänö täbä bufi yai shamiblamou —bä nowa tama.
40015012	Ö̦jö däjä, Jesúsnö bä lä nocamabono wei bä lä cui, abinaja bä cuyoluma. —Wa tä a̦ lä wäyäblei tä a̦ ja, faliseo wa bä bufi bada jushudamalema. ¿Wa tä daö cule? —bä cuma.
40015013	Abinaja Jesús a cuu nomöjöoma. —Fayä a lä culadinö fibä döano lä mlai, fibä nia bluca ucäblamou majöo.
40015014	Ö̦jö bä bada lä cui, bä a̦ faö buo. Täbä lulubobeje, ö̦jö bä waiquiwä ma cui bä jubäbö. ¿Ö̦jö tawä? Jubäbö a lä cui, ai a jubäbö mö feduwänö a lulubou dicoo ja, täca täca aca jamö cäcöbö nia queo bolacao showadao —a cuma.
40015015	Ö̦jö däjä, abinaja Pedro e cuma. —Nii wa bä a̦fa wayoaö lä yacläofe, ¿wedinaja bei wa cuu da cufanö? —e cuma.
40015016	Abinaja Jesús a cuu nomöjöoma. —Uo. Cafä wamacö ma cui, ¿wamacö bufi ca̦i jaducuwämi tawä?
40015017	Bei wamacö bufi jamö bä nii didio malä mlai, wamacö bufi shamiamabä. Bei wamacö busi jamö bä nii li didio fa balöonö, bä li faoblou co̦o malä cui.
40015018	Bei täbä bufi jamö tä wa̦lidiwä lä didile tä lä cui, bei täbä caficö jamö ö̦jö tä a̦ yai wa̦lidiwä wawäblou. Ö̦jö lä tänö täbä bufi yai shamiblou.
40015019	Bei täbä bufi jamö tä wa̦lidiwä didia yalo, wa̦lidiwä tä jamö bä bufi shino dayäo. Ö̦jö däjä, täbä yanowamö shäöje. Bä joleblalou. Bä nofi beshili jushuaö. Shomi täbä madofi ca̦i lämaöje. Täbä a̦fa jole jole ca̦i wäyäöje. Täbä a̦fa ca̦i wayoaöje.
40015020	Ö̦jö tä wa̦lidiwä bluca lä cui, yanowamö täbä bufi jamö tä fa didionö, tä wawäblou. Ö̦jö tänö täbä bufi yai shamiblou, imicö shaminö täbä lä iyaö wei tänö mlai —a cuma.
40015021	Ö̦jamö a jocäa fa co̦lunö, Diloteli bä lä bälöle jamö a alayoma, Sidonoteli bä bälöa mö lä fedule jamö.
40015022	Ö̦jamö lä, Canaanateliyoma a suwä lä bälöono wei a fa waloicunö, Jesús nija a wa̦ i̦cali fama. —¡Bada tä! ¡David nodiwä wa lä cui! Wale nofi da ojodadalö. Fecula anö tääyä a nö bleaamaö dodijia lä cule —e cuma.
40015023	Ö̦jö ma cui, Jesús a wa̦ juonomi. ¿Ö̦jö tawä? A wa̦ juono ma mlai ma cui, a wa̦ suwä faö fe yadiblou showawä ja, Jesús nijamö bä lä nocaono wei bä a̦ fayoluma. Bä a̦ fe blacäjou ja, abinaja bä cuma. —¡Ei shomiteliyoma a suwä shömöa da co̦lö! ¡A wa̦ waidaloimi! —bä cuma.
40015024	Ö̦jö däjä, abinaja suwä nija Jesús e cuma. —Isaeli ebä nodiwä nija Yai Bada tänö wale yai shömölema, cama oweja ebä nö yamili lä beblalole bä lä cui bä nija. Cafä shomi wamacö nija mlai —e cuma.
40015025	Ö̦jö ma cui, Canaanateliyoma a suwä fa ajedeblaliyolunö, a möfe bolanö abinaja e cuma. —¡Bada tä! ¡Wale da bayeliblalö!
40015026	A wa̦ juo ja, a wa̦ faö yacläablaloma. Shomiteliyoma a cuoma cudeenö, abinaja Jesús a cuma. —Ijilu bä nia lä iyaö wei bä nii lä cui, ji̦ima bä nija bä jöböamou bashiblao ja, tä dodijidawämi —a cuma.
40015027	Ö̦jö ma cui, a nia bayeliblamou fe fa yadionö, abinaja a suwä cuu nomöjöoma. —Awei, Bada tä. Wa bejedimou. Ö̦jö ma cui, bä shö̦ö ebä iyabä jamö, täbä lä̦cashi lä bläläö wei täbä ja, ji̦ima bä ma cui bä ca̦i malä iyaö wei —a suwä cuma.
40015028	Ö̦jö däjä, abinaja Jesús e cuma. —Ja̦o. ¡Bejedi lä wale nofi yai mölabou! Ö̦jö cudeenö, bäfä bayeliblaö weicätä, wa lä cufenaja showawä —e cuma. Ö̦jö däjä, lobe bä tää e jaloa showadalayoma.
40015029	Jesús a aa fa co̦lufälönö, modu Calilea u casö jamö a juu cuaama. Jefu tä balöcö jamö a fa dolequebofälönö, a lobejelayoma.
40015030	Cama nija bluca täbä waloa jebejelayoma. Bä juu lä wa̦lidiono wei bä ma cui, ai bä lä wa̦lidiono wei bä ma cui, bä lä jubäböono wei bä ma cui, bä aca lä boleböono wei bä ma cui, ai bä ca̦i bluca ma cui, Jesús nija bä ca̦i waloa fa jäbojolujenö, bä bluca jaloa showadamalalejelayoma.
40015031	¿Ö̦jö tawä? Bä aca lä boleböono wei bä a̦ dodijidawä fablamalema. Bä lä wa̦lidiono wei bä ca̦i dodijidablalema. Bä juno lä mlai bä ca̦i jublamalema. Bä lä jubäböono wei bä mamocu ca̦i dodijidablalema. Ö̦jö bä bluca lä jalole bä fa dalalöjenö, täbä lä co̦camono wei täbä a̦ fejelou fe balojooma. Yai Bada a nofi doablaö fe balojoomaje, Isaeli ebä nija a bufiblamobä a lä cui.
40015032	Bä lä co̦camono wei bä niibö cuo fa mlacunö, cama ebä lä nocamabono wei Jesúsnö bä nacaa ajedelema. Abinaja bä nowa tama. —Ei bä lä co̦camole bä nija ya bufi wajäaö a lä cule. Camiyä nijamö bä lä co̦cale, bolacabö tä mö didi tabou waiquiaje. Bä iyabä täbä ca̦i cuami. Bä ofäö cudeenö ya bä shömaö moji, bä ofili wäcäcou dicoo mlaobä —bä nowa tama.
40015033	Bä lä nocamabono wei bä lä cui, abinaja bä cuma. —Ei tä ulifi bloque dodijiwä. ¿Wedi jamö täbä nii ja yama bä li iyamabä? Bä bluca fe balojowä —bä cuma.
40015034	Abinaja Jesús a cuma. —¿Wedinaja bä nii cudale, wama bä tabou culawä? —Nii 7 yama bä tabou bädaa lä cule —bä cuma—. Yuli bolacadabö cäcö ca̦i wai.
40015035	Ö̦jö däjä, bä lä co̦camono wei bä lä cui, mashita a jamö bä loamaö bufima.
40015036	Nii 7 bä lä tabono wejei bä fa dälönö, yuli cäcö ca̦i wai fa dälönö, Yai Bada nija, ö̦jö bä ja a bufi a̦fa doblalou wäyämoma. Ö̦jö däjä, bä nii cäa fa nomöjölalönö, cama ebä lä nocamabono wei bä nija bä jöböquema. Ö̦jö bä lä cuinö, täbä lä co̦camono wei täbä dobäö cuaaö nomöjöomaje.
40015037	Bä bluca fa iyaolalunö, bä bädöolaliyoma. Ö̦jö däjä, cama ebä lä cuinö, nii bä sheje co̦ablaö fa cuaajenö, wöö 7 bä jamö bä nii sheje fe lajomalalemaje.
40015038	Bä lä iyano wei bä wa̦lo lä cui, jai 4.000 bä cuoma, suwä bä ca̦i, ijilu bä ca̦i.
40015039	Ö̦jö däjä, Jesúsnö bä shömöa fa co̦abodunö, canawä a jamö cama ebä ca̦i döcäcäo fa co̦balunö, Macadana tä ulifi jamö bä befi ca̦i caläa nomöjölayofälöma.
40016001	Ö̦jö däjä, faliseo bä bada ma cui, saduseo bä ca̦i bada ma cui, Jesús nija bä walooquema. A wa̦ nia bejedi fa wabajenö, abinaja bä cuma. —Yai Bada wa e nö ö̦jöböamobä, tä nö lä quilijii tä da wawämalö —bä cuma.
40016002	Ö̦jö bä nija abinaja Jesús e cuma. —Motoca a queofälöö däjä, judu wama mösö fa mönö, abinaja wamacö cuu. “Fena ja, motoca shi̦i nia cuo, mösö malä wacämole”, wamacö cuu.
40016003	Fena däjä ma cui, abinaja wamacö ca̦i cudou. “Maa a nö quelayobö, mösö malä fla̦le wei”, wamacö ca̦i cuu. ¿Ö̦jö tawä? Judu mösö ja, wamacö moyawä ma waiquii, camiyä fei däjä ya lä cuaale tä ja, wamacö bufi jaducuwämi dicowä.
40016004	’Wamacö fei däjä lä bälöblai, wamacö bluca dobloimi fe balojowä —a cuma—. Yai Bada wama a wa̦ juaimi dodijiwä. Yai Bada ya e nö ö̦jöböamobä, tä nö lä quilijii wama tä wawämaö bufi ma doblao wei ma cui, bämacö a̦ nia juaimi. Wama tä nia lä möö wei, Jonasi a lä taamano weinaja, inaja tä cuwä wama tä nia shino dablaö —Jesús a cuma. Ö̦jö däjä, bä fa dacöfälönö, a alayoma.
40016005	Jesúsnö bä lä nocamabono wei bä fa bucadubalunö, nii bä ja bä bufi möblaliyoma, bä nofi mojoduquemaje yalo.
40016006	Ö̦jö däjä, bä moyawämabobä, Jesúsnö nii julumamodima tä a̦fa wäyäö yaclämoma. Abinaja bä nowa tama. —Bä da moyaweicu. Faliseo bä bada lä cui etä julumamodima wayu. Saduseo bä bada ma cui, inaja showawä cama etä ca̦i wayu cuwä mö feduwä —bä nowa tama.
40016007	Jesús a wa̦ ja bä bufi wedinajamolanö, abinaja bä nowa tayoma. —Nii bäma bä ca̦i juu fa mlacunö, nii bä lä juluu wei tä a̦fa taö —bä nowa tayoma.
40016008	Bä bufi lä cuno wei tä daö waiquioma yalo, abinaja Jesús a cuma. —¿Wedi tabä “Nii bäma bä tabou lä mlai tä a̦fa li wayoaö”, wamacö nowa li tayou dicoblaa cule? ¿Wamale nofi mölaboimi showawä tawä?
40016009	¿Bei wamacö bufi ca̦i möbloimi showawä? Ya bä da iyamablei, ¿wama tä nofi ca̦i jaducuboimi? Nii 5 ya bä da cleyablei däjä, 5.000 ya bä iyamalema. Nii bluca wama bä sheje co̦ablaö cuaama.
40016010	’¿Ö̦jö tawä? —a cuma—. Nii 7 ya bä da cleyablei däjä, 4.000 ya bä ca̦i iyamalema. Ö̦jamö lä nii wama bä sheje bluca ca̦i co̦ablaö da cuaablei, ¿bei wama tä nofi ca̦i jaducuboimi?
40016011	Nii bä ja ya bufi jo̦lijobä ya malä mlai. ¿Wedi tabä “Nii bei bä a̦fa wayoaö”, wamale nofi tabou dicoa cule? Faliseo bä bada lä cui, ö̦jö etä julumamodima wayu cudeenö ya wa̦. Saduseo bä bada ma cui, inaja showawä cama etä ca̦i wayu cuwä mö feduwä —a cuma.
40016012	Ö̦jö däjä, bä bufi yai jaducublaliyoma. Nii julumamodima bä a̦fa yai tanomi. Faliseo bä bada lä cui, ö̦jö bä a̦fa shino yai wayoama, saduseo bä ca̦i bada. Ö̦jö bä a̦ wayu cudeenö, bä moyawämabou bufima.
40016013	Jesúsnö bä lä nocamabono wei, Filibo jamö bä ca̦i aa nomöjölayoma, Sesaleateli bä shabonobö lä cublai jamö. Ö̦ja bä ca̦i wawäblolanö bä wa̦lima. —Camiyä ya lä yanowamöblaleyoluno wei ya lä cui, ¿wedinaja bei wale nofi yai li tabou dodijiaje? ¿Camiyä wedi bei ya jo̦wa? —a cuma.
40016014	Abinaja bä cuma. —Fe ojomalewä Juan bei wa jo̦wa fa talei. Ai bä mö feduwänö, Yai Bada a wa̦no wäyälewä Elia a cuo lä balöono wei, ö̦jö wa jo̦wa bufidaö talajei. Ai bä mö feduwä lä cuinö, Jelemia wa bufiije. Ai bä a̦ showawä ja, Yai Bada a wa̦no wäyälewä ai a demi jocädou fa co̦lonö, ö̦jö bei wa jo̦wa co̦dawä fa talei —bä cuma.
40016015	—Ö̦jö ma cui, cafä wamacö lä cuinö, ¿wedinaja bei wamale nofi li tabou dodijia cule?—a cuma.
40016016	Pedro a wa̦ juoma. —Yai Bada tänö a shömabä a lä yaileno wei, ö̦jö cafä bei wa dodijiwä. Yai Bada a demi cua shi lä wa̦lile, ö̦jö bei wa Ijilubö —bei e cuma.
40016017	Abinaja Jesús e cuu nomöjöoma. —Jonasi bä ijilubö Simón wa lä cui, ¡bejedi lä wa bufi doblalobä wa! Wale nö ö̦jöböaö cadidiobä, yanowamö täbä a̦ ja, wa bufi jaducublono malä mlai. Fayä a lä culadinö wa bufi yai jaducublamalema.
40016018	¿Ö̦jö tawä? Bäfä nowa taö a lä cule. Maa ma lojode lä culenaja wa cuwä yalo, Pedro bäfä a̦fa jilabou. Jai maa bei wa ma. Maa ei ma lä cui jamö, iba ya bä fa co̦cablamalönö, yafi bä colo lojodomabou lä culajeinaja, iba ya bä nia lojodomabou cuo. Nomaö tä ma cui ja, bä nö nia wa̦lojaö fe yadio.
40016019	Yai Bada tänö cama ebä ca̦i lä cuo wei yoca lä cui jamö, cafä bäfä nia lämabou. Cafänö wa yoca caloblabä, ya tä nia jöböaö, wa bä famabä. Äyämö, bita jamö wa bä wasöö ja, Yai Bada a lä culadinö tä tamaö nofi lä wa̦libole tä shino ja, wa bä nia wasöö. Wa tä tamaö lä bufio wei tä ma cui ja, inaja showawä —Jesús e cuma.
40016020	Ö̦jö däjä, bä lä nocamabono wei, i̦cali bä a̦ wasöma, Yai Bada tänö a shömabä a lä yaileno wei a nö ö̦jöböamaö showadao mlaobeje.
40016021	Ö̦jö däjä, Jelusale jamö a nö nia lä bleaamano wejei tä a̦ ja, Jesúsnö bä lä nocamabono wei bä jaba yömölaö cuaama. Judio bada bä ma cuinö, nofi bäyäalewä bä blowäjäwä ma cuinö, Moisesi etä a̦ ja täbä lä damaö wejei bä ma cuinö, ö̦jö bänö a nö nia jo̦wa bleaamaö fe balojoomaje. A nia shämou cadidioma. Inaja a taamamobä, a cuo waiquioma. Ö̦jö ma cui, bolacabö tä mö fa dödölönö, a demi nia jo̦wa jocädou co̦oma.
40016022	Ö̦jö däjä, Jesús a wa̦ fa wämoicunö, Pedronö a ca̦i fa casöblalunö a wa̦ wasöma. —¡Ma, Bada tä! Inaja Yai Bada nija wa taamamobä wa malä mlai —e cuma.
40016023	Ö̦jö ma cui, Jesús a mö fa jadublalunö, Pedro nija a wa̦ fama. —¡Sadanasi! ¡A da blajalö! —e cuma—. Wale yabäcaö dicoa lä cule. Yai Bada nija wa bufi taamamou fa mlacunö, yanowamö täbä bufi showadi lä cuu weinaja, wa bufi cuablalou malä dicole —e cuma.
40016024	Ö̦jö däjä, bä lä nocamabono wei bä lä cui, abinaja Jesúsnö bä nowa tama. —Camiyä nija bä nia lä nocao wei bä lä cui, cama bä cuaaö bufi lä doblao wei tä ja, bä nia yai wasöo. Wale bufiije yalo, bä ma shäöje däjä bä nia ojode cuo fe yadio. Bä nia nocao fe yadio.
40016025	Eja bä demi cudiobä wale nofi jole lä mojodubou wejei bä lä cui, bä ba̦limi nia cuodayou malä mlai. Ö̦jö ma cui, camiyä ya nowa ja bä shämou lä ojodao wei bä lä cui, ö̦jö bä nia shino ba̦limi cuo ayao.
40016026	¿Ö̦jö tawä? Bita jamö bä madofi bluca lä cublai bä madofi ma däamou wei ma cui, bä nia yai lä ba̦limiblou wei tä joyamou dicoo ja, ¿wedi tänö bä yai nia li bayeliblamou majöo, ö̦jö lä? Bä nia ba̦limi lä cuo wei, ö̦jö lä bä madofi ja, tä nowa co̦amamou dao malä mlai.
40016027	’Camiyä ya lä yanowamöblaleyoluno wei ya lä cuinö, Fayä tä shi̦i jilajawä ja, iba a̦jele ya bä ca̦i nia itou malä co̦o wei —a cuma—. Ö̦jö däjä, wa̦lidiwä tä lä tano wejei bä nija ya tä nowa nia co̦amaö. Dodijidawä tä lä tano wejei bä ma cui nija, ö̦jö ya tä nowa nia ca̦i co̦amaö shalilio mö feduo.
40016028	Cafä wamacö nija ei ya wa̦ lä cui, bejedi lä ya wa̦. Ai wamacö lä ublale, wamacö nomaö showaono mlai ja, camiyä ya lä yanowamöblaleyoluno wei wamale nia Bada itou dablaö—Jesús a cuma.
40017001	Ö̦jö tä a̦ wäyäö fa balöonö, 6 tä mö didi fa cublalunö, Jesúsnö cama ai ebä nacalema. Pedro a nacalema, Santiago a ca̦i, ö̦jö bä fääshä Juan e ca̦i. Bä fa nacalänö, jefu balöcö ösöwä jamö, ö̦jö bä ca̦i yami dolequebefälöma.
40017002	Ö̦jamö, bä mamo mötale däjä, Jesús a mömou shomiblaliyoma. Motoca shi̦i lä culenaja, wäyäcu cublaliyoma. Camishi ecö ma cui, ecö shi̦i ca̦i wacalamiblaliyoma.
40017003	Ö̦jö däjä, ai täcöbö fa bädalunö, Jesús sho bä a̦ wayoma. Moisesi, Elia sho cäcöbö cuoma.
40017004	Jesús nija abinaja Pedro a cuma. —Bada tä. Eja bämacö lä cule, tä dodijidawä waiquiwä. Yano 3 ya bä nia wai i̦tamaö, ¿ö̦jö tawä? Afä a, Moisesi e, Elia e, einaja ya bä nia wai yano tablaö, ¿ö̦jö tawä? —a cuma.
40017005	A wa̦ faö showai ja, ölajashi a bada au fa itolunö, bä jo̦yablalema. Ö̦jö däjä, ölajashi jamö culanö a wa̦ bädaliyoma. —Ei Ijiluyä a, ya lä nofimaö wei. Wale bufi lä doblamabou wei a. A wa̦ da ji̦liläje —a cuma.
40017006	Bä lä nocamabono wei bä lä cuinö a wa̦ fa ji̦liläjenö, bä quilili fa dijoblaicunö, bä möfe quilili boblaquema. Bä quilia fe balojolaliyoma.
40017007	Ö̦jö ma cui, Jesús a fa ajedeicunö, bä jubama. Bä jubalanö abinaja bä nowa tama. —Bä ublao da co̦lalu —bä nowa tama—. Bä quili dijä.
40017008	Ö̦jö däjä, tä möö cuaaö fa co̦ojenö, Jesús a yami ublaa daa co̦a majölalemaje, ai täcöbö cuonomi.
40017009	Jefu a jamö bä dömöö fa co̦imanö, Jesúsnö bä wasölefälöma. Abinaja a cuma. —Wama tä lä dalalöfe, wama tä a̦fa wäyäö showadao mlai. Camiyä ya lä yanowamöblaleyoluno wei ya lä cui, ya demi jocädou showao mlao däjä, tä a̦fa wäyäö balöo dijejä —a cuma.
40017010	Ö̦jö däjä, Jesúsnö bä lä nocamabono wei bä lä cui, abinaja cama nija bä cuma. —Moisesi tä a̦ ja täbä lä damaö wejei bä lä cuinö, ¿wedi tabä Elia a wa̦fa li juu co̦o wäyäöje? Yai Bada tänö a shömabä a lä yaileno wei, a juu showao mlao däjä, ¿wedi tä tabä ö̦jö bei a nia jo̦wa li juu balöblao? —bä cuma.
40017011	—Awei —Jesús a cuma—. Inaja tä a̦ malä cuu wei. Tä bluca dodijidablaö co̦obä, Elia a nia jo̦wa juu co̦o balöoma.
40017012	Ö̦jö ma cui, abinaja ya cuu. Elia a nia jo̦wa juu lä co̦ono wei, a wawäblou waiquilayou cublei. A nö ö̦jöböanomije. A taamaö bufi lä doblaono wejeinaja, a taamamaje. Inaja showawä, camiyä ya lä yanowamöblaleyoluno wei ya ma cui, wale nö nia ca̦i bleaamaö cuo nomöjöoje —bä nowa tama.
40017013	Ö̦jö däjä, cama ebä lä nocamabono wei bä lä cui, Jesús a wa̦ ja bä bufi yai jaducublaliyoma. Elia a wa̦fa lä jayumano wei a lä cui, Juan a wa̦fa yai li wayoama, bä fe lä ojomano wei a lä cui.
40017014	Täbä bluca co̦camoa lä jälayono wei täbä nija, Jesúsinö cama ai ebä ca̦i waloo fa co̦balöcölönö, ai a wa̦lo lä cui, a dijoa mö baa showadaquema. A möfe deilanö abinaja e cuma.
40017015	—Bada tä. Ijiluyä a nofi da ojodadaliyo. A fa queoblonö, showadi caficö moshi boyacaoblou, nacö ca̦i wa̦sönöoblou. Einaja a fa cuaanö, a nö yai bleaaö dodijio. Cowa wacö ma cui jamö, mau u ma cui jamö, a shino queoblou cudeenö a nö bleaaö.
40017016	Wa bä lä nocamabou wei bä nija ya ca̦i juma ma cui, a jalomaö doblonomije —e cuma.
40017017	Abinaja Jesús e cuma. —¡Uo! Äyämö ya nö dedeaö ma waiquile, Yai Bada wama tä nofi nö mölabobimi waiquiwä. Bejedi lä wamacö dobloimi. Wama tä nofi mölabou shaliliobä bämacö nö dabou ja, ya modaaö waiquiwä. Bei. Bä ijilubö e da bälabayoje —e cuma.
40017018	Ö̦jö däjä, Jesúsnö fecula e bälöo fa wasönö, e faa co̦a showadalayofälöma. Fiya a lä cui, a jaloa showadalayoma.
40017019	Ö̦jö däjä, Jesús a yami cuo däjä, cama ebä lä nocamabono wei bä fa icuicunö, abinaja ebä cuma. —¿Wedinaja yamacö li cuaaö dicoo ja, yama e li yashuu doblonomi dicowä tawä? —bä cuma.
40017020	Abinaja Jesúsnö bä nowa tama. —Yai Bada wama a nofi lä mölabole, jai wamacö ujudi wamacö cuaaö fa dicoonö, wamacö nö wa̦loblonomi. Cafä wamacö nija ei ya wa̦ lä cui, bejedi lä ya wa̦. Yai Bada wama a nofi lä mölabole, wamacö bufi nö wiisibö wa̦lojolanö wama a nofi bejedi mölajadaö bädao ja, cafä wamacö ma cui nija tä nia cublou. Nana shimono wai wiisibö ma cui, shifibä malä badaö wei. Ö̦jö däjä, quiji a jefu ma cui, Yai Bada wama a nofi yai mölabolanö wama a nowa taö ja, a nia majöblou. Inaja Yai Bada wama a nofi mölabou cuo ja, wamacö doblou mlaobä tä nia cuomi.
40017021	Ö̦jö ma cui, ei bä fecula mö feduwä lä cui, bä yashublamou si ijejewämi talei. Wamacö iyaö wasöolanö, Yai Bada nija wamacö nö bayeli lä nacao wei tänö, ei bä shino yashublamou, ö̦jö tä shinonö —bä nowa tama.
40017022	Calilea jamö Jesúsnö bä ca̦i yododaö däjä, abinaja bä nowa tama. —Ya lä yanowamöblaleyoluno wei ya lä cui, yanowamö täbä nija ya nia jöböamou.
40017023	Wale ma shälei wejei ma cui, bolacabö tä mö didi fa cublalunö, demi ya nia jocädou co̦o —bä nowa tama. Einaja a lä cuu wei a wa̦ fa ji̦liläjenö, ebä bufi nö bleaaö dodijioma.
40017024	Cabenao jamö Jesúsnö cama ebä cai̦ fa waloicunö, Yai Bada etä yafi dodijidabobeje bä blada lä nacaö wejei bä lä cuinö, Pedro a wa̦liyolumaje. —Yai Bada bäma etä yafi dodijidabobä, cafä nija tä a̦ lä wäyäö wei a lä cuinö, ¿blada a ca̦i jöböquei daanö?
40017025	—Jö̦ö —Pedro a cuma—. Bä ca̦i jöböaö talei. Yafi jamö a waloo co̦o däjä, Pedro a wa̦ faö showaa mlai däjä, Jesúsnö cama a wa̦lii mö baoma. —Simón, ¿wedinaja bei wa bufi cuu? Bada bä yai bälöo lä dodijii bä lä cublai bänö, ¿wedi jamö täbä nija blada bä li nacaöje? ¿Cama ebä nija bä li nacaö sijewä? Ma, ¿shomi täbä nija daanö? —a cuma.
40017026	—Shomi täbä nija —Pedro a fa cunö, abinaja Jesús e cuu nomöjöoma. —Bejedi lä wa wa̦. Cama ebä nija bä blada nacaimije.
40017027	¿Ö̦jö tawä? Camiyä bämacö nija bä blada nacabeje bämacö ma mlai ma cui, bä jushuo mlaobä, blada bäma bä nia jöböaö fe yadio. ’Modu u jamö, ufeya a da ca̦balöcölö, ö̦jö lä —a cuma—. Yuli wa jaba lä yocäblale, wa caficö fa caloblalönö, blada wa nia didia dablaö. Blada bä lä nacaö wejei bä nija, ö̦jö a blada da jöböbadu. Cafä nija a nia blada lä nacaö wejei a ma cui, camiyä nija a nia nacaö mö lä feduo wejei a ma cui, ö̦jö moli a ma cui ja, bäfäcö nowa nia cuo —Jesús a cuma.
40018001	Ö̦jö lä däjä showawä, cama ebä lä nocamabono wei bänö, Jesús a wa̦limaje. Abinaja bä cuma. —Yai Badanö cama ebä ca̦i nia lä cuo wei ebä nija, ¿wedi bei a nia yai bada cuo?
40018002	Inaja bä cuu ja, ijilu a fa nacalänö, cama bä nijamö a fa möamoblamalönö, abinaja bä nowa tama.
40018003	—Cafä wamacö nija ei ya wa̦ lä cui, bejedi lä ya wa̦. Ijilu bä a̦ juo si ijejeoblou lä culenaja wamacö cubloimi ja, Yai Bada tänö cama ebä ca̦i nia lä cuo wei jamö, wamacö nia cuomi waiquiwä.
40018004	Ei a wai ijilu jömöo lä mlainaja a lä cuaaö wei a lä cui, Yai Bada tänö cama ebä ca̦i lä cuo wei däjä, ö̦jö a nia shino yai bada cuo.
40018005	’Ei a lä culenaja a wai ijilu lä cui, a shomi ma cui, camiyä ya wa̦nö a wai nofimaö fe yadioje ja, camiyä ma cui wale nofimaö mö feduoje —a cuma—.
40018006	Ö̦jö ma cui, camiya wale bejedi lä bufii wejei bä wai lä cui, wa̦lidiwä tä jamö ö̦jö iba ai a wai luluaö lä dicoo wei tä wayu. Yanowamö a ja, bei olafi jamö maa ma bada fa jalemacöjenö, modu u jamö a befi ca̦i fa queamajenö, a mishi duamaöje ja, ö̦jö a nö bleaaö ma cuquei wei ma cui, iba ai a wai lä wa̦lidiamale a lä cui, ö̦jö bei a nö shino yai bleaaö cuquei —Jesús a cuma.
40018007	Abinaja Jesús a cuma. —Wa̦lidiwä tä jamö täbä yabäcamobä, showadi tä cublawä yalo, bita jamö bä yanowamö lä bälöblai bä nö bleaaö lä cudi. Tä cua ma cule, täbä yai lä yabäcaö wejei bä lä cui, täbä wa̦lidiblamaöje yalo, ö̦jö bä nö nia shino yai bleaaö dodijio.
40018008	’Abinaja ca̦i —a cuma—. Bei wa imicönö wa wa̦liamou dicoo ja, wa imicö fa bäblamolunö, imicö da joyamolu. Wa imicö bäblamou ja, wa nö nia ma bleaaö wei ma cui, wa demi nia lä cudio wei, ö̦jö bei tä shino yai dodijidawä. Shobali wacö jamö wa imicö demi befi ca̦i shäyäblamou ja, wacö lublou dao lä mlai jamö, ö̦jö däjä wa nö shino yai bleaaö cuquei. ’Bei wa mamicö ma cui, inaja showawä —a cuma—. Bei wa mamicönö wa wa̦liamou dicoo ja, wa mamicö fa bäblamolunö, mamicö da joyamolu. Wa mamicö bäblamou ja, wa nö nia ma bleaaö wei ma cui, shobali wacö jamö wa mamicö demi befi ca̦i shäyäblamou dicoo ja, ö̦jö däjä wa nö shino yai bleaaö cuquei.
40018009	’Bei wa mamonö wa wa̦liamou dicoo ja, wa mamo fa ucäblamolunö, mamo da joyamolu —a cuma—. Wa mamo ma ucäblamolayou wei ma cui, Yai Bada tänö cama ebä ca̦i cuobä jamö, wa waloo fe lä yadio wei, ö̦jö bei tä shino yai dodijidawä. Shobali wacö jamö, wa mamocu demi befi ca̦i shäyäblamou dicoo ja, ö̦jö däjä wa nö shino yai bleaaö cuquei.
40018010	-
40018011	Abinaja Jesús a cuma. —Ei iba ai a wai lä cui, a nofi wa̦libo dijejä. Bämacö nowa taö lä cule. Ö̦jö bä nija Yai Bada tänö a̦jele ebä malä lämabole. Ö̦jö bä a̦jele lä cui bä a̦ nö wäobä, Fayä a lä culadi nija bä malä ajedeladi.
40018012	’¿Wedinaja wamacö bufi yai cuu dodijio? —a cuma—. Ai a lä cuinö, yalo 100 bä oweja tabou ja, moli e mojolua dicolayou ja, a nia dayäaö, ¿ö̦jö tawä? Jefu tä balöcö jamö, 99 bä lä jäle bä fa dacödunö, moli e lä mojolulayono wei a nia dayäö cuaaö.
40018013	A daa co̦lalei ja, a bufi nia doblalou co̦o. ’¿Ö̦jö tawä? —a cuma—. Cafä wamacö nija ei ya wa̦ lä cui, bejedi lä ya wa̦. Bä mojoluu lä mlaono wei bä 99 lä cui nija a bufi doblao cai̦ ma cuo wei ma cui, a lä mojolulayono wei a lä cui nija a bufi nia shino yai doblalou fe balojoo, a daa co̦a fe yadilalema cudeenö.
40018014	Inaja showawä, yanowamö täbänö ei bä nofi wai tabou ma mlajei ma cui, Fayä a lä culadinö bä nofi li yai tabou. Moli a ma cui, a mojolumaö bufiomi waiquiwä —a cuma.
40018015	Abinaja Jesús a cuma. —Aifä anö wa yabäcaö ja, cama nija wa fa junö, yami wafäcö culanö, a doblou lä mlaono wei wa etä a̦ nia wäaö. Wa wa̦ ji̦liaö ja, dodijidawä wafäcö nofi nia tamayou co̦o.
40018016	Ö̦jö ma cui, wa wa̦ ji̦liaö bufiomi waiquiwä ja, aifä wa nia nacaö. Bolacabö ma cui, wa cöbö nacaö dao. Ö̦jö wa cöbö ca̦i fa junö, wa wasöö lä co̦le däjä, ö̦jö cäcöbö lä cuinö wa wa̦ nia bayeliblaböö, Moisesi tä a̦ lä cuu weinaja showawä. ¿Ö̦jö tawä? Bä dobloimi jömamou ja, moli a wa̦nö bä nia jömamou malä mlai. Bolacabö cäcöbö a̦ ma cuinö, 3 bä a̦ ma cuinö, bä a̦ faö fe lä usucui bä a̦nö bä nia shino yai jömamou.
40018017	’Ö̦jö ma cui, ö̦jö bä a̦ ca̦i ji̦liaö bufiomi showawä ja, iba bä lä yododaö wei bä bluca nija a wa̦fa da wäcö —a cuma—. Iba bä lä cuinö a ma wasöö wejei ma cui, bä a̦ ji̦liaö bufiomi showawä dicowä ja, Yai Bada a daö lä mlajei, wa bä nofi nö lä tabobö weinaja, wa nofi nia ca̦i tabou, Lomateli bada bä befi, bä blada lä doaö wejei, wa bä nofi nö lä tabobö weinaja showawä.
40018018	’Cafä wamacö nija ei ya wa̦ lä cui, bejedi lä ya wa̦ —a cuma—. Äyämö, bita jamö culanö wa bä wasöö ja, Yai Bada a lä culadinö tä tamaö nofi lä wa̦libole tä shino ja, wa bä nia wasöö. Wa tä tamaö lä bufio wei tä ma cui ja, inaja showawä.
40018019	’Bämacö nowa taö co̦a lä cule —a cuma—. Bolacabö ai wafäcö bädawä lä cui, wafäcö bufi shalililanö Yai Bada nija wafäcö nacou ja, wafä tä tamaö lä bufii wei tä lä cui, Fayä a lä culadinö tä taö wä.
40018020	Camiyä ya wa̦ ja, bolacadabö wamacö lä yododaö wei jamö, ö̦jamö lä camiyänö bämacö nia ca̦i cuo. Bolacabö wafäcö bädawä ma cui, inaja showawä —Jesús a cuma.
40018021	Ö̦jö däjä, Jesús nija Pedro a icua fa ajedeicunö, abinaja e cuma. —Bada tä. Iba ai anö, showadi wale yabäcadii dicoo ja, ¿wedinaja ya yai li cuaabä? ¿Wedinaja tä cudale, ya etä mladamaö cuobä? 7 wale yabäcaö cua ma waiquile ma cui, ¿ya etä nowa mladamaö fe yadiobä tawä? —Pedro e cuma.
40018022	Abinaja Jesús e cuu nomöjöoma. —Aifä anö 7 wa yabäcaö ma cule, wa etä nowa nia mladamaö. Aifä nija tä nowa lä cule, wa etä nia wabaimi.
40018023	Ö̦jö cudeenö, Yai Bada tänö cama ebä ca̦i lä cuo wei tä lä cui, abinaja tä yai cuwä. A bälöo lä dodijio wei a bada cuoma. A nosie lä juamou wei bä nija bä nowa blada taboma. ¿Ö̦jö tawä? Bä nowa lä tabole bä blada co̦amaö co̦obeje, bä nacaa co̦amalalema.
40018024	’¿Ö̦jö tawä? —a cuma—. Ö̦jö bä wa̦lii showao däjä, a nosie juamobä ai a lä cui, a ca̦i waloqueyolumaje. Ö̦jö a lä cui nija blada 10.000 tä nowa bada cuoma.
40018025	Tä nowa cuoma ma cui, blada bä nia lä co̦amaö wei bei etä cuonomi dicowä. Tä nowa nö co̦amabimi yalo, shomi täbä nija bada anö a jöböamaö bufima. Cama a ma cui, bä suwäbö e ma cui, bä ijilubö ebä ma cui, täbä bluca lä tabono wei täbä ma cui, blada bä ja bada anö bä nia bluca nomöjöamama, tä nowa co̦amamou fe yadiobä.
40018026	’Inaja a nia taamama yalo, a nosie juamobä a lä cui, bada nija a quilili fa dijoblaicunö, a möfe boblaquema, a nofi nia ojode fa tablamonö. Abinaja a cuma. “Bada tä. A shi jalimou dicoo dijä. Ya tä nowa bluca co̦amaö weicätä”, a cuma.
40018027	Einaja e cuma yalo, bada a lä cuinö a nofi ojodaboma. A fa jujeblamalönö, etä nowa jödödöwä lä cuono wei etä mladamaö showadalayoma.
40018028	’¿Ö̦jö tawä? —Jesús a cuma—. Ö̦jö ma cui, bada a nosie juamobä ö̦jö a showawä lä cui, abinaja cama a cuaaö dicooma. Sibo jamö a faö co̦o däjä, bada a nosie juamobä ai a mö feduwä lä cui, a dalalema. Ö̦jö nija bä nowa blada taboma. Bluca mlai, 100 bä nowa wai blada tabou bädaoma. Ö̦jö ma cui, bä blada co̦amaö showao fe yadiobä, bei olami ja imicö waliblaa showadaquema. “¡Iba blada 100 bä da co̦maba!”, a nowa tadalema.
40018029	’Inaja a nowa tama yalo, bada a nosie juamobä a mö feduwä lä cui, a nofi nia ojode fa tablamonö, a quilili fa dijoblaicunö, a möfe boblaquema. A wa̦ fe blacäjolanö abinaja e cuma. “A shi jalimou dicoo dijä. Ya bä co̦amaö wä”, e cuma.
40018030	Einaja a ma cuno wei ma cui, a nofi ojodabou mlai ja, a fe shino yai laa dicomaquema. Bä blada co̦amaö showao mlao däjä, a nia famaö co̦onomi.
40018031	’¿Ö̦jö tawä? —Jesús a cuma—. Bada a nosie juamobä bä mö feduwä lä cuinö, ö̦jö tä fa dalalöjenö bä bufi bluca wa̦lidiblaliyoma. Ö̦jö däjä, bada nijamö bä juu fa showadaonö, tä bluca lä cublaliyono wei tä a̦ wäyäö co̦ojolomaje.
40018032	’Bada anö cama bä a̦ fa ji̦lilänö, a doblono lä mlai a nacaa co̦malema. A waloo däjä, abinaja a nowa tama. “Wale nosie juabä cafä wa lä cui, wa yai dobloimi fe balojowä. Camiyä nija wa nofi ojode tablamobä wa wa̦ lä fano wei däjä, afä ya tä nowa bluca mladamalema.
40018033	¿Ö̦jö tawä? Cafä bäfä nofi ojodadaö lä culayono weinaja, ¿wedi tabä inaja showawä aifä wa nofi ojode tablanomi dicowä?”, a nowa tama.
40018034	’Bada a fa jushudalunö, a fe laa showadamaquema. Tä nowa bluca co̦amaö showao mlao däjä, a nia famaö co̦daanomi.
40018035	¿Ö̦jö tawä? —Jesús a cuma—. Einaja showawä, bei wamacö bufi cadidiwänö aifä wama etä nowa mladamaö cuomi dicowä ja, Fayä a lä culadinö afä tä nowa nia ca̦i mladamaö ayaomi.
40019001	Ö̦jö tä a̦ ja Jesúsnö täbä yömölaö fa waiconö, Calilea tä ulifi fa dacöfälönö, Judea jamö a aa majölayoma, Jodana u mashi bucadu jamö.
40019002	Jesús nija täbä bluca yauoma. Ö̦jamö lä jalili bä ca̦i lä yauono wejei, bä bluca jalomalalema.
40019003	Ö̦jö däjä, Jesús nija faliseo bä bada fa icuicunö, a wa̦limaje. A wa̦ bejedi nia fa wabajenö, abinaja bä cuma. —Täbä suwäbö joyao bädao mlaobä, ¿tä a̦ läa tawä? —bä cuma.
40019004	Abinaja Jesús a cuma. —¿Moisesi bei wama etä a̦ oni daö mlaa cule? Yanowamö täbä lä tablaleno wei a lä cuinö täbä jaba lä tablaleno wei däjä, wa̦lo a, suwä a, cäcöbö tablalema.
40019005	Abinaja a ca̦i cuu showaoma. Ö̦jö cudeenö, täbä doayou däjä, täbä shelelou nodiablalou showawä. Bä fö̦ö nijamö, bä nöö nijamö bä jaba ma cublamou wei ma cui, bei suwäbö bä nia fa ajedemabojenö, bä sheleleblou majöo,moli bä cublou majöobä. ’Einaja a cuu showaoma —Jesús a cuma—.
40019006	¿Ö̦jö tawä? Yai Bada tänö moli cäcöbö tablamaö waiquilayoma ja lä, yanowamö täbänö cäcöbö sheleleblamaö majöobeje, etä cuami waiquiwä —Jesús a cuma.
40019007	Judio bä bada lä cui, abinaja bä cuu nomöjöoma. —Ja̦o. Bä suwäbö bä joyabeje etä cuami waiquiwä ja lä, ¿wedi tä tabä Moisesinö bä joyaö li wasönomi, öjö lä? Bä suwäbö bä joyaö cadidiobeje, tä a̦ oniblamaö malä bufino wei. Bä fe̦yalobö bänö tä a̦ oni fa tablajenö, bä suwäbö bä nija tä a̦ oni nia jöböamaje, etä a̦ ca̦i oni shömamou co̦obä —bä cuma.
40019008	Jesús abinaja a cuma. —Wamacö bufi jifuwä waiquioma yalo, Moisesinö ö̦jö tä a̦ li oniblalema. Ö̦jö ma cui, Yai Bada tänö täbä jaba lä tablaleno wei däjä, inaja cama a bufi cunomi.
40019009	Abinaja bämacö nowa taö lä cule. Ai a lä cuinö, bä suwäbö e nofi beshili jushuaö ma mlai ma cui bä suwäbö e fa joyalönö, ai a suwä däaö majöo ja, a dobloimi. “Iba ya däa majölei lä cufe”, cama a bufi cuu ma bäle ma cui, inaja Yai Bada a bufi cuimi. Ma. “A lä joleblalou wei a”, Yai Badanö a nofi li tabou —a cuma.
40019010	Bä lä nocamabono wei bä lä cui, abinaja bä cuma. —Shädayai. Inaja lä tä cua ja lä, bä suwä doamou mlai ja bämacö cuo showadao fa cunoja, tä nö shino doblaobö wei —bä cuma.
40019011	Einaja bä cuma ma cui, abinaja Jesús a cuu nomöjöoma. —Täbä nia shinoco lä cuo wei tä ja, ya wa̦ fe blacäjoimi. Ai bä lä cui, bä shinoco cuo nö doblobimi waiquiwä. Ö̦jö ma cui, ai bä mö feduwä lä cui, Yai Bada tänö inaja bä bufi li taamaö yalo, bä shinoco li cualiyou.
40019012	¿Ö̦jö tawä? —Jesús a cuma—. Wa̦lo ai bä lä cui, bä natecö oshe ca̦i li wa̦lidiwä cublou fa showadaonö, bä suwä li jubaö daomije. Ai bä mö feduwä lä cui, yanowamö täbänö bä natecö li fa joyajenö, bä li yanöcöwä cudio. Ai bä showawä lä cuinö, yabäcäa mlai ja Yai Bada etä a̦ juaö bufi doblaoje yalo, suwä bä tabou bufiomije. ¿Ö̦jö tawä? “Inaja lä ya yamili cuobä ya waiquiwä”, wamacö bufi cuu waiquiwä ja, ei ya wa̦ lä cui wamale a̦ ji̦liabä —a cuma.
40019013	Ijilu bä wai oshe lä cui bä ca̦i waloblaayolumaje, Jesús imicö maquelanö Yai Bada nija bä bayeliblamabä. Cama ebä lä nocamabono wei bä lä cuinö, ö̦jö bä ca̦i juu fa dalalöjenö, bä ma wasöno wejei ma cui,
40019014	abinaja Jesúsnö bä nowa tama. —Wamacö a̦ läablalou dicoo mlai. Camiyä nija ijilu wama bä yai jumabä bä li. Ijilu bä a̦ juo si ijejewä lä culenaja bä lä cui, Yai Bada tänö ö̦jö bä ca̦i cuobä bä malä cui —bä nowa tama.
40019015	Ö̦jö däjä, ijilu bä nija imicö maquedou fa cuaanö, bä bayeliblamaö bufima. Inaja bä bayeliblamaö fa bufinö, a aa nomöjölayoma.
40019016	Ai däjä, Jesús nija a fiya fa icuicunö, a wa̦lima. —Tä a̦ wäyäle —a cuma—. ¿Wedinaja ya li dodijaö cuaaö fa dodijionö, ya li ba̦limi cuobä?
40019017	Abinaja Jesúsnö a nowa tama. —Wa nia lä dodijaö wei, ¿wedi tabä camiyä nija bei wa tä li wa̦lii? A yai lä dodijaö wei a lä cui, moli a shilo yai cuadayoa. Wa ba̦limi cuo bufi doblao ja lä, Yai Badanö tä tamaö lä bufii wei, tä a̦ nofi bluca da cadidilä, ö̦jö lä —a nowa tama.
40019018	—Ja̦o. ¿Wedi jamö tä a̦ dodijiwä lä cui, bei ya tä a̦ nofi yai li cadidilei, ö̦jö lä? —e cuu nomöjöoma. Ö̦jö däjä, Yai Bada etä a̦ wawämaö ja, abinaja Jesúsnö a nowa tama. Yanowamö wama täbä nia shäimi. Wamacö nia joleblaloimi. Wamacö nia tomömoimi. Ai wama täbä a̦fa nia jole jole wäyäimi.
40019019	Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia juaö. ’Einaja tä a̦ cuu. Abinaja ca̦i. Cafä wa nofi jo̦lio lä culenaja, inaja showawä aifä wa bä nofi tabolanö wa bä nofimabä. ’Einaja tä a̦ cuu —Jesúsnö a nowa tama.
40019020	Ö̦jö a fiya lä cui, abinaja e cuu nomöjöoma. —Ja̦o. Ö̦jö lä ya täbä a̦ bluca nofi cadidibou waiquia lä cule —a cuma—. ¿Wedi ya tä yai taö nomöjöobä?
40019021	Jesúsnö abinaja a nowa tama. —Dodijidawä wa yai cuobä, abinaja wa nia yai cuaaö. Wa täbä bluca lä tabole, blada bä ja wa täbä fa nomöjöacönö, ö̦jö lä bä blada ja, täbä nö jo̦lili lä bleaaö wei täbä da dobälalö. Inaja wa yai cuaaö ja, afä täbä nowa lä bluca wei wa täbä nia tabodayou. Ö̦jö däjä, camiyä nija a nocaa da showadaiquiyo —a nowa tama.
40019022	Fiya a lä cuinö, Jesús a wa̦ fa ji̦lilänö, a bufi ca̦i wajäwä co̦layoma, madofi bä bluca tabou dodijioma cudeenö.
40019023	Cama ebä lä nocamabou wei bä nija abinaja Jesús a cuu juoma. —Cafä wamacö nija ei ya wa̦ lä cui, bejedi lä ya wa̦. Bä nö lä madofibö wei bä lä cui, Yai Bada tänö cama ebä ca̦i cuobä jamö, ö̦jö bä nia juu si ijejeomi.
40019024	Mösöcö aca jamö cameyo bä lucäö si ijejewä malä mlai. Bä nö lucäbimi waiquiwä. ¿Ö̦jö tawä? Bämacö nowa taö co̦a lä cule. Mösöcö aca jamö cameyo bä lucäimi ma waiquii, bä nö lä madofibö wei bä lä cui, Yai Bada tänö cama ebä ca̦i cuobä jamö ö̦jö bei bä lucäimi yaiquei —a cuma.
40019025	Jesús a wa̦ fa ji̦liläjenö, cama ebä lä nocamabono wei bä lä cui, bä bufi yai shädayaimou dodijioma. Abinaja bä cudaliyoma. —Ja̦o. Yai Bada nija ö̦jö lä bä nö cuobimi waiquiwä ja, ¿wedi jamö bä lä cui, bei bä nia shino yai jucäamou, ö̦jö lä? —bä cudaliyoma.
40019026	Jesúsnö bä möö cuaalanö, abinaja bä nowa tama. —Ma. Cama yanowamö täbä jucäamou buobä, tä cuami waiquiwä. Ö̦jö ma cui, Yai Bada tänö jödödöwä tä tamabä, ö̦jö a —a cuma.
40019027	Ö̦jö däjä, abinaja Pedro a cudaliyoma. —Ö̦jö ma cui, camiyä yamacö lä cuinö, yama täbä bluca lä tabono wei yama täbä fa daacönö, cafä nija yamacö nocaa lä cule. ¿Ö̦jö tawä? ¿Wedi täbä ja, yamacö yai nia li dobämamou nomöjöo? —a cuma.
40019028	Jesúsnö abinaja bä nowa tama. —Cafä wamacö nija ei ya wa̦ lä cui, bejedi lä ya wa̦. Bita dude a tablamou co̦o däjä, camiyä ya lä yanowamöblaleyoluno wei ya lä cui, ya döcäobä täcö lä doblale jamö, camiyä ya nia döcäo. Ö̦jamö lä ya döcäo däjä, camiyä nija wamacö lä nocaono wei wamacö lä cui, afä 12 täbä ja, wamacö nia döcäcou yädäo mö feduo. Ö̦jamö lä wamacö döcäcälanö, Isaeli bä ijilubö 12 ebä nodiwä lä yaiablalou wei bä nija wamacö nia bada läo.
40019029	’Camiyä nija wamacö bufi mö blucao yalo afä wama täbä daaö ja, wamacö nö bleaaö mlaicätä —a cuma—. Wamacö yafibö ma daamamou wei ma cui, wamacö mashi ma damoquei wei ma cui, faafä, naafä wama bä bluca ma daquei wei ma cui, ijilufä wama bä ma daaö wei ma cui, wamacö ulifibö ma daamamole ma cui, ö̦jö lä täbä bluca showawä ja, wamacö nia dobämamou mö yabao co̦o. Afä wama täbä daa lä tacöfenaja bädawä mlai, bluca täbä ja wamacö nia yai dobämamou fe biyäjäo majöo. Wamacö nia ca̦i ba̦limiblamaö.
40019030	’Ö̦jö ma cui, “Camiyä balöwä”, täbä nofi lä tamamou wei bä bluca mö feduwä lä cui, ö̦jö lä bä nia nojablou —a cuma—. Inaja showawä, äyämö bä nojablou si lä ijejei bä lä cui, ö̦jö lä bä nia shino balöblou nomöjöodayou.
40020001	Jesúsnö ei tä a̦ ca̦i wäyäö yaclämoma. —Yai Bada tänö cama ebä ca̦i lä cuo wei tä lä cui, abinaja tä ca̦i cuwä. Ficali etäca jamö bä shömabä, bada anö bä dayäaö cuaaö fenaoma.
40020002	Bä a̦ wayou balöo ja, blada a nia lä däaö wejei tä ja, bä bufi bluca shaliliblou balölayoma. Ö̦jö däjä, cama etäca jamö bä shömöa showadalema.
40020003	’Motoca a ösöblojolayou däjä, bada a aa fa co̦lufälönö, nii bä showadi lä lulublaaö wejei jamö, ai bä ublao lä bädaono wei bä dalalema.
40020004	Ö̦jö bä lä cui, abinaja bä nowa tama. “Iba täca jamö, bä juu da juofälö. Dodijidawä bämacö nowa co̦amaö wä”, bä nowa tama. Ö̦jö a wa̦ fa ji̦liläjenö, bä aa showadalayoma.
40020005	’Motoca a yo̦loloblou däjä ma cui, a itou ma yajadodoafälöö däjä ma cui, inaja showawä a cuaaö co̦oma —Jesús a cuma—.
40020006	Tä mö weyaö ma waiquio däjä ma cui, a juu fa co̦onö, ai bä ublaa daa co̦lalema. Abinaja bä nowa tama. “¿Wedi tä tabä, eja bei wamacö li juaadii buo?”, bä nowa tama.
40020007	Abinaja bä cuma. “Yamalecö nosiemaö dicoo fa mlacujenö, eja yamacö li cua bädaa lä cule”, bä cuma. Ö̦jö däjä, abinaja bada a cuma. “Ja̦o. Iba täca jamö bä juu da juofälö”, a cuma.
40020008	’Tä mö dödöjöblou däjä, abinaja bada e cuma, cama a lä lämabono wei a lä cui nija. “Bei. Bä lä ojodamole bä da nacadu, wa bä nowa co̦amabä. Jödödö ya bä lä shömölöi bä lä cui, ö̦jö bä nowa co̦amaö da balöo. Ö̦jö däjä, motoca a itou yajadodoafälöö däjä ya bä lä shömölöi bä lä cui, ö̦jö bä nowa co̦a da nomöjömacö. Inaja wa bä nowa co̦amaö fa cuaaimadunö, fena däjä ya bä shömöa lä bälölöi bä lä cui, ö̦jö bä nowa ca̦i co̦a da nomöjömacö”, e cuma.
40020009	¿Ö̦jö tawä? —Jesús a cuma—. Jödödö bä lä shömöleno wei bä ajedeblamaö fa balölonö, täbä lä balölayono wei täbä nija a wa̦fa blada wayoaö lä fenaono wei a ja, bä dobälalema.
40020010	’Jaba bä shömöa lä balöleno wei bä ma cui, ya̦cumö bä nacaa ajedea nomöjölema. Abinaja ö̦jö bä bufi cublaloma. “Bä weyade lä queono wei bä lä cui bä nija, blada a wa̦fa wäyäö lä fenaoblei a ja bä dobämamou waiquiwä yalo, camiyä yamacö queo lä fenablaqueno wei yamacö lä cui nija, blada ai bä yädäamaö co̦o weicätä”, bä bufi cublaloma. Inaja bä bufi cublalou ma buono wei ma cui, inaja showawä bä blada fe usucuwä jöböaquema.
40020011	’¿Ö̦jö tawä? —Jesús a cuma—. Ö̦jö a blada däaöje däjä, bada a nija bä nacömoma.
40020012	Abinaja bä cuma. “Fei bä lä cui, bä li weyade waloquema ma cui, ¿yamalecö dobäa fe li usucua dicolei tawä? Motoca ma yoblao däjä ma cui, yamacö ojodamou nö lä bleaano wei, ¿tä nowa yai cuami tawä?”, bä cuma ma cui,
40020013	abinaja bada a cuu nomöjöoma, ai a nija. “Ma, Nofi. Bäfä mölamaö malä mlaofe. Blada wa lä dälöfe, ö̦jö wa nowa nia ojode malä tano wei. ‘Ö̦jö waiquiwä’, ¿wa cunomi daanö?
40020014	Afä ya wa̦fa blada wäyäö lä fenaoblei wa fa dälönö, a ca̦i da co̦jamö. Cafä bäfä dobäa lä talöfenaja, inaja showawä, fei bä weyade waloa lä jäqueno wei bä ma cui ya bä dobäö cuo mö feduobä, ya bufi shalilia lä cule.
40020015	Iba ya bä sheleleblamaö cuo bufi lä doblao weinaja, ya bä sheleleblamaö cuobä, ¿ö̦jö yami daanö? ¿Ö̦jö tawä? Camiyä inaja ya shi ö̦jöde cuwä ja, ¿cafä bei wa bufi li jushujuablalobä, bei wa?” a bada cuma.
40020016	’¿Ö̦jö tawä? —Jesús a cuma—. “Camiyä balöwä”, täbä nofi lä tamamou wei bä lä cui, ö̦jö lä bä nia nojablou majöo. Inaja showawä, äyämö bä nojablou si lä ijejei bä lä cui, ö̦jö lä bä nia shino balöblou nomöjöo.
40020017	Jelusale yo jamö Jesúsnö cama ebä ca̦i ayofälöma. Bä jufälöbä jamö, cama 12 ebä lä nocamabono wei bä ca̦i fa bayäcäblaludunö, bä yömölafälöma. Abinaja bä nowa tama.
40020018	—Bei. Jelusale jamö bämacö juu lä cuimadi. ¿Ö̦jö tawä? Ya lä yanowamöblaleyoluno wei ya lä cui, bada täbä nija wale nia jöböaöje. Nofi bäyäalewä blowäjäwä bä ma cui, Moisesi tä a̦ ja täbä lä damaö wejei bä ma cui, ö̦jö bä nija ya fa jöbömoicunö, wale shämabeje wale nia jömaöje.
40020019	Ö̦jö däjä, judio bä lä mlai bä nija wale noshi nia ö̦jödabou majöoje, wale nö bleaamabeje. Wale nö nia waiblaöje. Wale si ca̦i nia yafelimaöje. Fii balitama defi ja, wale ca̦i nia basuaöje. ¿Ö̦jö tawä? Wale nomawä fa didicöjenö, bolacabö tä mö didi fa cublalunö, ya demi nia jocädou co̦o —bä nowa tama.
40020020	Ö̦jö däjä, Sebedeo bä ijilubö ecöbö lä cui bei bä nöönö, Jesús nija cäcöbö ca̦i icua ajedequema. A fa dijoafälönö, a möfe bolanö, Jesús nija a nacoma.
40020021	—¿Wedi wa tä yai bufii? —Jesús e cuma. Abinaja a suwä cuma. —Afä wa bä nia ca̦i lä cuo wei ja, ijiluyä wa cöbö bada lomabou ajedeobä ya wa̦. ¿Ö̦jö tawä? Jayu wa boco mashi jamö ai a, acasi wa boco mashi jamö ai a, wa cöbö döcämabou mö feduduobä —e cuma.
40020022	Ö̦jö ma cui, abinaja Jesús a cuma, ö̦jö suwä a lä cui bä ijilubö ecöbö nija. —Wafä tä lä nacaö wei wafä tä daimi dicowä. Wale nö nia lä bleaamaö wejei däjä, ¿wafäcö nö bleaaö mö feduobä wafäcö daanö?—a cuma. —Awei, inaja lä yafäcö ca̦i tablamamobä yafäcö waiquiwä —cäcöbö cuma.
40020023	Ö̦jö däjä, abinaja Jesúsnö cäcöbö nowa tama. —Bejedi lä wafäcö a̦. Wafäcö nö nia bleaaö mö feduo. Ö̦jö ma cui, jayu ya boco mashi jamö a nia lä döcäo wei a lä cui, camiyänö ya tä daimi. Acasi ya boco mashi jamö ma cui, inaja showawä. Cäcöbö nia lä döcämabou wei, Fayänö ö̦jö tä shino daö waiquia —cäcöbö nowa tama.
40020024	Jesús ai 10 ebä lä cuinö, ö̦jö cäcöbö a̦ fa ji̦liläjenö, Santiago, Juan sho cäcöbö noshi wa̦lidaö dicolayomaje.
40020025	Inaja bä bufi cudaliyoma yalo, Jesúsnö bä bluca fa nacalänö, abinaja bä nowa tama. —Shomi bä lä bälöblai bä nijamö bä bada lä läblai, cama bä a̦ shino ji̦liamou bufi doblao talei. Cama bä bada lä cuinö bä shino shömaö fe blacäjouje.
40020026	Ö̦jö ma cui, inaja cafä wamacö nofi tamamobä wamacömi. Ma. Cafä wamacö nija a nosiemou bufi lä doblao wei a lä cuinö, bä nosiemaö fe balojoo mlai, bä shino yai bayeliblabä. ¿Ö̦jö tawä?
40020027	“Camiyä ya shino yai bada cuobä”, wa nofi lä tamamou wei wa lä cui, aifä showadi wa bä bayelibladibä wa e nia shino yai cuo,
40020028	camiyä ya lä cuaaö weinaja showawä. Camiyä ya lä yanowamöblaleyoluno wei ya ma cui, ya nosiemobä ya junomi. Ya bä yai bayeliblabä, ya li waloqueyoluma. Yanowamö ai ya bä nowa ca̦i bluca co̦amabä, ya jöböamou mö juma —bä nowa tama.
40020029	Jelico jamö Jesúsnö cama ebä ca̦i jayuabä jamö, bluca täbä nocaquema.
40020030	¿Ö̦jö tawä? Bei yo casö jamö bolacabö cäcöbö jubäbö loo mö baoma. Jesús a lä jayuale a wa̦fa fa ji̦libölänö, i̦cali cäcöbö comöö läoma. —¡David nodiwä wa e lä cui! ¡Yafälecö nofi da ojodadaliyo!
40020031	Mamicai cäcöbö nia fa lomabojenö, bluca bänö cäcöbö a̦ ma wasöno wejei ma cui, cäcöbö a̦ yai nacläa majöa dicolayoma. —¡Bada tä! ¡David nodiwä wa e lä cui! ¡Yafälecö nofi da ojodadaliyo!
40020032	Jesús a ublaa fa yanöcödalunö, cäcöbö lä jubäböono wei cäcöbö nacalanö, abinaja e cuma. —¿Wedinaja bäfäcö li taamabä, bei wafäle li nacaa lälei? —e cuma.
40020033	Cäcöbö lä jubäböono wei, abinaja cäcöbö cuma. —Bada tä. Yafä täbä möbä, wafäle mamocu da dodijidablaliyo —cäcöbö cuma.
40020034	Jesúsnö cäcöbö nofi fa ojodadalönö, cäcöbö mamocu jubälalema. Ö̦jö däjä, cäcöbö mamocu dodijidablou fa showadalonö, Jesús nijamö cäcöbö yaua showaquema.
40021001	Jelusale jamö, Jesúsnö cama ebä ca̦i ajedeblaleyoma. Oliba tä balöcö jamö bä waloquema, Befajeiteli bä lä bälöle jamö. Ö̦jö däjä, ö̦jamö culanö, bä lä nocamabono wei ai cäcöbö shömöa balölema.
40021002	Abinaja cäcöbö nowa tama. —Wafäcö juu fa shaliloimadunö, quiji a shabono jamö cäcöbö da yafilujulu. Wafäcö lä co̦blole jamö, yalo bulo a nata lä cule wafä a nia dablajalayou, ijilubö a ca̦i. Ö̦jö wafä cöbö nata fa cushälänö, äyämö wafä cöbö nia ca̦i juu co̦imaö.
40021003	Ai anö wafäcö wa̦lii bädao ja, abinaja wafäcö cuu. “Bada anö cäcöbö majöamaö bufii cublei. Lobe cäcöbö nia co̦amaö co̦o cublei”, wafäcö cubä —Jesúsnö cäcöbö nowa tama.
40021004	Yai Bada a wa̦no wäyälewä a lä cuno wei tä a̦ bejedi wawäblobä, ö̦jö tä cublaliyoma. Abinaja tä a̦ cuu.
40021005	Sionoteli bä da yömöla. Cama e Bada juu lä cuimi. A ca̦i Bada jömamou buomi. Yalo bulo a ja a döcälanö, a befi ca̦i juu lä cuimi. Bulo bä ijilubö a ma cui ja, a ca̦i döcäa. Einaja tä a̦ cuu.
40021006	Ö̦jö däjä, Jesúsnö cäcöbö lä nocamabono wei cäcöbö aa fa showalöfälönö, cäcöbö nowa lä tano weinaja, inaja showawä cäcöbö cuaaö cadidioma.
40021007	Jesús nijamö bulo a ca̦i waloböa co̦queyoluma, ijilubö a ca̦i. Cäcöbö ca̦i waloböa fa co̦iquiyonö, yalo cäcöbö mabucabö ja, cäcöbö camishibö maquea fa balöaböcönö, ö̦jamö lä Jesús a döcäquema.
40021008	Jesús a befi ca̦i jubä jamö, bufi doblalolanö a befi ca̦i jayuamamaje. A befi ca̦i nia lä jayuono wei yo jamö bä lä co̦camono wei, ai bä bluca mö feduwä lä cui bä camishibö jilablaamou läafälöma. Ai bä mö feduwä lä cuinö, dejenabä befi ca̦i fa bafedialalöjenö, dejenabä jilamaö cuaaö balöablalou mö feduofälömaje.
40021009	Bä lä balöfälöno wei bä ma cui, bä lä nojaono wei bä ma cui, ö̦jö bä a̦ noshi fa jalilaimadunö, abinaja bä cufälöma. —¡Bada tä David nodiwä e nofi shino yai da doablaje! Yai Bada a wa̦nö a lä juimi, ¡ö̦jö lä a shino yai bayeliblamobä a! ¡Bada tä lä culadi a nofi shino yai doablamobä! —bä cufälöma.
40021010	Jelusale jamö Jesús a yafii däjä, ö̦jamö bä lä bälöle bä shi bluca jalimoma. —¿Fei, wedi bei a ca̦i li juu cuimajei? —bä cuma.
40021011	Ö̦jö däjä, bä bluca lä co̦camono wei bä a̦ nocalayoma. —¡Yai Bada a wa̦no wäyälewä, Nasaleteli fei Jesús ö̦jö lä a, Calilea tä ulifi jamö a lä bälöle! —bä cuma.
40021012	Yai Bada etä yafi sibo lä ji̦coloi jamö Jesús a fa lucälönö, blada bä ja täbä madofi lä jöbäö wejei bä lä cui, bä yashublalema, täbä madofi lä lulaö wejei bä ca̦i. Bä blada lä nomöjano wejei bä ma cui, bä bladabö lä maquecono wei täbä ca̦i jocäabodayoma. Joledo bä lä nomöjöano wejei bä ma cui, bä lä döcäcäono wei täbä ca̦i bluca ja̦iyabodayoma.
40021013	Abinaja bä nowa tama. —Bei. Abinaja Yai Bada etä a̦ oni cuu. Iba yafi a lä cui, Täbä nö bayeli nacaobä, a wa̦fa yafi nia shino yai jilamou. ’¿Ö̦jö tawä? Einaja tä a̦ cuu ma cui, täbä lä tomömou wei bei wama tä yafi li tablaö bashiblalayoma —bä nowa tama.
40021014	Yai Bada etä yafi jamö Jesús a cuo showao däjä, bä lä jubäböono wei bä ma cui, bä juno lä mlai bä ma cui, cama nija ö̦jö bä ca̦i bluca fa icuicujenö, bä jalomalalema.
40021015	Tä nö lä quilijii Jesúsnö tä bluca wawämalema yalo, ijilu bä shi bluca jalimoma. —¡Bada tä David nodiwä etä nofi yai doablamobä! —bä shi jaliwä cuma. ¿Ö̦jö tawä? Jesús a lä cuaano wei tä fa dalalöjenö, ijilu bä a̦ ca̦i fa ji̦liläjenö, nofi bäyäalewä blowäjäwä bä bada jushudaliyoma, Moisesi etä a̦ ja täbä lä damaö wejei bä ca̦i.
40021016	Ijilu bä a̦ wasöö fa mlacunö, Jesús nija abinaja ö̦jö bä cuma. —¿Ei wa bä a̦ ji̦liaimi daanö? —ebä cuma. —Ji̦liaö lä —Jesús e cuma—. Yai Bada etä a̦ oni jamö, ¿ei wama tä a̦ doaö daimi tawä? Abinaja tä a̦ cuu. Ijilu oshe bä ma cui, bä lä shadimabou wejei bä ma cui, wa nofi doalajenö bä a̦ dodijiablalobä, cafänö bei wa bä yai taamama. ’Einaja tä a̦ cuu —Jesús e cuma.
40021017	Inaja bä nowa fa talöfälönö, shabono jamö a faa co̦layofälöma. Bedania jamö a fe jalulayoma.
40021018	Ö̦jö tä fena ja, Jelusale jamö Jesús a aa mö yabaa fa co̦lufälönö, a ofälayoma.
40021019	Bei yo casö jamö ico fi fa dalalönö, a ajedofälöma. A fa blacälönö, fi bloque dalalema. Fi jenabä shino shi̦co buoma. Ö̦jö däjä, fi wafäblaö ja, abinaja a cudaliyoma. —Cafä ico wa fi lä cui ja täbä iyabä, ¡wa defi nia bufiblamou co̦daaimi! —a cudaliyoma. Ö̦jö däjä, defi fäa showadalayoma.
40021020	Ico fi fäö fa dalalöjenö, Jesúsnö bä lä nocamabono wei bä bufi shädayaimou dodijioma. Abinaja Jesús nija bä cuma. —¿Wedinaja tä li fa cublalunö, fi li fäa showadalayou cufe?
40021021	Abinaja Jesús a cuma. —Wedinaja mlai. Yai Bada a nofi yai shino da mölaboje, ö̦jö lä. Cafä wamacö nija ei ya wa̦ lä cui, bejedi lä ya wa̦. Wamacö bufi ujudublou mlai ja, Yai Bada wama a nofi mölabolanö wamacö a̦ faö däjä, tä nia cublou. Ico ya fi lä tablamalufenaja bädawä mlai, quiji a jefu ma cui, wama a nowa taö ja, a nia majöblou. “¡Jefu a da ucäblalufälö! ¡Modu u jamö, a da shäyablamobalu!”, wama a nowa taö däjä, a nia jefu queamamou.
40021022	Yai Bada nija wamacö nacou däjä, wama a nofi mölabou cadidilanö wamacö a̦ faö ja, wama tä nacaö lä bädale tä ma cui, wama tä nia däaö —a cuma.
40021023	Yai Bada etä yafi jamö Jesús a lucäa fa co̦lunö, täbä yömölabä jamö bada bänö a nabä icuquemaje. Nofi bäyäalewä blowäjäwä bä ma cuinö, judio ai bä ca̦i bada ma cuinö, abinaja a nowa tayolumaje. —Bei. Einaja wa cuaabä, ¿cafä bada bei wa tawä? ¿Wedinö bada bei wa tablamalema, ö̦jö lä? —a nowa tamaje.
40021024	Jesúsinö abinaja bä nowa taö nomöjöoma. —Cafä wamacö ma cui, bämacö ca̦i nia wa̦lii mö feduo. Cafä wamacönö wamale a̦ julei ja, wale Bada lä tablamaleno wei ya wa̦fa nia wawämaö nomöjöo.
40021025	Ja̦o. ¿Wedinö Juan a shömölema, täbä fe ojomabä? ¿Yai Bada tänö a shömölema tawä? Ma, ¿yanowamö täbänö a shömölema sijewä? —Jesúsnö bä nowa tama. Bä nowa nia lä juo wei tä a̦fa wayoaö balöoje ja, bä a̦ shino läablalodii buoma. Abinaja bä nowa tayoma. —“Juan a lä cui, Yai Bada tänö a shömölema”, bämacö cuu dicoo ja, “Inaja lä wama a nofi ma tabole ma cui, ¿wedi tä tabä wama a wa̦ bejedi li bufinomi, ö̦jö lä?”, a nia cuu majöo dicoo.
40021026	Ö̦jö ma cui, “Yanowamö täbä nija a shömamoma”, bämacö cuu dicoo ja, ei bä lä co̦camole bä fa jushudalunö, bä a̦ nö nia quiliaö. “Yai Bada a wa̦no wäyälewä Juan a cuoma”, a nofi malä tabolajei —bä nowa tayoma.
40021027	Ö̦jö cudeenö, abinaja bä shino cuma, Jesús nija. —Cuwi. “Ö̦jönö Juan a shömölema a”, yama a nofi ca̦i taboimi —bä cuma. —Ja̦o —Jesús e cuma—. Camiyä ya ma cui, cafä wamacö nija, “Ö̦jönö wale shömölema ya”, ya ca̦i nia cuu ayaomi —a cuma.
40021028	Nofi bäyäalewä bada bä ma cui nija, judio ai bä bada ma cui nija, abinaja Jesús a cuma. —Ei tä a̦ ja, wamacö bufi dayäobä. Bä ijilubö ecöbö lä bolacaono wei a wa̦lo cuoma. Ai e nija a icua fa balöicunö, abinaja a nowa tama. “U̦asi. Ficali ca jamö, a da ojodamodu”, e cuma ma cui,
40021029	“Ma, ya nö jubimi”, e cuu dicooma. Inaja a ma cuno wei ma cui, a bufi läblou fa co̦lonö, a aa fe yadia majölayoma.
40021030	Bä ijilubö ai e mö feduwä nija a icua fa nomöjöicunö, inaja showawä a nowa ca̦i tama. Ö̦jö a lä cui, bä fö̦ö e a̦ ja a wa̦ dodijidawä juoma. “Awei, Fabe. Ya juu weicätä” a cuma ma cui, a junomi.
40021031	¿Ö̦jö tawä? —Jesús a cuma—. ¿Wedi jamö a dodijiwä lä cuinö, bä fö̦ö e nosie yai shino julema? —a cuma. —Bä ijilubö jaba e shömaö lä balöblaono wei a lä cuinö —bä cuma—. A bufi mö lä yabajadaliyono wei a lä cuinö. Ö̦jö däjä, abinaja Jesúsnö bä nowa tama. —Cafä wamacö nija ei ya wa̦ lä cui, bejedi lä ya wa̦. Inaja showawä, Yai Bada tänö cafä wamacö ca̦i cuobä wamacö waiquiwä ma cui, wamacö ca̦i nia cuomi. Ö̦jö a ijilubö lä culenaja wamacö cuwä dicowä. “¡Ei!”, wamacö cuu ma buo wei ma cui, wama a nosie yai juaimi. Lomateli bada bä befi bä blada lä doaö wejei bä ma cui, bä suwä lä dodoo wei bä ma cui, ö̦jö lä bä ca̦i nia shino cuo ayao. Bä doblou ma mlai lä ma cui, bä bufi lä läblou wei tänö a wa̦ shino yai juaö ayaaje.
40021032	’Dodijidawä wamacö cuobä, fe ojomalewä Juan a lä cuinö wamacö yömölayoluma ma cui, wama a wa̦ bejedi bufiblanomi. Lomateli bada bä befi bä blada lä doaö wejei bänö, a wa̦ bejedi shino yai bufia ayalemaje, bä suwä lä dodoo wei bä ca̦inö. Ö̦jö lä bänö a wa̦ bejedi lä bufileno wejei, wama tä ma dalaleno wei ma cui, wamacö bufi läblonomi showawä, wama a wa̦ bejedi yai bufibobä —bä nowa tama.
40021033	Nofi bäyäalewä bada bä ma cui nija, judio ai bä bada ma cui nija, abinaja Jesús a cuma. —Ei ya tä a̦ wäyäö lä yacläo wei tä a̦ ca̦i da ji̦liläje. Ai anö uba totobä bluca fa döalalönö, tä ji̦coloblalema. Ö̦jö däjä, uba bä nia wacä lä cadicaö wejei, täca ca̦i tablaö nomöjölayoma. Tä möö cuaabeje, yafi ösöwä a ca̦i tablaö fa nomöjölonö, cama ficali ca jamö shomi täbä bälömaquefälöma, etäca nowamaö juobeje. Ö̦jö däjä, shomi täbä ulifibö jamö a aa nomöjölayoma.
40021034	’Uba a fabä tä cublou däjä, ficali ca ja bä lä bälöblamabole bä nija, a nosie lä juaö wejei ai ebä fa shömölönö, uba bä yefiamaö co̦o bufima.
40021035	Ö̦jö ma cui, bä lä bälöblamabole bä lä cuinö, ai a nabä quea mö fa baicujenö, a si yafelilalemaje. Ai a shäa cadidilemaje. Maa mabänö ai a shäyälalemaje.
40021036	Cama ai ebä shömöa ma co̦leno wei ma cui, ai bä jaba tablaö lä balölayono wejeinaja, inaja showawä ö̦jö bä ca̦i tablaö co̦layomaje.
40021037	’Bada a lä cuinö, ya̦cumö bä ijilubö e shömöa cadidilema. ¿Ö̦jö tawä? —Jesús a cuma—. “Ijiluyä ei a cadidiwä lä cui, a nofi yai tabobeje”, a bufi cuma yalo, a shömöa nomöjölema.
40021038	Ö̦jö ma cui, bä lä bälöblamabole bä lä cuinö, bada tä ijilubö e cadidiwä fa dalalöjenö abinaja bä nowa tayolayoma. “Ei bada tä ijilubö cadidiwä, ficali ca nia obi tabou lä juo wei. Fei däjä, bäma a shäa fa showadalönö, camiyä bämacönö bäma täca yai ficali tabou juo nomöjöobä”, bä nowa tayolayoma.
40021039	’Ö̦jö däjä, a juwäa mö fa balöjenö, ficali ca sibo jamö a shäyäa fa majölöjenö, a shälemaje.
40021040	’¿Ö̦jö tawä? —Jesús a cuma—. ¿Wedinaja wamacö bufi yai cuu dodijia cule? Cama a ficalibö ca lä cui a waloqueyoluu däjä, ¿wedinaja bä nia yai taamayoluu, ö̦jö lä? —a cuma.
40021041	—¡Wedinaja mlai! —Jesús nija bä cuma—. Ö̦jö bä nö wa̦lidiwä lä beblalole, bä yai nö nia bleaamayoluu. Bä nia waicaö. Shomi täbä nija täca nia jöböaö majöo, uba a lalou däjä bä mashi nia lä jöböaö wejei bä lä cui bä nija —bä cuma.
40021042	Ö̦jö däjä, abinaja Jesús e cuma. —Bejedi lä wamacö a̦. Yai Bada etä a̦ oni jamö, ¿ei bei wama tä a̦ oni daö mlaa cule? Abinaja tä a̦ cuu. Maa mabä ja a yafi nia lä i̦tamaö wejei bä lä cuinö, ma wailemaje. Ö̦jö ma cui, ma lä waileno wejei ma lä cui, a yafi colo lojodoobä ma yai li cublaliyoma. Bada tänö inaja tä taamama. Ö̦jö yama tä dablaö ja, yamacö bufi yai shädayaimou. ’Einaja tä a̦ cuu —Jesús a cuma—.
40021043	Ö̦jö cudeenö, bämacö nowa taö lä cule. Yai Bada tänö wamacö ca̦i cuobä, Isaeli wama ecö ma cule ma cui, wamacö nia ca̦i cuomi dicoo. Shomi täbä ca̦i nia cuo majöo, a wa̦ nia yai lä juaö wejei bä lä cui.
40021044	Ö̦jö ma jamö bä fa yudublaicunö, bä lä quelayou wei bä lä cui, bä nö nia bleaaö fe balojoo. Ö̦jö bä nö nia ma bleaaö wei ma cui, ai bä lä cui, ö̦jö ma showawänö bä fe yai shäo däjä, ö̦jö bä nia yai cobequeblou fe balojoo —a cuma.
40021045	Jesúsnö shominaja tä a̦ wäyäö yacläablalou ja, bada bänö a wa̦ ji̦liamaje. ¿Ö̦jö tawä? Nofi bäyäalewä bä blowäjäwä ma cui, faliseo bä ca̦i bada ma cui, Jesús a wa̦ ja bä jushudaliyoma. Cama bä a̦fa yai lä wäyämono wei, tä daö showaomaje.
40021046	Ö̦jö ma cui, a nia juwäaö ma showadaono wejei ma cui, yanowamö täbä nija bä quilima. “Yai Bada a wa̦no wäyälewä, ö̦jö a dodijiwä”, a nofi tabomaje yalo, cama bä mamo mötale däjä, a juwäaö quilimaje.
40022001	Shominaja tä a̦ wäyäö yaclämolanö Jesúsnö bä yömölaö co̦oma. Abinaja a cuma.
40022002	—Yai Bada tänö cama ebä ca̦i lä cuo wei tä lä cui, abinaja tä ca̦i cuwä. Bada a yai bälöo lä dodijio wei a wa̦lo cuoma. Bä ijilubö e lä cuinö, suwä a nia däama yalo, a nofi nia co̦camoamama.
40022003	A nofi co̦camoamaö showadaobä, a nosie lä juaö wejei bä fa shömölönö, bä yömölaa lä balöqueno wei bä nacaamaö bufima. Ö̦jö ma cui, bä junomi dicowä.
40022004	’Bada a lä cuinö, a nosie juamobä ai bä shömaö co̦o ja, abinaja bä nowa tama. “Ya bä yömölaa lä balöqueno wei bä nija, wamale wa̦no da wäyäduje. ¿Ö̦jö tawä? Nii ya bä bluca tablaö waiquilayou lä cufe. Iba baca ya bä shäa waiquiamalalema, yama bä ocalo blewä lä tabono wei bä ca̦i. Ö̦jö ya bä bluca babou waiquia lä cule. Fei däjä, ijiluyänö suwä a nia lä däaö wei bäma cäcöbö nofi nia yai co̦camoaö”, bä nowa tama.
40022005	’Ö̦jö ma cui, bada a wa̦no lä wäyäno wejei a wa̦no juanomije —Jesús a cuma—. Bä noca flecaöje ja, shomi jamö bä shino jublou yaclämou dicooma. Ai a lä cui, ficali etäca ja a ayoma. Ai a mö feduwä lä cui, a showadi lä läono wei jamö a ojodamou mö juma.
40022006	Ai bä mö feduwä lä cuinö, bada a nosie juamobä ebä li juwäa dicoalalemaje. Bä nö fa waiblalöjenö, bä shäalalemaje.
40022007	’¿Ö̦jö tawä? —Jesús e cuma—. Inaja bä cuaaö dicoo ja, bada a lä cui a jushudaliyoma. Sodado ebä shömöa fa showadalönö, cama ebä lä shäalaleno wejei bä mö watäblamalema. Bä ca̦i shabonobö ö̦shömalalema.
40022008	Ö̦jö däjä, a nosie juamobä ebä lä cui nija abinaja a cuma. “Ijiluyänö suwä a däaö ja, bäma cäcöbö nofi co̦camoabä ya bä bluca babou ma waiquio däjä ma cui, ya bä yömölaa lä balöqueno wei bä lä cui, ‘Ö̦jö ya bä co̦camabobä’, ya bä nofi taboimi majöa.”
40022009	’“Bei”, bada a cuma. “Täbä lä bälöblai yobö jamö, bä jublou cuaaö da showadao, ö̦jö lä. Wama bä bluca fa dayäanö, wama bä nacabou fe blacäjoimabä, ijiluyänö suwä a nia lä däaö wei bäma cäcöbö nofi co̦camoaö fe yadiobä”, e bada cuma.
40022010	¿Ö̦jö tawä? A nosie juamobä ebä lä cuinö, täbä lä jublaaö wei yobä jamö bä fa juomobodunö, bä bluca nacaa fe yadialalemaje. Dodijidawä bä ma cui, wa̦lidiwä bä ma cui, bä bluca co̦alalemaje. Inaja bä cuaaö fe yadioma cudeenö, cäcöbö lä doayono wei cäcöbö nofi co̦camoabeje jamö, täbä ou fe yadioyoluma.
40022011	’¿Ö̦jö tawä? —Jesús a cuma—. Ö̦jöma cui bada a lä cuinö, bä iyaö lä co̦camou wei bä möö ja a fa lucälönö, ai a wa̦lo dalalema, camishi dodijidawä cäcö ja a didia lä mlai. Cäcöbö nofi co̦camoabeje jamö ma cui, dodijidawä cäcö ja a didio fa mlacunö,
40022012	a wa̦lima. “Nofi”, a cuma. “¿Wedinaja wa bufi li fa cunö, dodijidawä cäcö mlai ja bei wa li lucäa bädalayou cufe?”, a cuma. E a̦ juo mlai ja, mamicai e looma.
40022013	’Ö̦jö däjä, cama ai ebä lä lämabou wei ebä nija abinaja bada e cudaliyoma, “Quiji a lä cui, bococu da o̦cablalöje. Bei matacö ca̦i. Sibo jamö tä mö lä didi wei jamö, a da shäyäblabaduje. Ö̦jamö bä nia ö̦cöö. Bä nö beblalou yalo, bä nia lalöö”, a bada cudaliyoma.
40022014	’¿Ö̦jö tawä? —Jesús e cuma—. Bluca täbä ma nacaablamou wei ma cui, bolacadabö täbä shino yaiamou.
40022015	Ö̦jö däjä, Jesús a wa̦ nia dobloimi jömaö fe fa yadiojenö, faliseo bä a̦ bada wayoa balölayoma. Cama ai ebä lä cuinö, a jole jole nofimalajenö a wa̦ nia ji̦limaje, a wa̦no wäyäö co̦ojolobeje.
40022016	¿Ö̦jö tawä? Ö̦jö bä bada nija bä lä nocaono wei, ai ebä shömölemaje, bada tä Elode ai ebä ca̦i mö feduwä. Jesús nija abinaja ebä cuyoluma. —Tä a̦ wäyäle. Wa lä bejedimou wei bäfä daö. Yanowamö wa bä nö quili taimi. Bada bä ma cui, bada bä lä mlai bä ma cui, wa bä nofi tabou fe usucuo fa showaonö, Yai Bada tänö bämalecö taamaö lä bufii wei, quilii mlai ja wa tä a̦ shino yai wäyäö shalilou.
40022017	Ö̦jö cudeenö bäfä wa̦lii lä cule. Lomateli bada Sesa a lä cui, ö̦jö befi bä blada lä nacaö wejei, judio bämacö ma cuinö, ¿bäma bä blada jöböabä tawä? ¿Tä a̦ läami daanö? Ma, ¿tä a̦ läa tawä? —bä cuma.
40022018	Ö̦jö ma cui, bä bufi wa̦lidiwä daö waiquilanö, abinaja Jesús e cuma. —Jole jole wamacö lä dodijidai, ¿wedi tabä wamale a̦ bejedi wabaö?
40022019	Ja̦o. Bada tä Sesa befi bä blada lä nacalajei a blada da jöböbaje, ya möblaabä —a cuma. Ö̦jö däjä, blada a jöböquemaje.
40022020	Ö̦jö däjä, a blada mömalanö Jesúsnö bä wa̦lima. —Ei ¿wedi bei fe nö e̦le? ¿Wedi bei a wa̦fa oni cua cule? —a cuma.
40022021	—Lomateli bada tä Sesa —bä cuu mö feduoma. —Ja̦o —Jesús a cuma—. Sesa cama etäbä ja, wama a li dobäbä, ö̦jö lä. Yai Bada cama etäbä mö feduwä lä cui täbä ja, cama wama a li dobäö mö feduobä —a Jesús cuma.
40022022	Jesús a wa̦ ja, bä bufi yai shädayaimolayoma. Ö̦jö däjä, a fa dacöfälöjenö bä jua co̦layoma.
40022023	Ö̦jö tä mö jalu showawä ja, saduseo bä bada lä cuinö, Jesús a nabä icua nomöjöquemaje. Ö̦jö bä saduseo lä cui, abinaja bä bufi shino cuu. “Täbä lä nomaö wei bä demi jocädou co̦o mlaicätä”, bä bufi shino cuu. Inaja bä bufi cuu waiquiwä cudeenö, a wa̦ nia fa yaclämajenö a wa̦limaje.
40022024	Jesús nija abinaja ebä cuma. —Tä a̦ wäyäle. Abinaja Moisesinö judio bämalecö nowa tama. A ijilubö cuo showao mlao däjä, ai e mashi nomaö dicoo ja, bä suwäbö e lä feiblou wei a nia däaö nomöjöo. Ö̦jö a suwä nija bä ijilubö ebä fa tacönö, a lä nomalayono wei a lä cui, ö̦jö bä ijilubö ebä a̦fa nia jilabou nodio juoje. ¿Ö̦jö tawä?
40022025	’Bei —bada bä cuu co̦oma, Jesús nija—. Camiyä yamacö nijamö, cama cäbä mashi 7 cuoma. Jaba a lä cui, a suwä lä däleno wei a ijilubö cua showaa mlai ja, a mladaliyoma. Ö̦jö a mashinö e däa nomöjölema.
40022026	Ö̦jö ma cui, bei ijilubö e cuo showao mlao däjä, cama ma cui a ca̦i nomaa majölayoma. Cama a mashinö e däa ma nomöjöleno wei ma cui, inaja showawä. ¿Ö̦jö tawä? Jödödöwä bä 7 lä cuinö a suwä däa ma nodiadalano wejei ma cui, bä ijilubö cublou showao mlao däjä, bä bluca nomalaliyoma.
40022027	Ya̦cumö, suwä a ma cui, a ca̦i mladaliyoma.
40022028	’¿Ö̦jö tawä? —ebä cuma—. Inaja tä cuoma cudeenö, bäfä wa̦lii lä cule. Yai Bada tänö täbä demi nia jo̦wa jocädamaö lä co̦o wei däjä, ¿wedi jamö a lä cui bei a suwäbö yai nia cuodayou, ö̦jö lä? Bluca bä 7 wa̦lo lä cuinö, a däadalaö malä cuaano wejei —ebä cuma.
40022029	Abinaja Jesúsnö bä nowa taö nomöjöoma. —Yai Bada wama etä a̦ daimi yalo, wama etä lojode ca̦i daimi cudeenö, wamacö a̦ yacäblalodii lä cule.
40022030	Yai Bada tänö täbä demi jocädamaö co̦o däjä, täbä nia doayou malä mlai. Täbä nia ca̦i suwäbö jöböamou co̦daaimi. A̦jele täbä doayou lä mlainaja täbä li cublou showadalayou —Jesúsnö bä nowa tama.
40022031	Abinaja Jesúsnö bä nowa taö co̦oma. —Täbä demi nia jocädou lä co̦o wei, Yai Bada tänö wamacö nowa jaba lä tano wei, ¿bei wama tä a̦ oni daö mlaa cule?
40022032	Yai Bada a wa̦fa wäamamou däjä, abinaja Moisesi nija a malä cuno wei. Ablaamö a ma cui nija, Isaacö a ma cui nija, Jacobo a ma cui nija, ö̦jö bä nija ya lä bufiblamou wei ya. ’Einaja Yai Bada a cuma. ¿Ö̦jö tawä? —bä nowa tama—. Bä demi cua showaa yalo, ö̦jö bä nija a jo̦wa bufiblamou showawä malä cui. Nomawä täbä nija a bufiblamou dao malä mlai.
40022033	Bä lä co̦camono wei bä lä cuinö, ö̦jö a wa̦ fa ji̦liläjenö, bä bufi yai shädayaimoma.
40022034	Inaja Jesús a cuu ja, saduseo bä a̦ nö bada wa̦loblamanomi. Faliseo bä bada lä cuinö, ö̦jö tä a̦ fa ji̦liläjenö, Jesús nijamö ö̦jö bä co̦camou nomöjöoyoluma.
40022035	Ai a lä cui, Moisesi tä a̦ ja täbä lä damaö wei bei a cuoma. Ö̦jönö Jesús a wa̦ nia bejedi fa mönö, a wa̦lima.
40022036	—Tä a̦ wäyäle —e cuma—. Moisesinö tä tamaö lä bufino wei tä a̦ bluca ja, ¿wedi jamö bei tä a̦ shino yai lojode dodijiwä?
40022037	Abinaja Jesús e cuu nomöjöoma. —Tä a̦ shino yai lä lojode wei, ei lä tä a̦ waiquiwä. Bada wama tä yai nia nofimaö, cafä wamacö nija a bufiblamobä a lä cui. Bufi jaduculanö wama a nia nofimaö, bei wamacö bufi yainö. Wamacö bufi lä cuaablalou wei tä ma cuinö, wama a nia ca̦i nofimaö fe balojoo.
40022038	’¿Ö̦jö tawä? —Jesús e cuma—. Ö̦jö tä a̦ shino yai lojode dodijiwä.
40022039	Ei tä a̦ ca̦i lojode cua mö fedua. Cafä wa nofi jo̦lio lä culenaja, inaja showawä aifä wa bä nofi tabolanö wa bä nofimabä. ’¿Ö̦jö tawä? —Jesús e cuma—.
40022040	Einaja wamacö cuaaö däjä, Moisesi wama etä a̦ nofi bluca cadidibou waiquiwä. Yai Bada a wa̦no wäyälewä bä ma cui, ö̦jö wama bä a̦ nofi ca̦i cadidibou mö feduwä showawä.
40022041	Faliseo bä bada yododoo showao däjä, Jesúsnö bä wa̦lima. Abinaja e cuma.
40022042	—A shömabä, Yai Bada tänö a lä yaileno wei a lä cui, ¿wedinaja wama a nofi yai tabou? ¿Wedi bei e li nodiwä? —e cuma. —Bada tä David e nodiwä —ebä cuma.
40022043	Abinaja Jesúsnö bä nowa taö nomöjöoma. —Yai Bada bei tä Bufinö a wa̦ famaö cadidou ja, David cama a showawä ma cui, a nö malä wäono wei. A nofi badabolanö abinaja a cuma.
40022044	Iba Badayä a nija, abinaja Bada tä yai lä cui a cuma. “Bä nö lä nabämou wei bä lä cui, cafä nija ya bä möfe quilili bomabou showao mlao däjä, äyämö, camiyä jayu ya boco mashi jamö a döcäa da balöiquiyo.” ’Einaja David a cuma.
40022045	¿Ö̦jö tawä? —Jesús a cuma—. Bada tä David a lä cuinö a nofi badabou waiquiwä ja lä, ¿bei e jo̦wa nia li nodiblou majöo tawä? Bä bufi da dayäo, ö̦jö lä —a cuma.
40022046	Moli ma cui, Jesús a wa̦ ja bä a̦ ca̦i juo doblonomi. Ö̦jö däjä, bä a̦ fablamaimi waiquiwä yalo, bä a̦ wabäo quilii showadaoma. A wa̦lii co̦daanomije.
40023001	Ö̦jö däjä, täbä lä co̦camono wei täbä nija Jesús a wa̦ fama, cama ebä lä nocamabono wei ebä nija ca̦i. Abinaja bä nowa tama.
40023002	—Moisesi tä a̦ ja täbä lä damaö wejei bä lä cuinö wamacö damabeje cäbä. Faliseo bä bada lä cui, inaja showawä. Moisesi etä a̦ ja wamacö yömölabeje bä li bluca.
40023003	Bä bada läblawä cudeenö, wama bä a̦ nia ji̦liaö. Wama bä a̦ fa ji̦lilänö, Moisesi etä a̦nö wamacö taamaö lä bufii weinaja, wamacö nia cuaaö. Ö̦jö ma cui, tä a̦ lä wawämaö wejei bä bada lä cui, ö̦jö bä yai owämaö dicoo dijejä. Tä a̦ ma wäyäö wejei ma cui, cama bei bä dodijaö malä mlai.
40023004	’Yai Bada nija täbä dodijidawä cuobä, ö̦jö bä bada lä cuinö tä nabä bluca shömadii talajei —a cuma—. Ö̦jö ma cui, bä doblamaö mlajei, bä modaablamaö buoje. Jai jude tä bälamaö bädaoje. Bä doblou fe yadiobä, moli ma cui, bä ca̦i bayeliblaö buomije.
40023005	’Ö̦jö bä lä cui, yanowamö täbä nija bä dodijidawä dablamobä, bä jole jole li dodijaö bäa —a cuma—. Bä bufi nia cadidou fa dablamonö, bei wäyäcu jamö ma cui, bei e̦fetacö jamö ma cui, Yai Bada etä a̦ lä onibolajei täbä shino oni blebou talajei. Bä nö dodijidawä ö̦jöböamamobä, camishi cäcö lä feyacabou wejei cäcö casö febalashi malä lababou wejei.
40023006	Täbä iyaö ca̦i co̦camobä jamö, bada bä nijamö bä loo coyocaö bufi doblao talei. Judio bämacö yododabä jamö ma cui, bada bä lä döcäo wei jamö bä döcäo yaimou mö feduo talei.
40023007	Nii bä lä lulaö wejei jamö, bä nö bada ca̦i ö̦jöböamou bufi doblao. “Tä a̦ wäyäle”, bä nowa tamamou bufi ca̦i doblao.
40023008	’¿Ö̦jö tawä? —a cuma—. Ö̦jö ma cui, cafä wamacö lä cui, “Tä a̦ wäyäle”, bä nowa tamamou bufio dijä. Cafä wamacö nija ya tä a̦ lä wäyäö wei, ei ö̦jö moli lä ya waiquiwä malä cui. Cafä wamacö lä cui, moli wamacö ca̦i mashi.
40023009	Inaja showawä, bita jamö ai wama a nofi nia fö̦ömaimi. Fedu jamö, Faafä moli a cua malä waiquiladi.
40023010	Inaja showawä, bä a̦fa bada jilamamou bufio dijä. Yai Bada tänö wale shömabä wale lä yaileno wei ya lä cui, camiyä wamale nofi yai lä Badabou wei, ei lä ya waiquiwä malä cui.
40023011	’Cafä wamacö nija bä nia bada lä cuo wei bä lä cuinö, wamacö nosiemaö mlajei ja, wamacö yai nia shino bayeliblaöje —a cuma—.
40023012	¿Ö̦jö tawä? Cama bä lä jömamou wei bä lä cui, Yai Bada tänö bä nia quilimaö nomöjöo. Bä jömamou lä mlai bä lä cui, wawädowä bä nofi nia shino yai tamabou.
40023013	Abinaja Jesúsnö bä nowa taö nomöjöoma. —Ö̦jö ma cui, Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, wamacö nö bluca bleaaö dodijiobä wamacö. Jole jole wamacö dodijaö bäa. Yanowamö bä nija Yai Bada a dablamou bufi ma doblao wei ma cui, wama bä bufi jaducublamaimi. Yai Bada cafä wamacönö wama a daimi waiquiwä. Ai bänö a daö bufi ma doblao wejei ma cui, cafä wamacö a̦nö wama bä doblamaimi.
40023014	’Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, wamacö nö bluca bleaaö dodijiobä wamacö —a cuma—. Jole jole wamacö dodijaö bäa. Suwä bä lä feiblou wei wama bä fa mölamanö, wama bä madofibö bluca däablaö malä läo wei. Ö̦jö däjä, wamacö mömou nia liyäjäo fe fa yadionö, Yai Bada nija wamacö nö bayeli nacao ja, wamacö a̦ jole jole labaaö bädao. Ö̦jö cudeenö, Yai Bada tänö wamacö nö nia shino yai bleaamaö fe balojoo.
40023015	’Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, wamacö nö bluca bleaaö dodijiobä wamacö —a cuma—. Jole jole wamacö dodijaö bäa. Judio bä lä mlai wama täbä yömölaö bufi doblao, cafä wamacö lä culenaja bä cublou mö feduobä. Moli a ma cui, judio wama a tablamaö fe yadiobä, modu u ma cui jamö, ulifi a ma cui jamö, wamacö aa blajalayou. Ö̦jö däjä wamacö fa alunö, judio wama a tablamalei ma cui, wama a wa̦lidiblamabä wama a tablamalei. Shobali wacö jamö cafä wamacö jubä wamacö waiquiwä ma cui, ö̦jö wama a lä tablamale a lä cui, shobali wacö jamö a nö shino yai bleaaö majöobä, bei wama a li tablamalei.
40023016	’Wamacö nö bluca bleaaö dodijiobä wamacö —a cuma—. Jai jubäbö wamacö ma cuwä wei ma cui, bei wama täbä li jole jole lulublalaö buo. Täbä a̦ nö wäo däjä täbä nia bejedimou fa dablamonö, Yai Bada etä yafi a̦fa ma jayublaö wejei ma cui, wamacö a̦ li läblou. Yai Bada etä yafi lä cui, ¿wedi tabä wama etä nofi yafi taboimi? Ö̦jamö lä bä olo lä yaile wama bä a̦fa shino jayublamaö bufi doblao. Ö̦jö olo bä lä yaile bä a̦fa jayumaöje däjä, “Awei, fei däjä wamacö nia lä bejedimou wei tä cublou lä cule. Fei däjä wamacö a̦ shominajaö majöobä tä cuami”, wama bä nowa li taö.
40023017	¡Wamacö bufi jaducäwämi nö beblalou! Bejedi lä wamacö yai jubäbö. ¡Etä yafi nowa cua lä! Ö̦jö lä a yafi nowa yai cua cudeenö, bä li olo yaia lä cule.
40023018	’¿Ö̦jö tawä? —a cuma—. Täbä a̦ nö wäo däjä täbä nia bejedimou fa dablamonö, Yai Bada nija täbä nia lä dodoblamou wei bä maqueblamobä täcö a̦fa ma jayublaö wejei ma cui, wamacö a̦ ca̦i läo. Wama täcö nofi taboimi dicowä. Ö̦jö täcö jamö täbä lä maquele wama täbä a̦fa shino yai jayublamaö bufi doblao. Ö̦jö täbä a̦fa yai jayumaöje däjä, “Awei, fei däjä wamacö nia lä bejedimou wei tä cublou lä cule. Fei däjä wamacö a̦ shominajaö majöobä tä cuami”, wama bä nowa li taö.
40023019	¡Bejedi lä wamacö yai jubäbö! Täbä nia lä dodoblamou wei bä maqueblamobä täcö lä cui, ¡täcö nowa cua lä! Ö̦jö täcö nowa yai cua cudeenö, täbä lä maquele täbä li yaia malä cule.
40023020	’¿Ö̦jö tawä? —a cuma—. Täbä a̦ nö wäo däjä bä bejedimou dablamobä, Yai Bada nija täbä dodoblamobä täcö a̦fa lä jayumaö wejei bä lä cuinö, maloco täcö a̦fa jayumamou buo malä mlai. Ö̦jamö lä täbä lä maqueo wei täbä a̦fa befi ca̦i jayumamou malä cui.
40023021	Inaja showawä, bä nia bejedimou fa dablamonö, Yai Bada etä yafi a̦fa lä jayumaö wejei bä ma cuinö, ö̦jamö lä Yai Bada a lä bälöle tä a̦fa ca̦i jayumaö yädämou showadaoje.
40023022	Bä a̦ nia shominajaimi waiquiwä yalo, judu mösö a̦fa ca̦i lä jayumaö wejei bä ma cuinö, Yai Bada a döcöadayobä etäcö a̦fa ca̦i jayumaö yädämou mö feduo showadaoje, tä lä döcäladi tä ca̦i.
40023023	’Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, wamacö nö bluca bleaaö dodijiobä wamacö —a cuma—. Jole jole wamacö dodijaö bäa. Afä nii wama bä bluca lä doaö wei, wajaquemi jenabä wai bädawä ma cui, fe usucuwä 10 wama jenabä fa shedequeblalönö, ai moli jenabä wai ja, Yai Bada showadi wama a dobäö. Ö̦jö ma cui, wamacö yai dodijaö mlai ja, wama a jole jole dobäö waiyoblalou bädao dicoo. Wama täbä nofi ojodabou mlalanö, Yai Bada wama a nofi ca̦i mölabou mlalanö, wama a li dobäblalaö buo. ’Wamacö dodijalanö wama a dobäö fa cunoja, wama täbä nofi ojodabolanö wama a dobäö fa cunoja, tä nö shino doblaobö wei. Yai Bada wama a nofi mölabolanö wama a dobäö fa cunoja, tä nö shino dodijidaobö wei —a cuma—.
40023024	Bejedi lä wamacö yai jubäbö. Jole jole wama täbä li lulublalaö buo. Tä a̦ nowa wai lä wiisibö wei tä a̦ ja, wamacö ma cuablalou wei ma cui, ¿wedi tabä tä a̦ nowa yai lä lojode wei, wama tä a̦ nofi li mojodubou dicoo?
40023025	’¿Ö̦jö tawä? —a cuma—. Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, wamacö nö bluca bleaaö dodijiobä, wamacö. Jole jole wamacö dodijaö bäa. Ji̦shima bä ma cui, ca̦ö fesibä ma cui, fesibä sibosi aumaö lä culajeinaja wamacö sibosi ma taamamou wei ma cui, bei wamacö u̦eshi shami fe balojowä. Madofi bä ja wamacö bufi shino yaimodii. Wamacö shino nabämou.
40023026	Faliseo wamacö. ¡Cafä wamacö yai jubäbö! ¡Ji̦shima a mö yalublaö da balöloje! ¡Ca̦ö fesi ca̦i! Ö̦jö däjä, dodijidawä wamacö yai nia shino auo.
40023027	’Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, ¡wamacö nö bluca bleaaö dodijiobä wamacö! —a cuma—. Jole jole wamacö dodijaö bäa. Nomawä bä lä didile täcabä lä culenaja wamacö cuwä bäwä. Maa liyäjäwä mabänö täcabä fe ma labou wejei ma cui, bei täcabä u̦eshi lä cui jamö, nomawä bei tä ubä jilawä. Nomawä bä jodenö täcabä nö shami quiliwä.
40023028	Inaja showawä, yanowamö täbä nija jai wamacö cadidou wamacö mömou ma cuablalou wei ma cui, bei wamacö bufi wa̦lidiwä fe balojowä. Jole jole wamacö dodijaö buo.
40023029	’Moisesi tä a̦ ja wama täbä lä damaö wei wamacö lä cui, faliseo wamacö ca̦i lä cui, ¡wamacö nö bluca bleaaö dodijiobä wamacö! —a cuma—. Jole jole wamacö dodijaö bäa. Yai Bada a wa̦no wäyälewä bä lä cuono wei bä lä cui, ö̦jö wama bä a̦ nofi jaducubou ma mlai, wama bä dodijidawä didimabou bufi doblaa bädaa lä cule. Bä jaba cadidou lä balöono wei bä lä cui, ö̦jö lä bä nomawä lä didile jamö wama täcabä baushibou bufi doblao bädao.
40023030	Abinaja wamacö cuu. “Bämacö nö badabö lä bälöono wei däjä, ya bälöo mö feduo showao fa cunoja, Yai Bada a wa̦no wäyälewä bä shäbeje jamö ya wa̦ nö yädäobö mlai”, wamacö cuu.
40023031	¿Ö̦jö tawä? Cama wama ecö a̦fa nodiwä jilamou ja, cafä wamacö jömamou waiquiwä. Yai Bada a wa̦no wäyälewä bä lä shäleno wejei bä lä cui, ö̦jö lä wama ecö nodiwä waiquiwä malä cui.
40023032	Ja̦o. Wamacö nö badabö lä cuinö, ö̦jö täbä lä taamano wejeinaja, wamale taamaö nodiaö da showao, ö̦jö lä.
40023033	’¡Olu bä wayu lä culenaja, wamacö lä cuwä wei wamacö! —a cuma—. Wamacö jolemou. Yai Bada tänö täbä jömaö däjä, shobali wacö jamö wamacö shömaö dodijio wä.
40023034	Ö̦jö cudeenö, abinaja ya cuu. Cafä wamacö nija Yai Bada a wa̦no nia lä wäyäö wejei ya bä nia shömaö, bä bufi yai lä jaducui bä ca̦i, wamacö nia lä damaö wejei bä ca̦i. Ö̦jö ya bä nia shömaö ma cui, ai wama bä nia shäö. Ai bä mö feduwä lä cui, fii balitama defi ja wama bä nia basuaö. Ai bä showawä lä cui, judio wamacö yododabä jamö wama bä si ca̦i nia yafelimaö. Wama bä nö bleaamaö yalo, ai bä shabonobö nomöjöwä jamö bä nia docuu ma cuaafälöö däjä ma cui, wama bä nosi nia bou yauafälöö. ’¿Ö̦jö tawä? —a cuma—. Einaja wama bä taamabä ya bä nia shömaö,
40023035	bä lä cadidou wei bä yanöcö shäö lä cuaano wejei bä lä cui, cafä wamacö nija bä nowa bluca co̦cablobä. ¿Ö̦jö tawä? Abele a jaba shämolayoma. Ö̦jö däjä, Yai Bada ai ebä bluca yanöcöwä shäa jäa fa nomöjöabodujenö, ya̦cumö nofi bäyäalewä Sacalia a shäa nomöjölemaje, Belequia bä ijilubö e lä cui. Yai Bada etä yano je̦fa jamö a nabä quequemaje. Yalo bä ö̦shö lä maqueblaaö wejei täcö ajede ja, Yai Bada etä yano sibo mötale jamö, a shälemaje. ¿Ö̦jö tawä? Cafä wamacö bälöo lä nodiablalou wei wamacö nija, ö̦jö lä bä nowa nia bluca bäshälö tablaö.
40023036	Cafä wamacö nija ei ya wa̦ lä cui, bejedi lä ya wa̦. Cafä wamacö fei däjä lä bälöle wamacö nija, ö̦jö tä nowa nia bluca jödödöwä cuo —a cuma.
40023037	Jesús a wa̦ blajawä faö ja, abinaja Jelusaleteli bä nowa tama. —¡Shädayai, Jelusaleteli wamacö! Yai Bada a wa̦no wäyälewä wama bä lä shäö wei wamacö. Cafä wamacö nija Yai Bada tänö bä lä shömaö wei, maa mabänö wama bä lä shäyäö wei wamacö. Cadala bänö bä ijilubö ebä fe yojobou lä cuaaö wejeinaja, inaja showawä cafä showadi bämacö tabou bufi ma doblaono wei ma cui, camiyä nija wamacö nowamamou bufionomi dicowä.
40023038	Ja̦o. Inaja lä waiquiwä. Fei däjä bämacö nia daaö. Wamacö yafibö nia blocoaö.
40023039	Abinaja bämacö nowa ca̦i taö showadao. Wamale nofi doaö mö bao showao mlao däjä, wamale nia dablaö co̦daaimi. Abinaja wamacö cuolanö wamale nia shino yai dablaö co̦o. “Yai Bada a wa̦nö a lä juimi a lä cui, Yai Bada nija, ¡ö̦jö lä a shino yai bayeliblamobä a!” ¿Ö̦jö tawä? Einaja wamacö cuolanö wamale nia shino yai dablaö co̦o —bä nowa tama.
40024001	Yai Bada etä yafi jamö Jesús a faa fa co̦lufälönö, a jaba jufälöö däjä, cama ebä lä nocamabono wei bä fa ajedeblalunö, Yai Bada etä yafi jömamaje. Bä yafi liyäjäwä jömamaje.
40024002	Ö̦jö ma cui, abinaja Jesús a cuma. —Jö̦ö. Ei wa bä yafi bluca dablaö, ¿ö̦jö tawä? Ö̦jö ma cui, cafä wamacö nija ei ya wa̦ lä cui, ya wa̦ bejedi. Ei wama bä yafi bada lä möle, wama bä nofi dobou ma bäle ma cui, bä nia obi wa̦liaöje. Ö̦jö däjä, ai ma jamö, moli ma cui ma nia maqueo feibloimi —a cuma.
40024003	Oliba tä balöcö jamö Jesús a dolequea fa majöbofälönö, ö̦jamö a yami loo däjä, cama ebä lä nocamabono wei bänö a wa̦limaje. Abinaja bä cuma. —Wa tä a̦fa lä wäyäblei, ¿wedinaja tä nö yai fa cublalunö, bei tä nia yai wawäblou? Wa juu co̦o lä bufiole däjä, ¿wedi tä dodijiwänö yamacö li moyawäobä, tä nia lä jödödöblou wei tä lä cui tä ja? —bä cuma.
40024004	Abinaja Jesúsnö bä nowa tama. —Bä da moyaweicu, ö̦jö lä, wamacö yaclämaö mlaobeje.
40024005	Obi, bluca bä nia wawäblou. Camiyä ya wa̦fa nia ma wäyämou wei ma cui, bä möla dijä. Abinaja bä nia jole cuu. “Yai Bada tänö wale shömabä wale lä yaileno wei, ¡ö̦jö lä ei ya e waiquiwä!”, bä jole fa cunö, bluca täbä nia lulubouje.
40024006	’Ai bä lä bälöblai ba nabä nia queayou —a cuma—. Inaja showawä, ai bä wa̦no ca̦i nia ji̦liamou cuo mö feduo. Ö̦jö wama bä wa̦no nia ma ji̦liaö wei ma cui, bä quili dijä. Ö̦jö tämi. Ö̦jö tä nia bluca ma cublou wei ma cui, tä nia bluca waicou showadaomi.
40024007	Bä shomi lä cublai bä nabä nia queayou balöo. Bä bälöblawä lä yaiblai bä ca̦i. Bluca täbä ulifibö lä cublai jamö, ofi tä nia blaucublou. Mashita a ca̦i nia bada qui̦da qui̦damou nö quiliaö.
40024008	Ijilu bä nini jaba cuo däjä bä nö bleaaö lä culenaja, inaja showawä bä nö nia jaba bleaaö cuo. Ö̦jö jaba cätä bädawä.
40024009	’Ö̦jö däjä, tä nia wa̦lidiblou —a cuma—. Wamacö noshi nia ö̦jödabouje, wamacö nö bleaamabeje. Wamacö nia shäöje. Iba wamacö yalo, bluca bä bälöjöwä lä yaiblai bä ma cuinö wamacö nofi nia wa̦libouje.
40024010	Wale jaba bufibou ma balöo wejei ma cui, tä wa̦lidiblou yalo, bluca bä mö feduwä lä cui bä nia waicou. Cama bä ma cui bä nia nomojolimayou. Bä nofi nia wa̦liayou.
40024011	Yai Bada a wa̦no jole jole lä wäyäö wejei bä lä cui bä fa wawäolalunö, bluca täbä nia yaclämaöje.
40024012	¿Ö̦jö tawä? Wa̦lidiwä tä balablou yalo, ai bä bluca mö feduwä lä cui bä nia nofimayou mlaafälöö.
40024013	Ö̦jö ma cui, a shämobä etä ma cuo däjä ma cui, a nö wa̦lojaö fe lä yadio wei a lä cui, ö̦jö a nia jucäamou fe yadio.
40024014	’Yai Bada tänö cama ebä ca̦i nia lä cuo wei tä a̦ lä cui, bita jödödöwä a jamö tä a̦ nia wäyämamou blaucou cuaaö —a cuma—. Täbä jödödöwä bälöjöwä lä yaiblai täbä yömölamou cuaaö balöono wei ja, Yai Bada tänö täbä nia jödödöwä waicaö.
40024015	’¿Ö̦jö tawä? —a cuma—. Tä yai lä wa̦lidii tä lä cui, tä nö cuobö lä mlai jamö tä nia ublamabou fe yadioje, Yai Bada etä yafi jamö. Täbä bluca nia yai lä wa̦lidiblamaö wei, ö̦jö bei tä. Yai Bada a wa̦no wäyälewä Daniel a bälöo lä balöono wei a lä cuinö, ö̦jönö tä a̦ wäyäö balöoma. ¿Ö̦jö tawä? Ei ya wa̦ ja, wamacö bufi ca̦i jaducuwä cuobä wamacö. Ö̦jamö lä täbä lä wa̦lidiblamaö wei, wama tä ublaa dablaö däjä,
40024016	Judea jamö wamacö lä bälöle wamacö lä cui, tä lä jefubö wei jamö bä docuo cuo da showadaomobodu.
40024017	Wamacö siboa waiquilayou ja, yafi jamö bä lucäö co̦daa dijä. Madofi wama bä co̦ablaö mlai ja, bä docua cua da showaolalu.
40024018	Ficali ca jamö wamacö juu lä waiquile däjä, camishifä wama bä co̦ablaö mö yabao mlai ja, ö̦jamö lä showawä wamacö nia docublou cuaaö.
40024019	’Bä lä shöbönabö wei, ¡bejedi lä ö̦jö bä nö nia bleaaö fe balojoo —a cuma—. Ijilu bä lä shadimabou wejei, inaja showawä bä nö nia bleaaö cuo.
40024020	Maa däjä tä cublou mlaobä, Yai Bada nija bä da naco, ö̦jö lä. Täbä yanöcöobä tä mö jalu ma cui jamö, tä cublou mlaobä bä a̦ da fa.
40024021	Täbä nö nia yai malä bleaaö wei. Yedu ja Yai Bada tänö täbä bluca lä tablano wei däjä, täbä nö bleaaö ma showaono wei ma cui, ö̦jö tä lä cublole däjä bä nö nia shino yai bleaaö. Inaja täbä nia ca̦i cuaaö co̦o ma mlai ma cui, ö̦jö lä däjä moli bei bä nö nia shino yai bleaaö dodijio.
40024022	Ö̦jö tä lä cublole däjä, Bada tänö tä ja̦mabou bufio mlao fa cunoja, moli ma cui täbä nö demi feio buobö mlai. Ö̦jö ma cui, cama ebä lä yaimabole bä feimabou fe yadiobä, tä nö nia dedejeblamaimi.
40024023	’Ai bä a̦ ja, bä möla dijä —a cuma—. “¡Bei, bei! ¡Yai Bada tänö a shömabä a lä yaileno wei a lä cui, ¡quijamö a wawälayou lä cufe!”, ai bä ma cuu wei ma cui, “¡Bei, bei! ¡Äyämö a waloqueyoluu lä cufe!”, ai bä ma cuu wei ma cui, ö̦jö bä a̦ bejedi bufibla dijejä.
40024024	Bä lä jolemou wei bä nia malä wawäblou wei. Abinaja bä nia jole cuu. “Yai Bada tänö wale shömabä, camiyä wale yailema”, bä nia jole cuu. Yai Bada a wa̦no jole jole lä wäyäö wejei bä ma cui, ö̦jö bä nia ca̦i wawäö mö feduo. Yai Bada a mayo nia jole wawämaöje. Tä nö lä quilijii tä nia ca̦i bluca wawämaö fe yadioje, täbä bufi fa taamajenö, täbä yaclämabeje. Yai Bada ebä lä yaimabole bä ma cui, ö̦jö bä bufi taamaö fe yadiobeje bä nia wabäodii.
40024025	¿Ö̦jö tawä? Tä nia lä cublou wei tä ja, bämacö yömölaö waiquia lä cule.
40024026	’Wamacö nowa jole taöje ja, bä möla dijä, ö̦jö lä —a cuma—. “¡Bei, bei! ¡Ulifi bloque a jamö a wawälayou lä cufe!”, ai bä ma cuu wei ma cui, ö̦jamö bä ju dijä. “¡Bei, bei! ¡Quijamö lä a lucälayou lä cufe!”, ai bä ma cuu wei ma cui, ö̦jö bä a̦ bejedi bufi dijejä.
40024027	Camiyä ya lä yanowamöblaleyoluno wei ya juu co̦o däjä ya nia juu ja̦toomi. Tä wacö ije ijemou däjä, mösö wawädoblou lä culenaja ya nia wawädowä dablamou.
40024028	Wamacö bufi jaducublobä tä cuo weicätä. Ai bei tä jode blaobä jamö waduba bä lä co̦camou wei tä malä wawädole —a cuma.
40024029	Abinaja Jesús a cuma. —Einaja täbä nö nia yai bleaaö lä cuo wei tä jödödöblou fa balölonö, motoca a shi̦i nia luaaö majöo. Belibo a ma cui, inaja showawä a shi̦i nia cuomi majöo. Shidicali bä ma cui, bä nia bläläö. ¿Ö̦jö tawä? Judu mösö jamö bä lä shadiladi bä nia layäcäbladayou.
40024030	Ö̦jö lä däjä camiyä ya lä yanowamöblaleyoluno wei ya lä cui, wale nia itou lä jömadayou wei, judu mösö jamö tä nia bädodayou. Ö̦jö däjä, jödödöwä bä lä bälöblai bä nia quilili si̦lalamoblalou cuaaö. ’Ö̦jö däjä, camiyä ya lä yanowamöblaleyoluno wei ya nia shino yai bädoyoluu —a cuma—. Ölajashi a jamö ya shi̦i ca̦i bada fa itoimadunö, wale nia lojode dablaöje.
40024031	Ö̦jö däjä, tä a̦ bada jolamou däjä, iba a̦jele bä lä cui ya bä nia shömaö cuaaö. Jödödöwä bä lä bälöblai jamö, iba ya bä lä yaileno wei bä nia co̦ablaö cuaaöje.
40024032	’Ico fibä ja, showadi wamacö bufi dao talei —Jesús a cuma—. Defi jenabä ducuu däjä, “Fei däjä motoca shi̦i ajeo co̦a nö culai”, wamacö bufi shino cuu.
40024033	Inaja showawä, ei ya tä a̦ bluca lä wäyäfe tä wawäblou däjä, wamacö bufi daobä cätä. “Fei däjä, a itou ajedewä”, wamale nofi tabobä.
40024034	Cafä wamacö nija ei ya wa̦ lä cui, bejedi lä ya wa̦. Wamacö fei däjä lä bälöblai wamacö bluca nomaö showaono mlai ja, ö̦jö tä nia bluca wawäblou balöo.
40024035	Judu mösö ma cui, bita a ma cui, ö̦jö bä bluca ma mlaolaliyo wei ma cui, camiyä ya wa̦ nia mladoimi.
40024036	’Ö̦jö ma cui, ya tä a̦ lä wäyäfe tä nia yai lä cubloyoluu wei, yanowamö täbänö ö̦jö lä tä yai daimije —a cuma—. Yai Bada a̦jele bä lä culadi bä ma cuinö, inaja showawä tä ca̦i daimi cuweje. Yai Bada bei Ijilubö ya e ma cuinö, inaja showawä ya tä ca̦i daimi cuwä. Fayänö ö̦jö tä shino yai daö ayawä.
40024037	’Noewä däjä, bä yanowamö lä cuaano weinaja, inaja showawä, camiyä ya lä yanowamöblaleyoluno wei ya juu co̦o lä bufiole däjä bä nia cuaaö co̦o —a cuma—.
40024038	Bä showadi iyaö ca̦i co̦camou lä cuaadino weinaja, bä ca̦i doayou lä cuaadino weinaja, inaja bä cuaaö showao däjä, bä nö dao mlai ja, canawä a bada jamö Noewä a lucälayoma.
40024039	Bä bufi mojodi li ca̦i cublalodii showao däjä, tä ulifi fe bada fa baoblalunö, bä bluca waiquiblaö showadalayoma. ¿Ö̦jö tawä? Camiyä ya lä yanowamöblaleyoluno wei ya juu co̦o däjä, inaja showawä, tä daö mlaoje däjä ya nia itou.
40024040	’Ö̦jö däjä, ficali ca jamö bolacabö cäcöbö nia ma ojodamou wei, ai a nia co̦amou ayao, ai a nia daamou —a cuma—.
40024041	Nii bä jölöcaböbä jamö, suwä bolacabö cäcöbö nia ma ojodamou wei, ai a nia co̦amou ayao, ai a nia daamou.
40024042	Bä nö da daicu, ö̦jö lä. “Ö̦jö däjä Bada a yai nia wawäö”, wama a nofi tabou malä mlai.
40024043	’¿Ö̦jö tawä? —a cuma—. Cama e yano jamö a lä cule a moyawä ca̦i cuo fa cunoja, a tomömou lä juimi a nö famaö fe jalubö mlai. “Ö̦jö däjä a juimaö”, a bufi cuu fa cunoja, a nö lucämabö mlai.
40024044	Ö̦jö cudeenö, cafä wamacö ma cui, showadi wamacö nö daobä, ö̦jö lä. Wamacö bufi cuu mlao däjä, camiyä ya lä yanowamöblaleyoluno wei ya nia malä bädou wei —a cuma.
40024045	Abinaja Jesús a cuma. —Camiyä wamale nosie lä juaö wei wamacö lä cui, ¿wedi jamö wa lä cui, wa shino yai dodijaö daanö? Abinaja tä cuwä. Shomi jamö a bada nia lä juno wei a bada cuoma. A lä dodijaö wei a läo juobä, a nosiemafälöma. Abinaja a nowa talefälöma. “Dodijidawä iba bä ca̦i cua da jeicu. Bä iyabä tä cuo däjä, dodijidawä wa bä iyamabä”, a nowa talefälöma.
40024046	¿Ö̦jö tawä? Bada e lä nosiemofälöno weinaja a cuaaö showao däjä, e bada waloamaö co̦o ja, a bufi doblalolanö e nia co̦blamaö co̦o.
40024047	’Cafä wamacö nija ei ya wa̦ lä cui, bejedi lä ya wa̦ —a cuma—. A nosie juaö cadidioma yalo, ö̦jö bada a lä cuinö a nia bada läamaö nomöjöo, cama etäbä bluca lä tabou wei etäbä nofi tabobä.
40024048	’Ö̦jö ma cui, ai a lä cui, bada a nosie juabä a ma cui a dodijaimi ja, abinaja a bufi nia cuu dicoo. “Cuo buo. Bada tä co̦o jaöo malä mlai”, a bufi nia cuu dicoo.
40024049	Bada a nosie juamobä ebä mö feduwä lä cui, bä si nia shino yafelimaö juo dicoo. Täbä iyaö lä co̦camou wei jamö a nia shino judii, bä shi wa̦lii bufi lä doblao wei bä nijamö.
40024050	Inaja a cuaaö showao däjä, a nofi lä badabou wei e nia co̦blou co̦o ja̦toyoluu. “Fei däjä a co̦bei”, a bufi cuu mlao däjä, a nia co̦blou co̦a ja̦tolayou.
40024051	A lä shominajaano wei etä fa dalalönö, bada anö a nö nia bleaamaö. Bä jole jole lä dodijaö wei bä nija a nia coyocomabou. Ö̦jamö lä bä nia ö̦cöö. Bä nö beblalou yalo, bä nia lalöö —a cuma.
40025001	Abinaja Jesús a cuma. —Yai Bada tänö cama ebä ca̦i lä cuo wei tä lä cui, abinaja tä ca̦i cuwä. Ai däjä, cäcöbö nia lä doayou wei cäcöbö nofi nia co̦camoamaje. Suwä a nia lä däaö wei a nö wa̦lo dabobeje jamö, bä moco 10 alayoma. Didi däjä a wa̦lo nia jo̦wa yafima yalo, cowa wacöbä shi̦i cuobä täbä showabolajenö bä juoquema.
40025002	’Ö̦jö bä suwä lä cui, ai 5 bä bufi mojodi cuoma —a cuma—. Ai bä 5 mö feduwä lä cui, bä bufi shino moyawäo ayaoma.
40025003	Bä suwä bufi lä mojodi wei bä lä cuinö, cowa wacöbä shi̦i didibobeje täbä tabou ma buono wejei ma cui, wacöbä nia lä ömöamaö wejei toubä dabö tabonomije.
40025004	Ö̦jö ma cui, bä bufi moco lä moyawäono wei bä lä cuinö, wacöbä shi̦i didibobeje täbä fa showaalalöjenö, wacöbä nia lä ömöamaö wejei toubä ca̦i dabö yefibou ayaomaje.
40025005	’¿Ö̦jö tawä? —a cuma—. Suwä a nia lä däano wei a lä cui, a co̦dalou jaöo fa mlacunö, suwä bä fa malishalönö, bä bluca miolaliyoma.
40025006	Ö̦jö ma cui, bäshäcuoladi a wa̦ bädaliyoma. “¡Bei, bei, bei! ¡Bä suwäbö e co̦abä, a jo̦wa juu lä cuimi! ¡A mö da baamaduje!” a cuma.
40025007	Ö̦jö däjä, bä moco fa jocäcädalunö, cowa wacöbä lä ömöamaö wejei täbä febalashi wai janölalemaje.
40025008	’Bä bufi suwä moco lä mojoduono wei bä lä cuinö, bä bufi lä moyawä wei abinaja bä nowa tamaje. “Cowa yama wacöbä ömöamaö mö feduobä, toubä dabö mashi da löabayoje. Yamacö luwämoblalou dicoa lä cule”, bä nowa tamaje.
40025009	Ö̦jö ma cui, bä bufi lä moyawäono wei bä lä cui, abinaja ebä cuma. “Ma, cafä wamacö nija yama toubä mashi löa dicoaquei ja, bämacö bluca jödödöwä nia luwämolayou. Toubä dabö lä jöbäö wejei bä jamö wamacö fa alufälönö, afä toubä shino yai da luluaje”, ebä cuma.
40025010	’Toubä dabö doabeje bä suwä ayono wei ja, bä suwäbö e nia lä däano wei a wa̦lo co̦blou nodia jälayoma. Ö̦jö däjä, toubä dabö tabou lä ayaono wejei bä suwä lä cui, ö̦jö nijamö bä nocao feyaa ayalayoma, cäcöbö nofi nia lä co̦camoano wejei jamö. Bä bluca fa falalunö, yoca laquemaje.
40025011	Tä nö fa dedejedalönö, bä lä yododale jamö ai bä moco waloa jäquema. Sibo jamö bä culanö bä comöma. “¡Bada tä! ¡Bada tä! ¡Yamalecö da famaliyo!”, bä cuma ma cui,
40025012	a wa̦ lämoma. “Ma”, a cuma. “Cafä wamacö nija ei ya wa̦ lä cui, bejedi lä ya wa̦. Bämacö daimi”, a cuma.
40025013	’¿Ö̦jö tawä? —Jesús a cuma—. Bä nö da daicu, ö̦jö lä. Wamacö bufi cuu mlao däjä, camiyä ya lä yanowamöblaleyoluno wei ya nia malä bädou wei —a cuma.
40025014	Abinaja Jesús a cuu nomöjöoma. —Yai Bada tänö cama ebä ca̦i nia lä cuo wei, abinaja tä ca̦i cuwä. Bada a lä cui, shomi jamö a nia juu yalo, cama a nosie lä juamou wei ebä nacalema, bä nosiemafälöbä. Bufi jaduculanö ebä blada fa nomöjöajenö, ebä blada omaö juobeje.
40025015	¿Ö̦jö tawä? “Ei a lä cuinö 5 bä julii daö”, a nofi lä tabono wei a nija, 5 ebä jöböquema. “Ei a lä cuinö bolacabö cäcöbö”, a nofi tabou mö lä feduono wei a nija, bolacabö cäcöbö jöböa mö feduquema. Inaja showawä, ai a nija moli a jöböaquefälöma. Ö̦jö däjä, a alayofälöma.
40025016	’Cama bada e nija 5 bä blada lä däleno wei a lä cuinö, bufi jaduculanö bä blada nomöjöaö fa showadaonö, 5 ai ebä blada co̦cablamaö co̦layoma.
40025017	Inaja showawä, bolacabö cäcöbö blada lä däleno wei a lä cuinö, cama ebä ca̦i nomöjöa mö fedua fa showalänö, bolacabö ai ecöbö co̦cablamaö co̦a mö fedulayoma.
40025018	Inaja cama bä ma cuaano wei ma cui, blada moli a lä däleno wei a lä cui, a wabäonomi. Mashita jamö täca fa diyäcönö, bada blada e fa didicönö e bateliquema.
40025019	’¿Ö̦jö tawä? —Jesús a cuma—. Tä nö fa dedelönö, bada a co̦blou co̦layoma. A nosie juamobä ebä lä cui bä nacalema, cama ebä blada nomöjöaö lä juono wejei tä ja, bä a̦ nö wäamabä.
40025020	Ai e lä cuinö, 5 ebä lä jämaqueno wei e lä cuinö, blada 10 ebä ca̦i icua balöblaquema. Abinaja a cuma. “Bada tä. Camiyä nija afä 5 wa bä blada da jöböbai, dodijidawä ya bä nomöjöaö fa juonö, aifä 5 ya bä yädäblamaö co̦layoma”, a cuma.
40025021	Bada abinaja e cuma. “¡Wa dodijaö juo waiquioma lä! Wale nosie juaö si ijejewä waiquiwä. Ya bä blada wai da jöböaquii, cäcö ma bolacamiono wei ma cui, wa dodijaö juo fe yadioma yalo, cafä bada bäfä nia tablamaö. Camiyä nijamö a cua da showadaiquiyo, camiyä sho bäfäcö bufi doblalou ca̦i cuobä”, e cuma.
40025022	’Blada bolacabö ecöbö lä jämaqueno wei e lä cui, ö̦jö a icua nomöjöquema. Abinaja a cuma. “Bada tä. Camiyä nija afä bolacabö wa cöbö blada da jöböbai, dodijidawä ya bä nomöjöaö fa juonö, aifä bolacabö ya cö yädäblamaö co̦layoma”, a cuma.
40025023	Bada abinaja e cuma. “¡Wa dodijaö juo waiquioma lä! Wale nosie juaö si ijejewä waiquiwä. Ya bä blada wai da jöböaquii, cäcö ma bolacamiono wei ma cui, wa dodijaö juo fe yadioma yalo, cafä bada bäfä nia ca̦i tablamaö mö feduo. Camiyä nijamö a cua da showadaiquiyo, camiyä sho bäfäcö bufi doblalou ca̦i cuobä”, e cuma.
40025024	’¿Ö̦jö tawä? —Jesús a cuma—. Blada moli e lä jämaqueno wei a ma cui, ö̦jö a icua nomöjöquema. Abinaja a cuma. “Bada tä. Afä wa bä fe blacäjamaö talei. Ai bä lä ojodamou wei jamö, showadi cafä wa shino bayeliblamou talei.
40025025	¿Ö̦jö tawä? Bäfä daö waiquia cudeenö ya quilima. Mashita jamö, afä ya blada jo̦yaboma. Bei. Afä wa blada da jöböbai, eifä a co̦dawä”, a cuma.
40025026	Ö̦jö ma cui, abinaja bada e cuma. “Bejedi lä wa dobloimi. Wale a̦ juaö dobloimi waiquiwä. Cafä wa wa̦ faö ja, iba ya bä fe jo̦wa lä blacäjamaö wei wa tä dama. Ai bä ojodamobä jamö camiyä ya jo̦wa shino lä bayeliblamou wei, wa tä ca̦i jo̦wa dama.
40025027	Inaja ya jo̦wa cuaaö waiquiwä ja lä, ¿wedi tä tabä, bei wa li wabäonomi, ö̦jö lä? Bä blada lä nomöjöaö wejei bä nija wa blada majöaö fa cunoja, iba ai wa bä nö shino wai co̦cablamalebö wei”, e cuma.
40025028	’Ö̦jö däjä, ai ebä nija bada a wa̦ fama. “Quijinö moli a blada lä tabole, a da co̦leje. 10 bä lä tabole nija a jöböa da majöcöje”, a cuma.
40025029	“Bä li dodijaö yalo, bä lä tabolajei bä nija ai bä nia jöböamou malä co̦o wei. Inaja bä lä cuaaö wei bänö, bä nia shino yai blucablamaö majöoje”, a cuma. “Ö̦jö ma cui, bä tabou lä mlajei bä nija, wiisibö a tabou ma bälajei ma cui a nia co̦amou, bä li dodijaimi waiquiwä cudeenö”, a cuma.
40025030	“Ya nosie juamobä ei a doblou lä mlai a lä cui, sibo jamö a da shäyäblacöje, tä mö dödöobä jamö. Ö̦jamö bä nia ö̦cöö. Bä nö beblalou yalo, bä nia lalöö”, bada a cuma. ¿Ö̦jö tawä? —Jesús a cuma.
40025031	Abinaja Jesús a cuma. —Camiyä ya lä yanowamöblaleyoluno wei ya lä cui, ya shi̦i wacacawä jamö a̦jele ya bä ca̦i lä itole däjä, ya döcäobä täcö lä doblale jamö ya nia döcäo.
40025032	Ö̦jamö, camiyä nija bluca täbä bälöjöwä lä yaiblai bä fa yododoblaliyonö, ya bä nia yaii cuaaö. Yalo shibo bä nijamö oweja ebä lä coyocoblai, bä yaiblamaö lä culajeinaja, ya bä nia tablamaö.
40025033	Jayu ya boco mashi jamö, oweja ya bä nia li yaiblamaö. Ai ya boco mashi lä cui jamö, shibo ya bä nia ayabou.
40025034	’Ö̦jö däjä, bada ya yai lä cuinö, jayu ya boco mashi jamö bä lä cule, abinaja ya bä nowa nia taö. “Fayänö wamacö lä bayelibou wei wamacö lä cui, äyämö bämacö nia ajedemabou, camiyä nija wamacö dodijidawä cuobä. Bita tä colo jaba lojodobou showao mlao däjä, bämacö ca̦i nia lä cuo wei, Fayänö tä daö showaoma.
40025035	Ya ofäö däjä, wamale malä iyamano wei”, ya bä nowa nia taö. “Ya ca̦i amishaö däjä, wamale amishi ca̦i malä co̦amano wei. Wamale daö ma mlai ma cui, dodijidawä wamale ca̦i malä bälömabono wei.
40025036	Ya shinoco cuo däjä, camishi cäcö ja wamale ca̦i malä lucämano wei. Ya jalilio däjä, wamale jalili ca̦i malä loono wei. Ya fe ma lao däjä ma cui, wamale fe ca̦i malä waloono wei.” Einaja ya bä nowa nia taö.
40025037	’Ö̦jö däjä, ö̦jö bä lä cadidou wei bä lä cui, camiyä nija abinaja bä nia cuu. “Bada tä. ¿Wedi däjä bäfä ofäö li fa dalalönö, bäfä li iyamama? ¿Wedi däjä bäfä amishaö li fa dalalönö, bäfä amishi li co̦amama?
40025038	¿Wedi däjä bäfä daö ma mlai ma cui, bei bäfä li dodijidawä bälömaboma? ¿Wedi däjä bei bäfä li shinoco fa dalalönö, camishi cäcö ja bei bäfä li lucämalema?
40025039	¿Wedi däjä bei bäfä jalili li ca̦i looma? ¿Wedi jamö wa fe lao däjä, bei bäfä fe li walooma?” bä nia cuu.
40025040	’¿Ö̦jö tawä? —Jesús a cuma—. Ö̦jö lä däjä, Bada ya yai lä cui, abinaja ya nia cudou. “Cafä wamacö nija ei ya wa̦ lä cui, bejedi lä ya wa̦. Iba ai bä wai cua lä bädale bä ma cui, ö̦jö wama bä lä bayeliblaö wei däjä, jai camiyä wamale bayeliblama, bämacö nofi tabou showadaoma”, ya nia cudou.
40025041	’Ö̦jö däjä, ai ya boco mashi jamö bä lä cule bä nija ya wa̦ nia faö nomöjöo. Abinaja ya e nia cudou. “Bei. Bä da alufälö. Yai Badanö wamacö nö nia jo̦wa lä bleaamano wei wamacö lä cui, shobali wacö jamö bä da culu, fecula bada a nö bleaaö shi wa̦liblobä wacö lä tablamolayono wei jamö, cama a̦jele ebä wa̦lidiwä ca̦i nia lä cuo wei jamö.
40025042	Ya ma ofäö däjä ma cui, wamale iyamaö malä mlaono wei. Ya amishaö däjä, wamale amishi ca̦i co̦amaö malä mlaono wei.
40025043	Wamale daö lä mlai ya waloo däjä, wamale ca̦i bälömabou malä mlaono wei. Shinoco ya lä cuono wei däjä, camishi cäcö ja wamale ca̦i lucämaö malä mlaono wei. Ya lä jaliliono wei däjä, ya fe ca̦i lä laono wei däjä, wamacö ca̦i juu malä mlaono wei”, ya e nia cudou.
40025044	’¿Ö̦jö tawä? —Jesús a cuma—. Ö̦jö däjä, abinaja cama bä nia cuu. “Bada tä. Wa lä ofäno wei däjä, wa ca̦i lä amishano wei däjä, bäfä ca̦i danomi. Bäfä daö mlao däjä, bäfä ca̦i waloo dablanomi. Wa lä shinocono wei däjä ma cui, wa lä jaliliono wei däjä ma cui, wa fe lä laono wei däjä ma cui, ¿wedi jamö bei bäfä li dalalema, bei bäfä li bayeliblanomi?”, bä nia cuu.
40025045	Ö̦jö däjä, abinaja ya bä nowa nia taö. “Cafä wamacö nija ei ya wa̦ lä cui, bejedi lä ya wa̦. Iba ai bä wai cua lä bädale bä ma cui, ö̦jö wama bä bayeliblaö lä mlaono wei däjä, jai camiyä wamale bayeliblanomi wamacö cuoma”, ya bä nowa nia taö.
40025046	’Ö̦jö däjä, bä nö bleaaö shi wa̦libä, bä nia alayofälöö. Ö̦jö ma cui, bä lä cadidou wei bä lä cui, ba̦limi bä nia lä cudio wei jamö ö̦jö bä nia juu ayao —Jesús a cuma.
40026001	Jesúsnö täbä damaö fa waiconö, cama ebä lä nocamabono wei bä nija abinaja e cuu nomöjöoma.
40026002	—Bolacabö tä mö didi fa cublalunö, Yai Bada a waiteli lä jayuano wei a nofi nia co̦camoaö co̦oje. Wama tä daö waiquiwä. Camiyä ya lä yanowamöblaleyoluno wei ya lä cui, wale nia jöböaöje, fii balitama defi ja wale basuabeje —e cuma.
40026003	Ö̦jö däjä showadawä, nofi bäyäalewä bada e yafi jamö, bada bä co̦camolayoma, Caifasi a wa̦fa lä cule e yafi ja. Ö̦jamö lä judio bä bada co̦camolayoma, nofi bäyäalewä bä blowäjäwä sho.
40026004	Ö̦jamö bä a̦ bluca wayoma. Bä bufi moyawälanö Jesús a nia juwäamaje, a shäbeje.
40026005	Ö̦jö ma cui, abinaja bä cuma. —Täbä iyaö ca̦i co̦camou showaono mlai ja, bäma a yai shäö showadaobä, täbä nia lä co̦camou wei täbä shifilimoblalou dicoo wei —bä cuma.
40026006	Bedaniateli Simón e yafi jamö, Jesús a cuoma. Ö̦jö a Simón lä cui, täbä sicö lä jodemaö wei tä wayunö a lä jaliliono wei, bei a li cuoma.
40026007	Ö̦jö däjä, suwä anö toubä nö lä cle̦deli wei toubä besi ca̦i waloqueyoluma, toubä nowa bluca lä dodijii. Toubä fe fa caloblalönö, Jesús a iyaö ca̦i loo däjä, a fe löblalema.
40026008	Ö̦jö ma cui, Jesúsnö bä lä nocamabono wei bä lä cuinö, ö̦jö tä mööje ja, bä bufi jushujudou dicolayoma. Bä bufi jushudou fa dicolonö, abinaja bä bufi cudaliyoma. “Toubä nowa ma bluca wei ma cui, ¿wedi tabä toubä li wa̦lia bälei?
40026009	Ö̦jö lä toubä ja, ¿wedi tabä blada bä bluca li däanomi, bä lä jo̦li wei bä yai bayeliblamobä?”, bä bufi cudaliyoma.
40026010	Ö̦jö ma cui, Jesúsnö bä bufi daö fa showadaonö, abinaja bä nowa tama. —¿Wedi tabä bei wama a bufi li suwä yabäcaö dicoblaa cule? Wale fe lä löblalöfe, tä dodijidawä waiquiwä.
40026011	Bä lä jo̦li wei bä lä cui, cafä wamacö nijamö showadi bä nia malä cudio wei, wama bä bayeliblabä. Ö̦jö ma cui, camiyä ya yai nia cudiomi.
40026012	Toubä nö lä cle̦deli wei toubänö, showadi täbä nomawä lä jölöcaö wejeinaja, bei wale taamaö balöa lä cule.
40026013	’Cafä wamacö nija ei ya wa̦ lä cui, bejedi lä ya wa̦ —a cuma—. Jödödöwä tä jamö ma cui, iba dodijidawä tä a̦ wäyämamou cuaabä jamö, ei a suwänö wale fe lä löblalöfe, tä a̦fa nia ca̦i wäyämamou cuaaö mö feduo, a lä dodijano wei tä nofi jaducubou nodiablalobeje —bä nowa tama.
40026014	Ö̦jö däjä, Jesúsnö bä 12 lä nocamabono wei a Juda Icaliode lä cui, nofi bäyäalewä blowäjäwä bä nijamö a fa alufälönö,
40026015	abinaja a cuma. —Cafä wamacö nija Jesús ya jömöaö ja, ¿wedi täbä ja, bei wamale dobälei? —a cuma. Einaja a cuu ja, a nia lä nomojoliano wei tä nowa ja, blada 30 ebä jöböquemaje.
40026016	Ö̦jö däjä, a nia lä nomojoliano wei tä dayäaö showadaoma.
40026017	Nii bä juluu lä mlai bä ja, bä jaba iyaö ca̦i co̦camou co̦o däjä, cama ebä lä nocamabono wei bä lä cui, abinaja Jesús nija bä cuyoluma. —¿Wedinaja wa bufi cuu? Yai Bada a waiteli lä jayuano wei bäma a nofi co̦camoaö co̦obä, ¿wedi jamö yafi lä cui jamö yama bä nii baabä? —bä cuma.
40026018	Abinaja Jesúsnö bä nowa tama. —Bei. Shabono jamö wamacö co̦blou ja, wamale wa̦no nia lä wäyäö wei, wama a nia dablaö. “Tä a̦ lä wäyäö wei, yama a wa̦no wäyäö lä cule”, wama ecö cuu ja, wamacö a̦ nia ji̦liaö. Ya nia lä taamamou wei tä ajedewä waiquiwä cudeenö, ö̦jö lä e yano jamö, cafä bämacö lä nocamabole wamacö sho, bämacö nia iyaö —Jesúsnö bä nowa tama.
40026019	Jesúsnö bä nowa lä tano weinaja, inaja showawä cama ebä lä nocamabono wei bä cuaama. Yai Bada a waiteli lä jayuano wei a nofi co̦camoaö co̦obeje, ö̦jö a yafi jamö täbä nii baquemaje.
40026020	Tä mö weyaaö däjä, Jesúsnö cama 12 ebä lä nocamabono wei bä ca̦i looma, bä iyabä.
40026021	Bä iyaö däjä, abinaja Jesús a cuma. —Cafä wamacö nija ei ya wa̦ lä cui, bejedi lä ya wa̦. Cafä wamacö ai a lä cuinö wale nia nomojoliaö —a cuma.
40026022	Cama a wa̦ ja bä nofi fa jalujublamolunö, abinaja bä cudaliyoma. —Bada tä. ¿Camiyä inaja ya nia cuaaö tawä? —bä cudou nocalayoma.
40026023	Abinaja Jesús a cuma. —Ei nii ya lä ödäale jamö a nii ca̦i ödäaö lä yädämofe a lä cuinö, ö̦jönö wale nia nomojoliaö.
40026024	¿Ö̦jö tawä? —a cuma—. Camiyä ya lä yanowamöblaleyoluno wei ya lä cui, bejedi wale nia nomamaöje, Yai Bada etä a̦ oni jamö ya wa̦fa lä wäyämamou weinaja showawä. Ö̦jö ma cui, wale yai nia lä nomojoliaö wei a lä cui, ö̦jö a nö nia shino yai bleaaö dodijio. Bä nöönö a lä didibole jamö, a oshe wai mojodi nomaö showadao fa cunoja, etä nö shino yai doblaobö wei —a cuma.
40026025	A nia lä nomojoliaö wei Juda a ma cui, abinaja e cuu mö feduoma. —Bada tä. ¿Camiyä inaja ya nia cuaao tawä? —e cuma. Abinaja Jesús e cuu nomöjöoma. —Jö̦ö. Wa lä cufenaja waiquiwä —e cuma.
40026026	Bä iyaö showao däjä, nii a fa dälänö, Yai Bada nija a bufi a̦fa doblalou wäyämoma. Ö̦jö däjä, a fa joyolalönö, cama ebä lä nocamabono wei bä nija bä jöbäö cuaama. Bä jöbälanö abinaja a cuma. —Ei nii a da dälöje. Bä da walöje. Ei nii a lä cui, camiyä ei bei ya ya̦ji nö owä —a cuma.
40026027	Ö̦jö däjä, ji̦shima a ja, nashiwä toubä befi ca̦i däa nomöjölema. Yai Bada nija a bufi a̦fa doblalou wäyämou fa balöonö, cama ebä lä nocamabono wei bä nija ubä befi ca̦i fa jöbäcönö, abinaja bä nowa tama. —Bluca wamacönö ei ubä codaö da cuaaje.
40026028	Yai Bada tänö tä a̦fa lä wäqueno wei tä a̦ bejedi cublobä, ö̦jö bei lä ya i̦yäbö nö owä malä cui. Bluca täbä bayeliblamobä ya i̦yäbö läblalio, täbä doblou lä mlai etä nowa mladobä.
40026029	Cafä wamacö nija abinaja ya cuu. Ei uba bäma nashiwä toubä lä coale, ya toubä nia coaö co̦o jaöomi. ¿Ö̦jö tawä? Obi, Fayänö bämalecö ca̦i cuobä jamö, cafä wamacö sho, bäma toubä nia shino coaö co̦o —bä nowa tama.
40026030	Ö̦jö däjä, bä amowamoa fa balölönö, Oliba tä balöcö jamö, Jesúsnö cama ebä ca̦i aa co̦layofälöma.
40026031	Ö̦jamö lä bä ca̦i jufälölanö, abinaja Jesúsnö bä nowa tafälöma. —Waija, didi däjä, wamacö bluca fa quililalunö, yamale nia daa dicoquei. ¿Ö̦jö tawä? Abinaja Yai Bada etä a̦ oni malä cuu wei. Iba oweja bä ca̦i lä cule a lä cui, ö̦jö ya fa shämalönö, cama ebä nia sheleleblamodayou. ’Einaja tä a̦ oni cuu.
40026032	Ö̦jö ma cui, ya demi jocädou fa co̦lonö, Calilea tä ulifi jamö bämacö möyou co̦obä, ya nia balölayofälöö —Jesús a cuma.
40026033	Pedro a nö wäo ja, abinaja e cuma. —Ei bä lä cui bä fa quililalunö, wa ma daquei wejei däjä, camiyä ya inaja cuaaö mlaicätä. Camiyänö bäfä daaö mlaicätä —a cuma.
40026034	Jesúsnö abinaja Pedro a nowa tama. —Cafä nija ei ya wa̦ lä cui, bejedi lä ya wa̦. Ei tä didi showawä ja, cadala a wa̦ faö showao mlao däjä, cafänö 3 wale nofi nia jole jole mojodubou —a nowa tama.
40026035	Ö̦jö ma cui, abinaja Pedro e cuu fe yadioma. —Ma. Cafä bäfä bayeliblaö ja, ya shämou mö feduobä tä ma cublole ma cui, bäfä nofi nia jole jole mojoduboimi —e cuma. Inaja showawä, cama ai ebä lä nocamabono wei bä bluca cublalou mö feduo showaoma.
40026036	Ö̦jö däjä, Jesemani tä a̦fa ulifi lä jilabou wejei jamö, Jesúsnö cama ebä ca̦i alayofälöma. Ö̦jamö bä ca̦i fa waloalunö, cama ebä lä nocamabono wei bä nija abinaja Jesús e cuma. —Yai Bada nija ya nö bayeli nacaodayou däjä, eja bä loa jäa da balöicu —a cuma.
40026037	Pedro a lä cui, Sebedeo bä ijilubö ecöbö ca̦i lä cui, ö̦jö bä shino nacalefälöma. Ö̦jö bä ca̦i fa bayäcäblaludunö, a bufi jalujublou dodijilayoma. A bufi ca̦i wajäblaliyoma.
40026038	Abinaja e cuma. —Bufi jalujou tänö jai ya nö nomaa showadalayobö ya bufi cuaaö dicoa lä cuimadi. Eja bä jilaa da jeicu, camiyä ya nö dao däjä, cafä wamacö nö dao mö feduobä —bä nowa tama.
40026039	Jesús a bayäcäblou fa co̦lodunö, a blaaledayoma. Yai Bada nija a nö bayeli nacao ja, abinaja a cuma. —¡Fabe! Fei däjä wale nö yai nia lä bleaamaö wejei tä lä cui, wa tä blajamabä tä cua ja, tä da blajamalö. Ö̦jö ma cui, wa tä nö blajamabimi waiquiwä ja, ö̦jö waiquiwä. Camiyä ya cuaaö bufi lä doblao weinaja mlai, cafänö wale taamaö bufi lä doblao weinaja, wale da taama —a cuma.
40026040	Ö̦jö däjä, cama ebä lä nocamabono wei bä jilaa lä jäle jamö a waloa fa co̦iquiyonö, bä mia dalalema. Pedro nija abinaja e cudaleyoluma. —Wa nö nia lä dao wei, wa nö dedejebloimi waiquiwä.
40026041	Bä nö shino da daicu. Yai Bada nija bä nö ca̦i bayeli da nacao, Sadanasinö wamacö yabäcäblaö däjä, wama a wa̦ juaö yacläo dicoo mlaobä. Wamacö cadidou bufi ma doblao wei ma cui, wamacö ujuduu si ijejewä waiquiwä—Jesús e cuma.
40026042	Ö̦jamö lä a aa mö yabaa fa co̦lunö, a nö bayeli nacao co̦odayoma. Abinaja e cuma. —¡Fabe! Fei däjä ya yai nö nia lä bleaaö wei tä lä cui, tä nö ja̦amodobimi waiquiwä ja, inaja lä waiquiwä. Ya yai taamamobä tä cua ja, ö̦jö tä ca̦i waiquiwä. Cafänö wa tä yai taamaö lä bufii weinaja, tä shino cublobä —e cuma.
40026043	Ö̦jö däjä, cama ebä jilaa lä juono wei jamö a waloa fa co̦iquiyonö, bä mia daa co̦laleyoluma. Bä malishama yalo, bä la̦diobä bä cuonomi.
40026044	Inaja bä cuaaö dicooma cudeenö, bä daa fa co̦cufälönö, a aa mö yabaa co̦layoma. Yai Bada nija 3 a nö bayeli nacao co̦o ja, a jaba lä cuno weinaja, inaja showawä a cuu co̦oma.
40026045	Ö̦jö däjä, cama ebä lä nocamabono wei bä nija a waloo lä co̦le däjä, abinaja bä nowa tadaleyoluma. —¡Uo! ¿Wamacö midia showaa cule? ¿Bei wamacö washimi jolou showawä tawä? Bei. Fei däjä, tä cublou waiquia lä cule. Ya lä yanowamöblaleyoluno wei wale nia nomojoliaö, täbä doblou lä mlai bä nija wale jöböabä.
40026046	¿Ö̦jö tawä? Bei. Bä da jocäcädalu. ¡Bämacö da jufälö! ¡Quiji, quiji, tä da möje! Wale nia lä nomojoliaö wei a lä cuinö bä ca̦i juu waiquia lä cuimi —bä nowa tama.
40026047	Jesúsnö inaja bä nowa taö showao däjä, bä lä toujublaliyono wei bä lä cui, yedu Judanö bä ca̦i blacädaleyoluma. Sibala bä showabomaje, nablushi bä ca̦i. ¿Ö̦jö tawä? Ö̦jö Juda a lä cui, Jesúsnö cama 12 ebä lä nocamabono wei ai e cuoma. Nofi bäyäalewä blowäjäwä bä ma cuinö, judio ai bä bada ma cuinö, ö̦jö bänö bä wayu shömölemaje.
40026048	¿Ö̦jö tawä? Jesús a nia lä nomojoliaö wei a lä cuinö, abinaja bä nowa taö balöoma. —Ya mamocacö nia lä buyucaö wei, ö̦jö bei a waiquiwä, wama a juwäabä —bä nowa taö balöoma.
40026049	¿Ö̦jö tawä? Jesús a nabä cadidio showadaolanö, abinaja e cuma. —¡Bada tä! —e fa cudalunö, mamocacö buyucaö showadaoma.
40026050	Abinaja Jesús e cuma. —Nofi. Wa tä nia lä taö wei tä taö da showadao —e cuma. Ö̦jö däjä, Jesús a nabä quea fa showadaicujenö, a juwälemaje.
40026051	¿Ö̦jö tawä? Jesúsnö ai e ca̦i lä cuono wei a lä cuinö, sibala a fa ucädalönö a ishoa mö balayoma. Nofi bäyäalewä bada a wa̦ juamobä e nabä fa queicunö, e yömöca baquequeblalema.
40026052	Ö̦jö däjä, abinaja Jesús e cuma. —Sibalafä a taa da co̦cu. Sibala bänö täbä nofi lä bäyäo wei täbä lä cui, sibala bä showawänö täbä ca̦i nia malä shämou wei.
40026053	“A nö bayeliblamobimi waiquiwä”, ¿bei wale nofi tabou dicoa da culanö? Ma. Fayä nija ya nö bayeli nacao fa cunoja, a̦jele bluca fe balojowä bä lä yododoladi, bä nö shömöa showadalebö wei.
40026054	Ö̦jö ma cui, inaja ya cuaaö dicoo ja, Yai Bada etä a̦ bejedi wawäblou mlaicätä. Ei wale lä taamalajei, Yai Bada etä a̦ bejedi yai cublobä, ö̦jö lä tä waiquiwä —a cuma.
40026055	Ö̦jö däjä, a nabä lä toujono wei bä nija abinaja a Jesús cuma. —Tomömolewä bä nabä juu lä culajeinaja, ¿wedi tä tabä bei wamale nabä li juu cuaaö dicoo cufe? ¿Wedi tä tabä shocobi, nablushi wama bä ca̦i fa juimanö, bei wamale li juwämaö cuboyoi? Yai Bada etä yafi jamö showadi ya lolanö ya täbä yömölama ma cui, wamale juwäano malä mlai.
40026056	Ö̦jö ma cui, Yai Bada etä a̦ oni jamö tä a̦ lä cuu weinaja tä a̦ bejedi cublobä, ei tä waiquiwä —a cuma. Ö̦jö däjä, cama ebä lä nocamabono wei bä lä cuinö, Jesús a fa dacöfälöjenö, bä bluca docuolaliyoma.
40026057	Ö̦jö däjä, Jesús a lä juwäleno wejei bä lä cuinö, Caifasi nijamö a öbölefälömaje, nofi bäyäalewä a bada nijamö. Ö̦jämö lä Moisesi etä a̦ ja täbä lä damaö wejei bä bluca co̦camou waiquioma, judio ai bä bada sho.
40026058	Ö̦jö ma cui, Pedro a jäwäjäwä fa yauicunö, nofi bäyäalewä bada e yafi sibo lä ji̦coloi jamö a lucäa jälayofälöma. Ö̦jamö, Yai Bada tä yafi lä nowamano wejei bä lä loono wei jamö, a ca̦i loa mö fedualiyoma, Jesús a nia lä taamano wejei tä nö daabä.
40026059	Bei. Nofi bäyäalewä blowäjäwä bä ma cuinö, ai bä bada yododaö mö lä feduono wei bä ma cuinö, Jesús a wa̦fa jole wäyäbeje bä dayäamaje, ö̦jö lä bä a̦ ja, a shämaö showadaobeje.
40026060	Bä ma dayäano wejei ma cui, bä cuonomi. A wa̦fa nia jole lä wäyäö wejei bä a̦ bluca faö ma buono wei ma cui, bä a̦ ji̦limamou bejedionomi. Ya̦cumö, bolacabö cäcöbö ublaa möamoblaliyoma.
40026061	Abinaja cäcöbö cuma. —Ei a lä cui, abinaja a cuma. “Ei Yai Bada etä yafi lä cui, ya etä yafi fa wa̦lialönö, bolacabö tä mö didi cublou fa co̦lonö, ya etä yafi i̦tabou co̦quei.” Einaja a cuu cublelei —cäcöbö cuma.
40026062	Ö̦jö däjä, nofi bäyälewä bada a fa ubladalunö, Jesús a wa̦ nia fa wäamanö, a wa̦lii cadidioma. —¿Wa wa̦ nia juomi tawä? Wa wa̦fa lä wäyäböfe, ¿cäcöbö a̦ bejedi tawä? —e cuma ma cui,
40026063	Jesús a wa̦ juo mlai ja, mamicai a ubladioma. Ö̦jö däjä, nofi bäyäalewä bada a lä cui, abinaja a cuu nomöjöoma. —A wa̦ nö da wäicu, Yai Bada a demi shi lä wa̦lile a malä cule. Yai Bada tänö a shömabä a lä yaileno wei, ¿ö̦jö lä cafä bei wa e waiquiwä tawä? ¿Yai Bada wa etä Ijilubö dodijiwä tawä? A wa̦ nö da wäbo —a cuma.
40026064	—Awei. Ö̦jö lä ya e —Jesús e cuma—. Ya lä yanowamöblaleyoluno wei ya lä cui, Yai Bada a nö wa̦lojaö lä ayao wei boco jayu mashi jamö, wamale nia ca̦i döcäa dabladayou. Ölajashi a jamö, wamale ca̦i nia itou dablaö —a cuma.
40026065	Ö̦jö a wa̦ ja, nofi bäyäalewä bada a lä cui, a nö wa̦lowä jushudaliyoma yalo, a camishibö cacablamolayoma. Abinaja bä nowa bluca tama. —¿Ö̦jö tawä? Yai Bada a nö waiblaö lä cufe. ¿Wedi tä tabä ai bäma bä a̦ li ji̦liaa co̦lei? Yai Bada a nö lä waiblafe, fei däjä wama a wa̦ ji̦liaa waiquilei lä cufe. Yanowamö a ma cui, ¡Yai Bada a wa̦fa jilou!
40026066	Fei däjä ¿wedinaja wamacö bufi cuu dodijio? —bä nowa tama. Abinaja bä cuma. —A shämobä a waiquiwä —bä cuma.
40026067	-
40026068	Ö̦jö däjä, a mö cläshamaje. A ca̦i shädaamaje. Ai bä mö feduwä lä cuinö a si ca̦i baidamaje. Mamocu fa jo̦yabojenö, a nö waiblaöje ja, a ca̦i wa̦limaje. —Yai Bada tänö wa shömabä wa jo̦wa lä yaileno wei wa lä cui, tä a̦fa wäa da cadidiba. ¿Wedinö bei wa shälei cufe? —a nowa tamaje.
40026069	Yafi sibo lä ji̦coloi jamö, Pedro a loo showaoma. Ö̦jamö a loo däjä, moco a icua fa ajedeicunö, abinaja a cuma. —Calileateli Jesús a lä cui nija cafä wa ca̦i cuoma —a cuma.
40026070	Ö̦jö ma cui, cama nija bä mamo bluca lä showale däjä, a wa̦ jole mojodumoma. Abinaja a Pedro cuma. —Cuwi. Camiyä nija wa lä cufe, ya tä daimi —suwä nija a cuma.
40026071	Yoca lä joleono wei jamö a icua cublou däjä, suwä ai anö a daa fa nomöjölalönö, a wa̦ faö co̦o nomöjöoma, ai bä ublao lä ajedeono wei bä nija. —Nasaleteli Jesús a lä cui nija fei a ca̦i cuoma —a cuma.
40026072	Öjö ma cui, a wa̦ lojodoaö ja, a wa̦ jole mojodumou co̦oma. Abinaja a cuma. —Ö̦jö a wa̦lo lä cui, ya daimi —a jole cuma.
40026073	Tä nö dedejedou fa co̦lonö, bä ublao lä ajedeono wei bä lä cui, abinaja Pedro nija ebä cuu co̦oma. —Bejedi lä, ö̦jö bä nija cafä wa ca̦i co̦caoma. Calileateli bä a̦ faö lä culenaja, wa wa̦ faö malä cui —bä cuma.
40026074	Ö̦jö ma cui, Pedro a wa̦ jole mojodumou co̦o ja, a wa̦fa wäamoma. Yai Bada a wa̦fa ca̦i jayumama, a jolemou bädao ja, a nö bleaamamou showadaobä. —Ö̦jö a wa̦lo lä cui, ya daimi —a jole cuma. Inaja Pedro a lä cuno wei däjä, yedu cadala a wa̦ nocablaliyoma.
40026075	A wa̦ cadala falayoma yalo, Jesúsnö a nowa lä tano wei Pedronö tä nofi jaducudalema. “Cadala a wa̦ faö showao mlao däjä, 3 wale nofi nia jole mojodubou”, a nowa malä tano wei. Ö̦jö däjä a bufi fa wajäblalunö, a siboa fa showadalunö a ö̦cöma.
40027001	Tä mö jaba jaluimaö däjä, nofi bäyäalewä blowäjäwä bä ma cui, judio bada ai bä ma cui, ö̦jö bä bluca fa yododoblalunö, bä a̦ wayolayoma, Jesús a shäbeje.
40027002	Ö̦jö däjä, bococu fa o̦cacöjenö, Bilado nijamö a öbölefälömaje, Lomateli bänö Bilado a bada lä lämabono wejei a nijamö.
40027003	Cama a wa̦nö Jesús a nia shäö lä showadao wejei tä fa dalalönö, Juda a bufi wa̦lidiblaliyoma, a lä nomojoliano wei a lä cui. A bufi wa̦lidiblaliyoma yalo, bä blada co̦a co̦maquema. ¿Ö̦jö tawä? Nofi bäyäalewä blowäjäwä bä ma cuinö, judio bada ai bä ma cuinö, Jesús a jömöabä bä blada 30 lä jöböqueno wejei, cama bä nija bä co̦a co̦maquema.
40027004	Blada bä co̦amalanö abinaja e cuma. —Jesús a wa̦fa tamobä tä cua ma mlai ma cui, ya nomojolia fa dicolunö ya doblou mlaa lä cule —a cuma. Abinaja bada ebä cuu nomöjöoma. —Cafä wa li dobloimi. Yamalecö yabäca dijä —bä cuma.
40027005	Ö̦jamö lä, Yai Bada etä yafi jamö, blada bä fa shäyäblacöfälönö, a faa co̦layofälöma. A fa alufälönö, cama a olami shi̦amolayoma.
40027006	Nofi bäyäalewä bä blowäjäwä lä cuinö bä blada doa fa jälalöjenö, abinaja bä nowa tayou juoma. —Eja, Yai Bada etä yafi jamö, yama bä blada lä nowamale jamö, ei bä blada nö didiobimi. Tä a̦ läa. Unocaye cäbä —bä nowa tayoma.
40027007	Ö̦jö cudeenö, bä a̦ bluca wayoa fa balölönö, ulifi a nowa co̦a balömaquemaje, jaboca talewä nija. Ö̦jö tä ulifi jamö, shomi bä lä nomaoblou wei bä nia dodijidawä didiblaamaje.
40027008	Ö̦jö cudeenö, fei däjä ma cui, ö̦jö tä ulifi unocaye waiquiwä ja, tä a̦fa ulifi i̦yäbö wei jilaöje.
40027009	¿Ö̦jö tawä? Inaja bä fa cuaanö, tä a̦ wäyämou lä balöono wei tä a̦ bejedi cublaliyoma. Yai Bada a wa̦no wäyälewä a Jelemia lä cui, cama etä a̦ oni jamö, abinaja tä a̦ oni cuu. Ö̦jö blada 30 bä dälemaje, Isaeli ebä nodiwänö bä a̦fa blada lä wäyäno wejei, yanowamö a nowa co̦amabeje.
40027010	Ö̦jö bä blada ja, jaboca talewänö tä ulifi nofi lä tabole tä ulifi nowa co̦maquemaje. Bada tänö wale nosiemaö ja, a lä cuno weinaja showawä. ¿Ö̦jö tawä? Einaja tä a̦ oni cuu balöo showaoma.
40027011	Ö̦jö däjä, Bilado nija Jesús a icumaquemaje, Lomateli bänö a bada lä lämaqueno wei a lä cui nija. Bada anö a wa̦lii ja, abinaja a cuma. —Cafä ¿judio bada bei wa? —a cuma. —Awei. Wa wa̦ cadidou —Jesús a cuma.
40027012	Ö̦jö ma cui, nofi bäyäalewä blowäjäwä bä ma cuinö, judio ai bä bada mö feduwä ma cuinö, ö̦jö bänö a wa̦fa ma taöje däjä ma cui, a wa̦ juo co̦daanomi.
40027013	Ö̦jö däjä, Biladonö a wa̦lii co̦oma. —¿Wa wa̦fa lä talajei, wa täbä a̦ bluca ji̦liaö mlaa cule? —e cuma. Inaja a cuma ma cui
40027014	e a̦ juonomi showawä. A wa̦fa lä tano wejei, moli tä a̦ ma cui ja, a wa̦ juo bädaonomi. A wa̦ juono lä mlai tä ja, Bilado a bufi shino yai wedinajamoa dodijilayoma.
40027015	Bei. Bada tä Bilado lä cui, abinaja a showadi cuaama. Judio bänö Yai Bada a waiteli lä jayuano wei a nofi co̦camoaö co̦oje däjä, judio bä fe lä labou wei, ai moli a shino fadamaö co̦oma, judio bänö a wa̦fa yubou lä cadidiono wejei a lä cui.
40027016	Ö̦jö tä lä cuono wei däjä, Balabasi a wa̦fa lä cui, a fe ca̦i labou mö feduomaje. Ö̦jö a nofi shino jushuama yalo, showadi a wa̦fa ji̦limamoma.
40027017	Ö̦jö cudeenö, judio bä bluca fa co̦camoliyonö, Biladonö bä wa̦lima. —Fei däjä ¿wedi jamö a lä cui, bei wama a jujeblamaö bufii cule? ¿Balabasi ya famaö co̦obä tawä? Ma, ö̦jö mlai, ¿Jesús a shino daanö, Yai Bada tänö a shömabä a jo̦wa lä yaileno wei? —a bada cuma.
40027018	Einaja Bilado a cuma. Nofi bäyäalewä bä daö malä waiquiono wei. “Jesús a dodijaö ayao cudeenö, a shämaö bufi doblaoje”, bä nofi tabou waiquioma.
40027019	Abinaja Bilado etä ca̦i cublaliyoma. Jesús a jömabä a döcäo waiquio däjä, bä suwäbö e wa̦no wäyäyolumaje. Abinaja Bilado bä suwäbö e jo̦wa cuma. —Miji a lä cui a cadidou. A nö bleaama dijä. Cama a nowa ja, ¡bejedi ya nö majali bleaaö dodijio bä lä cublei! —bä suwäbö e jo̦wa cuma.
40027020	¿Ö̦jö tawä? Nofi bäyäalewä blowäjäwä bä ma cuinö, judio ai bä bada ma cuinö, täbä shi domaö waiquia dicoaje ja, Balabasi a wa̦fa shino yai yubomaje. Jesús a shämaö bufimaje.
40027021	Ö̦jö däjä, bada tä Bilado a wa̦ wabäo co̦o ja, abinaja a cuma. —Bei. Bolacabö ya cöbö tabou. Cafä wamacö nija ya nia moli co̦amaö lä co̦o wei, ¿wedi jamö a lä cui, bei wama a yai jujeblamaö bufi doblao? —¡Balabasi! —ebä cuma.
40027022	Abinaja Bilado e cuu nomöjöoma. —Ja̦o. Inaja wamacö cuu ja, ¿wedinaja Jesús ya yai li taamabä, Yai Bada tänö a shömabä a jo̦wa lä yaileno wei? —¡Fii balitama defi jamö, a shino da basumacö! —ebä bluca cublaloma.
40027023	—¿Wedi tabä fii balitama defi jamö ya li basua bädamaquei? ¿Wedi bei tä li taö dodijioma? —a Bilado cuma ma cui, ö̦jö a wa̦ ja, bä a̦ yai balaa dicolayoma. —¡Fii balitama defi jamö, a da basumacö! —bä cublaloma.
40027024	¿Ö̦jö tawä? Bilado a wa̦ faa doblamanomije. Tä shino yai wa̦lidiblou nomöjölayoma. Ö̦jö cudeenö, mau ubä fa nacalänö, bä lä co̦camole bä mamo mötale jamö, Bilado imicö ya̦lömolayoma. ¿Ö̦jö tawä? Jesús a shämaö bufiono lä mlai a nö yai ö̦jöböamobä, wawädowä imicö li ya̦lömoma. Abinaja e cuma. —Camiyä ya mayonö ei a nia shämoimi. Cafä wamacö cuaaö bufi lä doblao weinaja, cafä wamacö li cuaabä —e cuma.
40027025	—¡Camiyä yamacönö lä! —bä bluca cublaloma—. Camiyä yamacö ma cui nija, yamacö ijilubö nodiwä ma cui nija, inaja lä tä nowa cuo nodiablalou showaobä lä cätä —bä cublaloma.
40027026	Ö̦jö däjä, Balabasi e faa co̦malema, bä lä cuno weinaja showawä. Jesús a si fa yafelimalalönö, fii balitama defi jamö a basuabeje, a jöböa majöquema.
40027027	Ö̦jö däjä, bada tä yafibö sibo lä ji̦coloi jamö, sodado bänö Jesús a öböbou ca̦i siboa majöa co̦layofälömaje. Ö̦jamö lä cama ai bä ca̦i sodado mashi bluca nacaalalemaje.
40027028	Ö̦jamö lä Jesús camishi ecö fa jayublalöjenö, wacä labe cäcö ja a jole jole lucäa nomöjömalemaje, bä nö bada ö̦jöböamobä, bä showadi lä didio wei cäcö lä culenaja cäcö ja.
40027029	Too totocö ca̦i mösöcöbö fa motoleblalöjenö, Jesús nija totocö yojoquemaje, bada bänö olo bä showadi yojobou lä cuaaö wejeinaja showawä. Bada bänö fii fibä däbou lä culajeinaja, jayu boco jamö ujudidiwä desi ca̦i dämaquemaje. Ö̦jö däjä, bä möfe ca̦i jole deidolanö, a nofi jole jole badamoamaje. A nö waiblalajenö abinaja a nowa tamaje. —¡Bada tä! Judio bä nija wa bada lä läle, ¡dodijidawä wa bälödiobä! —a nowa tamaje.
40027030	A ca̦i cläshamaje. Desi däa fa co̦löjenö, a fe ca̦i shäbemaje.
40027031	Inaja a nö waiblaö cuaaö fa balölojenö, labe cäcö jayua fa co̦lujenö, cama ecö ja a didia co̦maquemaje. Ö̦jö däjä, fii balitama defi jamö a basuabeje, sibo jamö a öböa taa majölefälömaje.
40027032	Jesús a öböbou ca̦i lä juimadujei jamö, Sileneteli a mö bamalefälömaje. Simón a wa̦fa cuoma. A mö fa bamalöjenö, ö̦jö nija fii defi nia lä blilio wei defi yalucua nomöjöa fe yadimaquemaje, edefi ca̦i nojaobä.
40027033	Cocoda tä a̦fa ulifi lä jilabou wejei jamö, a ca̦i waloquemaje. ¿Ö̦jö tawä? “Cocoda”, täbä caficö lä cudou wei, Felosi blaobä tä a̦fa ulifi taöje. Ö̦jamö a ca̦i fa walobojolujenö,
40027034	nashiwä toubä ja, co̦wami täbä fa coyocoblalöjenö, a fe nia fa coamajenö e toubä dodoquemaje. Ö̦jö ma cui, toubä wabaö fa balöonö, toubä wailema.
40027035	Fii balitama defi ja, a fa basucöjenö, Jesús camishi ebä nia fa sheleleablajenö, jimamodima ebä wai ja, bä wabäoma, camishi bä nia tabou mö lä feduo wejei, bä jömamobä.
40027036	Ö̦jö däjä, ö̦jamö lä bä lodou showalayoma, Jesús a nö nia nomaö fa daajenö.
40027037	Jesús a feduböcö jamö etä a̦ oni ca̦i basuquemaje, cama nija tä nowa lä cuono wei tä dablamobä. Abinaja etä a̦ oni cuma. “Judio bä nija a bada cuobä, ei Jesús a”, etä a̦ oni cuma.
40027038	Fii balitama defi ja, Jesús a basua fa möamobalöjenö, cäcöbö doblou lä mlai cäcöbö ca̦i basua lu̦locuaquemaje. Acasi boco mashi jamö ai a, jayu boco mashi jamö ai a, cäcöbö basua taaquemaje.
40027039	Ai bä lä cui, bä jayuafälölanö a jömamaje. A nö ca̦i waiblamaje.
40027040	Abinaja ebä cuma. —¡Bei tawä! ¡Wa nö nia jo̦wa lä wa̦lojano wei! Yai Bada wa etä yafi fa wa̦lialönö, bolacabö tä mö didi fa cublalunö, ¡wa etä yafi nia i̦tamaö lä co̦ono wei, wa nofi lä cui! ¡Cafä a yai da bayeliblamolu, ö̦jö lä! Yai Bada wa Ijilubö waiquiwä ja, wa ma basule ma cui, ¡a da itolu! —ebä cuma.
40027041	Inaja showawä, judio bada bä ma cuinö a nö ca̦i waiblaö cuo mö feduomaje. Nofi bäyäalewä blowäjäwä bä ma cui, Moisesi etä a̦ ja täbä lä damaö wejei bä ma cui, judio ai bä bada ma cui, abinaja bä cuma.
40027042	—Ai täbä jo̦wa bayeliblaö ma cuaano wei ma cui, ¿wedi tä tabä cama bei a li bayeliblamou mlaa cule? Judio bä nija a bada cuobä a waiquiwä ja, fii balitama defi jamö a basudio dicoo mlai ja, a yai itou showadaobä. Bäma a itou fa dalalönö, ö̦jö däjä bäma a wa̦ bejedi yai bufiblaö showadaobä, ¿ö̦jö tawä?
40027043	Yai Bada a jo̦wa bufiblaö. Yai Bada tänö a bufii ja lä, fei däjä a noshi yai umabobä, ö̦jö lä. “Yai Bada bei Ijilubö ya e”, a mada cublei —bä cuma.
40027044	Fii balitama ai deficö jamö, tomömolewä cäcöbö basua mö lä fedule cäcöbö ma cuinö a nö ca̦i waiblaböma.
40027045	Bei. Motoca a yo̦loloblojolayou däjä, tä jödödöwa dödöblaliyoma. Motoca a itou bäshäcuaö däjä tä shi̦i jomoblou co̦layoma.
40027046	¿Ö̦jö tawä? Tä shi̦i jomoblou co̦o lä bufiole däjä, Jesús a wa̦ i̦cali fa falönö, cama bä caficö a̦ ja abinaja a cudaliyoma. —¿Eli, Eli, lema sabadani? Inaja a lä cuobojoli, abinaja a yai cuma. “¡Yai Bada bäfä lä bufiblale! ¡Yai Bada bäfä lä bufiblale! ¿Wedi tä tabä, bei wale li daa dicofälöö cufe?” ¿Ö̦jö tawä? Einaja a yai cudaliyoma.
40027047	Bä ublao lä ajedeono wei ai bä lä cuinö a wa̦ fa ji̦liläjenö, abinaja bä cuma. —¡Bei, bei! Fei a lä cuinö, Elia a jo̦wa nacaö lä cule, Yai Bada a wa̦no wäyälewä a jaba Elia lä cuono wei —bä cuma.
40027048	Ö̦jö däjä, nashiwä toubä befi ca̦i lä i̦taono wei jamö, lobe ai a fa läläicunö, ö̦jö toubä ja tä madofi wai fa ca̦dalönö, fii fi ja tä fa ji̦ibanö, Jesús caficö ja toubä befi ca̦i dodobou ajedeojolayoma.
40027049	Ö̦jö ma cui, abinaja ai bä cuma. —¡Waija, waija! Bämacö nö daablalou da balöo, ¿ö̦jö tawä? Elia bäma a waloo fa mönö, ö̦jönö bäma a bayeliblaö möbä —bä cuma.
40027050	Ö̦jö däjä, Jesús a i̦cali fa la̦amolunö, a möshöa jawäa fa showadaicunö, a nomalayoma.
40027051	Ö̦jö däjä showawä, Yai Bada etä yafi jamö, camishi cäcö bada acadafu lä läono wei cäcö cacablou wädätefälöma. Mashita a ma cui, a bada blösö blösömolayoma. Maa mabä ma cui, mabä jafatolaliyoma.
40027052	Nomawä bä lä didibono wejei macabä ma cui, macabä aca calolaliyoma. Yai Bada ebä nomablou lä balöono wei bä ma cui, ai ebä demi jocäcäa fa co̦lalunö
40027053	maa macabä jamö, bä fao co̦laliyoma. Jesús a demi jocäblou waiquilayono wei ja, Jelusale jamö ö̦jö bä fa alufälönö, bluca täbä nija bä wawälaliyoma.
40027054	Jesús a nofi lä läbono wejei bä sodado lä cuinö, mashita a bada blösö blösömou fa dalalöjenö, bä quilia fe balojolaliyoma. ¿Ö̦jö tawä? Sodado 100 bä ca̦i lä cuono wei a bada ma cuinö, cama ebä ma cuinö, tä bluca lä cublaliyono wei tä dalalemaje. Ö̦jö tä ja, bä quilia fe fa balojolalunö, abinaja bä cudaliyoma. —Bejedi lä, quiji a lä cui, ¡Yai Bada tä Ijilubö e cuo dodijioma!
40027055	Ö̦jamö lä suwä bä ca̦i bluca cuoma, Calilea jamö culanö Jesús nija bä fa nocaofälönö, a lä bayeliblafälöno wejei bä lä cui. Bä jäwäjäwä ca̦i fa ublajaonö, bä nö ca̦i labajami dablalou mö feduo showaoma.
40027056	Ö̦jö bä nijamö Madalateliyoma a María coyocooma. Santiago bä nöö e ca̦i, José bä nöö e showawä lä cui. María ö̦jö a wa̦fa ca̦i cuo mö feduoma. Sebedeo bä ijilubö ecöbö lä cui, ö̦jö bei bä nöö e ca̦i cuoma.
40027057	Tä mö weyaö däjä, Alimadeateli a nö lä madofibö wei a waloquema, José a wa̦fa lä cule. Jesús nija a nocao mö lä feduono wei, a cuoma.
40027058	Bilado nija a fa icuicunö, Jesús a wa̦fa nomawä boma. Ö̦jö däjä Bilado a nosiemou showaoma, a co̦amabeje.
40027059	Josénö a nomawä fa co̦lönö, camishi acadafu au cäcönö a ja̦loblalema.
40027060	Maa maca jamö, cama a nia obi nomawä lä didiano wejei maca jamö, Jesús a nomawä maquequema. ¿Ö̦jö tawä? Jesús a nomawä fa didicöfälönö, maca fe laobä, maa ma bada jiluluquefälöma. Ö̦jö däjä José a co̦layoma.
40027061	¿Ö̦jö tawä? Maa maca casö jamö, Madalateliyoma a María lä cui, a looma. Ai a wa̦fa María cuo mö lä feduono wei sho, cäcöbö looma.
40027062	Ö̦jö tä fena ja, täbä yanöcöobä tä mö jalu cublou däjä, Bilado nija judio bada bä juma. Nofi bäyäalewä blowäjäwä bä ma cui, faliseo bä ca̦i bada ma cui, Bilado nija ö̦jö bä bluca fa icuicunö,
40027063	abinaja ebä cuma. —Bada tä. Quiji a lä jolemono wei a lä cui, a demöo showao däjä, abinaja a cuu dicoo cublelei. “Bolacabö tä mö didi fa cublalunö, ya nia jocädou co̦o”, a cuma.
40027064	¿Ö̦jö tawä? Ö̦jö cudeenö, bolacabö tä mö didi cublou showao mlao däjä, a nomawä lä didile maca jamö, sodado bä da lämacö, cama ebä lä nocamabono wei bä lä cui, ö̦jamö bä lucäö ja̦too mlaobä. Bä lucäa fa dicolunö, a nomawä fa dälöfälöjenö, shomi jamö a taaö nomöjöo mlaobeje. Inaja bä cuaaö dicoo ja, täbä mölaa dicomaleije. Cama jolemou a wa̦nö täbä mölamaö ma waiquiono wei ma cui, “A demi jocädou co̦layoma tai”, cama ebä cuu dicoo ja, ö̦jö däjä täbä nia yai mölalayou —ebä cuma.
40027065	—Ja̦o —Bilado e cuma—. Sodado wama bä lämabobä, fei bä da lululöfälöje. Ma yai da lojodocöje —a cuma.
40027066	Inaja a cuma yalo, sodado bä ca̦i fa alufälöjenö, maa ma bada lä läono wei ma tamaö mlaobeje, öjamö bada etä oni sudimaquemaje. Ö̦jö däjä, bä läo juobä, bä sodado lämaquefälömaje.
40028001	Täbä lä yanöcöo wei tä mö jalu jayublou waiquilayono wei ja, domingo tä mö jalu lä cublole däjä, Jesús a nomawä lä didiono wei maca nia fa möbönö, suwä cäcöbö aa fenalayoma. Madalateliyoma María a cuoma, ai a wa̦fa María cuo mö lä feduono wei a ca̦i.
40028002	Yedu Bada tänö a̦jele a fa shömölödunö, Jesús a nomawä didiobä maca fe lä lale ma jilulaö däjä, tä ulifi blösö blösomou fe balojolayoma. Ma fa jilublalönö, ö̦jö ma feyaca jamö a döcäa showadaquema.
40028003	Madula a mömou lä culenaja, a mömou cuoma. A lä didio wei ecö au shi̦i wacalamioma.
40028004	A mömou nö quilijioma yalo, bä sodado lä läono wei bä lä cui, bä quilili fa blösö blösomonö, jai nomawä bä bläläa culaliyoma.
40028005	Suwä cäcöbö nija abinaja a̦jele e cuma. —Cäcöbö quili dijä. Jesús wafä a lä dayäboyoi bäfäcö daö, fii balitama defi jamö a lä basuono wei a lä cui.
40028006	Eja a cuami. A demi jocädou waiquilayoma tai, cama a lä cuno weinaja showawä. Jabo, ö̦jö lä, a nomawä lä maqueono wei wafä tä möblaaö balöobä.
40028007	Wafä tä möblaaö fa balöonö, cama ebä lä nocamabono wei bä lä cui, lobe wafä bä yömölajalayobä. A demi lä jocädaliyono wei, wafä tä a̦ nia wäyäjelayou. Calilea jamö a dablaö co̦obeje, a nia balöfälöö. ¿Ö̦jö tawä? Einaja bäfäcö nowa nia fa tanö, ya waloquei lä cufe —a a̦jele cuma.
40028008	A̦jele a wa̦ fa ji̦libölänö, maa maca jamö lobe cäcöbö quilili faa co̦layofälöma. Cäcöbö bufi ca̦i doblalou fe balojooma. Jesúsnö cama ebä lä nocamabono wei bä yömölaböbä, lobe cäcöbö läläa showalayofälöma.
40028009	Cäcöbö läläafälöbä jamö, yedu Jesús a bädaliyoma. A fa bädalunö, a wa̦ faa mö balayoma. Cäcöbö quilili fa dijoblaicunö, Jesús mamicö ja, cäcöbö imicö waliblaquema. Cäcöbö möfe bolanö a wa̦fa Bada doblao taböma.
40028010	Ö̦jö däjä, abinaja Jesús e cuma. —Cäcöbö quilii dicoo dijä. Fääshäyä wafä bä nia yömölajalayou, Calilea jamö bä jufälöbä. Ö̦jamö lä wale nia möö co̦oje —e cuma.
40028011	Suwä cäcöbö jufälöö däjä, maa maca jamö bä sodado lä läono wei ai bä mö feduwä lä cuinö, Jelusale jamö, tä a̦ ca̦i aa mö fedulayofälömaje. Tä bluca lä cublaliyono wei, nofi bäyäalewä blowäjäwä bä nija tä a̦ wäyäö co̦ojolomaje.
40028012	Ö̦jö bä bada lä cuinö, judio ai bä bada fa yododoblamalöjenö, bä a̦ bluca wayolayoma. Ö̦jö däjä, tä lä cublaliyono wei tä a̦ wäaö dicoo mlaobeje, sodado bä nija blada bä jöböquemaje.
40028013	Abinaja bä nowa tamaje. —Bei. Tä lä cublalufe, wama tä a̦ yai wäyäö mlai ja, abinaja wamacö shino cubä. “Jesúsnö bä lä nocamabono wei bä lä cuinö, bä nofi didi waloa fa ja̦toicunö, yamacö mio däjä a nomawä co̦a ja̦tolefälöma sijei”, wamacö cubä. Einaja wamacö shino cubä, ö̦jö lä.
40028014	Biladonö tä a̦ ji̦liaö bädao ja, yamacö a̦ läblou weicätä, wamacö nö bleaamaö dicoo mlaobä —bä nowa tama.
40028015	Einaja bä cuu ja, sodado bänö bä blada dälemaje. Bä nowa lä tano wejeinaja tä a̦ jole wäyäö cuaadayomaje. Judio bä nija ö̦jö tä a̦ blaucublou fa showadalonö, tä a̦ tabou showaa lä cudujei.
40028016	Bei. Jesúsnö cama ebä lä nocamabono wei bä 11 lä cui, Calilea jamö bä fa alufälönö, Jesúsnö tä balöcö a̦fa lä wäyäno wei jamö bä juu showadaoma.
40028017	Ö̦jamö lä Jesús a daa fa co̦lalöjenö, bä möfe fa boblaicunö, a wa̦fa Bada doblao tamaje. Ö̦jö ma cui, cama ai ebä mö feduwä lä cui bä bufi wedinajamou showaoma. “Ö̦jö lä a waiquiwä daanö”, a nofi tabou cadidionomije.
40028018	Abinaja Jesúsnö bä nowa tama. —Fedu jamö ma cui, bita jamö ma cui, bluca täbä lä cublai täbä ja ya Bada cuobä, camiyä Yai Bada tänö wale tablamalema.
40028019	Ö̦jö cudeenö, camiyä ya wa̦nö bä juu da cuaafälö. Bluca bä bälöjöwä lä yaiblai bä da yömöladuje, camiyä nija bä nocao mö feduobä. Fayä a wa̦ ma cuinö, bä Ijilubö ya e a̦ ma cuinö, Yai Bada bei Bufi a wa̦ ma cuinö, ö̦jö yamacö a̦nö wama bä fe ojomaö cuaabä.
40028020	Cafä wamacö nija ya tä tamaö lä bufino weinaja bä cuaaö mö feduo showaobä, bä damaö da cuaaje. ¿Ö̦jö tawä? Yai Bada tänö täbä jödödöwä waicaö showao mlao däjä, showadi bämacö ca̦i nia cudio —bä nowa tama.
41001001	Ei Jesucristo dodijidawä etä a̦ colo, Yai Bada bei Ijilubö e lä cui.
41001002	Juan a cuo showao mlao däjä, Yai Bada a wa̦no wäyälewä Isaia a lä cuinö, yedu jamö a wa̦fa wäyäö lä balöono wei etä a̦ bejedi cublaliyoma. Abinaja tä a̦ cuu. Bei. Wa nia juu lä cuaafälöö wei jamö, wa wa̦no taö balöafälöbä, iba ya nia shömaö balöo, wa wa̦ ji̦liaö dodijidaobeje.
41001003	Ulifi bloque jamö bä yömölaö ja, a wa̦ nia lojodoaö. “¡Bada tä juu lä cuimi!”, a nia cuu. Abinaja bä nowa nia taö, a wa̦ Bada ji̦liaö cadidio showadaobeje. “A nia lä juu wei jamö, bei wama e yo wawämaö fa cuaaimadunö, e yo shaliliblaö da balöloje”, bä nowa nia taö. Einaja tä a̦ cuu, Juan a wa̦fa wäyäö lä balöono wei tä a̦ lä cui.
41001004	Bei. Ulifi bloque jamö, yacumö, fe ojomalewä Juan a wawälayoma. Bä yömölaö ja, wa̦lidiwä tä ja bä bufi lädamaö bufima, cama nija bä fe ojoblamobä. Bä doblou lä mlai tä ma cule ma cui, Yai Bada tänö tä nowa mladamabä.
41001005	Ö̦jö däjä, Judea jamö bä bluca lä bälöblai, Juan nija bä walobaleyoluma, Jelusaleteli bä ca̦i bluca. Bä doblono lä mlai tä ja, bä a̦ nö wäolanö, Jodana u jamö cama nija bä fe ojoblamolayoma.
41001006	¿Ö̦jö tawä? Yalo cameyo co̦icö ja, Juan a didioma. Yalo si ca̦i acadafu ya̦boma. Cösö cösöma bä waama, buu ubä ca̦i.
41001007	Täbä yömölaö ja, abinaja a cuma. —Inaja camiyä ya cuaaö ma balöo wei ma cui, camiyä ya nodi jamö a nö yai lä wa̦lojaö wei a nia waloo nomöjöoyoluu. Ö̦jö a shino yai doblaa ayaa cudeenö, ya bayeliblaö bädaobä tä ma cui ja, ya nö quilibö wei. Bei mamicö lä didio wei ya etäcö nata cushaö ja, ya loquei ma cui ya nö quilibö wei.
41001008	Camiyänö bämacö fe ojoblaö däjä, mau u ja bämacö jödödöblamaö ma cui, ö̦jö a lä cuinö, mau unö mlai, Yai Bada a Bufinö wamacö nia jödödöblaö.
41001009	Inaja Juan a cuaaö showao däjä, Calilea tä ulifi jamö Jesús a cuoma. Nasaleteli bä lä bälöle jamö a culanö Jodana u jamö a fa walobaliyonö, Juan nija a fe ojoblamolayoma.
41001010	A fe fa ojoblamolunö a washölöblou co̦o däjä, lobe judu mösö ca jolaa dalalema. Yai Bada a Bufi, jai joledo a cuwä, a itou ca̦i daa showaadalalema.
41001011	Ö̦jö däjä, fedu jamö tä a̦ fa bädaludunö, abinaja Yai Bada a cuma. —Ijiluyä bäfä nofimaö lä dodijile, cafä wa. Cafä nija bejedi lä ya bufi yai doblalou dodijio —a cuma.
41001012	Ö̦jö däjä showawä, ulifi bloque jamö, lobe Yai Bada tä Bufinö Jesús a shömölema.
41001013	Ö̦jamö lä yalo bä lä juole jamö Jesús a juu showao däjä, 40 tä mö didi tablamaö däjä, Sadanasinö a yabäcäblalama ma cui, a̦jele bänö a bayeliblamaje.
41001014	Bei. Bada bänö Juan a juwäa waiquimaleno wejei ja, Calilea jamö Jesús a cua co̦layoma. Yai Bada dodijidawä tä a̦ ja, bä yömölaö cuaaimalanö, a waloa co̦quema.
41001015	Abinaja bä nowa taö cuaama. —¡Fei däjä waiquiwä! ¡Wa̦lidiwä tä ja, bä bufi da lädalu! Yai Bada tänö cama ebä ca̦i nia lä cuo wei, tä ajedou waiquia lä cuimi. Yai Bada dodijidawä tä a̦ bejedi ca̦i da bufije —bä nowa taö cuaama.
41001016	Modu Calilea u casö jamö Jesús a diquecou cuaafälölanö, Simón a dalalema, bä fääshä Andrés e ca̦i. Yuli bä lä ya̦camou wei täcö walalawä queamaböö däjä, cäcöbö dalalema. ¿Ö̦jö tawä? Yuli ya̦calewä cäcöbä cuoma.
41001017	Abinaja Jesúsnö cäcöbö nowa tama. —Jabo. Cäcöbö da yauiquiyo. Yuli bä bädawä mlai, yanowamö wafä täbä nabä shino yai lä juu wei wafäcö cublobä bäfäcö nia tablamaö —cäcöbö nowa tama.
41001018	Ö̦jö däjä, a wa̦ fa ji̦libölänö, täcö walalawä daböa fa showadacöfälönö, ö̦jö nijamö cäcöbö yaua showadalayoma.
41001019	Ö̦jö tä fe dolejedale ja, Sebedeo bä ijilubö Santiago e daa majölalema, bä fääshä Juan e ca̦i. Cama bä canawäbö ja cäcöbö befi ca̦i ca̦lanö, yuli bä lä ya̦camou wei täcö walalawä idudaböma.
41001020	Cäcöbö ca̦i nacaa fa showadaalänö, cäcöbö yaua showaquema. ¿Ö̦jö tawä? Canawä a jamö, bä fö̦ö Sebedeo e daböquefälöma, cama a nosie lä juano wejei bä ca̦i.
41001021	Cabenaoteli bä shabonobö jamö, Jesúsnö cama ebä ca̦i waloa nomöjöquema. Sábado däjä, judio bä yododabä yafi jamö Jesús a lucäa fa showadalunö, Yai Bada etä a̦ ja, bä damama, täbä yanöcöobä tä mö jalu ja.
41001022	Bä damaö däjä, a wa̦ lä shaliliablalou wei a wa̦ ja, bä bufi möaaö dodijioma. Moisesi etä a̦ ja bä showadi damaö lä cuaano wejeinaja, a wa̦ ji̦limamou cuono malä mlai. Jai tä a̦ yai daö shalilio showadaoma, a wa̦ ji̦liaö malä cuaano wejei.
41001023	Ö̦jamö lä, judio bä yododabä yafi jamö, a lä feculaböono wei a ca̦i wa̦lo coyocooma.
41001024	A wa̦ i̦cali fecula fa falönö, a wa̦ quilili läblaliyoma. —¡Ma! Nasaleteli Jesús wa lä cuinö, ¿wedinaja yamalecö nia fa taamanö, bei wa li waloo cuboyoi? ¿Bei yamalecö nabä juu waiquio cufe? Bäfä daö. Yai Bada tänö wa lä yaileno wei wa e —a cuma.
41001025	Ö̦jö ma cui, Jesúsnö a wa̦ wasöblalema. —¡A wa̦ fa dijä. E faa da co̦lufälö! —a cuma.
41001026	Ö̦jö däjä, fecula anö a wa̦lo i̦cali fa yabolemomalönö, a i̦cali si̦lalamolanö a daa showaquefälöma.
41001027	Ö̦jö tä fa dalalöjenö, bä bluca shädayaimou dodijioma. Abinaja bä nowa tayou ja, bä cuma. —¿Ei wedi bei tä a̦ majöwä? ¡Tä a̦ nofi yai lä shomi wei! A wa̦ fa shalilonö, ¡fecula bä ma cuinö a wa̦ nofi lä juaö wejei! —bä cuma.
41001028	Ö̦jö däjä, Jesús a wa̦fa wäyäö cuaaö fa showadalujenö, Calilea tä ulifi fe lä fa̦yoi jamö ma cui, a wa̦fa ji̦limou blaucuomobodayoma.
41001029	Ö̦jö däjä, judio bä yododabä yafi jamö a faa fa co̦lufälönö, Simón, Andrés cäcöbö yafibö jamö, Santiago, Juan sho cäcöbö ca̦i lucäa majölayoma.
41001030	¿Ö̦jö tawä? Ö̦jamö Simón bä yesi e lä cui, a fa yoblaonö, e jalili blaoma. Jesús nija a wa̦fa wäyäö showadaomaje.
41001031	A jalili blaobä jamö a fa icuicunö, boco fa dälönö, a jocädamalema. A lä yoblaono wei etä mladou fa showadalonö, bä fama iyaa showadamalema.
41001032	Bei. Motoca a lä queo wei däjä, bä ca̦i jalili lä cublamono wejei bä ca̦i bluca waloblayolumaje. Bä lä feculaböono wei bä ca̦i.
41001033	Bä lä fablaaö wei yoca jamö, Cabenaoteli bä shabonobö jamö bä bluca lä bälöle bä bluca yododablayoluma.
41001034	Bluca tä wayu shomitawänö bä nö jalili lä bleaano wei bä jalomalalema. Fecula bä bluca ca̦i yashuu showadaoma. ¿Ö̦jö tawä? A nö ö̦jöböamaje yalo, bä a̦ fablamanomi.
41001035	Tä mö didi sublao showao däjä, Jesús a jocäblou fa jalulonö, täbä bälöa lä mlale jamö a aa fe jalulayoma. Ö̦jamö Yai Bada nija a wa̦ fama.
41001036	Simónnö bä ca̦i lä cuono wei bä sho, a dayäaö fa juojenö,
41001037	bä waloa jäqueyoluma. Abinaja ebä cuyoluma. —Bluca täbä jödödöwä lä cuinö wa dayäö jäaje —ebä cuma.
41001038	Ö̦jö ma cui, Jesús a wa̦ läblaliyoma. Abinaja bä nowa tama. —Ma. Ai bä shabonobö nomöjöwä jamö bämacö nia jayublou nomöjöo, ö̦jamö lä ya tä a̦ ca̦i wäyäbä. Ö̦jö lä ya bä bluca yömölabä, ya malä waloqueyoluno wei —a cuma.
41001039	Ö̦jö däjä, Calilea jamö Jesús a juu cuaalanö, judio bä yododabä yafi bä jamö, bä yömölaö cuaama. Fecula bä ca̦i yashuu cuaama.
41001040	Täbä sicö lä jodemaö wei tä wayunö a nö lä bleaano wei a jalili waloquema. Jesús nija a fa dijoafälönö, a nofi nia ojode fa tablamonö, a wa̦ fama. Abinaja e cuma. —Wale bayeliblaö ojode ja, wale jalomalei dao, ya dodijidablou co̦obä —e cuma.
41001041	Jesúsnö a nofi ojodadaö ja, boco fa dododalunö a jubädalema. Abinaja e cuma. —Ya ojode lä. A da jalolu, ö̦jö lä, wa dodijidablou co̦obä —e cuma.
41001042	Ö̦jö däjä, etä wayu mladou fa showadalonö a dodijidablou co̦layoma.
41001043	Ö̦jö däjä, a shömaö co̦lanö, a wa̦ nö wäo wasöö dodijioma.
41001044	Abinaja e cuma. —Ei bäfä lä jalomalöfe, yanowamö moli ma cui nija wa tä a̦fa nia wäaimi. Nofi bäyäalewä nija a yai da mömodu. Wa dodijidablou lä co̦lufe tä nowa ja, Moisesinö tä jöböamaö lä bufino wei etä da dodobodu. Inaja wa cuaaö ja, bluca täbä nija wa nia demi dablamou wawädoo —a cuma.
41001045	Ö̦jö ma cui, bluca täbä nijamö Jesús a wa̦fa wäyäö fa showadaonö, tä a̦ yai balamaö cuaama. Inaja a cuaama yalo, bä lä lulono wei bänö Jesús a doblamanomije. Täbä shabonobö jamö, wawädowä a juu doblonomi majöwä. Ulifi jamö a shino yai cua fa majöalunö, ö̦jamö lä jödödöwä bä lä bälöblai ebä waloblaaö majöoyoluma.
41002001	Tä fa weyajadalunö, Cabenao jamö Jesús a waloa fa co̦alunö, a co̦blou ji̦lilemaje.
41002002	Ö̦jö däjä, bluca bä fa yododoblaliyonö, je̦fa tä jödödöblou fa waiquilonö, ai bä ublao yädäobä etä cuonomi. Inaja tä mashiquio cuo showao däjä, Yai Bada etä a̦ ja, Jesúsnö bä bluca yömölama.
41002003	Ö̦jö däjä, Jesús nija a mömabeje, a lä ya̦toliböono wei a lä cui, 4 täbänö a befi ca̦i cadömaboimamaje.
41002004	Ö̦jö ma cui, bä lä co̦camono wei bänö a yafi je̦fa mashiquiwä ja, a ca̦i faö doblonomije. Ö̦jö cudeenö, yafi feyaca sibo jamö a ca̦i dubefälömaje. A ca̦i fa dubofälöjenö, Jesús a feduböcö jamö tä fa jocäblalujulujenö, a lä ya̦toliböono wei a befi ca̦i itomalejelayomaje.
41002005	A nofi lä mölabou wejei etä fa dalalönö, abinaja Jesús a cuma, a lä ya̦toliböono wei a nija. —U̦asi. Wa doblou lä mlai afä ya tä nowa bluca mladamaö lä cule —e cuma.
41002006	Moisesi etä a̦ ja bä lä damaö wejei ai bä lä cui, ö̦jamö bä ca̦i fa loonö, bä bufi jö̦öjömoma. Abinaja bä bufi cudaliyoma.
41002007	“¿Ei wedi a wa̦ bashiwä? Yai Bada a nö waiblaö lä cule. Täbä doblou lä mlai, Yai Bada tänö etä nowa shino mladamaö dao, yanowamö a bashiwänö mlai”, bä bufi cudaliyoma.
41002008	Einaja bä bufi cuu lä ja̦toono wei Jesúsnö bä daö fa showadaonö, a wa̦ fama. —¿Wedi tä tabä, wamacö bufi li jö̦öjömou dicoa cube?
41002009	Ei a lä ya̦tolibö wei a lä cui, camiyä bei ya wa̦nö ya jalomaö lä dalenaja, inaja showawä, ya etä nowa ca̦i mladamaö si ijejewä cuwä. Ya nowa tabä ya waiquiwä malä cui, a lä maquele a fa jocälänö, täcö ca̦i co̦jamö co̦obä. ¿Ö̦jö tawä?
41002010	Camiyä ya lä yanowamöblaleyoluno wei ya lä cui, eja, bita jamö ya lä cule däjä, täbä doblou lä mlai ya täbä nowa mladamabä ya waiquiwä. Wama tä möbä, ö̦jö lä —a cuma. Einaja a fa cunö, a wa̦ wawäa showaquema, a lä ya̦toliböono wei nija.
41002011	—Bei. A da ubladalu. Wa lä maquele wa täcö fa jocälänö, täcö ca̦i co̦jamö da co̦o —a cuma.
41002012	Ö̦jö däjä, bä bluca lä co̦camono wei bä mamo showao däjä, a lä ya̦toliböono wei a ubladaliyoma. A lä maqueono wei täcö fa jocädalönö, täcö ca̦i co̦a showadalayofälöma. Inaja a cuaama yalo, bä bluca lä co̦camono wei bä bufi fejeleo dodijioma. Yai Bada a nofi doablalajenö abinaja bä nowa tayoma. —Fei a lä cuaafenaja, bäma tä jaba dablanomi dodijiwä. Ei tä nö yai quilijiwä fe balojowä —bä nowa tayoma.
41002013	Mau u casö jamö Jesús a juu fa co̦onö, cama nija bä bluca fa co̦camoliyonö, Yai Bada etä a̦ ja, bä damama.
41002014	Ö̦jö däjä, a juu lä cuaano wei jamö, Afeo bä ijilubö Lewi a loa dalalema, Mateo a wa̦fa ca̦i lä cule. Lomateli bada bä befi bä blada lä doaö wei a Lewi cuoma. Blada bä doabä jamö a läa fa dalalönö, abinaja e cuma. —Camiyä nija a da nocaiquiyo —e cuma. Lewi a ubladou fa showadalonö, Jesús nijamö a yaua showadalayofälöma.
41002015	Mateo e yafi jamö Jesús a iyama, cama ebä lä nocamabono wei bä sho. Bä iyaö ca̦i lä loono wei däjä, Lomateli bada bä befi bä blada lä doaö wejei bä ma cui, ai bä a̦fa ca̦i wa̦lidiwä talewä lä jilaö wejei bä ma cui, ö̦jö bä bluca loo mö feduoma. Showadi cama nija ö̦jö bä bluca malä yauono wei.
41002016	¿Ö̦jö tawä? Lomateli bada bä befi bä blada lä doaö wejei bä ma cui, ai bä a̦fa ca̦i wa̦lidiwä talewä lä jilaö wejei bä ma cui, Jesúsnö ö̦jö bä ca̦i lä iyale tä dalalemaje yalo, ai bä bufi bada jushujuoma, Moisesi etä a̦ ja täbä lä damaö wejei bä lä cui. Faliseo bä bada nija ö̦jö bä yädäoma. Ö̦jö däjä, Jesúsnö bä lä nocamabono wei abinaja bä nowa tamaje. —¿Wedi tabä inaja a li cuaaö dicoo? Lomateli bada bä befi bä blada lä doaö wejei bä ma cui, ai bä ca̦i wa̦lidiwä talewä ma cui, ¿wedi tabä ö̦jö bä ca̦i li iyaö dicoo? —bä nowa tamaje.
41002017	Jesúsnö ö̦jö bä a̦ fa ji̦lilänö, abinaja bä nowa taö ja̦looma. —Bä jalobä, bä lä demi wei bä nia icuomi. Bä lä jalili wei bä lä cui, ö̦jö bä nia shino yai icuo. ¿Ö̦jö tawä? Bä dodijidawä lä jömöo wei ya bä nabä juno malä mlai. Wa̦lidiwä talewä ya bä nabä yai li juma —bä nowa tama.
41002018	Ai däjä, Juannö bä lä nocamabono wei bä lä cui, bä iyaö wasöoma. Faliseo bä bada ma cui, inaja showawä, cama bä ca̦i cuaaö mö feduoma. Yai Bada nija bä nö bayeli nacaodii däjä, bä iyaö yabäcou mlaobä, bä iyaö wasöoma. Inaja bä cuaama cudeenö, Jesús nija ai täbä fa waloiquiyonö, abinaja bä cuma. —Juan a lä cuinö bä lä nocamabole, bä iyaö wasöo si ijejewä, bä iyaö yabäcou mlai ja, Yai Bada nija bä nö bayeli nacaodibä. Faliseo bä bada nija bä lä nocao wei bä ma cui, inaja showawä bä ca̦i cuaaö mö feduo talei. Ö̦jö ma cui, afä wa bä lä nocamabole bä lä cui, inaja bä li cuaaimi. ¿Wedi tabä afä bä ca̦i iyaö wasöomi dicowä? —bä cuma.
41002019	Ö̦jö bä nija abinaja Jesús a cuu yacläoma. —Fiya anö a suwä däaö däjä, cäcöbö nofi co̦camoabeje jamö, ¿täbä iyaö wasöo daanö? Ma, ö̦jö a fiyanö bä ca̦i cuo showao däjä, täbä ca̦i nö iyaö wasöobimi.
41002020	Ö̦jö ma cui, tä nö fa dedelönö, a fiya fa co̦lunö, ö̦jö däjä bä fa wajäanö, bä nia shino iyaö juomi. ¿Ö̦jö tawä? —cama a wa̦fa tao ja, a cuma.
41002021	Ö̦jö däjä, shomi tä a̦ coyocomabou bufio fa mlacunö, camishi bä a̦fa wäyäö yaclämoma. —Camishi jode cäcö lebesi ja, ai cäcö acadafu läabeje, dude cäcö cacaaimije. Inaja bä cuaaö fa cunoja, cäcö yaluuje däjä, dude cäcö fa busudublalunö, täca jädödou nö blaucublaliyobö wei. ¿Ö̦jö tawä? —Jesús a cuma—.
41002022	Inaja showawä, yalo wejediwä sibä ja, nashiwä dude toubä löaimije. Inaja bä cuaaö fa cunoja, ubä lä juluu wei ubänö sibä fa jädölönö, sibä nö wa̦liolaliyobö wei. Toubä nö ca̦i bläshäblaliyobö wei. Wejediwä sibä uduo malä mlai. Ma, yalo dude sibä ja, nashiwä dude toubä nia yai löaöje. ¿Ö̦jö tawä? —a cuma.
41002023	Sábado ai tä mö jalu jamö, ficali ca jamö Jesúsnö cama ebä ca̦i jayuafälöma, täbä yanöcöobä tä mö jalu lä cui däjä. Bä lä nocamabono wei bä lä cuinö, mobä jucäa jayualalefälömaje, mobä owafälöbeje.
41002024	Ö̦jö däjä, faliseo bä bada lä cui, abinaja Jesús nija bä cuma. —Afä wa bä lä nocamabole, quiji bä da mö. Täbä yanöcöobä tä mö jalu ja, inaja bä cuaaö mlaobä tä a̦ ma läle ma cui, ¿wedi tabä inaja bä li cuaaö fe yadio? —bä cuma.
41002025	Jesús abinaja a cudaliyoma. —David a bada lä cuaano wei, ¿bei wama tä a̦ daö mlaa cule? Cama a ma cui, cama ebä lä nocaono wei bä ma cui, bä nö ofili bleaafälöma yalo,
41002026	Yai Bada etä yano jamö a lucäa fa jayulofälönö, Yai Bada ebä nii lä yaimabou wejei bä nii ja, a iyalayofälöma. ¿Ö̦jö tawä? Ö̦jö bä nii ja, nofi bäyäalewä bä iyabä bä nii yaimoma. Bä nofi bäyäalewä lä mlai bä iyabä, bä nii cuonomi. Bä iyaö mlaobä, Moisesi etä a̦ läoma. Ö̦jö ma cui, ö̦jö bä nii ja David a iyama. Bä ca̦i lä juno wei bä ma cui, ö̦jö bä dobäa mö fedua showalalema. Ö̦jö ma cui, inaja David a ma cuaano wei ma cui, a jömamonomi. ¿Ö̦jö tawä? Nofi bäyäalewä bada a lä läono wei, Abiadala a cuoma, ö̦jö däjä —Jesús a cuma.
41002027	Abinaja a cuma. —Täbä lä yanöcöo wei, yanowamö täbänö tä nofi jalu bäyäbobeje tämi. Yai Bada tänö tä a̦fa jalu shomi lä wäqueno wei tä jalu lä cui, täbä bayeliblamobä, tä li jalu.
41002028	Ö̦jö cudeenö, täbä yanöcöobä tä mö jalu jamö täbä nia lä cuaaö wei tä ma cui ja, täbä nia cuaaö lä mlai tä ma cui ja, camiyä ya wa̦ fabä ei bada ya waiquiwä, ya lä yanowamöblaleyoluno wei ya lä cui —a cuma.
41003001	Judio bä yododabä yafi jamö Jesús a lucäa fa co̦lunö, imicö lä cofeono wei a cuoma.
41003002	Täbä nia lä yanöcöono wei tä mö jalu sábado cuoma cudeenö, Jesús nijamö bä mamo bluca showajaoma. Imicö lä cofeono wei a jalomaö fe yadio ja, a wa̦fa nia dobloimi wäyämaje.
41003003	Imicö lä cofeono wei abinaja Jesúsnö a nowa tama. —Eja a da ajedeiquiyo —a nowa tama.
41003004	Ö̦jö däjä, bä mamo lä showajaono wei bä nija abinaja Jesús a cuma. —Täbä yanöcöobä tä mö jalu jamö bämacö dodijaö mlaobä, ¿tä a̦ läa daanö? Ma, wa̦lidiwä bäma tä taö mlaobä, tä a̦ shino läa. ¿Ö̦jö daanö? Täbä shäö mlaobeje tä a̦ läa ma cui, täbä jalomabeje tä a̦ läami —a cuma. Inaja a cuma ma cui, bä a̦ juonomi.
41003005	Ö̦jö däjä, bä bufi jifuwä yalo, a bufi jushuolanö Jesúsnö täbä möö shoqueaö cuaama. Imicö lä cofeono wei a nija abinaja e cuma. —Boco da dodoiquiyo. Boco fa dododalunö, imicö cushäshäblou showadalayoma.
41003006	Ö̦jö däjä, faliseo bä bada faa fa co̦lufälönö, Elode ebä fa co̦cablamalöjenö, Jesús a nabä queobeje, lobe a nofi washuaö showadaomaje.
41003007	Ö̦jö däjä, modu u casö jamö, Jesúsnö bä lä nocamabono wei bä ca̦i aa fa majölönö, bluca dodijiwä bä yaulayofälöma. Calilea jamö bä lä bälöle bä ma cui, Judea jamö bä lä bälöle bä ma cui,
41003008	Jelusaleteli bä ma cui, Idumea jamö bä lä bälöle bä ma cui, Jesús a lä cuaano wei tä a̦ fa ji̦liläjenö, ö̦jö bä sho bä bluca co̦camolayoyoluma. Jodana ai u mashi jamö bä lä bälöle bä ma cui, Dilo tä ulifi jamö bä lä bälöblai bä ma cui, Sidono jamö bä lä bälöblai bä ma cui, ö̦jö bä bluca waloqueyoluma.
41003009	Täbä bluca shulilobä jamö a bacäjou mlaobä, bä lä nocamabono wei bä nija, modu u casö jamö canawä a ca̦amaö bufima, ö̦jamö culanö bä yömölabä.
41003010	Bluca täbä jaloa waiquimalalema yalo, ai bä bluca jalili lä cuinö tä mashiquiblamaleyolumaje. Bä bayeliblamobä, a jubaö bufi doblaomaje.
41003011	Fecula bänö Jesús a dablaöje ja, ö̦jö a cotä jamö bä fa wäcäblaoyonö, bä a̦ i̦cali fama. Abinaja bä cuma. —¡Cafä Yai Bada wa tä Ijilubö! —bä cuma.
41003012	Ö̦jö däjä, Jesúsnö i̦cali bä a̦ wasödaö showaoma, a nö ö̦jöböamaö mlaobeje.
41003013	Ö̦jö däjä, jefu a jamö Jesús a dolequea fa balöbofälönö, cama ebä lä bufino wei bä nacalema. Bä fa nacalänö, cama nija bä waloa jebejelayoma.
41003014	Ö̦jö bä nijamö 12 bä yailema, bä ca̦i cuobä. Täbä yömölabeje, bä nia shömaö nomöjöoma.
41003015	Fecula bä ca̦i yashubeje, bä nia ca̦i tablamama.
41003016	Bä lä shömöleno wei, ei bä li cuoma. Simón a cuoma, Jesúsnö Pedro a wa̦fa ca̦i jilaa lä yädäqueno wei a lä cui.
41003017	Sebedeo bä ijilubö ecöbö ca̦i cuoma, Santiago a wa̦fa lä cuono wei, ö̦jö bä fääshä Juan e ca̦i. Ö̦jö cäcöbö a̦ lojodoaö dodijioma yalo, Boaneje cäcöbö a̦fa ca̦i jilaquema. ¿Ö̦jö tawä? Boaneje tä a̦ lä cui, “Ya̦lu a ijilubö”, tä a̦ li cuu.
41003018	Andrés a ca̦i cuoma, Felipe a ca̦i, Badolomei a ca̦i. Mateo a ca̦i cuoma, Tomás a ca̦i, Afeo bä ijilubö Santiago e ca̦i, Tadeo a ca̦i. Simón a ca̦i, cama bä ulifibö jamö täbä shomi lämabou nofi lä wa̦libono wei a Simón lä cui.
41003019	Juda Icaliode a ca̦i, Jesús a nia lä nomojoliano wei a lä cui.
41003020	A co̦a fa co̦lunö, bluca täbä co̦camou co̦oyoluma. Bä bluca mashicou dodijioma yalo, Jesúsnö cama ebä ca̦i iyabä tä ma cui ja, bä doblamanomije.
41003021	Cama ebä mashinö, ö̦jö tä a̦ fa ji̦liläjenö, a co̦abeje ebä waloquema. A shi a̦fa wa̦lii malä wäyäno wejei.
41003022	Jelusale jamö Moisesi etä a̦ ja täbä lä damaö wejei bä ma cui, ö̦jamö bä fa waloiquiyonö, abinaja bä ca̦i cuyoluma. —Fecula bada Sadanasi a tabou lä cule. Fecula bada tä lojodenö bä li fecula yashuu buo —bä cuma.
41003023	Ö̦jö bä nacaa fa showadaalalönö, bä bufi dayäamabä tä a̦ bluca wäyäö yacläablaloma. Abinaja bä nowa tama. —Sadanasi cama a showawä lä cui, ¿wedinaja a nia joyamamou li cuaaö?
41003024	Bä bälöa lä yaile bä nofi wa̦liayou däjä, bä nia bälöo lojodoo majöomi.
41003025	Cama bä mashi ma cui, bä nofi wa̦liayou dicoo ja, bä bälöo lojodoo mlaicätä.
41003026	Cama Sadanasi a nofi wa̦limamou ja, a nia bälöo lojodoomi. Ma, cama ebä nofi wa̦liayou ja, bä mö nia yai watäblamolayou.
41003027	A lä waiteli wei a lä cuinö, cama madofi ebä nofi läbou däjä etäbä nia yabäcamaimi. Shomi täbä nia lucämaimi. Ö̦jö ma cui, a nö yai lä wa̦lojaö wei a lä cuinö a nabä fa waloicunö, a fa o̦cablalönö, ö̦jö däjä cama etäbä bluca lä tabole etäbä nia shino yai däalalei —cama a wa̦fa tao ja, a cuma—.
41003028	Abinaja a cuu co̦oma. —Cafä wamacö nija ei ya wa̦ lä cui, bejedi lä ya wa̦ —a cuma—. Yanowamö täbä nijamö tä nowa wa̦lidiwä bluca lä cule, etä nowa mladou dao. Yai Bada a nö waiblaöje ja, tä nowa ca̦i mladamaö dao.
41003029	Ö̦jö ma cui, Yai Bada a Bufi nö lä waiblaö wejei bä lä cui, etä nia mladoimi waiquiwä. Obi ma cui, etä nowa nia cuo shi wa̦lii —a cuma.
41003030	Yai Bada a Bufinö bä fecula ma yashublano wei ma cui, a wa̦fa feculabö tamaje yalo, einaja bä nowa li tama.
41003031	Ö̦jö däjä, Jesús bä nöö, bä fääshä ebä walobeyoluma. Sibo jamö bä ublalanö, a nacamaö bufimaje.
41003032	Jesús nija bä loo fe lä fa̦yoono wei bä lä cuinö a yömölamaje. —Naafä a ma cui, fääshäfä bä ma cui, bä ublaa siboa lä cubiyedi. Wa wa̦liije —bä cuma.
41003033	Jesús abinaja a cuma. —¿Wedi nija bei ya yai li nöömou, ö̦jö lä? ¿Wedi jamö bä nija bei ya yai li fääshämou? —a cuma.
41003034	Ö̦jö däjä, bä loo fe lä fa̦yoono wei bä möö shoqueaö fa cuaanö, abinaja a cuu nomöjöoma. —Ei bä lä cui, iba nayä bä waiquiwä. Iba mashi, ö̦jö bä ca̦i li showawä.
41003035	Yai Bada tänö tä tamaö lä bufii wei tä lä taö wejei bä lä cui, ö̦jö iba lä bä mashi waiquiwä. Ö̦jö nayä bä waiquiwä —a cuma.
41004001	Modu u casö jamö Jesúsnö täbä yömölaö co̦oma. Täbä yömölaö däjä, cama nija bluca täbä fa co̦camoliyolunö, täbä mashicou dodijioma. Ö̦jö däjä, a bacäjamaö mlaobeje, canawä a jamö Jesús a döcäbaliyoma. ¿Ö̦jö tawä? Modu u casö jamö bä bluca lä co̦camolayono wei bä cuo däjä, ajede jamö a befi ca̦i ca̦lanö
41004002	bä yömölama. Bä yömölaö ja, shominaja tä a̦ bluca wäyäö yacläablalou ja, bä bufi dayäamama. Abinaja a cuma.
41004003	—Ei tä a̦ da ji̦liläje. Ai anö mobä shäyäjaö mö alayoma.
41004004	Mobä shäyäjaö cuaafälöö däjä, bei yo jamö ai mobä fa blälälalunö, biyomö bänö mobä owa nocaa jäalalemaje.
41004005	Bei masi blaobä jamö ai mobä blälälaliyoma, mashita a bluca cuono lä mlai jamö. Mashita a fa maquedionö, mobä lobe caua showadalaliyoma ma cui,
41004006	motoca a ösöblou däjä, mosibä shi̦liquia nocalayoma. Nasöcö daloblou fa mlacunö, mosibä fälaliyoma.
41004007	Tä mösöcöböobä jamö ai mobä fa blälälalunö, mobä caua ma bälayono wei ma cui, mösöcö bä caua mö fa fedulalunö, mosibä baömölayoma. Mosibä fa baömölönö, mobä fanomi.
41004008	Mashita a lä dodijidai jamö ai mobä fa blälälalunö, mobä caua fa liyäjälalunö, mosibä badalayoma. Ö̦jö däjä, mobä shino blucablou majölayoma. Ai mosibä jamö, moli mosi ma cui ja, 30 mobä cublou majölayoma. Ai mosibä jamö, 60. Ai mosibä jamö, 100.
41004009	’¿Ö̦jö tawä? —a cuma—. Wamacö yömöcacö lä walalai, bä yömöca daa da dodijiicu.
41004010	Jesúsnö cama ebä ca̦i yami cuo juo däjä, a wa̦lii juomaje. Cama 12 ebä ma cui, ai bä cuo lä showaono wei bä ma cui, tä a̦fa shino wäyäö lä ja̦loablalono wei tä ja, a wa̦limaje.
41004011	Abinaja Jesúsnö bä nowa tama. —Iba wamacö lä cui, Yai Bada tänö cama ebä ca̦i lä cuo wei tä a̦ lä cui ja, wamacö bufi jaducumabou. Tä a̦ ji̦limamou walalao showadao ma mlai ma cui, dodijidawä wama tä a̦ bluca ji̦liaö fe yadiobä, wamacö bufi damaö. Ö̦jö ma cui, iba bä lä mlai bä nija, shominaja ya tä a̦ li showadi wäyäö yacläo,
41004012	bä bufi li jaducublou mlaobä. Ya lä cuaaö wei tä ja, bä mamo ma showao wei ma cui, bä bufi möblou mlaobä. Bä yömöca ma dao wei ma cui, wale a̦ ji̦liaö walalao mlaobeje. ¿Ö̦jö tawä? Ö̦jö bä lä cui, Yai Bada nija bä bufi mö yabajadou mlaobä, ya wa̦ yacläo, bä doblou lä mlai etä nowa mladamaö mlaobä —bä nowa tama.
41004013	Abinaja Jesús a cuma. —Ya tä a̦ wäyäö lä yacläofe tä a̦ ja, ¿bei wamacö bufi jaducuwämi tawä? Ei tä a̦ ja, wamacö bufi jaducuwämi waiquiwä ja, ai ya tä a̦ bluca lädaö lä majöle tä a̦ ma cui ja, wamacö bufi nia jaducubloimi.
41004014	’Mobä lä shäyäjaö wei a lä cuinö, Yai Bada etä a̦ lä wäyäö wei, ö̦jö ya tä a̦fa yai taö lä cufe.
41004015	Bei yo jamö ai mobä bläläa lä culaliyono weinaja, ai bänö Yai Bada etä a̦ ji̦liaö cuaaöje. Tä a̦ ji̦liaöje däjä, Sadanasi a waloa fa showadaicunö, bei bä bufi jamö etä a̦ lä didile etä a̦ däa nocalei.
41004016	’Bei masi blaobä jamö ai mobä bläläa lä culaliyono weinaja, ai bä mö feduwänö tä a̦ ca̦i ji̦liaö cuaaöje —a cuma—. Tä a̦ ji̦liaöje däjä, bufi doblalolanö tä a̦ däaöje.
41004017	Ö̦jö ma cui, mobä nasöcö daloblou fa mlacunö, mosibä nö dedejebloimi. Ö̦jö mosibä lä culenaja bä lä cui, bä nö jaba wa̦lojaö ma bäquei wei ma cui, bä yabäcamou däjä, yedu bä waiquidou. Tä a̦ lä däaö wejei tä a̦ nowa ja bä nö bleaamaöje däjä, inaja showawä bä waicou.
41004018	’Tä mösöcöböobä jamö mobä bläläa lä culaliyono weinaja, ai bä ma cuinö tä a̦ ji̦liaö cuwä mö feduweje —a cuma—. Tä a̦ ma ji̦liablaö wejei ma cui,
41004019	täbä showadi lä yabäcäblou wei tä ja, bä yabäcäablalou majöblao dicoo. Blada bä ma cui, madofi bä ma cui, ö̦jö bä tabou bufi doblaoje. Ö̦jö däjä, Yai Bada nija bä bufi badadalou fa mlacunö, tä lä dodijidai etä wawädaloimi.
41004020	’Ö̦jö ma cui, mashita a lä dodijidai jamö mobä bläläa lä culaliyono weinaja, ai bä ma cuinö tä a̦ ji̦liaö cuwä mö feduweje. Tä a̦ fa ji̦liajenö, tä a̦ däa showadaleije. Tä lä dodijidai, ö̦jö bei etä wawäblou. Ai mosibä jamö, 30 mobä faa lä culayono weinaja, ai bä nija inaja etä dodijidawä cublou. Ai mosibä jamö, 60 mobä faa lä culayono weinaja, inaja showawä, ai bä nija etä cublou mö feduo. Ai mosibä jamö, 100 mobä faa lä culayono weinaja, inaja showawä, ai bä nija etä yai dodijidawä cublaliyo —e cuma.
41004021	Abinaja Jesús a cuma. —Cowa wacö ömöamaöje däjä, ¿wöö anö wacö fe yojobobeje, wacö nia ömöamaöje daanö? ¿A lä mio wei tä bäfätä jamö wacö jo̦yabobeje wacö daanö? Ma. Wacö i̦taobä jamö wacö i̦tabobeje wacö malä cui, tä jödödöwä wawädoobä.
41004022	Tä a̦ lä jo̦yabou wejei, wawädowä tä a̦ wäyämamou nomöjöobä tä a̦. Tä a̦ fei däjä wäyämamou lä ja̦too wei, tä a̦ jödödöwä wawäblamobä tä a̦ waiquiwä.
41004023	Wamacö yömöcacö lä walalai, bä yömöca daa da dodijiicu —e cuma.
41004024	Abinaja bä nowa ca̦i tama. —Bä da moyaweicu, ya wa̦ lä faö wei wamale a̦ yai ji̦liabä. Dodijidawä wamacö yömöca dao ja, dodijidawä wamacö bufi nia yai jaducublou. Ö̦jö däjä, wamacö bufi nia shino yai balaö.
41004025	¿Ö̦jö tawä? Bä bufi jaducuwä lä waiquii, ö̦jö bei bä bufi jamö tä lä didile, Yai Bada tänö etä nia balamafälöö. Ö̦jö ma cui, bä bufi jaducudalou lä mlai bä lä cui, ö̦jö etä wai wiisibö daö lä bädale etä nia co̦aö, tä a̦ nofi mojodubou majöobeje —Jesúsnö bä nowa tama.
41004026	Abinaja Jesús a ca̦i cuma. —Yai Bada tänö cama ebä ca̦i lä cuo wei tä lä cui, abinaja tä cuwä. Ficali ca jamö ai anö mobä shäyäjaö cuaaö.
41004027	Mobä shäyäjaö fa cuaanö, a co̦layou. Ö̦jö däjä, a ma mio wei ma cui, a ca̦i ma juadalou wei ma cui, cama mobä cabudu faa jäa bälayou. Mosibä badaö. A mojoduo showao däjä, inaja mobä cublou ja̦tolayou.
41004028	Cama mashita anö mobä cabudu fa famalönö, mosibä badaö. Bei mobä jaba yädäcou fa nomöjöonö, mobä badalaliyo.
41004029	Ö̦jö ma cui, mobä shi̦liquilayono wei ja, mobä lä shäyäjano wei anö, shocobi a ca̦i aa co̦layou, mobä tamobä tä cua waiquia cudeenö —a cuma.
41004030	Abinaja Jesús a cuu yacläoma. —Yai Bada tänö cama ebä ca̦i lä cuo wei tä lä cui, ¿wedi tä cuwä lä dodijiinaja, bei tä li cuwä? Ya wa̦ faö yacläobä, ¿wedinaja ya yai cubä?
41004031	Abinaja. Nana shimono wai lä culenaja tä cuwä. Ficali ca jamö, ai anö nana shimono wai döquei. Ai mobä wai cublawä ma cui, ö̦jö nana shimono yai wiisibö dodijiwä.
41004032	Ö̦jö ma cui, shimono wai fa dömoicunö, shimono fa caulunö, bei shifi cublaliyou. Shifi fa badalönö, shifi yai ösölayou. Shifi bococu fa blaucublalunö, ö̦jö shifi bococu si ajiwä jamö, biyomö bä yabäcabö nia tamoyoluu —a cuma.
41004033	Jesúsnö tä a̦ wäyäö ja, inaja a cuablalou fa yacläablalonö, tä a̦ nö nia ji̦liaö cuo fe lä yadiobö wejeinaja, tä a̦ li wäyäö cuaama.
41004034	¿Ö̦jö tawä? A wa̦ ja̦loablalou mlai ja, bä yömölanomi dodijiwä. Ö̦jö ma cui, cama ebä lä nocamabono wei bä ca̦i yamio däjä, cama bä nija tä a̦ bluca wawämama.
41004035	Ö̦jö däjä, tä fa weyadalunö, abinaja Jesúsnö bä nowa tama. —Bei. Bämacö da bucaduo —bä nowa tama.
41004036	Ö̦jö däjä, täbä lä co̦camono wei bä fa dacöfälöjenö, canawä a jamö Jesús a lä döcäono wei jamö, bä ca̦i fa döcäcäobalunö, a befi ca̦i calälayofälömaje. Canawä ai bä jamö, ai bä befi ca̦i caläö yädäaö mö feduo showaofälöma.
41004037	Ö̦jö däjä, wadoli a lojode fa cublalunö, mau u bada lä shäyäjou wei ubä fe lajoaö waiquioma.
41004038	Ö̦jö ma cui, madofi a ja, Jesús a fe fa maquealunö, canawä colo ajamö a mio dicooma. A jushuuje ja, abinaja a nowa tamaje. —¡Tä a̦ wäyäle! Bämacö mishi lä duobe tä ja, ¿yamalecö nofi jo̦lijiboimi tawä? —a nowa tamaje.
41004039	Ö̦jö däjä, a fa jocädalunö, wadoli a wasöa showadalema. U ca̦i bada lä shäyäjono wei u ca̦i wasöö ja, abinaja a cuma. —¡U da yanöcöicu! ¡U cuaa dijä! —a cuma. Ö̦jö a wa̦nö wadoli a ca̦i mladou fa showadalonö, tä bluca ononodou showadalayoma.
41004040	Ö̦jö däjä, abinaja cama ebä nowa tama. —¿Wedi tä tabä wamacö li quilii? ¿Wamale nofi li mölaboimi dicoo tawä? —bä nowa tama.
41004041	Bä quilii fe balojooma. Bä bufi yai shädayaimou ja, bä wa̦liyoma. —¿Ei wedi bei a li dodijiwä? Wadoli a bada ma cui, mau u bada lä shäyä shäyämou wei u ma cui, cama a wa̦nö täbä nofi mladou si ijejewä yai —bä cuma.
41005001	Ö̦jö däjä, Jelasateli bä ulifibö jamö bä befi ca̦i waloquema, modu ai u mashi jamö.
41005002	Jesús a fa itoblalunö, Jelasateli a lä feculaböono wei anö a mö bamaleyoluma. Nomawä täbä didiblaaö lä yaimou wejei jamö a lä cuono wei a cuoma.
41005003	¿Ö̦jö tawä? Yafi jamö mlai, nomawä täbä didiblaaö lä yaimou wejei jamö a bälöoma. A jaba ma o̦cabono wejei ma cui, a shino cushäblou nocamoma. Duo shibä ma cuinö a o̦cabou doblonomi majöoje.
41005004	¿Ö̦jö tawä? Matacö badädäbobeje bä ma wabäodino wei ma cui, duo shibä ca̦i ma wabäablalano wejei ma cui, bä doblonomi. Duo shibä jifedimaö nocamoma. Matacö lä badädäbono wejei tä madofi ma cui, showadi täbä ca̦i wa̦liaö nocamodima. A nia juwäbou ma lojodobono wejei ma cui, bä nö wa̦lojamanomi.
41005005	Jalu däjä ma cui, didi däjä ma cui, nomawä täbä lä didiblaaö wejei jamö culanö, a wa̦ nö shino quiliaö jaludima. Tä ulifi lä jefubö wei jamö ma cui, inaja showawä. Maa ma bänö cama a si ca̦i shino yacäcamodima.
41005006	Jesús a blajawä fa dalalönö, a läläa mö baquema. A läläa mö fa baicunö, Jesús a cotä jamö a möfe fa boblaicunö, a wa̦fa Bada doblao tama.
41005007	Ö̦jö däjä, a wa̦ i̦cali falayoma. —¡Jesús! Yai Bada a Bada lä ayai wa e Ijilubö lä cuinö, ¿wedinaja wale nia fa taamanö, wale nabä li waloo cuboyoi? ¡Wale nö bleaama dijä! ¡Wale a̦ da ji̦lilä, Yai Bada a malä cule! —a cudaliyoma.
41005008	Jesúsnö fecula a lä didile a nowa taö waiquia yalo, e a̦ cuoma. Abinaja a nowa tama. —Fecula wa lä didile, ¡a faa da co̦lufälö! —a nowa tama.
41005009	Jesúsnö a wa̦fa wa̦lima. —Yajalawä ya wa̦fa jilou. Yamacö malä bluca wei —e cuma.
41005010	Ö̦jö däjä, a lä feculaböono wei a lä cui, Jesús nija a wa̦ fe blacäjoma, fecula ebä shomi jamö shömaö mlaobä.
41005011	Bei. Ö̦jamö yalo coshino bluca bä iyama, ö̦jö jefu tä balöcö showawä jamö.
41005012	¿Ö̦jö tawä? Jesús nija fecula bä a̦ fe blacäjou ja, abinaja bä cuma. —Coshino bä nija yamalecö yai da shömöcö—bä cuma.
41005013	Ö̦jö cudeenö, ö̦jö bä nija bä shömöa yacläquema. Ö̦jö däjä, a shi lä wa̦lino wei a fa dacöfälöjenö, coshino bä nija, fecula bä bluca lucäa nomöjölaliyoma. Bä fa lucäolalunö, tä mö wädäjäa lä dodijibe jamö, coshino bä shi jalijiwä ca̦i fa yo̦balufälönö, modu u jamö bä mishi bluca dubaliyoma. ¿Ö̦jö tawä? Coshino jai 2.000 bä cuoma.
41005014	Coshino bä nofi lä tabono wejei bä lä cui, ö̦jö tä fa dalalöjenö, bä quilili doculayoma. Shabono jamö bä lä bälöle bä ma cui nijamö, bä bälöo lä siboblai bä ma cui nijamö, tä a̦ wäyäö cuaamaje. Tä a̦ fa ji̦liläjenö, ö̦jamö lä bä bluca aa showalayofälöma, tä möbeje.
41005015	Jesús nija bä fa waloicunö, fecula bänö a lä daqueno wejei a demi dalalemaje. Jesús a cotä jamö a bufi demi ca̦i looma. Camishi cäcö ja a didioma. Ö̦jö tä bluca fa dalalöjenö, bä quilia fe balojolaliyoma.
41005016	Ö̦jö däjä, bä mamo lä showaono wei bä lä cuinö tä a̦fa bluca wäyämaje. A lä feculaböono wei a ma cui, coshino bä ma cui, Jesúsnö ö̦jö bä bluca lä taamano wei tä a̦fa bluca wäyämaje.
41005017	Ö̦jö däjä, bä nö quilili bleaama yalo, Jesús a shömöa co̦lemaje.
41005018	Ö̦jö däjä, a shömaö co̦oje ja, canawä a jamö cama ebä ca̦i döcäcäo fa co̦balunö, fecula bänö a lä daqueno wejei a lä cui, Jesús nija a nocao bufi fa doblaonö, a wa̦ fe blacäjoma.
41005019	Ö̦jö ma cui, Jesúsnö a shömöa co̦lema. Abinaja e cuma. —Ma, a co̦jamö da co̦o. Bada tänö wa bayeliblaö lä dodijilofe, afä bä nija tä a̦fa shino da wäyäjälu. Wa nofi lä ojodadalufe tä ja, bä da yömölajalu—a cuma.
41005020	Inaja Jesús a cuma yalo, a co̦a fa showadalufälönö, Decaboli jamö bä lä bälöle bä bluca nija, Jesúsnö a bayeliblaö lä dodijilayono wei, bei tä a̦fa wäyäö cuaaö showaoma. A wa̦ fa ji̦liläjenö, bä bufi möaaö dodijioma.
41005021	Bei. Jesús a befi ca̦i caläa fa co̦lunö, a bucadubaliyoma. Modu u casö jamö a fa itoblalunö, cama nija täbä bluca co̦camolayoyoluma.
41005022	Ö̦jö däjä, Jailo a wa̦fa bada lä cule a walobaleyoluma, judio bä yododabä yafi jamö ai a bada lä läono wei a lä cui. Jesús a fa dalalönö, ö̦jö a cotä jamö a mö fe bolanö
41005023	a wa̦ fama. A wa̦ faö ja, a wa̦ fe blacäjoma. Abinaja e cuma. —Tääyä a nö bleaaö lä cule. A dobloimi waiquiwä tai. Lobe a da jabo, cama nija wa imicö fa maqueicunö wa jalomabä, a demi cuo co̦obä —e cuma.
41005024	Jailo nija Jesús a nocaa showalayofälöma. Täbä bluca lä co̦camono wei bä mashicou fa dodijionö, a juu cuaabä jamö a bacäjamamaje.
41005025	A bacäjou cuaafälöbä jamö, suwä a nö jalili bleaaö nö lä dedeano wei a lä cui, a ca̦i cuoma. A nö i̦yä bleaaö showai ja, lasha 12 a faa waiquimalema.
41005026	A jalomabeje, bluca täbä nija a jublou cuaaö bädaoma ma cui, a jalomaö doblonomije. A jalomaö lä wabano wejei tä nowa ja, blada ebä jödödöwä shino waicaö buomaje. Ö̦jö ma cui, a wanonoblou mlai ja, a shino yai balaa dicolayoma.
41005027	¿Ö̦jö tawä? Jesús a wa̦fa ji̦lilema yalo, a lä bacäjamafälöno wejei jamö, a yauaö ajedou juofälöma. A ajedou fa juofälönö, Jesús camishi ecö jubäa fe yadia yaulalema.
41005028	Abinaja a bufi suwä cuma. “Ya ecö casö jubäa ma bälei wei ma cui, ya jalou weicätä”, a bufi cuma.
41005029	Ecö casö fa jubädalönö, a i̦yä mladou showadalayoma. “¡Fei däjä, ya nofi lä jalolufe!”, a bufi cudou showadalayoma.
41005030	Jesús a lojodenö a jalou yalo, tä daö showadaoma. Täbä mashicobä jamö Jesús a mö fa yabädalunö, a wa̦ falayoma. —¿Wedinö bei wale jubädalei cufe? —a cuma.
41005031	Bä lä nocamabono wei bänö abinaja a nowa tamaje. —Bada tä. Täbä lä mashicole wa täbä daö ma cule, ¿wedi tabä “wedinö bei wale jubädalei cufe”, bei wa li cuu dicoo? —a nowa tamaje.
41005032	A lä jalolayono wei a dablaö fe yadiobä, täbä lä mashicole täbä möö cuaama.
41005033	Ö̦jö däjä, a suwä ma quililanö ma cui, a wawäblou fe yadilayoma. A quilili blösö blösomolanö, a ajedequema. Jesús cotä jamö a möfe fa deialunö, a wa̦ nö wäquema.
41005034	Ö̦jö däjä, abinaja Jesúsnö a nowa tama. —Ami. Wale nofi mölaboma yalo, wa jalolayou a lä cufe. A bufi yanöcöwä ca̦i da co̦jamö. Wa nö lä bleaano wei tä nia wayu cublou co̦daaimi —a nowa tama.
41005035	A wa̦ faö showao däjä, bada e yafi jamö ai ebä cuo lä jäono wei ebä waloa mö baquema. Jailo a bada nija abinaja bä cuma. —Bei. Inaja lä waiquiwä. Tääfä a waicou waiquio cublei. Tä a̦ lä wäyäö wei, ¿wedi tabä wa nia yabäcaö fe yadio? —bä cuma.
41005036	Ö̦jö ma cui, jai bä a̦ ji̦lianomi, Jesús a mojodi li cuablalou fe yadio showaoma. Judio bä yododabä yafi jamö a lä läono wei a bada lä cui, abinaja a nowa shino tama. —A bufi jalujo dijä. Wale a̦ bejedi shino bufibou fe da yadio —a nowa tama.
41005037	Ö̦jö däjä, cama ai ebä mö feduwä lä cui, ebä yauo wasöblalema. Pedro a shino nacalema, Santiago a ca̦i. Santiago bä fääshä Juan e ca̦i.
41005038	Judio bä yododabä yafi jamö a lä läono wei a lä cui, ö̦jö e yafi jamö, Jesúsnö bä ca̦i fa co̦blalunö, bä a̦ nö bleaaö dalalema. Bä ö̦cöma. Jailo bä tää e nomöa bouje ja, bä a̦ nacläama.
41005039	Yafi jamö a fa lucälönö, abinaja bä nowa tama. —¿Wedi tabä wamacö a̦ nö li bleaaö cule? Wama a moco nomöa lä bole, a nomaö cadidionomi. A mia bädaa lä cule —bä nowa tama.
41005040	A lä nomalayono wei etä daö waiquiomaje yalo, a noca i̦cablalamaje. Ö̦jö ma cui, bä bluca sibomalema. Ö̦jö däjä, moco a nomawä lä maqueono wei jamö bä ca̦i lucäbä, ö̦jö bä fö̦ö e nacalema, bä nöö e ca̦i, cama ebä lä nacaleno wei bä ca̦i.
41005041	A lä nomalayono wei, Jesúsnö boco fa dälänö, cama bä caficö a̦ ja, abinaja e cudaliyoma. —¡Dalida, cumi! Einaja a lä cuole, abinaja a yai cuma. “U̦asi, cafä nija ya wa̦ faö lä cule. A da jocädalu.” Einaja a yai cuma.
41005042	Einaja a nowa fa tadalönö, a juu lojode showai, a jocäblou co̦layoma. Ö̦jö däjä, täbä bluca shädayaimou dodijioma. Jesús a lä cuaano wei tänö bä bufi mlaaö dodijioma. ¿Ö̦jö tawä? Ö̦jö a moco lä cuinö, lasha 12 a faa waiquimalema a moco cuoma.
41005043	A moco iyamaö showadao bufima. ¿Ö̦jö tawä? Jesús a lä cuaano wei tä a̦ wäyäö mlaobeje, bä a̦ ca̦i wasöa dodijilema.
41006001	Ö̦jö däjä, Jesús a fa alufälönö, cama etä ulifi jamö a co̦a co̦layoma, a oshe lä cuono wei jamö. Cama ebä lä nocamabono wei bä yauo showaoma.
41006002	Täbä lä yanöcöo wei, sábado tä mö jalu ja, judio bä yododabä yafi jamö täbä yömölama. A wa̦ lä ji̦lino wejei ai bä lä cui, bä bufi bluca shädayaimolanö abinaja bä nowa tayoma. —Fei a lä cui, ¿wedinaja a li fa taamamonö, a li inaja cuaaö? ¿Wedi nija a bufi li jaducublamolayoma tawä? Tä nö lä quilijii, ¡bejedi lä tä wawämaö fe balojowä!
41006003	Fii fibä ja, täbä showadi madofi lä taö wei, ¿fei ami daanö? ¿Bä nöö e lä cui, ö̦jö María emi? Santiago, José, Juda, Simón bä lä cui, ö̦jö bä a̦iyobö e nofi showawä lä cui. Camiyä bämacönö, ¡fei bä yaö bäma ebä ca̦i nofi lä bälöle! —bä nowa tayoma. Inaja a nofi tabomaje yalo, a wa̦ wailemaje.
41006004	Abinaja Jesúsnö bä nowa tama. —Yai Bada a wa̦no wäyälewä bä lä cui, shomi täbä ulifibö jamö bä a̦ ji̦liaö bufi ma doblao wejei ma cui, cama bä ulifibö yai ja, showadi bä a̦ ji̦liblaimije. Cama ebä mashi ma cuinö, cama e yafi jamö bä yai lä bälöle bä ma cuinö, showadi bä a̦ waibouje —bä nowa tama.
41006005	¿Ö̦jö tawä? Jesús imicö fa maqueicunö, ai bolacadabö bäwä bä jalili jalomalalema ma cui, a nia yai lojode lä dablamou wei tä ja, a doblamanomije.
41006006	A nofi mölabou lä mlaono wejei tä ja, Jesús a bufi shädayaimou dodijioma. Ai täbä bälöblawä mö lä fedui jamö, Yai Bada etä a̦ wäyäö cuaama.
41006007	Ö̦jö däjä, cama 12 ebä lä nocamabono wei bä lä cui, Jesúsnö bä nacaa fa ajedealalönö, bä shömaö bolacadou showadaoma. Fecula bä yashubeje bä tablamalema.
41006008	Bä nia lä jublole däjä, shinoco bä jubä, bä nowa talema. Fii defibä nia lä bou wejei, defibä nia shino showabomaje. Bä iyafälöbä, nii bä nia yefibonomije. Täbä didibofälöbeje, täbä nia ca̦i däbonomije. Täbä lulafälöbeje, bä befi ca̦i nia blada ya̦bonomije.
41006009	Bä mamicö nia shino didio showaoma. Camishi moli cäcö ja bä nia shino didioma, ai cäcö feyacabou mlajei ja.
41006010	Abinaja bä nowa ca̦i tama. —Wamacö shifilimou mlai ja, wamacö nia lä cuo wei a yafi ja, bä da yanöcöicu. Wamacö juu co̦ofälöö ja, ö̦jamö lä culanö wamacö nia jocäö co̦o.
41006011	Wamacö juu lä cuaaimadi jamö, ai bänö wamacö bälömabou bufiomije ja, wamacö a̦ ca̦i ji̦liaö bufiomi dicoweje ja, abinaja wamacö nia cuaaö. Ö̦jö wama bä tabi feiaö yalo wamacö sibolanö, bei wamacö mamicö busi jamö bä libu libu lä sudile, wama ebä nia yaösöblalefälöö. Ö̦jö lä tänö bä nö nia lä bleaaö wei wama tä nia jömaö —bä nowa tama.
41006012	Inaja bä nowa tama yalo, bä aa fa showalönö, tä a̦ wäyäö cuaamaje. Wa̦lidiwä tä ja bä bufi lädobä, täbä yömölaö cuaamaje.
41006013	Fecula bluca bä ca̦i yashuu cuaamaje. Täbä lä jölöcamou wei toubä dabönö, jalili bluca täbä fa jölöcödajenö, bä ca̦i jalomamaje.
41006014	Jesús a wa̦fa wäyämamou blaucublaliyoma yalo, bada tä Elode a ma cuinö, a wa̦fa ca̦i ji̦lia mö fedulema. Ai bä wa̦no lä ji̦lileno wei, abinaja bä jo̦wa cuma. —Fe ojomalewä Juan a demi jocädou fa co̦onö, ö̦jö a co̦dawä. A demi jocädou fa co̦lonö, a lojode dablamou dodijia malä cule —bä jo̦wa cuma.
41006015	Ai täbä mö feduwä lä cuinö, Yai Bada a wa̦no wäyälewä a Elia lä cui, ö̦jö a bufiblaö mö fedulayomaje. Ai täbä showawä lä cui, abinaja ö̦jö bä jo̦wa cuu mö feduoma. —Yai Bada a wa̦no wäyälewä a. A wa̦no wäyälewä bä jaba lä bälöono wei bä lä cui, ö̦jö bä owäbou majöa lä cule —bä cuu mö feduoma.
41006016	Ö̦jö ma cui, Jesús a wa̦fa ji̦liaö däjä, bada tä Elode lä cui, abinaja cama a cuma. —Juan ya fe da bäblamalii, ö̦jö a demi jocäblou fa co̦lonö, ö̦jö a co̦dawä —a cuma.
41006017	¿Ö̦jö tawä? Elode a lä cuinö, cama ai e fa shömölönö, Juan a malä juwämaleno wei. Bococu fa o̦cablamalönö, a fe lamaboma. Wedi tä ja mlai. Suwä a ja, Juannö a wasöma cudeenö, a fe lamaboma. ¿Ö̦jö tawä? Bada anö, cama mashi Felipe bei suwäbö e lälema, Elodia a wa̦fa suwä lä cui.
41006018	Ö̦jö tä nowa ja, abinaja Juan a cuma, Elode nija. —Ma, Felipe bä suwäbö wa e taabä wami, tä a̦ läa —a cuma.
41006019	Juan a wa̦ läoma yalo, a suwä jushudaliyoma, Elodia a lä cui. Juan a shämaö showadao bufi ma doblaono wei ma cui, a shämaö doblonomi.
41006020	Bada tä Elode lä cuinö, Juan a nö quili tama yalo, a nowamaö fe malä yadiono wei. Juan a bejedimou daö waiquioma. Yai Bada e lä cuono wei, a ca̦i dama. Juan a wa̦ ji̦lii däjä, a bufi shino ma wedinajamono wei ma cui, a wa̦ ji̦lii bufi doblao fe yadioma.
41006021	Ö̦jö ma cui, Elodia a suwä lä cuinö, Juan a shämaö fe yadiobä, ya̦cumö etä cublaliyoma. Bada tä Elode a lä cuinö, lasha ai a faa co̦malema yalo cama ebä nacaalalema, bä iyabä. Cama nija bä bada lä yädäono wei bä ma cui, cama sodado ebä ca̦i lä cuono wejei bä bada ma cui, Calileateli ai bä bada ma cui, ö̦jö lä bä bluca co̦camomalema.
41006022	Bä co̦camobä jamö, Elodia bä tää e lä cui, a wawäblaliyoma, e blaöabä. A blaöaö dodijiablaloma yalo, bada tä Elode ma cui, cama ebä lä nacaalaleno wei bä ma cui, bä bufi bluca doblaloma. Bada a lä cuinö, abinaja Elodia bä tää e nowa taö showadaoma. —Wa tä lä bufii wei tä a̦fa da yubo. Ya tä nia jöböaö dodijio—a nowa tama.
41006023	A wa̦ nö wäo cadidia fa showadaicunö, abinaja bada a cuma. —Wa tä bufii lä bädao wei tä ma cui ja, bäfä nia dobäö. Ya bada lä läle tä ulifi ma blaucui ma cui, ö̦jö lä wa tä mashi ulifi ma bufii wei ma cui, ya tä nia jöböaö —a cuma.
41006024	Ö̦jö däjä, bä nöö e nijamö a moco faa co̦layofälöma, a wa̦libä. —Nabe. ¿Wedi ya tä yai li nacabä? —e cuma. Abinaja bä nöö e cuu showadaoma. —Wedi mlai. Fe ojomalewä Juan a lä cui, wa fe nacabä, ö̦jö lä —a cuma.
41006025	Bada tä nijamö lobe a mö yabadou fa co̦lofälönö, a wa̦ shi jaliwä faö showadaoma. Abinaja a cuma. —Bei. Juan fe ojomalewä ya fe bufii. Wa fe fa bäblamalönö, madofi a jamö wa fe fa döcämacönö, camiyä nija wa fe befi ca̦i jöböaö showadaobä —e cuma.
41006026	Elodia bä tää e a̦ ja, bada a bufi wajäblou dodijilayoma. Ö̦jö ma cui, wawädowä a wa̦ nö wäo waiquioma yalo, a wa̦ shominajaaö majöo bufionomi. Bä lä nacaalaleno wei bä ma cuinö, a wa̦ ca̦i malä ji̦lileno wejei.
41006027	Ö̦jö cudeenö, a nowamabeje ai a sodado lämabou lä ajedeono wei, a shömöa fa showadalönö, Juan fe ca̦i co̦o co̦imabä, a wa̦ faö showadaoma. A lä shömöleno wei a aa fa showadalunö, täbä fe lä labono wejei jamö Juan a fa juwälönö, ö̦jamö lä showawä a fe bäblalema.
41006028	Madofi a jamö fe fa döcämacönö, fe befi ca̦i waloa co̦queyoluma. Elodia bä tää e nija fe befi ca̦i fa jöböcönö, ö̦jö länö bä nöö e nija fe befi ca̦i jöböa nomöjöquema.
41006029	Juan nija bä lä nocaono wei bä lä cuinö tä a̦ fa ji̦liläjenö, a femata co̦lemaje. A femata fa co̦löjenö, a didiquemaje.
41006030	Jesúsnö bä lä shömöleno wei bä co̦blou fa co̦lonö, bä lä cuaano wei tä a̦fa bluca wäyäö co̦ojolomaje, tä a̦ wäyäö lä cuaano wejei tä a̦fa ca̦i.
41006031	Ö̦jö däjä, abinaja Jesúsnö bä nowa tama. —Bämacö yamili cublao balöodayobä, bämacö befi ca̦i da caläfälö, wamacö washimi ca̦i joloo balöobä —bä nowa tama. Täbä bluca juu nomöjodima yalo bä malä yabäcamono wei. Bä iyabä tä ma cui ja, bä ca̦i yanöcöblamanomije.
41006032	Ö̦jö cudeenö, Jesúsnö cama ebä ca̦i nia yamili cublao fa balöonö, ulifi bloque jamö bä befi ca̦i calälayofälöma.
41006033	Ö̦jö ma cui, bä befi ca̦i caläö fa dalalöjenö, bä ca̦i nö ö̦jöböa fa showadalöjenö, bluca täbä lä bälöblai bä lä cui, washölö jamö bä läläa fe difeliblaliyofälöma. Bä befi ca̦i washölöblou showao mlao däjä, ö̦jö bä waloa balöblaquema.
41006034	Jesús a washölöblou däjä, täbä bluca lä co̦camono wei bä dalalema. Oweja bä lä nowamaö wei a cuami däjä, bä nö yamili bleaaö lä culenaja, bä nofi tadalema. Bä nofi ojodadaö fa showadalonö, bluca bä yömölaö cuaama.
41006035	Tä mö weyaö däjä, cama ebä lä nocamabono wei bä fa icuicunö, abinaja a nowa tamaje. —Bei. Ei tä ulifi bloque dodijiwä. Tä mö ca̦i weyaö waiquia lä cule.
41006036	Fei bä shömöa da co̦lu, bä bälöblawä fe lä fa̦yoblai bä nija bä nii fa lulualalöjenö, bä iyabä —a nowa tamaje.
41006037	Ö̦jö ma cui, Jesús a wa̦ läoma. —Ma, cafä wamacönö wama bä yai iyamabä. Abinaja cama bä cuu nomöjöoma. —¿Wedinaja yamacö fa cuaanö, yama bä li iyamalei? ¿Blada 200 wa bä joyaö bufi doblao tawä, yama bä iyamabä? —bä cuma.
41006038	Abinaja Jesús e cuu nomöjöoma. —¿Wedinaja bä nii cudale wama bä tabou cule? Bä möö da balöoje —a cuma. Bä nii wabaö fa cuaajenö, abinaja ebä cuu co̦oyoluma. —Nii 5 yama bä tabou bädaa lä cule, yuli bolacabö cäcö ca̦i —bä cuma.
41006039	Ö̦jö däjä, moimoima a jamö bä loo toujamaö bufima.
41006040	Bä loamaö cuaaö lä bufino wejeinaja, inaja showawä bä loo cuolaliyoma. Ai bä nijamö 50 bä cuoma, ai bä mö feduwä ja 100 bä cuo mö feduoma.
41006041	Ö̦jö däjä, nii 5 bä lä cuono wei bä dälema, yuli bolacabö cäcö ca̦i. Ö̦jö bä fa dälönö, fedu jamö a mö fa nonoicunö, bä nia lä iyano wei tä ja, Yai Bada nija a bufi a̦fa doblalou wäyämoma. Ö̦jö däjä, nii bä fa cälalönö, cama ebä lä nocamabono wei bä nija bä jöböquema, bä lä co̦camono wei bä nija bä jöböaö cuaaö nomöjöobeje. Yuli bolacabö cäcö ma cui ja, inaja showawä, bä bluca iyabä, bä omalema.
41006042	¿Ö̦jö tawä? Bä bluca fa iyaolalunö, bä bädöolaliyoma.
41006043	Ö̦jö däjä, Jesús ebä lä cuinö bä nii sheje co̦a fa co̦abodujenö, yuli bä ca̦i sheje co̦ablaö mö fa feduojenö, wöö 12 bä jamö bä fe nii shee lajomalalemaje.
41006044	¿Ö̦jö tawä? Nii bä ja bä lä iyano wei bä lä cui, 5.000 bä wa̦lo cuoma.
41006045	Ö̦jö däjä, cama ebä lä nocamabono wei bä lä cui, canawä a jamö lobe Jesúsnö bä döcäcäa showadaamabalema. Bä lä co̦camono wei bä shömaö co̦o juo däjä, Besaida jamö bä bucaduamaö balöo bufima.
41006046	Täbä shömöa fa co̦abodunö, jefu a balöcö jamö Jesús a dolequea jäbefälöma, Yai Bada nija a wa̦ fabä.
41006047	Tä mö dödöfälöö däjä, modu u möamo jamö cama ebä befi ca̦i caläö showaofälöö däjä, washölö jamö Jesús a yami cuo juoma.
41006048	Ö̦jamö culanö bä nö bleaaö daa fe jalulalema. Wadoli a läadalou fe fa jalunö, bä ja̦maboma. Ö̦jö däjä, tä mö jalufälöö däjä, cama ebä nija, modu u jamö Jesús a jelejewä juu yaua jälayofälöma. A nia ma jayuono wei ma cui,
41006049	modu u feyaca jamö a jelejewä juu fa dalalöjenö, bejedi lä bä nö wa̦lowä quilia dodijilaliyoma. Bolebole a fa bufijenö, bä quilili si̦lalamolayoma.
41006050	Cama ebä blucanö a dalalemaje yalo, bä malä quililaliyono wei. Ö̦jö ma cui, lobe bä quilii wasöblalema. —Bä bufi da lojododalu. Ei camiyä cä ya. Bä quili dijä —bä nowa tama.
41006051	Ö̦jö däjä, canawä a jamö a döcäa mö fa fedubalunö, a wadoli mladou showadalayoma. ¿Ö̦jö tawä? Bejedi lä, bä bufi mlaa dodijilayoma.
41006052	Bä bufi jaducublonomi showawä yalo, bä quilima. Nii 5 bä ja, täbä bluca ma iyamaleno wei ma cui, bä bufi yai jifuwä showao dicooma.
41006053	Bä befi ca̦i fa bucadubalunö, Jenesale tä ulifi jamö bä waloquema. Canawä a nata ya̦quemaje.
41006054	Bä itoblou däjä, Jesús a nö ö̦jöböa showadalemaje.
41006055	Ö̦jö däjä, cama ebä lä bälöle jamö bä läläblalou cuaaö showadaliyoma, bä jalili co̦ablabeje. Jesús a wa̦ juu ji̦liaö ma bädao wejei jamö ma cui, ö̦jamö lä jalili täbä befi ca̦i cadömabolajenö, bä juu läläablalou cuaama.
41006056	Shabono wai wajaquemi bä jamö ma cui, shabono bada bä jamö ma cui, bä yami lä bälöono wei bä nijamö ma cui, Jesús a juu lä bädaono wei jamö ma cui, jalili täbä ca̦i waloomaje. Nii bä showadi lä lulaö wejei jamö bä jalili befi ca̦i blaquemaje. Jesús camishi ecö casö ma cui, ecö casö jubädaö bufi fa doblaojenö bä a̦ fe blacäjoma, bä nia fa jalonö. ¿Ö̦jö tawä? Ecö casö lä jubädano wejei bä lä cui, bä bluca jaloblou showadaoma.
41007001	Bei. Jesús nijamö faliseo bä bada co̦cablaleyoluma, Moisesi etä a̦ ja täbä lä damaö wejei ai bä lä cui bä ca̦i, Jelusale jamö bä lä cuono wei bä lä cui. Ö̦jamö bä cuo däjä,
41007002	Jesúsnö bä lä nocamabono wei ai ebä iyaö dalalemaje. Bä imicö ya̦lömonomi cudeenö, judio bänö bä nofi shamibomaje.
41007003	¿Ö̦jö tawä? Faliseo bä bada lä cui, bä imicö ya̦lömou mlai ja, bä iyaö malä mlai. Judio ai bä jödödöwä ma cui, bä imicö ya̦lömou mlai ja, bä iyaimi. Inaja bä nö jaba badabö cuaaö fa balöonö, bä cuaaö nodiablalou showawä.
41007004	Nii bä showadi lä lulaö wejei jamö bä juu ja, bä co̦a fa co̦bonö, yedu bä shino ya̦lömou cublaojolou, bä dodijidablou co̦obä. Bä dodijidablou co̦obä, bä cuaaö showao mlao däjä, bä iyaimi. Bä cuaaö lä nodiablalou wei, ai bluca tä ca̦i tabou mö feduoje. Toubä lä coaö wejei täbä madofi ma cui, jaboca bä ma cui, showadi täbä shino yaluuje. Täbä didibobeje, duo shibä ja täbä lä tablamou wei täbä ma cui, inaja showawä täbä shino yaluu cuaaöje.
41007005	Ö̦jö cudeenö, faliseo bä bada ma cuinö, Moisesi etä a̦ ja täbä lä damaö wejei bä ma cuinö, Jesús a wa̦limaje. —Judio bämacö nö badabö lä cuaano wei, bäma bä owäbou nodiablalaö showaobä tä ma cule ma cui, ¿wedi tabä afä wa bä lä nocamabole bä lä cui, inaja bei bä li cuaaimi dicoo? ¿Wedi tabä bä imicö ma shami wei ma cui, bei bä li iyaö dicoo? —a nowa tamaje.
41007006	Abinaja Jesús e cuma. —Yai Bada a wa̦no wäyälewä Isaia a lä cuinö, cafä wamacö a̦fa wäyäö balöo ja, a bejedimoma. Jole jole wamacö dodijaö buo. Abinaja tä a̦ cuu. Fei bä lä cuinö, bei bä caficönö wale nofi doablaö ma buo wejei ma cui, camiyä nija bei bä bufi yai cuami.
41007007	Camiyä wale a̦fa Bada doblao ma taö wejei ma cui, bä jolemou dicoo ja, bä a̦ nö bleo bädao. Iba tä a̦ jo̦wa ma wäyäö wejei ma cui, ö̦jö iba tä a̦mi. Cama yanowamö täbä a̦ li bädawä. ’Einaja tä a̦ cuu —Jesús a cuma—.
41007008	¿Ö̦jö tawä? Yai Bada tänö tä nabä yai lä shömaö wei wama tä taö mlai ja, wamacö nö badabö lä cuaano wei wama bä shino owäbou bufi doblao dicoo.
41007009	’Jole jole wamacö li dodijaö —a cuma—. Wamacö nö badabö lä cuaano wei wama bä owäbou fe yadiobä, Yai Bada tänö tä nabä yai lä shömaö wei tä ma cui, wama tä a̦ li waibou.
41007010	Yai Bada wama tä a̦ juaö malä mlai. ¿Ö̦jö tawä? Jaba däjä, abinaja Moisesinö bä nowa tama. Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia juaö. ’Einaja bä nowa tama. Abinaja ca̦i. Bä fö̦ö e nija a wa̦ wa̦lidiwä faö ja, a shämobä ö̦jö a waiquiwä. Bä nöö e ma cui nija a wa̦ wa̦lidiwä faö dicoo ja, inaja showawä. ’¿Ö̦jö tawä? Einaja bä nowa tama —Jesús a cuma—.
41007011	Ö̦jö ma cui, judio wamacö bada lä cui, abinaja cafä wamacö li cuu. “Faafä, naafä wama bä bayeliblabä bä ma cule, wama täbä lä tabole, Yai Bada nija wama täbä a̦fa yaia wäyäö ja, täbä nö jöböamobimi lä waiquii täbä”, wamacö cuu dicoo.
41007012	Inaja wamacö cuu yalo, bä fö̦ö, bä nöö, wama bä bayeliblamaimi.
41007013	¿Ö̦jö tawä? Yai Bada tä a̦ juamobä tä a̦ waiquiwä ma cui, wamacö nö badabö lä cuaano wei tä ja, wamacö bufi mö shino blucao fa dicoonö, ö̦jö wama tä a̦ li läablalaö. Inaja cafä wamacö lä cuaaö weinaja, ai wama bä ca̦i taamaö mö feduo dicoo, Yai Bada tä a̦ juaö mlaobeje. ¿Ö̦jö tawä? Cafä wamacö lä cuaaö wei, bluca tä cua showaa —Jesús a cuma.
41007014	Ö̦jö däjä, Jesúsnö täbä nacaa fa co̦alalönö, abinaja bä nowa tama. —Bei. Bluca wamacö lä cuinö wamale a̦ da ji̦liyo. Bä bufi da jaducuicu.
41007015	Täbä lä waö wejei täbänö täbä bufi shamiblou daomi. ¿Ö̦jö tawä? Täbä lä cublai täbänö mlai, bei täbä bufi jamö tä lä didilenö, ö̦jö tänö täbä bufi yai shamiblamou —bä nowa tama.
41007016	-
41007017	Ö̦jö däjä, täbä lä co̦camono wei täbä fa dacöfälönö, yafi jamö a lucäa fa co̦lunö, cama ebä lä nocamabono wei bä ajedeblaleyoluma. A wa̦ faö lä yacläablalono wei, tä a̦ ji̦liaö cadidio fa mlacujenö, tä a̦ wa̦limaje.
41007018	Abinaja Jesúsnö bä nowa tama. —Uo. Cafä wamacö ma cui, ¿wamacö bufi ca̦i jaducuwämi tawä? Täbä lä cublai täbänö täbä bufi shamiblou malä mlai. Nii bänö mlai.
41007019	Bei wamacö bufi jamö bä nii didio malä mlai, wamacö bufi shamiamabä. Bei wamacö busi jamö bä nii didio fa balöonö, bä li faoblou co̦o malä cui —bä nowa tama. Inaja a lä cuno wei tänö, täbä nii a̦fa bluca au taö showadaoma.
41007020	Abinaja a cuma. —Bei täbä bufi jamö tä wa̦lidiwä lä didile, ö̦jö tä wawäblou däjä, ö̦jö lä tänö täbä bufi yai shamiblou.
41007021	Bei täbä bufi jamö tä wa̦lidiwä didia yalo, wa̦lidiwä tä jamö bä bufi shino dayäo. Ö̦jö däjä, bä nofi beshili jushuaö. Shomi täbä madofi ca̦i lämaöje. Täbä ca̦i yanowamö shäöje. Bä ca̦i joleblalou.
41007022	Bä bufi ca̦i waiyou. Wa̦lidiwä tä ca̦i taöje. Bä ca̦i jolemou. Wa̦lidiwä tä taö bufi ca̦i doblaoje. Ai täbä dodijaö ayao ja, täbä nofi ca̦i wa̦libouje. Täbä a̦fa ca̦i wayoaöje. Cama bä nofi ca̦i yaimamou. Bä bufi dao mlalanö bä ca̦i cuaaö buo.
41007023	Ö̦jö tä wa̦lidiwä bluca lä cui, yanowamö täbä bufi jamö tä fa didionö, tä wawäblou. Ö̦jö tänö täbä bufi yai shamiblou.
41007024	Ö̦jamö a jocäa fa co̦lunö, Diloteli bä lä bälöle jamö a alayoma, Sidonoteli bä bälöa mö lä fedule jamö. Ö̦jamö a fa waloicunö, ai bä nijamö a co̦blaliyoma. A lä co̦blaliyono wei a yami cuo balöo ja̦toobä, a nofi ma tamamono wei ma cui etä daö showadaomaje.
41007025	Ai a suwänö a wa̦fa bälöo fa ji̦lilänö, a nabä yai waloa showadaquema. Fecula anö bä tää e nö wai bleaamaö dodijioma. A fa waloicunö, Jesús a cotä jamö a mö fe boblaquema.
41007026	Ö̦jö a suwä lä cui, judio a suwä cuonomi. Silofenisiateli bä nijamö a oshe cublaliyoma. Ö̦jö ma cui, a ma shomiono wei ma cui, Jesús nija a wa̦ fe blacäjoma. Bä tää e nija a fecula lä didile e nia fa yashublamanö, a wa̦ fe yadibloma.
41007027	A wa̦ juo ja, a wa̦ faö yacläablaloma. Shomiteliyoma a cuoma cudeenö, abinaja Jesús a cuma. —Ijilu bä iyaö balöobä. ¿Ö̦jö tawä? Ijilu bä nia lä iyaö wei bä nii lä cui, ji̦ima bä nija bä jöböamou bashiblao ja, tä dodijidawä malä mlai —a cuma.
41007028	Ö̦jö ma cui, a nia bayeliblamou fe fa yadionö, abinaja a suwä cuu nomöjöoma. —Awei, Bada tä. Wa bejedimou. Ö̦jö ma cui, bä shö̦ö e lä cui, ö̦jö bä ijilubö ebänö täbä lä̦cashi lä blälämaö wejei täbä ja, ji̦ima bä ma cui, bä ca̦i malä iyaö wei —a cuma.
41007029	Abinaja Jesús e cuma. —Inaja wale nofi taboma yalo, a dodijidawä da co̦jamö. Fecula a lä cui, tääfä nija e faa waiquilayoma —e cuma.
41007030	A suwä co̦a fa co̦lufälönö, bä tää demi e bälöa dalalejeloma. Fecula a lä didiono wei e docua waiquilayoma.
41007031	Diloteli bä nijamö a cuoma, modu Calilea u jamö Jesús a aa nomöjölayofälöma. Sidonoteli bä lä bälöle jamö a jayublaliyoma, Decaboli tä a̦fa ulifi lä jilabolajei jamö.
41007032	Ö̦jamö lä a cuo däjä, a yömöcacö lä comi wei a ca̦i waloqueyolumaje. Aca ca̦i boleböoma. Ö̦jö a ca̦i fa waloicujenö, Jesús imicö maqueobä bä a̦ fe blacäjoma, a jalomabä.
41007033	Bä bluca lä co̦camono wei jamö Jesúsnö a jalili ca̦i fa bayäcäblalunö, bei yömöcacö jamö imicö lucäa mö fedududaliyoma. Bei canojoli bä fa jämolunö, aca ya̦lebalema.
41007034	Aca fa ya̦lebalönö, a mö nonolanö a bufi la̦amoma. Ö̦jö däjä, yömöcacö jolablamaö bufii ja, —¡Efada! —a cudaliyoma, cama bä caficö a̦ ja.
41007035	Inaja a fa cudalunö, yömöcacö jolablou showadalayoma. Aca ca̦i jayublou showadalayoma.
41007036	Ö̦jö däjä, yömöcacö lä wacacablamaleno wei, aca ca̦i lä jayublamaleno wei tä a̦ wäyäö mlaobeje, bä a̦ wasöma, ai moli a bädawä ma cui nija tä a̦ wäyäö mlaobeje. Inaja bä nowa ma tadano wei ma cui, cama a wa̦ ja, bä a̦ shi shino yai dooblou majöo dicooma.
41007037	Bä shino shädayaimou fe balojooma. Abinaja bä nowa tayoma. —A cuaaö lä bädao wei tä ma cui ja, showadi a dodijaö. Bä yömöcacö lä comi wei bä ma cui, bä yömöcacö jolablamaö majöo. Bä aca lä bolebö wei bä ma cui, bä a̦ fablamaö majöo —bä nowa tayoma.
41008001	Ai däjä, Jesús nija täbä bluca co̦camou co̦oyoluu däjä, bä niibö cuonomi. Bä niibö cuo fa mlacunö, cama ebä lä nocamabono wei bä nacaa ajedelema. Abinaja bä nowa tama.
41008002	—Ei bä lä co̦camole bä nija ya bufi wajäaö a lä cule. Camiyä nijamö bä lä co̦cale, bolacabö tä mö didi tabou waiquiaje. Bä iyabä täbä ca̦i cuami.
41008003	Bä ofäö ma cui ya bä shömaö fe yadio dicoo ja, bä ofili nia wäcäcou dicoofälöö. Ai bä lä cui, blajai jamö bä cuoma bä malä waloqueno wei —bä nowa tama.
41008004	Bä lä nocamabono wei bä lä cui, abinaja ebä cuma. —Ei tä ulifi bloque dodijiwä. Nii a cuami. ¿Wedinaja yama bä li iyamaö cuaaö buobä?
41008005	Jesúsnö bä wa̦lii ja, abinaja a cuma. —¿Wedinaja bä nii cudale wama bä tabou culawä? —Nii 7 yama bä tabou bädaa lä cule —bä cuma.
41008006	Ö̦jö däjä, bä lä co̦camono wei bä lä cui, mashita a jamö bä loamaö bufima. Nii 7 bä lä tabono wejei bä nii fa dälönö, Yai Bada nija a bufi a̦fa doblalou wäyämoma. Ö̦jö däjä, bä nii cäa fa nomöjölalönö, cama ebä lä nocamabono wei bä nija bä jöböquema, bä lä co̦camole bä dobäö mö feduobeje. ¿Ö̦jö tawä? Bä dobäö cuaaö showaomaje.
41008007	Yuli bolacadabö bä wai ca̦i tabomaje. Jesúsnö ö̦jö bä ca̦i däa nomöjölema. Yai Bada nija, ö̦jö bä ja a bufi a̦fa ca̦i doblalou wäamou fa co̦onö, bä lä co̦camono wei bä nija bä jöböamaö bufima.
41008008	Bä bluca fa iyaolalunö, bä bädöolaliyoma. Ö̦jö däjä, cama ebä lä cuinö, nii bä sheje co̦ablaö fa cuaajenö, wöö 7 bä jamö bä nii sheje fe lajomalalemaje.
41008009	Bä lä iyano wei bä lä cui, jai 4.000 bä cuoma.
41008010	Ö̦jö däjä, Jesúsnö bä shömöa fa co̦abodunö, cama ebä lä nocamabou wei bä lä cui, lobe, canawä a jamö bä ca̦i döcäcäo fa co̦balunö, Damanuda tä ulifi jamö bä befi ca̦i caläa co̦layoma.
41008011	Jesús nija faliseo bä bada waloquema. Bä fa waloicunö, a wa̦ dodijidawä ji̦liaö mlajei ja, bä a̦ shino lämoma. Jesús a wa̦ nia bejedi fa wabajenö, abinaja bä cuma. —Yai Bada wa e nö ö̦jöböamobä, tä nö lä quilijii tä da wawämalö —bä cuma.
41008012	Cama bä a̦ ja, Jesús a bufi fa uomodalunö, a bufi la̦amolayoma. Abinaja a cuma. —Wamacö fei däjä lä bälöle wamacönö, ¿wedi tabä wamale a̦ bejedi wabaö bufi li doblao dicoo? Ma, cafä wamacö nija ei ya wa̦ lä cui, bejedi lä ya wa̦. Yai Bada ya e nö ö̦jöböamobä, tä nö lä quilijii wama tä wawämaö bufi ma doblao wei ma cui, bämacö a̦ nia juaimi—a cuma.
41008013	Ö̦jö däjä, bä tabi fa feicönö, canawä a jamö cama ebä ca̦i döcäcäo fa co̦balunö, bä bucaduobä bä calälayoma.
41008014	Bei. Jesús nija bä lä nocaono wei bä lä cui, nii bä ja bä bufi möblaliyoma, bä nofi mojoduquemaje yalo. Canawä a jamö nii moli a ca̦i shino wai jumaje.
41008015	Ö̦jö däjä, bä moyawämabobä, Jesúsnö nii julumamodima tä a̦fa wäyäö yaclämoma. Abinaja bä nowa tama. —Bä da moyaweicu. Faliseo bä bada lä cui, etä julumamodima wayu. Bada tä Elode a ma cui, inaja showawä cama etä ca̦i wayu cuwä mö feduwä —bä nowa tama.
41008016	Jesús a wa̦ ja, bä bufi wedinajamolanö abinaja bä nowa tayoma. —Nii bäma bä ca̦i juu fa mlacunö, nii bä lä juluu wei tä a̦fa taö —bä nowa tayoma.
41008017	Bä bufi lä cuno wei tä daö waiquioma yalo, abinaja Jesús a cuma. —¿Wedi tabä “Nii bäma bä tabou lä mlai, tä a̦fa li wayoaö”, wamacö nowa li tayou dicoblaa cule? ¿Bei wamacö bufi ca̦i möbloimi showawä? ¿Bei wamacö bufi jaducudaloimi? ¿Wamacö bufi jifuwä showawä dicoo daanö?
41008018	Bei wamacö mamocu ma cule ma cui, wama tä möimi bäwä. Wamacö yömöcacö ca̦i ma cule ma cui, wama tä a̦ ji̦liblaimi showawä. Ya bä da iyamablei, ¿wama tä nofi ca̦i jaducuboimi?
41008019	Nii 5 ya bä da cleyablei däjä, 5.000 ya bä iyamalema. ¿Ö̦jö tawä? Nii wama bä sheje da co̦ablablei bä ja, ¿wedinaja bä wöö cudale bä ja, wama bä fe lajoblamalema? —a cuma. —Wöö 12 bä ja —bä cudaliyoma.
41008020	—Ja̦o, —a cuma—. Nii 7 ya bä da cleyablei däjä, 4.000 ya bä ca̦i iyamalema. Ö̦jamö lä, nii wama bä sheje bluca ca̦i co̦ablaö da cuaablei bä nii sheje ja, ¿wedinaja bä wöö cudale bä ja, wama bä fe lajoblamaö co̦layoma? —Jesús a cuma. —Wöö 7 bä ja —bä cuma.
41008021	—¿Ö̦jö tawä? —Jesús a cuma—. ¿Bei wamacö bufi li jaducubloimi showawä tawä? Nii bä ja ya bufi jalublalobä yami. ¿Wedi tä tabä, “Shomi tä a̦fa li wayoaö da culaanö”, bei wamale nofi li taboimi? —a cuma.
41008022	Besaidateli bä nijamö Jesúsnö cama ebä ca̦i yafia nomöjölayoma. Ö̦jamö lä, a lä jubäböono wei a ca̦i waloquemaje. Ö̦jö nija Jesús imicö maqueobä, bä a̦ faö fe blacäjoma, a mamocu jalomabä.
41008023	Ö̦jö däjä, shabono a sibo jamö, Jesúsnö a lä jubäböono wei a öböa showadalefälöma. Cäcöbö fa sibolunö, bei canojolibö fa jämolunö, a lä jubäböono wei mamo casöcö jölöcölema. Ö̦jö däjä, imicö ca̦i maquea fa baliicunö, a wa̦lima. —¿Fei däjä, wa täbä möö tawä? —a cuma.
41008024	A lä jubäböono wei a lä cuinö täbä möadalaö fa cuaanö, abinaja e cuma. —Yanowamö ya täbä juu dablaö ma cui, jai fii fibä mömou cuwä dicowä —a cuma.
41008025	Jesúsnö bei mamo casöcö jubädaö fa co̦lunö, täbä möö dodijodii fa cuaanö, ö̦jö däjä a mamocu yai jaloa cadidia showadalayoma. Täbä bluca möö wacacablou showadalayoma.
41008026	Ö̦jö däjä, a wa̦ nö wäo mlaobä, shabono jamö a famaö mlai ja, cama e yai yafi jamö Jesúsnö a shömöa taa co̦a showadalema. —Bei. Ei a shabono jamö a lucäö co̦o bädao dijä —e cuma.
41008027	Jesúsnö bä lä nocamabono wei, Filibo jamö bä ca̦i aa nomöjölayoma, Sesaleateli bä shabonobö lä cublai jamö. Bä ca̦i juu showaofälöö däjä, bä wa̦lifälöma. —¿Wedinaja wale nofi yai li tabou dodijiaje? ¿Camiyä wedi bei ya jo̦wa? —a cuma.
41008028	Abinaja ebä cuma. —Fe ojomalewä Juan bei wa jo̦wa fa talei. Ai bä mö feduwä lä cuinö, Yai Bada a wa̦no wäyälewä Elia a cuo lä balöono wei, ö̦jö wa jo̦wa bufidaö talajei. Ai bä a̦ showawä ja, Yai Bada a wa̦no wäyälewä ai a demi jocädou fa co̦lonö, ö̦jö bei wa jo̦wa co̦dawä fa talei—bä cuma.
41008029	—Ö̦jö ma cui, cafä wamacö lä cuinö, ¿wedinaja bei wamale nofi li tabou dodijia cule?—Jesús a cuma. Pedro a wa̦ juoma. —Yai Bada tänö a shömabä a lä yaileno wei, ö̦jö cafä bei wa dodijiwä —bei e cuma.
41008030	Ö̦jö däjä, bä lä nocamabono wei bä a̦ wasöma, a nö ö̦jöböamaö showadao mlaobeje.
41008031	Ö̦jö däjä, cama a lä yanowamöblaleyoluno wei, Jelusale jamö a nö nia lä bleaamano wejei tä a̦ ja, Jesúsnö bä jaba yömölaö cuaama. Judio bada bä ma cuinö, nofi bäyäalewä bä blowäjäwä ma cuinö, Moisesi etä a̦ ja täbä lä damaö wejei bä ma cuinö, ö̦jö bänö a nö nia jo̦wa bleaamaö fe balojoomaje. A nia waimaje. A nia shämou cadidioma. Inaja a taamamobä a cuo waiquioma. Ö̦jö ma cui, bolacabö tä mö fa dödölönö, a demi nia jo̦wa jocädou co̦oma.
41008032	Cama a wa̦fa wäyämamou wawädooma. Ö̦jö däjä, Pedronö a ca̦i fa casöblalunö, a wa̦ wasöma.
41008033	Ö̦jö ma cui, Jesús a mö fa jadublalunö, cama ebä lä nocamabou wei bä möö fa cuaanö, Pedro a wa̦ wasölema. Abinaja e cuma. —¡A da blajalö, Sadanasi! Yai Bada nija wa bufi taamamou fa mlacunö, yanowamö täbä bufi showadi lä cuu weinaja wa bufi cuablalou malä dicole —e cuma.
41008034	Ö̦jö däjä, bä bluca lä co̦camono wei bä lä cui, bä nacaa co̦alalema, cama ebä lä nocamabou wei bä ca̦i. Abinaja bä nowa tama. —Camiyä nija bä nia lä nocao wei bä lä cui, cama bä cuaaö bufi lä doblao wei tä ja, bä nia yai wasöo. Wale bufiije yalo, bä ma shäöje däjä, bä nia ojode cuo fe yadio. Bä nia nocao fe yadio.
41008035	Bita ja bä nia demi lä cudio wei tä ja, bä bufi mö lä blucao wei bä lä cui, bä ba̦limi nia cuodayou malä mlai. Ö̦jö ma cui, camiyä ya nowa ja bä shämou lä ojodao wei bä lä cui, iba dodjidawä tä a̦ wäyäö quilii lä mlajei, ö̦jö bä nia shino ba̦limi cuo ayao.
41008036	’¿Ö̦jö tawä? —a cuma—. Bita jamö bä madofi bluca lä cublai, bä madofi ma däamou wei ma cui, bä nia yai lä ba̦limiblou wei tä joyamou dicoo ja, ¿wedi tänö bä yai nia li bayeliblamou majöo, ö̦jö lä?
41008037	Bä nia ba̦limi lä cuo wei, ö̦jö lä bä madofi ja tä nowa co̦amamou dao malä mlai.
41008038	’¿Ö̦jö tawä? Fei täbä doblou lä mlai, täbä nofi lä jushublalou wei täbä lä cule jamö, iba bä a̦fa jilamou quilii dicoo ja, inaja showawä camiyä ya nia quilii cuo mö feduo. Wale a̦fa ca̦i wäyäö quilii dicoo ja, inaja showawä camiyä ya lä yanowamöblaleyoluno wei ya ma cui, ya nia quilii cuo mö feduo—a cuma—. Fayä etä shi̦i lä cule jamö, a̦jele ya etäbä ca̦i itou däjä, camiyä ma cui, “Iba cäbä”, ya nia cuu quilii.
41009001	Abinaja Jesúsnö bä nowa ca̦i tama. —Cafä wamacö nija ei ya wa̦ lä cui, bejedi lä ya wa̦. Ai wamacö lä ublale, wamacö nomaö showaono mlai ja, Yai Bada tänö cama ebä nia ca̦i lä cuo wei wama tä lojode nia dablaö —Jesús a cuma.
41009002	Ö̦jö däjä, 6 tä mö didi fa cublalunö, Jesúsnö cama ai ebä nacalema. Pedro a nacalema, Santiago a ca̦i, ö̦jö bä fääshä Juan e ca̦i. Bä fa nacalänö, jefu balöcö ösöwä jamö ö̦jö bä ca̦i yami dolequebefälöma. Ö̦jamö bä mamo mötale däjä, Jesús a mömou shomiblaliyoma.
41009003	Camishi ecö ma cui, ecö shi̦i ca̦i wacalamiblaliyoma. Bä yaluuje däjä bä lä cublou weinaja bädawä mlai, ebä yai mömou aublou dodijilayoma.
41009004	Ö̦jö däjä, ai täcöbö fa bädalunö, Jesús sho bä a̦ wayoma. Moisesi, Elia sho cäcöbö cuoma.
41009005	Jesús nija abinaja Pedro a cuma. —Tä a̦ wäyäle. Eja bämacö lä cule, tä dodijidawä waiquiwä. Yano 3 yama bä nia wai i̦tamaö, ¿ö̦jö tawä? Afä a, Moisesi e, Elia e, einaja yama bä nia wai yano tablaö, ¿ö̦jö tawä? —a cuma.
41009006	Bä nö quilili bleaama yalo, a wa̦ biyäcou bädaoma.
41009007	Ö̦jö däjä, ölajashi a bada fa itolunö, bä jo̦yablalema. Ö̦jö däjä, ölajashi jamö culanö a wa̦ bädaliyoma. —Ei Ijiluyä a, ya lä nofimaö wei. A wa̦ da ji̦liläje —a cuma.
41009008	Ö̦jö däjä, lobe tä möö fa cuaajenö, cama bä lä cuono wei jamö Jesús a yami ublaa daa co̦a majölalemaje, ai täcöbö cuonomi.
41009009	Jefu a jamö bä dömöö fa co̦imanö, Jesúsnö bä wasölefälöma, tä lä dalaleno wejei tä a̦fa wäaö showadao mlaobeje. ¿Ö̦jö tawä? Cama a lä yanowamöblaleyoluno wei a lä cui, a demi jocädou showao mlao däjä, tä a̦fa wäaö balöo mlaobeje.
41009010	Inaja a cuma yalo, ai täbä nija tä a̦fa wäyäö showadaonomije. A demi a̦fa jocädou lä wäyämono wei tä a̦ ja, bä bufi wedinajamoma yalo, cama bä shino wa̦liyodima.
41009011	Ö̦jö däjä, abinaja Jesús nija bä cuma. —Moisesi tä a̦ ja täbä lä damaö wejei bä lä cuinö, ¿wedi tabä Elia a wa̦fa li juu co̦o wäyäöje? Yai Bada tänö a shömabä a lä yaileno wei a juu showao mlao däjä, ¿wedi tabä ö̦jö bei a nia jo̦wa li juu balöblao? —bä cuma.
41009012	—Awei —Jesús a cuma—. Inaja tä a̦ malä cuu wei. Tä bluca dodijidablaö co̦obä, Elia a nia jo̦wa juu co̦o balöoma. Camiyä ya lä yanowamöblaleyoluno wei ya ma cui, yale nö nia lä bleaamano wejei, tä a̦fa ca̦i wäyämou showaoma. Wale nö nia ca̦i jo̦wa waiblamaje.
41009013	Ö̦jö ma cui, abinaja ya cuu. Elia a nia jo̦wa juu lä co̦ono wei a wawäblou waiquilayou cublei. A nö ö̦jöböanomije. A taamaö bufi lä doblaono wejeinaja a taamamaje, Yai Bada etä a̦ oni jamö a wa̦fa lä wäyämou weinaja showawä —a cuma.
41009014	Jesúsnö bä lä nocamabou wei bä cuo juobä ja, täbä bluca co̦camoa jälayoma. Cama ai ebä ca̦i waloa fa co̦balucölönö, täbä lä co̦camole täbä dalalemaje. Moisesi etä a̦ ja täbä lä damaö wejei bä lä cui, Jesús ebä nija bä a̦ lämoma.
41009015	Bä lä co̦camole bänö Jesús a co̦o fa dalalöjenö, bä shi a̦ bluca dolayoma. A nabä läläa mö baquemaje.
41009016	Ö̦jö däjä, Jesúsnö cama ebä wa̦lii ja, abinaja a cuma. —Ei bä sho, ¿wedi bei wama tä a̦fa wayoaö cufe? —a cudaliyoma.
41009017	Bä lä co̦camole ai a lä cui, abinaja e cuma. —Tä a̦ wäyäle. Fecula anö ijiluyä aca bolebömabou yalo, cafä nija ya ca̦i waloqueyoluma.
41009018	A shi yai lä wa̦limaö wei däjä, i̦cali a shäyäblao. A fa queoblonö, caficö moshi boyacaoblou, nacö ca̦i wa̦sönöoblou. A ca̦i cofibö cashäshäoblou. Afä wa bä lä nocamabou wei bä nija, fecula ya e yashumaö bufima ma cui, bä dobloimi —e cuma.
41009019	Abinaja Jesús e cuma. —¡Uo! Äyämö ya nö dedeaö ma waiquile, Yai Bada wama tä nofi nö mölabobimi waiquiwä. Wama tä nofi mölabou shaliliobä bämacö nö dabou ja, ya modaaö waiquiwä. Bei. Bä ijilubö e da bälabayoje —e cuma.
41009020	Jesús nija bä ijilubö e fa bälacöjenö, fecula a lä didilenö Jesús a dalalema. A fa dalalönö, fiya a shi lobe wa̦lidamaö fa co̦lonö, a i̦cali shäyäblaa co̦quema. Mashita jamö i̦cali a yabolemolanö, caficö moshi boyacaa co̦layoma.
41009021	Jesúsnö bä fö̦ö e wa̦lii ja, abinaja e cuma. —Feculanö inaja ijilufä a lä taamaö wei, ¿a nö dedea culawä? —a fa cunö, —Jö̦ö —bä fö̦ö e cuma—. Oshe a cuo showao däjä, a jaba taamama.
41009022	Cowa wacö ma cui jamö, feculanö a shäyäblaö cuaaö talei. Mau u jamö ma cui, inaja showawä, a nia waicaö fa showadaonö. ¿Ö̦jö tawä? Wamalecö bayeliblaö dao ja, wamalecö nofi da ojodadalö. Wamalecö da bayeliblalö —e cuma.
41009023	Abinaja Jesús e cuma. —¿Wedi tabä “Wamalecö bayeliblaö dao ja”, bei wale nowa li taö dicoa cule? Yai Bada a bejedi bufibouje ja, tä bluca tamou malä dao wei —e cuma.
41009024	Bä fö̦ö e bufi nö bleaalanö lobe e a̦ fadaliyoma. —¡Ya tä a̦ bejedi bufibou lä! Ya bufi lä ujudi wei, ¡wale bufi da lojodoblamalö, ö̦jö lä! —e cuma.
41009025	Ö̦jö däjä, täbä lä läläaimi täbä fa dalalönö, Jesús a wa̦ faö showadaoma. Fecula a bälöo wasöö ja, abinaja a nowa tama. —Wa aca lä bolebömabole wa fecula lä cui, wa yömöcacö ca̦i lä comamabole, cafä bäfä nowa taö lä cule. A faa da co̦lufälö. A lucäö co̦daa dijä —a nowa tama.
41009026	Fecula a i̦cali fa si̦lalamolunö, fiya a shi wa̦lia fa co̦malönö, mashita jamö i̦cali a yabolemou ja, a nö quiliama. Ö̦jö däjä, fecula a faa co̦a fa showadalufälönö, jai nomawä fiya a bloque bladio juoma. Ö̦jö cudeenö, bluca bä fe lä fa̦yoono wei bänö a wa̦fa nomawä tamaje.
41009027	Ö̦jö ma cui, Jesúsnö a boco fa dälänö, a fa öbödalönö, a ubladou co̦layoma.
41009028	Yafi jamö Jesús a lucäa fa co̦icunö, a yami cuo däjä cama ebä lä nocamabono wei bä fa icuicunö, abinaja bä cuma. —¿Wedinaja yamacö li cuaaö dicoo ja, yama a li yashuu doblonomi dicowä tawä? —ebä cuma.
41009029	Abinaja Jesús e cuma. —Ei bä fecula mö feduwä lä cui, bä yashublamou si ijejewämi talei. Wamacö iyaö wasöolanö Yai Bada nija wamacö nö bayeli lä nacao wei tänö, ei bä shino yashublamou, ö̦jö tä shinonö —e cuma.
41009030	-
41009031	Ö̦jamö lä Jesúsnö bä ca̦i fa jayuicunö, Calilea jamö ja̦towä bä ca̦i jayua nomöjöquefälöma. ¿Ö̦jö tawä? Cama ebä lä nocamabono wei bä damaö ja, a wa̦ yabäcofälöma yalo, a nö ö̦jöböamou bufionomi. Bä damaö ja, abinaja bä nowa tafälöma. —Ya lä yanowamöblaleyoluno wei ya lä cui, yanowamö täbä nija ya nia jöböamou. Wale ma shälei wejei ma cui, bolacabö tä mö didi fa cublalunö, demi ya nia jocädou co̦o —bä nowa tafälöma.
41009032	Ö̦jö ma cui, cama a wa̦fa lä wäamono wei, a wa̦ ji̦lia möblanomije. Tä a̦ ca̦i wa̦lii quilimaje.
41009033	Cabenao jamö Jesúsnö bä ca̦i co̦blou co̦layoma. Yafi jamö bä ca̦i fa co̦blalunö, Jesúsnö bä wa̦lima. —¿Wedi bei wama tä a̦fa li wayoafälöö cublei? —a cuma.
41009034	Ö̦jö ma cui, bä a̦ juo fa quilinö bä a̦ fanomi. “Camiyä ya yai bada cuobä”, bä nowa bluca tayou ja, bä a̦fa malä tayofälöno wei.
41009035	Ö̦jö däjä Jesús a fa döcäicunö, cama 12 ebä nacaa ajedelema. Abinaja bä nowa tama. —Cafä ai wa lä cui, bada wa cublou bufi doblao ja, “Camiyä ya shino yai balöwä”, wamacö bufi nia cuimi. Wamacö nia shino yai nojablou. Aifä wama bä nia shino yai bayeliblaö —bä nowa tama.
41009036	Ö̦jö däjä, ijilu a fa dälänö, a öböbou ca̦i möamoblaliyoma. Ö̦jö däjä a fa yäbölänö, bei wacucu ja a döcämabolanö, abinaja bä nowa tama.
41009037	—Ei a lä culenaja a wai ijilu lä cui, a shomi ma cui, camiyä ya wa̦nö a wai nofimaö fe yadioje ja, camiyä ma cui wale nofimaö mö feduoje. Inaja showawä, camiyä wale nofimaöje ja, wale lä shömöleno wei a ma cui, ö̦jö a nofimaö mö feduo showaoje —bä nowa tama.
41009038	Jesús nija Juan a wa̦ fama. —Tä a̦ wäyäle. Ai a lä cuinö, cafä wa wa̦fa jayumalanö fecula bä yashuu. Yama a dalalema. Camiyä bämacö nija a yädäo bufiomi yalo, yama a wasöblalema —a cuma.
41009039	Ö̦jö ma cui, abinaja Jesúsnö a nowa tama. —A wasö dijejä. Tä nö lä quilijii tä lä wawämaö wejei bä lä cuinö, camiyä wale a̦fa jayumalajenö tä taöje ja, wale a̦fa wa̦lidiwä taö showadaobeje bä malä mlai.
41009040	Camiyä bämacö nija bei bä a̦ läblou dao lä mlai bä lä cui, bämalecö a̦ bayeliblabeje ö̦jö bä li waiquiwä malä cui.
41009041	’Cafä wamacö nija ei ya wa̦ lä cui, bejedi lä ya wa̦ —a cuma—. Iba wamacö lä cui, Cristo wama ecö a̦fa jilou yalo wamacö lä dobäö wejei bä lä cui, inaja showawä ö̦jö bä nia ca̦i dobämou cuo mö feduodayou. Mau si ajiwä u ja wamacö dobäö bädao ma cujei, bejedi lä bä nia dobämodayou.
41009042	’Wa̦lidiwä tä jamö iba ai a wai luluaö lä dicoo wei tä wayu —a cuma—. Yanowamö a ja, bei olafi jamö maa ma bada fa jalemacöjenö, modu u jamö a befi ca̦i queamaöje ja, ö̦jö a nö bleaaö ma cuquei wei ma cui, iba ai a wai lä wa̦lidiamale a lä cui, ö̦jö bei a nö shino yai bleaaö cuquei.
41009043	’Abinaja ca̦i —Jesús a cuma—. Bei wa imicönö wa wa̦liamou dicoo ja, imicö da bäblamolu. Wa imicö bäblamou ja, wa nö nia ma bleaaö wei ma cui, wa demi nia lä cudio wei ö̦jö bei tä shino yai dodijidawä. Shobali wacö jamö wa imicö demi befi ca̦i juu ja, wacö lublou dao lä mlai jamö, ö̦jö däjä wa nö shino yai bleaaö cuquei.
41009044	-
41009045	Abinaja ca̦i. Bei wa mamicö ma cui, inaja showawä. Bei wa mamicönö wa wa̦liamou dicoo ja, mamicö da bäblamolu. Wa mamicö bäblamou ja, wa nö nia ma bleaaö wei ma cui, wa demi nia lä cudio wei, ö̦jö bei tä shino yai dodijidawä. Shobali wacö jamö wa mamicö demi befi ca̦i shäyäblamou dicoo ja, ö̦jö däjä wa nö shino yai bleaaö cuquei.
41009046	-
41009047	Abinaja ca̦i. Bei wa mamonö wa wa̦liamou dicoo ja, mamo da ucäblamolu. Wa mamo ma ucäblamolayou wei ma cui, Yai Bada tänö cama ebä ca̦i cuobä jamö wa waloo fe lä yadio wei, ö̦jö bei tä shino yai dodijidawä. Shobali wacö jamö wa mamocu demi befi ca̦i shäyäblamou dicoo ja, ö̦jö däjä wa nö shino yai bleaaö cuquei.
41009048	Ö̦jamö lä täbä moshabö nia nomadaloimi. Wacö ca̦i ludaloimi.
41009049	’Nö bleaaö tänö täbä bufi nö yai shino wa̦loblou. Täbä wabamou däjä, dodijidawä täbä li cuo majöobä täbä li wabamou, sayu bänö bä nii mödadiblou majöo lä culenaja showawä.
41009050	Sayu bä dodijidawä. Ö̦jö ma cui, bä oquediblou dicoo ja, bä nia mödadio lä co̦o wei etä cuami waiquiwä. Cafä wamacö lä dodijaö wei tänö, sayu bä lä culenaja wamacö nia yai cuo. Dodijidawä wama bä ca̦i cuobä, ö̦jö tä li. Wamacö bufi yanöcöwä ca̦i bluca bälöobä.
41010001	Ö̦jamö lä a fa alufälönö, Judea tä ulifi jamö a waloa fa balöicunö, Jodana u mashi jamö a bucadua nomöjöbaliyoma. Ö̦jamö täbä bluca co̦camoa fa co̦liyonö, Yai Bada etä a̦ ja bä yömölaö co̦oma, showadi a lä cuaano weinaja showawä.
41010002	Ö̦jö däjä, Jesús nija faliseo bä bada fa icuicunö, a wa̦limaje. A wa̦ bejedi nia fa wabajenö, abinaja bä cuma. —Täbä suwäbö joyao mlaobä, ¿tä a̦ läa tawä? —bä cuma.
41010003	Abinaja Jesús a cuma. —Moisesinö ¿wedinaja wamacö jaba taamaö bufima? —a cuma.
41010004	Judio bä bada lä cui, abinaja bä cuu nomöjöoma. —Ma. Bä suwäbö bä joyaö cadidiobeje, Moisesinö tä a̦ oniblamaö bufima. Bä fe̦yalobö bänö tä a̦ oni fa tablajenö, bä suwäbö bä nija tä a̦ oni nia jöböamaje, etä a̦ ca̦i oni shömamou co̦obä —bä cuma.
41010005	Einaja bä ma cuno wei ma cui, abinaja Jesúsnö bä nowa li tama. —Wamacö bufi jifuwä waiquiwä yalo, Moisesinö ö̦jö tä a̦ li oniblalema.
41010006	Ö̦jö ma cui, Yai Bada tänö täbä jaba lä tablaleno wei däjä, inaja cama a bufi cunomi. Abinaja a ca̦i cuu showaoma. Wa̦lo a, suwä a, cäcöbö tablalema.
41010007	Ö̦jö cudeenö, täbä doayou däjä, täbä shelelou nodiablalou showawä. Bä fö̦ö nijamö, bä nöö nijamö, bä jaba ma cublamou wei ma cui, bä suwäbö bä nia fa ajedemabojenö, bä sheleleblou majöo,
41010008	moli bä cublou majöobä. ’¿Ö̦jö tawä? Einaja a cuu showaoma —Jesúsnö bä nowa tama—.
41010009	¿Ö̦jö tawä? Yai Bada tänö moli cäcöbö tablamaö waiquilayoma ja lä, yanowamö täbänö cäcöbö sheleleblamaö majöobeje etä cuami waiquiwä —bä nowa tama.
41010010	Yafi jamö bä lucäa fa co̦lunö, ö̦jö tä a̦ lä cui ja, cama ebä lä nocamabono wei bänö a wa̦limaje.
41010011	Abinaja Jesúsnö bä nowa tama. —Ai a lä cuinö, bä suwäbö e fa joyalönö, ai a suwä däaö majöo ja, a dobloimi. A suwäbö cua ma waiquile ma cui, ai a däaö lä majöo wei tä ja, a nö waiblaö. “Iba ya däa majölei lä cufe”, cama a bufi cuu ma bäle ma cui, inaja Yai Bada a bufi cuimi. “A lä joleblalou wei a”, Yai Badanö a nofi li tabou.
41010012	Inaja showawä, suwä a ma cuinö, bä fe̦yalobö e fa joyalönö, ai a wa̦lo däaö majöo ja, ö̦jö a ca̦i dobloimi mö feduwä. A fe̦yalobö cua ma waiquile ma cui, ai a däaö majöo dicoo ja, a nö waiblaö. “Iba ya däa majölei lä cufe”, cama a bufi cuu ma bäle ma cui, inja Yai Bada a bufi cuimi. Ma. “A lä joleblalou wei a”, Yai Badanö a nofi li tabou —Jesúsnö bä nowa tama.
41010013	Ijilu bä wai oshe lä cui, bä ca̦i waloomaje, Jesús imicö maquelanö Yai Bada nija bä bayelimabä. Cama ebä lä nocamabono wei bänö, ö̦jö bä ca̦i juu fa dalalöjenö bä wasömaje.
41010014	Ö̦jö ma cui, Jesúsnö bä wasöö fa dalalönö a wa̦ läblaliyoma. Abinaja e cuma. —Wamacö a̦ läablalou dicoo mlai. Camiyä nija ijilu wama bä yai jumabä bä li. Ijilu bä a̦ juo si ijejewä lä culenaja bä lä cui, Yai Bada tänö ö̦jö bä ca̦i cuobä bä malä cui —a cuma—.
41010015	Ei ya wa̦ lä cui, bejedi lä ya wa̦. Ijilu bänö Yai Bada a wa̦ juaö si ijejewä lä culajeinaja bä cuwä lä mlai, Yai Bada tänö cama ebä ca̦i cuobä jamö, ö̦jö bä nia cuomi waiquiwä —a Jesús cuma.
41010016	Inaja a fa cunö, ijilu bä fa däablanö, imicö fa maquedonö bä bayelimama. Bä fa bayelimanö, a aa nomöjölayoma.
41010017	Jesús a jaba juu bayäcädou däjä, ai a läläaö mö fa baimanö, a möfe boaleyoluma. Jesús a wa̦lii ja, abinaja e cuma. —Tä a̦ wäyäle, cafä wa yai lä dodijaö wei. ¿Wedinaja camiyä ya yai fa cuaanö, ya li ba̦limi cuobä? —a cuma.
41010018	Abinaja Jesúsnö a nowa tama. —¿Wedi tabä camiyä wale a̦fa dodijaö li taö? Yai Bada a lä cui, ö̦jö moli a shino dodijaö ayao.
41010019	Moisesi wa etä a̦ daö. Abinaja tä a̦ cuu. Yanowamö wama täbä nia shäimi. Wamacö nia joleblaloimi. Wamacö nia tomömoimi. Ai wama täbä a̦fa nia jole jole wäyäimi. Wama täbä ca̦i nia mölamaö buomi. Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia juaö. ’Einaja tä a̦ cuu —Jesúsnö a nowa tama.
41010020	Ö̦jö däjä, abinaja Jesús nija a cuma. —Tä a̦ wäyäle. Oshe yanö ya tä a̦ lä ji̦lileno wei ya tä a̦ nofi bluca cadidibou showaa lä cule —a cuma.
41010021	Jesúsnö a nofimalanö a möö shalilioma. Abinaja a nowa tama. —Ei moli wa tä yai taö fa cunoja, wa nö dodijaö cuquebö wei. Wa täbä bluca lä tabole, blada bä ja wa täbä fa nomöjöacönö, ö̦jö lä bä blada ja, täbä nö jo̦lili lä bleaaö wei täbä da dobälalö. Inaja wa yai cuaaö ja, afä täbä nowa lä bluca wei wa täbä nia tabodayou. Ö̦jö däjä, camiyä nija a nocaa da showadaiquiyo —a nowa tama.
41010022	Jesús a wa̦ fa ji̦lilänö, a bufi ca̦i wajäwä co̦layoma, madofi bä bluca tabou dodijioma cudeenö.
41010023	Jesúsnö täbä möö fa cuaanö, bä lä nocamabono wei bä nija abinaja a cuma. —Bä nö lä madofibö wei bä lä cui, Yai Bada tänö cama ebä ca̦i cuobä jamö ö̦jö bä nia juu si ijejeomi —a cuma.
41010024	Cama ebä lä nocamabono wei bä lä cui, Jesús a wa̦ ja, bä bufi shädayaimou dodijioma. Ö̦jö ma cui, abinaja Jesúsnö bä nowa taö co̦oma. —Ijilu bä. Yai Bada tänö cama ebä ca̦i cuobä jamö, täbä juu si ijejewämi.
41010025	¿Ö̦jö tawä? —a cuma—. Mösöcö aca jamö cameyo bä lucäö si ijejewä malä mlai. Bä nö lucäbimi waiquiwä. ¿Ö̦jö tawä? Mösöcö aca jamö cameyo bä lucäimi ma waiquii, bä nö lä madofibö wei bä lä cui, Yai Bada tänö cama ebä ca̦i cuobä jamö, ö̦jö bei bä lucäimi yaiquei —a cuma.
41010026	Ö̦jö däjä, bä bufi yai shädayaimou dodijioma. Abinaja ebä cudaliyoma. —Ja̦o. Yai Bada nijamö ö̦jö bä nö cuobimi waiquiwä ja, ¿wedi bei bä shino yai jucäamou dao, ö̦jö lä? —ebä cudaliyoma.
41010027	Jesúsnö bä möö fa cuaanö, abinaja bä nowa tama. —Ma. Yanowamö cama täbä jucäamou buobä, tä cuami waiquiwä. Ö̦jö ma cui, Yai Bada tänö täbä jucäaö dao. Yai Bada tänö jödödöwä tä tamabä, ö̦jö a —a cuma.
41010028	Abinaja Pedro a cudaliyoma. —Ö̦jö ma cui, camiyä yamacö lä cuinö, yama täbä bluca lä tabono wei yama täbä fa daacönö, cafä nija yamacö nocaa lä cule —a cuma.
41010029	-
41010030	Abinaja Jesúsnö bä nowa tama. —Cafä wamacö nija ei ya wa̦ lä cui, bejedi lä ya wa̦. Camiyä nija wamacö bufi mö blucao yalo, iba dodijidawä wama tä a̦ bufibou waiquia cudeenö afä wama täbä daaö ja, wamacö nö bleaaö mlaicätä. Wamacö yafibö ma daamamou wei ma cui, wamacö mashi ma damoquei wei ma cui, faafä, naafä, wama bä bluca ma daquei wei ma cui, ijilufä wama bä ma daaö wei ma cui, wamacö ulifibö ma daamamole ma cui, ö̦jö lä täbä showawä ja, wamacö nia dobämamou mö yabao co̦o. Iba wamacö yalo, yanowamö bänö wamacö nö nia ma bleaamaö wejei ma cui, Yai Bada tänö wamacö nia dobäö. Yafi bä ma cui ja, wamacö mashi ma cui ja, naafä bä ma cui ja, ijilufä bä ma cui ja, ulifi a ma cui ja, ö̦jö lä täbä bluca ja, Yai Bada tänö eja wamacö dobäa fa balölalönö, obi wamacö nia ca̦i ba̦limiblamaö.
41010031	’Ö̦jö ma cui, “Camiyä balöwä”, täbä nofi lä tamamou wei bä bluca mö feduwä lä cui, ö̦jö lä bä nia nojablou. Inaja showawä, äyämö bä nojablou si lä ijejei bä lä cui, ö̦jö lä bä nia shino balöblou nomöjöodayou —bä nowa tama.
41010032	Jelusale jamö Jesúsnö bä ca̦i juolanö a balöoma. Jelusaleteli bä lä bälöle jamö tä wa̦lidiwä waiquiwä cudeenö, cama ebä bufi shädayaimou ca̦i jufälöma. Ai bä lä nocaono wei bä ma cui, bä ca̦i quilii dodijioma. Ö̦jö däjä, cama 12 ebä ca̦i fa bayäcäblaludunö, cama a nia lä taamamono wei tä ja, bä yömölalema.
41010033	Abinaja bä nowa tama. —Bei. Jelusale jamö bämacö juu lä cuimadi. Ya lä yanowamöblaleyoluno wei ya lä cui, bada täbä nija wale nia jöböaöje. Nofi bäyäalewä blowäjäwä bä ma cui nija, Moisesi tä a̦ ja täbä lä damaö wejei bä ma cui nija, ö̦jö bä nija ya fa jöbömoicunö, wale shämabeje wale nia jömaöje. Ö̦jö däjä, judio bä lä mlai bä nija wale noshi nia ö̦jödabou majöoje.
41010034	Wale nö nia waiblaöje. Wale ca̦i nia cläshaöje. Wale si ca̦i yafelia fa balölalöjenö, wale nia shäö cadidioje. Ö̦jö ma cui, bolacabö tä mö didi fa cublalunö, ya demi nia jocädou co̦o —a cuma.
41010035	Ö̦jö däjä, Jesús nija Sebedeo bä ijilubö ecöbö ajedequema, Santiago, Juan sho cäcöbö lä cui. Abinaja a nowa taböma. —Tä a̦ wäyäle. Yafäcö nia lä nacou wei tä ja, yafälecö a̦ da julä, ¿ö̦jö tawä? —a nowa taböma.
41010036	Abinaja Jesús e cuma. —¿Wedinaja bäfäcö li taamabä, bei wafäcö nia li nacou? —e cuma.
41010037	Ö̦jö däjä, abinaja cäcöbö cuu nomöjöoma. —Afä wa bä ca̦i bälöa dodijiqueyoluu ja, yafälecö bada lomabou ajedeobä yafäcö a̦. ¿Ö̦jö tawä? Jayu wa boco mashi jamö ai a, acasi wa boco mashi jamö ai a, yafälecö döcämabou mö feduduobä —cäcöbö cuma.
41010038	Ö̦jö ma cui, abinaja Jesúsnö cäcöbö nowa tama. —Wafä tä lä nacaö wei wafä tä daimi dicowä. Wale nö nia lä bleaamaö wejei däjä, ¿wafäcö nö bleaaö mö feduobä wafäcö daanö? Camiyä wale nia lä taamaö wejeinaja, ¿inaja showawä cafä wafäcö ca̦i tablamou mö feduobä wafäcö? —cäcöbö nowa tama.
41010039	—Awei, inaja lä yafäcö ca̦i tablamamobä yafäcö waiquiwä —cäcöbö cuma. Ö̦jö däjä, abinaja Jesúsnö cäcöbö nowa tama. —Bejedi lä wafäcö a̦. Wafäcö nö nia bleaaö mö feduo. Wafäcö nia taamaö mö feduoje.
41010040	Ö̦jö ma cui, jayu ya boco mashi jamö a nia lä döcäo wei a lä cui, camiyänö ya tä daimi. Acasi ya boco mashi jamö ma cui, inaja showawä. Cäcöbö nia lä döcämabou wei, Fayänö ö̦jö tä shino daö waiquia —cäcöbö nowa tama.
41010041	Jesús a wa̦ lä juaö wejei ai bä 10 lä cuinö cäcöbö wa̦no fa ji̦liläjenö, Santiago, Juan sho cäcöbö noshi wa̦lidalemaje.
41010042	Ö̦jö cudeenö, Jesúsnö bä bluca fa nacalänö, abinaja bä nowa tama. —Shomi bä lä bälöblai bä nijamö bä bada läobä bä lä cui, cama bä a̦ shino ji̦liamou bufi doblao bädao. Cama bä bada lä cuinö bä shino shömaö fe blacäjou talajei.
41010043	Ö̦jö ma cui, inaja cafä wamacö nofi tamamobä wamacömi. Ma, cafä wamacö nija a nosiemou bufi lä doblao wei a lä cuinö, bä nosiemaö fe balojoo mlai, bä shino yai bayeliblabä. ¿Ö̦jö tawä?
41010044	“Camiyä ya shino yai bada cuobä”, wa nofi lä tamamou wei wa lä cui, aifä showadi wa bä bluca bayelibladibä wa e nia shino yai cuo.
41010045	Camiyä ya lä yanowamöblaleyoluno wei ya ma cui, ya nosiemobä ya juno malä mlai. Ya bä yai bayeliblabä ya li waloqueyoluma. Yanowamö täbä bluca mö feduwä lä cui ya bä nowa ca̦i co̦amabä, ya jöböamou mö juma —bä nowa tama.
41010046	Jelico jamö Jesúsnö cama ebä lä nocamabono wei bä ca̦i jayuablalou cuaafälöbä jamö, ai täbä ca̦i bluca fa nocaicunö, bei yo casö jamö a jubäbö loo mö baoma. Dimeo bä ijilubö e cuoma, Badimeo a wa̦fa lä cule. Täbä lä jayuaö wei täbä nija a nofi nia ojode fa tablamonö, a showadi nacou läadima.
41010047	Nasaleteli Jesús a wa̦fa jayuaö fa ji̦lilänö, i̦cali a comöö läoma. —¡Jesús! ¡David nodiwä wa e lä cui! ¡Wale nofi da ojodadaliyo!
41010048	Mamicai a nia fa lomabojenö, bluca bänö a wa̦ ma wasöno wejei ma cui, a wa̦ yai nacläa majöa dicolayoma. —¡David nodiwä wa lä cui! ¡Wale nofi da ojodadaliyo!
41010049	Jesús a ublaa fa yanöcödalunö, a lä jubäböono wei a ajedeblamaö bufima. Ö̦jö cudeenö a nacaa fa showadalöjenö, abinaja a nowa tamaje. —¡Wa fa jocädalunö, a da ubladalu! Wa nacaö a lä cubiyei, ¡a bufi shi da jalijidalu! —a nowa tamaje.
41010050	Cäcö lä lucäbono wei cäcö fa jayudalönö, lobe a fa jocädalunö, Jesús nija a icua showadaquema.
41010051	Abinaja Jesús e cuma. —¿Wedinaja bäfä li taamabä, bei wale li nacaa lälei? —e cuma. A lä jubäböono wei abinaja a cuma. —Bada tä. Ya täbä möbä, wale mamocu da dodijidablaliyo —a cuma.
41010052	Abinaja Jesús e cuma. —Dodijidawä a da co̦jamö. Wale nofi mölaboma yalo, wa jaloa waiquilayou lä cufe —e cuma. Ö̦jö däjä, a mamocu dodijidablou fa showadalonö, Jesús nijamö a yaua showaquema.
41011001	Jelusale jamö Jesúsnö cama ebä ca̦i ajedeblaleyoluma. Oliba tä balöcö jamö bä waloquema, Befajeiteli bä lä bälöle jamö. Bedaniateli bä ca̦i bälöa mö lä fedule jamö. Ö̦jö däjä, ö̦jamö culanö bä lä nocamabono wei ai cäcöbö shömöa balölema.
41011002	Abinaja cäcöbö nowa tama. —Wafäcö juu fa shaliloimadunö, quiji a shabono jamö cäcöbö da yafilujulu. Wafäcö lä co̦blole jamö, yalo bulo a nata lä cule wafä a nia ijilubö dablajalayou, täbä döcämabou showaono lä mlai. Ö̦jö wafä a nata fa cushälänö, äyämö a ca̦i juböö da co̦ima.
41011003	Ai anö wafäcö wa̦lii bädao ja, “¿Wedi tä tabä, inaja wafäcö li cuaaö cufe?”, a cuu bädao ja, abinaja wafäcö cuu. “Bada anö a majöamaö bufii cublei. Lobe a nia co̦amaö co̦o cublei”, wafäcö cubä —Jesúsnö cäcöbö nowa tama.
41011004	Cäcöbö lä shömöleno wei cäcöbö aa fa showalöfälönö, Jesús a lä cuno weinaja, inaja showawä tä dabölalema. Cäcöbö fa co̦blalunö, täbä showadi lä jayublaaö wei jamö bulo ijilubö a nata ya̦a dabölalema, bei yoca lä jolele jamö. A nata cushäa showadabölema.
41011005	Ö̦jamö lä bä lä ublaono wei bä lä cui, abinaja ebä cuma. —¿Wedi wafä tä tabä, bulo bei wafä a nata li ijilubö cushäaö cule? —ebä cuma.
41011006	Ö̦jö ma cui, Jesús a wa̦no wäyäböö ja, ebä a̦ faö co̦daanomi.
41011007	Jesús nija bulo a ijilubö ca̦i waloböa co̦queyoluma. A ca̦i waloböa fa co̦iquiyonö, yalo bei mabucabö ja, cama cäcöbö camishibö maquea fa balöaböcönö, ö̦jamö lä Jesús a döcäquema.
41011008	Jesús a befi ca̦i jubä jamö, bufi doblalolanö a befi ca̦i jayuamamaje. A befi ca̦i nia lä jayuono wei yo jamö, bluca bä camishibö jilablaamou läafälöma. Ai bä mö feduwä lä cuinö, ulifi jamö dejenabä shi̦co befi ca̦i fa bafedialalöjenö, dejenabä jilamaö cuaaö balöablalou mö feduofälömaje.
41011009	Bä lä balöfälöno wei bä ma cui, bä lä nojaono wei bä ma cui, ö̦jö bä a̦ noshi fa jalilaimadunö, abinaja bä cufälöma. —¡Yai Bada a nofi shino yai da doablaje! Bada a wa̦nö a lä juimi, ¡ö̦jö a shino yai bayeliblamobä a!
41011010	Bämalecö ca̦i nia lä cuo wei, fei däjä tä cublou ajede waiquiwä, bada tä David a lä cuinö bä ca̦i jaba bälöo lä cuono weinaja showawä. ¡Doblao bämalecö ca̦i nia cudio! ¡Bada tä lä culadi, a nofi shino yai doablamobä! —bä cufälöma.
41011011	Jelusale jamö Jesús a fa yafilönö, Yai Bada etä yafi jamö a lucäa showalayoma. Ö̦jamö lä täbä bluca möa fa balöabafälönö, tä weyaaö waiquia ja a faa co̦layofälöma. Ö̦jö däjä, Bedania jamö cama 12 ebä ca̦i aa mö yabaa co̦layofälöma.
41011012	Bedania jamö Jesúsnö cama ebä ca̦i cua fe fa jalualunö, ö̦jö tä fena ja, Jelusale jamö bä ca̦i aa mö yabaa co̦layofälöma. Bä lä juimi däjä, Jesús a ofälayoma.
41011013	Ö̦jö däjä, tä möö balömou fa cuaanö, ico fi jenabä shi̦co ca̦i blajawä fa dalalönö, a ajedeblaleyoluma, ico bä nia cua fa mönö. A fa icuicunö, fi bloque dalalema. Fi jenabä shino shi̦co buoma. Ico bä showadi lä lalou wei tä cuonomi showawä yalo, fi blocooma.
41011014	Ö̦jö däjä, cama ebä lä nocamabono wei bä yömöca dao mötalöo däjä, fi wafäblaö ja, abinaja a cudaliyoma. —Cafä ico wa fi lä cui ja täbä iyabä, ¡wa fi nia bufiblamamou co̦daaimi! —a cudaliyoma.
41011015	Jelusale jamö Jesúsnö cama ebä ca̦i fa yafilönö, Yai Bada etä yafi sibo lä ji̦coloi jamö a lucälayoma. Ö̦jamö lä, blada bä ja täbä madofi lä jöbäö wejei bä lä cui, bä yashublalema, täbä madofi lä lulaö wejei bä ca̦i. Bä blada lä nomöjano wejei bä ma cui, bä bladabö lä maquecono wei täbä ca̦i jocäabodayoma. Joledo bä lä nomöjöano wejei bä ma cui, bä lä döcäcäono wei täbä ca̦i ja̦iyabodayoma.
41011016	Yai Bada etä yafi lä cule jamö täbä madofi ca̦i juu lä buono wejei bä ma cui, täbä ca̦i madofi yafimanomi.
41011017	Ö̦jö däjä, Yai Bada tä a̦ wäyäö ja, abinaja bä nowa tama. —Abinaja Yai Bada etä a̦ oni cuu. Iba yafi a lä cui, jödödöwä bä bälöblawä lä yaiblai bä nö bayeli nacaobä, a wa̦fa yafi nia shino yai jilamou. ’¿Ö̦jö tawä? Einaja tä a̦ cuu ma cui, täbä lä tomömou wei bei wama a yafi li tablaö bashiblalayoma —bä nowa tama.
41011018	Nofi bäyäalewä blowäjäwä bä ma cuinö, Moisesi tä a̦ ja täbä lä damaö wejei bä ma cuinö, Jesús a wa̦no ji̦lilemaje. A wa̦no fa ji̦liläjenö, a shäbeje a nofi washuamaje. Jödödöwä täbä lä cui, Jesús a wa̦ ja bä bufi bluca möaama yalo, bada bänö a nö quili malä tano wejei.
41011019	¿Ö̦jö täwä? Tä mö weyaaö däjä, Jelusaleteli bä shabonobö jamö cama ebä ca̦i faa co̦layofälöma.
41011020	Ö̦jö tä fena ja, ö̦jamö lä bä jayuaö co̦ofälöö ja, ico fi fäwä dalalemaje. Bei fi nasöcö ma cui, fi nasöcö bluca fäa waiquilayoma.
41011021	Pedronö ö̦jö tä nofi jaducubou fa showadaonö, abinaja Jesús nija a cuma. —¡Bada tä! ¡Tä da möbla! Ico wa fi da wafäblablei, ¡fi fäa waiquilayoma tai! —a Pedro cuma.
41011022	Cama ebä bluca nija abinaja Jesús a cuma. —Yai Bada a nofi yai shino da mölaboje, ö̦jö lä.
41011023	Cafä wamacö nija ei ya wa̦ lä cui, bejedi lä ya wa̦. Wamacö bufi ujudublou mlai ja wamacö a̦ faö däjä, cafä wamacö ma cui nija tä nia cublou. Quiji a jefu ma cui, Yai Bada wama a nofi yai mölabolanö wama a nowa taö ja, a nia majöblou. “¡Jefu a da ucäblalufälö! ¡Modu u jamö, a da shäyablamobalu!”, wama a nowa taö däjä, a nia jefu queamamou.
41011024	Ö̦jö cudeenö, bämacö nowa taö lä cule. Yai Bada nija wamacö nacou däjä, wama tä nacaö lä bädale tä ma cui, jai wa däa waiquilema wama a nofi tabou ja, wama a nia däaö.
41011025	’Abinaja ca̦i. Yai Bada nija wamacö nö bayeli nacao däjä, ai a nija wamacö nowa cua bädaa ja, ö̦jö tä mladamaö da balöloje, Faafä a lä culadinö, inaja showawä afä tä ca̦i nowa mladamaö cuo mö feduobä.
41011026	Ö̦jö ma cui, ai täbä nija wamacö nowa lä cuo wei wama tä nowa mladamaimi dicowä ja, cafä wamacö ma cui nija, Faafä a lä culadinö tä nowa lä taboladi tä nia ca̦i mladamaö ayaomi —bä nowa tama.
41011027	Jelusale jamö bä waloa co̦quema. Yai Bada etä yafi jamö Jesús a juablalou cuaaö däjä, bada bänö a nabä icuquemaje. Nofi bäyäalewä blowäjäwä bä ma cuinö, Moisesi etä a̦ ja täbä lä damaö wejei bä ma cuinö, judio ai bä ca̦i bada ma cuinö, Jesús a nabä fa icuicujenö
41011028	abinaja a nowa tayolumaje. —Bei. Einaja wa cuaabä, ¿cafä bada bei wa tawä? ¿Wedinö bada bei wa tablamalema, ö̦jö lä?—a nowa tamaje.
41011029	Jesús abinaja a cuu mö feduoma. —Cafä wamacö ma cui, bämacö ca̦i nia wa̦lii nomöjöo mö feduo. Wamale a̦ jua da balölöje. Ö̦jö däjä, wale Bada lä tablamaleno wei ya wa̦fa nia wawämaö nomöjöo.
41011030	Ja̦o. ¿Wedinö Juan a shömölema, täbä fe ojomabä? ¿Yai Bada tänö a shömölema tawä? Ma, ¿yanowamö täbänö a shömölema sijewä? Wamale yömölaa da balölö —Jesús a cuma.
41011031	Bä nowa nia lä juo wei tä a̦fa wayoaö balöoje ja, cama bä a̦ shino läablalodii buoma. Abinaja bä nowa tayodii bädaoma. —“Juan a lä cui, Yai Bada tänö a shömölema”, bämacö cuu dicoquei ja, “Inaja lä wama a nofi ma tabole ma cui, ¿wedi tä tabä wama a wa̦ bejedi li bufinomi, ö̦jö lä?”, a nia cuu majöblao dicoo.
41011032	Ö̦jö ma cui, “Yanowamö täbä nija a shömamoma”, bämacö cuu dao malä mlai—bä nowa tayoma. Täbä bluca lä ublale täbä nija bä quilima yalo, bä a̦ li cuoma. “Yai Bada a wa̦no wäyälewä Juan a yai cuo dodijioma”, a nofi malä tabono wejei.
41011033	Ö̦jö cudeenö, abinaja bä shino cuma, Jesús nija. —Cuwi. “Ö̦jönö Juan a shömölema a”, yama a nofi ca̦i taboimi —bä cuma. —Ja̦o —Jesús e cuma—. Camiyä ya ma cui, cafä wamacö nija, “Ö̦jönö wale shömölema ya”, ya ca̦i nia cuu ayaomi —a cuma.
41012001	Bluca täbä nija, shominaja Jesúsnö tä a̦ wäyäö yaclämou ja, abinaja a cudaliyoma. —Ai anö uba totobä bluca fa döalalönö, etäca ji̦coloblalema. Ö̦jö däjä, uba bä nia wacä lä cadicaö wejei täca tablaö nomöjölayoma. Tä möö cuaabeje yafi ösöwä a ca̦i tablaö fa nomöjölonö, cama ficali etäca jamö shomi täbä bälömaquefälöma, etäca nowamaö juobeje. Ö̦jö däjä shomi tä ulifi jamö a aa nomöjölayofälöma.
41012002	’Uba a fabä tä cublou däjä, ficali ca ja bä lä bälöblamabole bä nija, a nosie lä juaö wei ai e fa shömölönö, uba bä yefiamaö co̦o bufima.
41012003	Ö̦jö ma cui, täca nowamaö lä juono wejei bä lä cuinö a nabä quea mö fa baicujenö, a si yafelilalemaje. A shinoco ca̦i shömöa mö yabaa co̦lemaje.
41012004	Cama ai e shömöa ma co̦leno wei ma cui, bä doblou co̦o fa mlacunö a fe shäbemaje.
41012005	Ö̦jö däjä, ai e shömöa ma co̦leno wei ma cui, a shälemaje. Inaja showawä, ai ebä shömaö ma co̦ono wei ma cui, ai bä si yafelilalemaje, ai bä shäalalemaje.
41012006	’Ö̦jö ma cui, bada a lä cui, ai moli e feioma —Jesús a cuma—, bä ijilubö e yai lä cuono wei. Ö̦jö a yai nofimaö dodijioma. Ya̦cumö, ö̦jö a shömöa nomöjölema. “Ijiluyä ei a yai lä cui, a nofi yai tabobeje”, a bufi cuma yalo, a shömöa nomöjölema.
41012007	Ö̦jö ma cui, bä lä bälöblamabole bä lä cuinö, bada tä ijilubö e cadidiwä fa dalalöjenö, abinaja bä nowa tayolayoma. “Ei bada tä ijilubö cadidiwä, ficali ca nia obi tabou lä juo wei. Fei däjä bäma a shäa fa showadalönö, camiyä bämacönö bäma täca yai ficali tabou juo nomöjöobä”, bä nowa tayolayoma.
41012008	Ö̦jö däjä, a juwäa mö fa balöjenö, a shälemaje. A fa shälöjenö, ficali ca sibo jamö a nomawä shäyäblaquemaje.
41012009	’¿Ö̦jö tawä? —Jesús a cuma—. ¿Wedinaja wamacö bufi cuu cule? Cama a ficalibö ca lä cui, ¿wedinaja a yai nia cuaaö? Wedinaja mlai. Bä nia waicaö mö juimaö. Shomi täbä nija täca nia jöböamou majöo.
41012010	Yai Bada etä a̦ oni jamö, ¿ei bei wama tä a̦ oni daö mlaa cule? Abinaja tä a̦ cuu. Maa mabä ja a yafi nia lä i̦tamaö wejei bä lä cuinö, ma wailemaje. Ö̦jö ma cui, ma lä waileno wejei ma lä cui, a yafi colo lojodoobä ma yai li cublaliyoma.
41012011	Bada tänö inaja tä taamama. Ö̦jö yama tä dablaö ja, ¡yamacö bufi yai shädayaimou! ’Einaja tä a̦ cuu —Jesús a cuma.
41012012	Shominaja tä a̦ wäyäö lä ja̦lomono wei tä a̦ ja, cama bada bä a̦fa yai lä wayoano wei tä damaje yalo, a mini juwäamaö showadaoma. Ö̦jö ma cui, yanowamö täbä nö quili tamaje. Ö̦jö cudeenö, a fa dacöfälöjenö, shomi jamö bä alayoma.
41012013	Bada bänö Jesús a wa̦fa jolemou nia fa jömajenö, faliseo bä shömöquemaje, bada tä Elode ai ebä ca̦i mö feduwä. A jole jole nofimalajenö a wa̦ nia ji̦limaje, a wa̦no wäyäö co̦ojolobeje.
41012014	Jesús a wa̦liyoluuje ja, abinaja bä cuma. —Tä a̦ wäyäle. Wa lä bejedimou wei bäfä dablaö. Yanowamö wa bä nö quili taimi. Bada bä ma cui, bada bä lä mlai bä ma cui, wa bä nofi tabou fe usucuo fa showadaonö, Yai Bada tänö bämalecö taamaö lä bufii wei, quilii mlai ja wa tä a̦ shino yai wäyäö shalilou. ¿Ö̦jö tawä? Ö̦jö cudeenö, bäfä wa̦lii lä cule. Lomateli bada Sesa a lä cui, ö̦jö befi bä blada lä nacaö wejei, camiyä bämacö ma cuinö, ¿bäma bä blada jöböabä tawä? ¿Tä a̦ läami daanö? Ma, ¿tä a̦ läa tawä?
41012015	Judio bämacö lä cuinö, ¿blada bä ja bäma bä dobäbä, bämacö daanö? Ma, camiyä bämacönö, blada bäma bä jöböaö mlaobä, ¿ö̦jö bei bämacö?—ebä cuma. Ö̦jö ma cui, bä jole jole dodijaö lä buono wei bä daö waiquilanö, abinaja Jesús e cuma. —¿Wedi tabä wamale a̦ bejedi wabaö? Ja̦o. Blada a da jöböbaje, ya möblaabä —e cuma.
41012016	Blada a fa jöböquiojenö, bä wa̦lima. —Ei ¿wedi bei fe nö e̦le? ¿Wedi bei a wa̦fa oni cua cule? —a cuma. —Lomateli bada tä Sesa —bä cuu mö feduoma.
41012017	—Ja̦o —Jesús a cuma—. Sesa cama etäbä ja, wama a li dobäbä. Yai Bada cama etäbä mö feduwä lä cui täbä ja, cama wama a li dobäö mö feduobä —a Jesús cuma. A wa̦ shaliliablalou dodijioma cudeenö, bä bufi yai shädayaimolayoma.
41012018	Jesús a wa̦libeje, saduseo bä bada lä cuinö, Jesús a nabä icua nomöjöquemaje. Ö̦jö bä saduseo lä cui, abinaja bä bufi shino cuu. “Täbä lä nomaö wei bä demi jocädou co̦o mlaicätä”, bä bufi shino cuu. Inaja bä bufi cuu waiquiwä cudeenö, a wa̦ nia fa yaclämajenö, a wa̦limaje. Jesús nija abinaja ebä cuma.
41012019	—Tä a̦ wäyäle. Moisesi tä a̦ oni jamö, abinaja judio bämalecö nowa tama. A ijilubö cuo showao mlao däjä, ai e mashi nomaö dicoo ja, bä suwäbö e lä feiblou wei a nia däaö nomöjöo. Ö̦jö a suwä nija bä ijilubö ebä fa tacönö, a lä nomalayono wei a lä cui, ö̦jö bä ijilubö ebä a̦fa nia jilabou nodio juoje. ¿Ö̦jö tawä?
41012020	’Bei —bada bä cuma, Jesús nija—. Cama cäbä mashi 7 cuoma. Jaba a lä cui, a suwä lä däleno wei a ijilubö cua showaa mlai ja, a mladaliyoma.
41012021	Ö̦jö a mashinö e däa nomöjölema. Ö̦jö ma cui, bei ijilubö e cuo showao mlao däjä, cama ma cui, a ca̦i nomaa majölayoma. Cama a mashinö e däa ma nomöjöleno wei ma cui, inaja showawä.
41012022	¿Ö̦jö tawä? Jödödöwä bä 7 lä cuinö a suwä däa ma nodiadalano wejei ma cui, bä ijilubö cublou showao mlao däjä, bä bluca nomalaliyoma. Ya̦cumö, suwä a ma cui, a ca̦i mladaliyoma.
41012023	’¿Ö̦jö tawä? —ebä cuma—. Inaja tä cuoma cudeenö, bäfä wa̦lii lä cule. Yai Bada tänö täbä demi nia jo̦wa jocädamaö lä co̦o wei däjä, ¿wedi jamö a lä cui, bei a suwäbö yai nia cuodayou, ö̦jö lä? Bluca bä 7 wa̦lo lä cuinö a däadalaö malä cuaano wejei —ebä cuma.
41012024	Abinaja Jesúsnö bä nowa taö nomöjöoma. —Yai Bada wama etä a̦ daimi yalo, wama etä lojode ca̦i daimi cudeenö, wamacö a̦ yacäblalodii lä cule. ¿Ö̦jö tawä?
41012025	Yai Bada tänö täbä demi jocädamaö co̦o däjä, täbä nia doayou malä mlai. Täbä nia ca̦i suwäbö jöböamou co̦daaimi. A̦jele täbä doayou lä mlainaja täbä li cublou showadalayou.
41012026	’¿Ö̦jö tawä? —Jesús a cuma—. Täbä demi nia jocädou lä co̦o wei, Moisesi a ma cuinö tä a̦ jaba wawämaö balöoma. ¿Ö̦jö bei wama tä a̦ oni daö mlaa cule? Fii defi wacö lä waono wei defi jamö, Yai Bada a wa̦fa wäamou däjä, abinaja a malä cuno wei. Ablaamö a ma cui nija, Isaacö a ma cui nija, Jacobo a ma cui nija, ö̦jö bä nija ya lä bufiblamou wei ya. ’Einaja Yai Bada a cuma.
41012027	¿Ö̦jö tawä? —bä nowa tama—. Bä demi cua showaa yalo, ö̦jö bä nija a jo̦wa bufiblamou showawä malä cui. Nomawä täbä nija a bufiblamou dao malä mlai. Wamacö a̦ yacläö dodijiwä.
41012028	Jesús nija täbä a̦ bluca lämou waiquio däjä, Moisesi tä a̦ ja täbä lä damaö wei ai a lä cui, a icuquema. Jesús a wa̦ dodijaö fa ji̦lilänö, a wa̦lii bufi doblaoma. —Moisesinö tä tamaö lä bufino wei tä a̦ bluca ja, ¿wedi jamö tä a̦ lä cui, tä a̦ shino yai lojode dodijiwä? —e cuma.
41012029	Abinaja Jesús e cuu nomöjöoma. —Yai Bada tä a̦ shino yai lä lojode wei, ei lä tä a̦. Bei. Bä yömöca da daicu, Isaeli wama ecö lä cui. Bada tä lä cui, camiyä bämacö nija a bufiblamobä a lä cui, ö̦jö yami tä Yai Bada cua ayaa.
41012030	Bada wama tä yai nia nofimaö, cafä wamacö nija a bufiblamobä a lä cui. Bufi jaduculanö wama a nia nofimaö, bei wamacö bufi yainö. Wamacö bufi lä cuaablalou wei tä ma cuinö, wamacö nö lä wa̦lojoablalou wei tä ma cuinö, wama a nia ca̦i nofimaö fe balojoo. ’¿Ö̦jö tawä? —Jesús a cuma—.
41012031	Ei tä a̦ ca̦i lojode cua mö fedua. Cafä wa nofi jo̦lio lä culenaja, inaja showawä, aifä wa bä nofi tabolanö wa bä nia nofimaö. ’¿Ö̦jö tawä? —Jesús e cuma—. Moisesi nija Yai Bada tänö bluca tä nabä ma shömöqueno wei ma cui, ö̦jö lä ya täcö a̦ lä wäyäfe, täcö a̦ shino yai lojode dodijiwä —a cuma.
41012032	Moisesi tä a̦ ja täbä lä damaö wei a lä cui, abinaja Jesús nija e cuu nomöjöoma. —Tä a̦ wäyäle. Bejedi lä wa wa̦. Yami tä Yai Bada cua ayaa, wa lä cufenaja showawä. Tä bufiblamobä, ö̦jö lä a waiquiwä, ai tä cuami.
41012033	Yai Bada nija yalo comi bä bluca ö̦shö dodobou ma cujei, bä yalo bluca shämou ma läo wei ma cui, ö̦jö tä nowa ca̦i cua ma bäle ma cui, wa tä a̦ lä wäyäfe, tä a̦ nowa shino yai bluca. Bufi jaduculanö Yai Bada a nofimaöje ja, ö̦jö tä nowa shino yai cua, bei bufi yainö a nofimaöje ja. Bä nö lä wa̦lojoablalou wei tä ca̦inö. Cama bä nofi jo̦lio lä culenaja, inaja showawä, cama ai ebä nofi tabolajenö bä nofimaö cuo mö feduoje ja, ö̦jö tä nowa shino yai cua —a cuma.
41012034	Jesúsnö a wa̦ faö moyawäablalou fa ji̦lilänö, abinaja e cuma. —Yai Bada tänö cama ebä ca̦i lä cuo wei jamö, bei wa ajedou lä cuimadi —e cuma. Ö̦jö däjä, bä fa quililalunö, a wa̦lii co̦daanomije. Moli ma cui, a wa̦ fanomi.
41012035	Yai Bada etä yafi jamö Jesúsnö täbä damalanö, abinaja a cuma. —A shömabä Yai Bada tänö a lä yaileno wei a lä cui, Bada tä David nodiwä e jo̦wa. Moisesi etä a̦ ja täbä lä damaö wejei bä lä cui, inaja bä shino cuu talei. ¿Ö̦jö tawä? ¿Wedinaja bä bufi li fa cunö, David nodiwä bei a wa̦fa li jilabouje?
41012036	Yai Bada bei tä Bufinö a wa̦ famaö cadidou ja, David cama a showawä ma cui, a wa̦ nö malä wäono wei. Abinaja a cuma. Iba Badayä a nija, abinaja Bada tä yai lä cui a cuma. “Äyämö, camiyä jayu ya boco mashi jamö, a döcäa da balöiquiyo. Bä nö lä nabämou wei bä lä cui, cafä nija ya bä möfe nia quilili bomabou.” ’Einaja David a cuma.
41012037	¿Ö̦jö tawä? —Jesús a cuma—. Bada tä David a lä cuinö a nofi ma badabole ma cui, ¿bei e jo̦wa nia li nodiblou majöo tawä? Bä bufi da dayäo, ö̦jö lä —a cuma. Täbä bluca lä co̦camono wei bä lä cuinö, bufi doblalolanö a wa̦ ji̦liamaje. Bada bä a̦ ma fano wei ma cui, Jesús a wa̦ shino yai lojodoaö ayaoma yalo, a wa̦ ji̦liaö bufi doblaomaje.
41012038	Täbä damalanö, abinaja Jesús a ca̦i cuma. —Moisesi tä a̦ ja täbä lä damaö wejei bä nija bä da moyaweicu. Camishi labe bä ja bä shino didio bufi doblao talei, bä nowa lä bluca wei bä ja. Nii bä lä lulaö wejei jamö, bä nö bada ca̦i ö̦jöböamou bufi doblao.
41012039	Judio bämacö yododabä jamö, bada bä lä döcäo wei jamö ö̦jamö bä döcäo bufi ca̦i doblao mö feduo. Täbä iyaö ca̦i co̦camobä jamö ma cui, bada bä nijamö bä loo coyocaö bufi ca̦i doblao.
41012040	Ö̦jö bä lä cuinö, suwä bä lä feiblou wei bä fa mölamajenö, bä madofibö bluca däablaö läoje. Ö̦jö däjä, bä mömou nia liyäjäo fe fa yadionö, Yai Bada nija bä nö bayeli nacao ja, bä a̦ jole jole labaaö bädao. Yai Bada tänö ö̦jö bä nö nia shino yai bleaamaö fe balojoo.
41012041	Yai Bada nija bä blada jöbööje ja, bä blada lä didiblaaö wejei tä mashi jamö Jesús a döcöaliyoma. Ö̦jamö lä bluca täbä lä co̦camou wei täbänö bä blada didiabeje jamö, bä nö daama. Bä nö lä madofibö wei ai bä bluca lä cuinö, blada bluca bä didiblamaje.
41012042	Ö̦jö däjä, suwä a yami nö jo̦lili lä bleaano wei a fa waloicunö, blada cäcöbö wai nowa lä bolacami wei cäcöbö wai didia mö feduquema.
41012043	Ö̦jö däjä, cama ebä lä nocamabono wei bä nacaa fa ajedelönö, abinaja Jesús e cuma. —Cafä wamacö nija ei ya wa̦ lä cui, bejedi lä ya wa̦. Ai bä bluca lä cuinö, blada bä bluca ma didiaö wejei ma cui, fei suwä a yami nö jo̦lili lä bleaale a lä cui, ö̦jö lä a shi shino yai ö̦jöde fe balojowä.
41012044	Ai bä lä cuinö, bluca bä li blada tabouje yalo, Yai Bada a malä dobälufajei. Ö̦jö ma cui, fei a suwä nö jo̦lili lä bleaale a lä cuinö, nii bä luluabä cäcöbö shino wai ma tabono wei ma cui, ö̦jö cä lä cäcöbö nö wai jöböa mlaquei lä cufe —Jesús e cuma.
41013001	Yai Bada etä yafi jamö a faö co̦o däjä, cama ebä lä nocamabono wei ai a lä cui, abinaja e cuma. —Tä a̦ wäyäle. ¡Tä da mö! Yai Bada etä yafi mömou yai liyäjäwä dodijiwä. ¿Ö̦jö tawä? Maa dodijidawä mabänö, ¡bä yafi baushi liyäjäwä dodijiwä! —e cuma.
41013002	Abinaja Jesús e cuu nomöjöoma. —Jö̦ö. Ei wa bä yafi bada dablaö, ¿ö̦jö tawä? Ö̦jö ma cui, ei wa bä yafi lä möle, wama bä nofi dobou ma bäle ma cui, bä nia obi wa̦liaöje. Ö̦jö däjä ai ma jamö, moli ma cui, ma nia maqueo feibloimi —a cuma.
41013003	Oliba tä balöcö jamö Jesús a dolequea fa majöbofälönö, Yai Bada etä yafi mö lä yaile jamö, a loa mö yabaa fa co̦bojolunö, cama ai ebä yami cuo däjä a wa̦limaje. Pedro, Santiago, Juan, Andrés bä lä cuinö a wa̦liije ja, abinaja bä cuma.
41013004	—Yamalecö da yömölalö. ¿Wedinaja tä nö fa cublalunö, a yafi nia yai wa̦liaöje? ¿Wedi cä däjä, ö̦jö bei tä nia yai wawäblou? Tä tamou lä bufiole däjä, ¿wedi tä dodijiwänö yamacö nia yai moyawäo? —bä cuma.
41013005	Bä nowa taö ja, abinaja Jesús a cuma. —Bä da moyaweicu, ö̦jö lä, wamacö yabäcaö fa dicoojenö, wamacö yaclämaö mlaobeje.
41013006	Obi, bluca bä nia wawäblou. Camiyä ya wa̦fa nia ma wäyämou wei ma cui, bä möla dijä. “Ö̦jö ya”, bä nia cuu. “Tä bluca waicou bufio lä cule”, bä nia ca̦i ma cuu wei ma cui, ö̦jö bä nija bä nocao dijä.
41013007	’Ai bä lä bälöblai ba nabä nia queayou. Inaja showawä, ai bä wa̦no ca̦i nia ji̦liamou cuo mö feduo. Ö̦jö wama tä a̦ ji̦liaö däjä, bä quili dijä. Ö̦jö tämi. Ö̦jö tä nia bluca ma cublou wei ma cui, tä nia bluca waicou showadaomi.
41013008	Bä shomi lä cublai bä nabä nia queayou balöo. Bä bälöblawä lä yaiblai bä ca̦i. Bluca täbä ulifibö lä cublai jamö, mashita a ca̦i nia bada qui̦da qui̦damou nö quiliaö. Ofi tä ca̦i nia blaucublou. Ijilu bä nini jaba cuo däjä, bä nö bleaaö lä culenaja, inaja showawä bä nö nia jaba bleaaö cuo. Ö̦jö jaba cätä bädawä.
41013009	’¿Ö̦jö tawä? Bä da moyaweicu, wamacö nowamöo fe yadiobä —bä nowa tama—. Judio bä bada lä yododoblai bä nijamö wamacö noshi nia ö̦jödabouje, wamacö nö bleaamabeje. Judio bä yododabä yafi bä jamö ma cui, wamacö si nia ca̦i yafelimaöje. Iba wamacö yalo, bada bä bälöo lä dodijio wei bä nijamö wamacö nia icuamaöje, wamacö dobloimi jömabeje. Cama ebä lämabou mö lä feduo wejei bä ma cui nijamö, inaja showawä. Ö̦jö ma cui, ö̦jö bä nija wamale a̦fa wäyäbä, ö̦jö tä nia cuo.
41013010	¿Ö̦jö tawä? Yai Bada tänö täbä jödödöwä waicaö showao mlao däjä, iba dodijidawä tä a̦ ja, täbä jödödöwä bälöjöwä lä yaiblai, bä nia yömölamou balöo.
41013011	’¿Ö̦jö tawä? —Jesús a cuma—. Wamacö fa juwäablajenö, bada bä nija wamacö noshi ö̦jödabouje däjä, wamacö nofi nia lä bäyäo wei tä a̦ ja, bä bufi jo̦lijou dicoo dijä. Wamacö wa̦liije däjä, wamacö a̦ moyawe juobä, wamacö a̦ nia bayeliblamou. Cafä wamacö bufi lä cuu wei mlai, Yai Bada tä Bufinö wamacö a̦ nia malä macocamaö wei.
41013012	Tä nia wa̦lidiblou. Cama bä mashi ma cuinö bä noshi nia ö̦jödabouje, bä shäbeje. Bä fö̦ö bä ma cuinö bä ijilubö ebä noshi nia ö̦jödabouje. Bä ijilubö ebä ma cuinö, bä fö̦ö, bä nöö ebä nabä nia shömaöje, bä shäbeje.
41013013	Iba wamacö yalo, bluca bä bälöjöwä lä yaiblai bä ma cuinö, wamacö nofi nia wa̦libouje. Ö̦jö ma cui, a shämobä etä ma cuo däjä ma cui, a nö wa̦lojaö fe lä yadio wei a lä cui, ö̦jö a nia jucäamou fe yadio.
41013014	’Ö̦jö ma cui, bä da moyaweicu —Jesús a cuma—. Tä yai lä wa̦lidii tä lä cui, tä nö cuobö lä mlai jamö tä nia ublamabou fe yadioje, Yai Bada etä yafi jamö. Täbä bluca nia yai lä wa̦lidiblamaö wei, ö̦jö bei tä. ¿Ö̦jö tawä? Ei ya wa̦ ja, wamacö bufi ca̦i jaducuwä cuobä wamacö. Yai Bada a wa̦no wäyälewä bä lä cui, inaja bä cuu malä balöono wei. Ö̦jamö lä täbä lä wa̦lidiblamaö wei wama tä ublaa dablaö däjä, Judea jamö wamacö lä bälöle, tä lä jefubö wei jamö bä docuo cuo da showadaomobodu.
41013015	Wamacö siboa waiquilayou ja, yafi jamö bä lucäö co̦daa dijä. Madofi wama bä co̦ablaö mlai ja, bä docua da showaolalu.
41013016	Ficali ca jamö wamacö juu lä waiquile däjä, camishifä wama bä co̦ablaö mö yabao mlai ja, ö̦jamö lä showawä wamacö nia docublou cuaaö.
41013017	’Bä lä shöbönabö wei, ¡bejedi lä ö̦jö bä nö nia bleaaö fe balojoo —a cuma—. Ijilu bä lä shadimabou wejei, inaja showawä bä nö nia bleaaö cuo.
41013018	Maa däjä tä cublou mlaobä, Yai Bada nija bä da naco, ö̦jö lä.
41013019	Täbä nö nia yai malä bleaaö wei. Yedu ja Yai Bada tänö täbä bluca lä tablaleno wei däjä, täbä nö bleaaö ma showaono wei ma cui, ö̦jö tä lä cublole däjä täbä nö nia shino yai bleaaö. Inaja täbä nia ca̦i cuaaö co̦o ma mlai ma cui, ö̦jö lä däjä moli bei bä nö nia shino yai bleaaö dodijio.
41013020	Ö̦jö tä lä cublole däjä, Bada tänö tä ja̦mabou bufio mlao fa cunoja, moli ma cui täbä nö demi feio buobö mlai. Ö̦jö ma cui, cama ebä lä yaimabole bä feimabou fe yadiobä, tä nö nia dedejeblamanomi.
41013021	’Ai bä a̦ ja, bä möla dijä —a cuma—. “¡Bei, bei! Yai Bada tänö a shömabä a lä yaileno wei a lä cui, ¡quijamö a wawälayou lä cufe!”, ai bä ma cuu wei ma cui, “¡Bei, bei! ¡Äyämö a waloqueyoluu lä cufe!”, ai bä ma cuu wei ma cui, ö̦jö bä a̦ bejedi bufibla dijejä.
41013022	Bä lä jolemou wei bä nia wawäblou. Abinaja bä nia jole cuu. “Yai Bada tänö wale shömabä camiyä wale yailema”, bä nia jole cuu. Yai Bada a wa̦no jole jole lä wäyäö wejei bä ma cui, ö̦jö bä nia ca̦i wawäö mö feduo. Yai Bada a mayo nia jole wawämaöje. Tä nö lä quilijii tä nia ca̦i bluca wawämaö fe yadioje, täbä bufi fa taamajenö täbä yaclämabeje. Yai Bada ebä lä yaimabole bä ma cui, ö̦jö bä bufi taamaö fe yadiobeje bä nia wabäodii.
41013023	¿Ö̦jö tawä? Ö̦jö ma cui bä da moyaweicu. Bluca tä nia lä cublou wei tä ja, bämacö yömölaö waiquia lä cule.
41013024	’Ö̦jö ma cui, einaja täbä nö nia yai bleaaö lä cuo wei tä jödödöblou fa balölonö, motoca shi̦i nia luaaö majöo. Belibo a ma cui, inaja showawä a shi̦i nia cuomi majöo.
41013025	Shidicali bä ma cui, bä nia bläläö. ¿Ö̦jö tawä? Judu mösö jamö bä lä shadiladi bä nia layäcäbladayou.
41013026	Ö̦jö lä däjä, camiyä ya lä yanowamöblaleyoluno wei ya nia shino yai bädoyoluu. Ölajashi a jamö ya shi̦i ca̦i fa itoimadunö, wale nia yai lojode dablaöje.
41013027	Ö̦jö däjä, iba a̦jele ya bä nia shömaö cuaaö, jödödöwä bä lä bälöblai jamö, iba ya bä lä yaileno wei bä co̦ablaö cuaabeje.
41013028	’Ico fibä ja, showadi wamacö bufi dao talei —Jesús a cuma—. Defi jenabä ducuu däjä, “Fei däjä motoca shi̦i ajeo co̦a nö culai”, wamacö bufi shino cuu.
41013029	Inaja showawä, ei ya tä a̦ bluca lä wäyäfe, tä wawäblou däjä, wamacö bufi daobä cätä. “Fei däjä a itou ajedewä”, wamale nofi tabobä.
41013030	Cafä wamacö nija ei ya wa̦ lä cui, bejedi lä ya wa̦. Wamacö fei däjä lä bälöblai wamacö bluca nomaö showaono mlai ja, ö̦jö tä nia bluca wawäblou balöo.
41013031	Judu mösö ma cui, bita a ma cui, ö̦jö bä bluca ma mlaolaliyo wei ma cui, camiyä ya wa̦ nia mladoimi.
41013032	’Ö̦jö ma cui, ya tä a̦ lä wäyäfe tä nia yai lä cubloyoluu wei, yanowamö täbänö ö̦jö lä tä yai daimije —a cuma—. Yai Bada a̦jele bä lä culadi bä ma cuinö, inaja showawä tä ca̦i daimi cuweje. Yai Bada bei Ijilubö ya e ma cuinö, inaja showawä ya tä ca̦i daimi cuwä. Fayänö ö̦jö tä shino yai daö ayawä.
41013033	¿Ö̦jö tawä? Bä nö da daicu, ö̦jö lä. Wamacö bufi cuu mlao däjä, camiyä ya lä yanowamöblaleyoluno wei ya nia malä bädou wei.
41013034	’Abinaja tä ca̦i cuwä —Jesús a cuma—. Shomi jamö bada a alayono wei ja, cama a nosie lä juamou wei ebä nö dablalou juo. A juu showao mlao däjä, cama ebä yömölaö balöo. Bä ojodamou juobä, bä nowa bluca taö cuaaö. Yoca lä jolemabou wei a lä cui, a nö dao juobä, a nosiemölefälöö.
41013035	¿Ö̦jö tawä? Bä nö da daicu, ö̦jö lä. “Ö̦jö däjä Bada a yai nia wawäö”, wama a nofi tabou malä mlai. A weyade ca̦i nia lä co̦blou wei, wama tä daimi. Bäshäcuoladi tä ca̦i mlai. Cadala bä a̦ faö fe lä jaluu wei däjä ma cui, ö̦jö wama tä ca̦i daimi. A nia lä fenao wei, inaja showawä.
41013036	A bädou bädalayou ja, wamacö mia dablajalou mlaobä, bä nö da daicu.
41013037	Cafä bämacö nowa lä talenaja, bluca täbä nowa ca̦i tamamou mö feduobä ya wa̦. Bä nö da daicu, ö̦jö lä.
41014001	Judio bänö bolacabö tä mö didi fa cublalunö, Yai Bada a waiteli lä jayuano wei a nofi nia co̦camoaö co̦omaje. Ö̦jö däjä, nii bä juluu lä mlai bä ja, bä jaba iyaö lä cuaano weinaja bä nia ca̦i cuaaö co̦oma, bä jaba lä cuaano wei tä nofi jaducubou showaobeje. Ö̦jö tä nö dabolajenö, bada bänö Jesús a nofi washuamaje. Nofi bäyäalewä blowäjäwä bä ma cuinö, Moisesi etä a̦ ja täbä lä damaö wejei bä ma cuinö, bä bufi moyawälanö a nia fa juwäajenö, a nia shämamaje.
41014002	Abinaja ai bä malä cuno wei. —Täbä iyaö ca̦i co̦camou showaono mlai ja bäma a yai shäö showadaobä, täbä nia lä co̦camou wei täbä shifilimoblalou dicoo wei.
41014003	Bedaniateli Simón e yafi jamö, Jesús a iyaö ca̦i loaliyoma. Ö̦jö a Simón lä cui, täbä sicö lä jodemaö wei tä wayunö a lä jaliliono wei, bei a li cuoma. Ö̦jö däjä, suwä anö toubä nö lä cle̦deli wei toubä besi ca̦i waloqueyoluma, toubä nowa bluca lä dodijii. Toubä fe fa caloblalönö, Jesús a iyaö ca̦i loo däjä a fe löblalema.
41014004	Ö̦jö ma cui, ai bä lä coyocomono wei bä bufi fa jushujudalunö, abinaja bä bufi cudou dicolayoma. “Toubä nowa ma bluca wei ma cui, ¿wedi tabä toubä li wa̦lia bälei?
41014005	Ö̦jö lä toubä ja ¿wedi tabä blada 300 bä li däanomi, bä lä jo̦li wei bä yai bayeliblamobä?”, bä bufi cudaliyoma. Inaja bä bufi cuolanö, a suwä wasöö showadaomaje.
41014006	Ö̦jö ma cui, abinaja Jesúsnö bä nowa tama. —A suwä wasöö dicoo dijejä. ¿Wedi tabä bei wama a bufi li suwä yabäcaö dicoblaa cule? Wale fe lä löbafe, tä dodijidawä waiquiwä.
41014007	Bä lä jo̦li wei bä lä cui, cafä wamacö nijamö showadi bä nia malä cudio wei. Wama bä bayeliblaö bufi doblao ja, wama bä bayeliblaö juobä lä cäbä. Ö̦jö ma cui, camiyä ya yai nia cudiomi.
41014008	Dodijidawä wale taamabobä toubä ca̦i waloquei lä cufe. Inaja lä yai. Toubä nö lä cle̦deli wei toubänö, showadi täbä nomawä lä jölöcaö wejeinaja, bei wale taamaö balöa lä cule. ¿Ö̦jö tawä?
41014009	Cafä wamacö nija ei ya wa̦ lä cui, bejedi lä ya wa̦. Jödödöwä tä jamö ma cui, iba dodijidawä tä a̦ wäyämamou cuaabä jamö, ei a suwänö wale fe lä löblalöfe tä a̦fa nia ca̦i wäyämamou cuaaö mö feduo, a lä dodijano wei, tä nofi jaducubou nodiablalobeje —bä nowa tama.
41014010	Ö̦jö däjä, nofi bäyäalewä blowäjäwä bä nijamö Juda Icaliode a alayoma. Ö̦jö bä nija a jömabä, Jesús a nia lä nomojoliano wei a wa̦fa wäamoma. ¿Ö̦jö tawä? Jesúsnö bä 12 lä nocamabono wei a Juda cuoma.
41014011	Ö̦jö a wa̦ ja, nofi bäyäalewä bä bufi bada doblaloma. A nia lä jömaö wei tä nowa ja, blada ebä a̦fa wäa showadaquemaje. Ö̦jö däjä, Jesús a nia lä nomojoliano wei tä nofi dayäaö showadaoma.
41014012	Nii bä juluu lä mlai bä ja, judio bä jaba iyaö ca̦i co̦camou co̦o däjä, oweja ocalo bä shäbeje tä mö jalu lä cuono wei däjä, cama ebä lä nocamabono wei bä lä cui, abinaja Jesús nija ebä cuma. —¿Wedinaja wa bufi cuu? Yai Bada a waiteli lä jayuano wei bäma a nofi co̦camoaö co̦obä, ¿wedi jamö yafi lä cui jamö yama bä nii baabä? —ebä cuma.
41014013	Ö̦jö cudeenö, cama ebä lä nocamabono wei ai cäcöbö shömöa balölema. Abinaja cäcöbö nowa tama. —Bei. Shabono jamö wafäcö co̦blou ja, mau ubä befi ca̦i lä döcömabole wafä a mö nia wa̦lo baamadayou. Ö̦jö nija wafäcö fa nocalofälönö,
41014014	cama a lä fale jamö, wafäcö falö. Ö̦jö a yafibö lä cui nija ya tä a̦ lä wäyäö wei ya lä cui, wafäle wa̦no wäabä. Wafä yano wa̦li. Ö̦jamö iba bämacö lä nocamabole wamacö sho bämacö nia iyaö, Yai Bada a waiteli lä jayuano wei bäma a nofi co̦camoaö co̦obä.
41014015	A yano lä feyacale tä bada jömöaö wä, madofi bä befi ca̦i. Ö̦jamö lä bämacö iyabä wafä bä nii bacö —cäcöbö nowa tama.
41014016	Ö̦jö däjä, cama ebä lä nocamabono wei cäcöbä lä cui, shabono jamö cäcöbö fa alufälönö, Jesús a lä cuu weinaja, inaja showawä tä dabölalema. Yai Bada a waiteli lä jayuano wei a nofi co̦camoaö co̦obeje, ö̦jö a yafi jamö täbä nii baböquema.
41014017	Tä mö weyaaö däjä, ö̦jamö Jesúsnö cama 12 ebä ca̦i waloquema.
41014018	Bä iyaö ca̦i loo däjä, abinaja Jesús a cuma. —Cafä wamacö nija ei ya wa̦ lä cui, bejedi lä ya wa̦. Cafä wamacö ai a lä cuinö, camiyä bämacö nija a iyaö ca̦i lä co̦calenö, ö̦jönö wale nia nomojoliaö —a cuma.
41014019	Cama a wa̦ ja bä nofi fa jalujublamolunö, abinaja ebä cudaliyoma. —¿Camiyä inaja ya nia cuaaö tawä? —bä cudou nocalayoma.
41014020	Abinaja Jesús e cuu nomöjöoma. —Iba 12 wamacö nija ai a lä culenö wale nia taamaö. Ei nii ya lä ödäale jamö, a nii ca̦i ödäaö lä yädämole a lä cuinö.
41014021	¿Ö̦jö tawä? —a cuma—. Camiyä ya lä yanowamöblaleyoluno wei ya lä cui, bejedi lä wale nia nomamaöje, Yai Bada etä a̦ oni jamö ya wa̦fa lä wäyämamou weinaja showawä. Ö̦jö ma cui, wale nia yai lä nomojoliaö wei a lä cui, ö̦jö a nö nia shino yai bleaaö fe balojoo. Bä nöönö a lä didibole jamö, a oshe wai mojodi nomaö showadao fa cunoja, etä nö shino yai doblaobö wei —a cuma.
41014022	Bä iyaö showao däjä, nii a fa dälänö, Yai Bada nija a bufi a̦fa doblalou wäyämoma. Ö̦jö däjä, a fa joyolalönö, cama ebä nija bä jöbäö cuaama. Bä jöbödalanö abinaja e cuma. —Ei nii a da dälöje. Ei nii a lä cui, camiyä ei bei ya ya̦ji nö owä —e cuma.
41014023	Ö̦jö däjä ji̦shima a ja, nashiwä toubä befi ca̦i däa nomöjölema. Yai Bada nija a bufi a̦fa doblalou wäyämou fa balöonö, cama ebä nija toubä befi ca̦i fa jöböcönö, cama ebä blucanö toubä codaö cuaamaje.
41014024	Ö̦jö däjä abinaja bä nowa tama. —Yai Bada tänö tä a̦fa lä wäqueno wei tä a̦ bejedi cublobä, ö̦jö bei lä ya i̦yäbö nö owä. Bluca täbä bayeliblamobä, ya i̦yäbö läblalio.
41014025	Cafä wamacö nija ei ya wa̦ lä cui, bejedi lä ya wa̦. Ei uba bäma toubä nashiwä lä coale, ya toubä nia coaö co̦o jaöomi. ¿Ö̦jö tawä? Obi, Yai Bada tänö cama ebä nia ca̦i lä cuo wei däjä, ö̦jö däjä ya toubä nia shino coaö co̦o —a cuma.
41014026	Ö̦jö däjä, bä amowamoa fa balölönö, Oliba tä balöcö jamö Jesúsnö cama ebä ca̦i aa co̦layofälöma.
41014027	Abinaja Jesúsnö bä nowa tafälöma. —Wamacö bluca fa quililalunö yamale nia daa dicoquei. ¿Ö̦jö tawä? Abinaja Yai Bada etä a̦ oni malä cuu wei. Oweja bä ca̦i lä cule a lä cui, ö̦jö ya fa shämalönö, cama ebä nia sheleleblamodayou. ’Einaja tä a̦ oni cuu.
41014028	Ö̦jö ma cui, ya demi jocädou fa co̦lonö, Calilea tä ulifi jamö bämacö möyou co̦obä ya nia balölayofälöö —Jesúsnö bä nowa tafälöma.
41014029	Abinaja Pedronö a nowa taö nomöjöoma. —Ei ai bä lä cuinö wa ma daquei wejei däjä, camiyä ya inaja cuaaö mlaicätä —a nowa tama.
41014030	Jesúsnö abinaja a nowa tama. —Cafä nija ei ya wa̦ lä cui, bejedi lä ya wa̦. Ei tä didi showawä ja, cadala a wa̦ faö showao mlao däjä, cafänö 3 wale nofi nia jole jole mojodubou cuo —a cuma.
41014031	Ö̦jö ma cui, Pedro a wa̦ lojodoaö ja, abinaja e cuu fe yadioma. —Ma. Cafä bäfä bayeliblaö ja, ya shämou mö feduobä tä ma cublole ma cui, bäfä nofi nia jole jole mojoduboimi —e cuma. Inaja showawä cama ai ebä bluca cublalou mö feduo showaoma.
41014032	Jesemani tä a̦fa ulifi lä jilabou wejei jamö bä alayofälöma. Bä fa waloalunö, cama ebä lä nocamabono wei bä nija abinaja Jesús e cuma. —Yai Bada nija ya nö bayeli nacao däjä, äyämö bä loa da balöicu —e cuma.
41014033	Pedro, Santiago, Juan bä lä cui, ö̦jö bä shino nacalefälöma. Ö̦jö bä ca̦i fa bayäcäblaludunö, a bufi jalujublou dodijilayoma. A bufi ca̦i wajäblaliyoma.
41014034	Abinaja e cuma. —Bufi jalujou tänö jai ya nö nomaa showadalayobö, ya bufi cuaaö dicoa lä cuimadi. Eja bä jilaa da jeicu. Bä nö da daicu —bä nowa tama.
41014035	Jesús a bayäcäblou fa co̦lodunö, a blaaledayoma. Yai Bada nija a nö bayeli nacao ja, abinaja a cuma. —Fei däjä wale nö yai nia lä bleaamaö wejei tä lä cui, wa tä blajamabä tä cua ja, tä da blajamalö.
41014036	Cafänö wa tä bluca taö daö malä cui. ¡Fabe! —a cuma—. ¡Fabemi! Wale nö nia lä bleaamaö wejei, ¡tä yai da blajamalö! Ö̦jö ma cui, wa tä nö blajamabimi waiquiwä ja, ö̦jö waiquiwä. Camiyä ya cuaaö bufi lä doblao weinaja mlai, cafänö wale taamaö bufi lä doblao weinaja wale da taama —a cuma.
41014037	Ö̦jö däjä, cama ebä jilaa lä jäle jamö a waloa fa co̦iquiyonö, bä mia dalalema. Pedro nija abinaja e cudaleyoluma. —Simón. ¿Wa midia dicoa mlalawä? Wa nö nia lä dao wei, wa nö dedejebloimi waiquiwä.
41014038	Bä nö shino da daicu. Yai Bada nija bä nö ca̦i bayeli da nacao, Sadanasinö wamacö yabäcäblaö däjä, wama a wa̦ juaö yacläo dicoo mlaobä. Wamacö cadidou bufi ma doblao wei ma cui, wamacö ujuduu si ijejewä waiquiwä—Jesús e cuma.
41014039	Ö̦jamö lä a aa fa co̦lufälönö, a jaba lä cuno weinaja a cuu co̦obä, a nö bayeli nacao co̦odayoma.
41014040	Ö̦jö däjä, cama ebä jilao lä juono wei jamö, a waloa fa co̦iquiyonö, bä mia daa co̦laleyoluma. Bä malishama yalo, bä la̦diobä bä cuonomi. Ojö däjä, bä a̦ juobä etä cuo fa mlacunö, bä mamicai mamo li showajao buoma.
41014041	Cama ebä nija 3 a waloo lä co̦le däjä, abinaja bä nowa tadaleyoluma. —¡Uo! ¿Wamacö midia showaa cule? ¿Bei wamacö washimi jolou showawä tawä? Inaja lä waiquiwä. Bei. Fei däjä tä cublou waiquia lä cule. Ya lä yanowamöblaleyoluno wei wale nia nomojoliaö, wa̦lidiwä talewä bä nija wale jöböabä.
41014042	¿Ö̦jö tawä? Bei. Bä da jocäcädalu. ¡Bämacö da jufälö! ¡Quiji, quiji, tä da möje! Wale nia lä nomojoliaö weinö wale nabä juu waiquia lä cuimi —bä nowa tama.
41014043	Jesúsnö inaja bä nowa taö showao däjä, bä lä toujublaliyono wei bä lä cui, yedu Judanö bä ca̦i blacädaleyoluma. Sibala bä showabomaje, nablushi bä ca̦i. ¿Ö̦jö tawä? Ö̦jö Juda a lä cui, Jesúsnö cama 12 ebä lä nocamabono wei ai e cuoma. Nofi bäyäalewä blowäjäwä bä ma cuinö, Moisesi etä a̦ ja täbä lä damaö wejei bä ma cuinö, judio ai bä bada ma cuinö, ö̦jö bänö bä wayu shömölemaje.
41014044	Jesús a nia lä nomojoliaö weinö, abinaja bä nowa taö malä balöono wei. —Ya mamocacö nia lä buyucaö wei, ö̦jö bei a waiquiwä. Wama a fa juwälönö, wama a documaö mlai ja, wama a öböafälöbä —bä nowa taa balölema.
41014045	¿Ö̦jö tawä? Jesús a nabä cadidio showadaolanö abinaja Juda e cuma. —¡Bada tä! —e fa cudalunö, mamocacö buyucaö showadaoma.
41014046	Ö̦jö däjä, Jesús a nabä quea fa showadaicujenö, a juwälemaje.
41014047	Ö̦jö ma cui, Jesús ai e ublao lä ajedeono wei a lä cuinö, sibala a fa ucädalönö, a ishoa mö balayoma. Nofi bäyäalewä bada a wa̦ juamobä e nabä fa queicunö, a yömöca baquequeblalema.
41014048	Ö̦jö däjä, a nabä lä juno wejei bä nija abinaja a Jesús cuma. —Tomömolewä bä nabä juu lä culajeinaja, ¿wedi tä tabä bei wamale nabä li juu cuaaö dicoo cufe? ¿Wedi tä tabä shocobi, nablushi wama bä ca̦i fa juimanö, bei wamale li juwämaö cuboyoi?
41014049	Yai Bada etä yafi jamö showadi bämacö ca̦i looma. Ö̦jamö ya täbä yömölaö däjä, wamale juwäano malä mlai. Ö̦jö ma cui, Yai Bada etä a̦ oni jamö tä a̦ lä cuu weinaja tä a̦ bejedi cublobä, ei tä waiquiwä —a cuma.
41014050	Ö̦jö däjä cama ebä lä cuinö, Jesús a fa dacöfälöjenö, bä docuolaliyoma.
41014051	¿Ö̦jö tawä? Jesús nija ai a fiya nocaaö fe yadiofälöma. Camishi cäcö ja a didio mlai ja, acadafu cäcönö a shino jo̦yao bädaoma. Ö̦jö a nia juwäama ma cujei,
41014052	bä imicö lä waliblaole däjä ecö acadafu icocolayoma. Ö̦jö cäcö tabi fa feiquefälönö, shinocu a doculayofälöma.
41014053	Ö̦jö däjä, nofi bäyäalewä blowäjäwä e yafi jamö, Jesús a öbölefälömaje. Nofi bäyäalewä blowäjäwä bä ma cui, judio ai bä bada ma cui, Moisesi etä a̦ ja täbä lä damaö wejei bä ma cui, ö̦jamö lä ö̦jö bä bluca co̦camoa waiquilayoma bä cuoma.
41014054	Pedro a jäwäjäwä fa yauicunö, nofi bäyäalewä bada e yafi sibo lä ji̦coloi jamö, a lucäa jälayofälöma. Ö̦jamö Yai Bada tä yafi lä nowamano wejei bä sodado lä cui, ö̦jö bä si lä bomono wei jamö a ca̦i loa mö fedualiyoma, a si bomobä.
41014055	Bei. Nofi bäyäalewä blowäjäwä bä ma cuinö, ai bä bada yododaö mö lä feduono wei bä ma cuinö, Jesús a wa̦fa jole wäyäbeje bä dayäamaje, ö̦jö lä bä a̦ ja, a shämaö showadaobeje. Bä ma dayäano wejei ma cui bä cuonomi.
41014056	A wa̦fa jole lä wäyäno wejei bä ma blucaono wei ma cui, bä jolemoma yalo, bä a̦ faö fe usucublonomi.
41014057	Ai bä fa ubladonö, a wa̦fa jole wäyäöje ja abinaja ebä cuma.
41014058	—Ei a lä cui, yama a wa̦ ji̦lilei cublelei. Abinaja a cuma. “Ei Yai Bada etä yafi lä cui, yanowamö bänö a yafi lä tablaleno wejei a lä cui, ya e yafi nia wa̦liaö. Ö̦jö däjä bolacabö tä mö didi cublou fa co̦lonö, ai ya yafi nia tablaö co̦o majöo, yanowamö bänö a yafi tablaö daö lä mlajei a yafi lä cui.” Einaja a cuu cublelei —ebä cuma.
41014059	Inaja a wa̦no wäyäö ma cuaano wejei ma cui, bä a̦ shomiablalou mö feduo fe yadioma.
41014060	Ö̦jö däjä, nofi bäyälewä bada a ublaa fa möamoblalunö, Jesús a wa̦ nia fa wäamanö, a wa̦lii cadidioma. —¿Wa wa̦ nia juomi tawä? ¿Wa wa̦fa lä wäyäfajei bä a̦ bejedi tawä? —e cuma ma cui,
41014061	Jesús a wa̦ juo mlai ja, mamicai a ubladioma. Nofi bäyäalewä bada anö a wa̦lii co̦oma. —Yai Bada tänö a shömabä a lä yaileno wei, ¿ö̦jö lä cafä bei wa e waiquiwä tawä? A wa̦fa doblao lä talajei, ¿ö̦jö wa Ijilubö tawä?
41014062	—Awei. Ö̦jö lä ya e —Jesús e cudaliyoma—. Ya lä yanowamöblaleyoluno wei ya lä cui, Yai Bada a nö wa̦lojaö lä ayao wei boco jayu mashi jamö, wamale nia ca̦i döcäa dabladayou. Ölajashi a jamö wamale ca̦i nia itou dablaö —a cuma.
41014063	Ö̦jö a wa̦ ja, nofi bäyäalewä bada a lä cui, a nö wa̦lowä jushudaliyoma yalo a camishibö cacablamolayoma. Abinaja bä nowa bluca tama. —¿Ö̦jö tawä? ¿Wedi tä tabä ai bäma bä a̦ li ji̦liaa co̦lei?
41014064	Yai Bada a nö lä waiblafe, wama a wa̦ ji̦liaa waiquilei lä cufe. Yanowamö a ma cui, ¡Yai Bada a wa̦fa jilou! Fei däjä, ¿wedinaja wamacö bufi cuu dodijio? —bä nowa tama. Ö̦jö a wa̦ ja, Jesús a shämaö showadao bufimaje.
41014065	Ai bänö a nabä icua showadaquemaje. A mö cläshamaje. A ca̦i shädaamaje. Mamocu fa jo̦yabojenö, a nö waiblaöje ja, a ca̦i wa̦limaje. —Yai Bada a wa̦no wäyälewä wa yalo, tä a̦fa wäa da cadidiba. ¿Wedinö bei wa shälei cufe? —a nowa tamaje. Bä sodado lä läono wei bä ma cuinö a si ca̦i baimaje.
41014066	Yano lä feyacale jamö, Jesús a wa̦lijilayouje däjä, bäfätä jamö Pedro a loo juoma, yafi sibo lä ji̦coloi jamö. Ö̦jamö a loo däjä a suwä waloquema, nofi bäyäalewä bada a wa̦ juamobä a suwä lä cui.
41014067	Pedro a si bomou fa dalalönö, a möö dodijolanö abinaja e cuma. —Nasaleteli Jesús a lä cui nija cafä wa ca̦i cuoma —a cuma.
41014068	Ö̦jö ma cui, a wa̦ jole mojodumoma. Abinaja Pedro a cuma. —Cuwi. Camiyä nija wa lä cufe ya tä daimi —suwä nija a cuma. Einaja e fa cunö, yoca lä joleono wei jamö a icua cublou majölayoma.
41014069	Ö̦jamö lä a cuo majöo däjä, bada a wa̦ juamobä a suwä lä cuinö a daa fa co̦lalönö, a wa̦ faö co̦oma, ai bä ublao lä ajedeono wei bä nija. —Fei a lä cui, ö̦jö lä bä nija a ca̦i co̦caoma —a cuma.
41014070	Öjö ma cui, a wa̦ jole mojodumou co̦oma. Tä nö dedejedou fa co̦lonö, bä ublao lä ajedeono wei bä lä cui, abinaja Pedro nija bä cuu co̦oma. —Bejedi lä ö̦jö bä nija cafä wa ca̦i co̦caoma. Calileateli wa malä cui —bä cuma.
41014071	Ö̦jö ma cui, Pedro a wa̦ jole mojodumou co̦oma. Yai Bada a wa̦fa ca̦i jayumama, a jolemou bädao ja, a nö bleaamamou showadaobä. —Ö̦jö wa wa̦fa lä wäyäfe a wa̦lo lä cui, ya daimi —a jole cuma.
41014072	Inaja Pedro a lä cuno wei däjä, yedu cadala a wa̦ nocablaliyoma. A wa̦ cadala faö co̦o waiquioma yalo, Jesúsnö a nowa lä tano wei, Pedronö tä nofi jaducudalema. “Cadala a wa̦ faö co̦o showao mlao däjä, 3 wale nofi nia jole mojodubou”, a nowa malä tano wei. Ö̦jö däjä a bufi fa wajäblalunö, a ö̦cöma.
41015001	Tä mö jaba jaluimaö däjä, bada bä bluca yododaö jaluma. Nofi bäyäalewä blowäjäwä bä ma cui, judio bada ai bä ma cui, Moisesi tä a̦ ja täbä lä damaö wejei bä ma cui, ö̦jö bä bluca fa yododoblalunö, bä a̦ wayolayoma, Jesús a shäbeje. Ö̦jö däjä, bococu fa o̦cacöjenö, Bilado nijamö a öbölefälömaje, Lomateli bänö Bilado a bada lä lämabono wei a nijamö.
41015002	Ö̦jö däjä, Biladonö a wa̦lii ja, abinaja a cuma. —¿Cafä judio bada bei wa? —a cuma. —Awei. Wa wa̦ cadidou —Jesús a cuma.
41015003	Ö̦jö däjä, nofi bäyäalewä blowäjäwä bä lä cuinö, bluca täbä a̦ ja Jesús a wa̦fa tamaje.
41015004	Ö̦jö däjä, Biladonö a wa̦lii co̦oma. —¿Wedi tä tabä wa wa̦ li juomi? —e cuma—. Wa wa̦fa lä talajei, ¿wa täbä a̦ ji̦liblaimi tawä?
41015005	Ö̦jö ma cui, Jesús a wa̦ juo co̦daanomi. A wa̦ juo fa mlacunö, Bilado a bufi shino yai wedinajamoa dodijilayoma.
41015006	Bei. Abinaja Bilado a showadi cuaama. Judio bänö Yai Bada a waiteli lä jayuano wei a nofi co̦camoaö co̦oje däjä, judio bä fe lä labono wei, ai moli a shino fadamaö co̦oma, judio bänö a wa̦fa yubou lä cadidiono wejei a lä cui.
41015007	Ö̦jö däjä, Lomateli bä a̦ bada juaö lä mlajei, ai bä fe labomaje. Ai a lä cui, Balabasi a wa̦fa cuoma. Jelusaleteli bä lä shifilimoblalono wei däjä, ai a shäa dicolema yalo, a fe labomaje.
41015008	Bilado a showadi lä cuaaö wei tä daöje yalo, judio bä bluca fa co̦camoliyonö, bä fe lä laono wei ai moli a famaö co̦o bufimaje.
41015009	A wa̦ juo ja, abinaja Bilado a cuma. —Judio wamacö nija a bada cuobä a lä cui, ¿ö̦jö bei wama a jujeblamaö bufii tawä? —a cuma.
41015010	Einaja Bilado a cuma. Nofi bäyäalewä blowäjäwä bä daö malä waiquiono wei. “Jesús a dodijaö ayao cudeenö, a shämaö bufi doblaoje”, bä nofi tabou waiquioma.
41015011	Ö̦jö ma cui, nofi bäyäalewä blowäjäwä bänö täbä shi domaö waiquia dicoaje yalo, Jesús mlai, Balabasi a wa̦fa shino yai yublalemaje, a jujeblamabä.
41015012	Abinaja Bilado e cuu nomöjöoma. —Ja̦o. Inaja wamacö cuu ja, judio wama a wa̦fa bada lä jilabou wei a lä cui, ¿wedinaja ö̦jö ya yai li taamabä? —e cuma.
41015013	Ö̦jö däjä, bä a̦ shi doa co̦a dicolayoma. —¡Fii balitama defi jamö, a shino da basumacö! —ebä cublalou co̦oma.
41015014	—¿Wedi tabä fii balitama defi jamö ya li basua bädamaquei? ¿Wedi bei tä li taö dodijioma? —a Bilado cuma ma cui, ö̦jö a wa̦ ja, bä a̦ yai balaa dicolayoma. —¡Fii balitama defi jamö, a da basumacö! —bä cublaloma.
41015015	Ö̦jö däjä, bä lä co̦camono wei bä bufi doblamabou bufi doblaoma yalo, Balabasi a faa co̦malema, bä lä cuno weinaja showawä. Jesús a si fa yafelimalalönö, fii balitama defi jamö a basuabeje, a jöböa majöquema.
41015016	Ö̦jö däjä, bada tä yafibö sibo lä ji̦coloi jamö, sodado bänö Jesús a öböbou ca̦i siboa majöa co̦layofälömaje. Cama ai bä ca̦i sodado mashi bluca nacaalalemaje.
41015017	¿Ö̦jö tawä? Camishi ushi wacäjäwä labe cäcö ja, a jole jole lucäa nomöjömalemaje, bada bä nö ö̦jöböamobä bä showadi lä didio wei cäcö lä culenaja cäcö ja. Too totocö mösöcöbö fa motoleblalöjenö, Jesús nija totocö yojoquemaje, bada bänö olo bä showadi lä yojobou wejeinaja showawä.
41015018	Cama nija bä fa icublaanö, a nö waiblaöje ja, abinaja a nowa jole tamaje. —¡Bada tä! Judio bä nija wa bada lä läle, ¡dodijidawä wa bälödiobä! —a nowa jole tamaje.
41015019	Ujudidiwä desinö a fe shäbemaje. A ca̦i cläshamaje. Bä möfe ca̦i jole deidolanö a nofi jole jole badamoamaje.
41015020	Inaja a nö waiblaö cuaaö fa balöojenö, ushi wacäjäwä cäcö jayua fa co̦lujenö, cama ecö ja a didia co̦maquemaje. Ö̦jö däjä, fii balitama defi jamö a basuabeje, sibo jamö a öböa taa majölefälömaje.
41015021	Jesús a öböbou ca̦i lä juimadujei jamö, Sileneteli Simón a lä co̦imi a mö bamalefälömaje. Alejado, Lufo, ö̦jö cäcöbö lä cui bei fö̦ö e cuoma. A mö fa bamalöjenö, ö̦jö nija fii defi nia lä blilio wei defi yalucua nomöjöa fe yadimaquemaje, edefi ca̦i nojaobä.
41015022	Cocoda tä a̦fa ulifi lä jilabou wejei jamö, a ca̦i waloquemaje. ¿Ö̦jö tawä? “Cocoda”, täbä caficö lä cudou wei, Felosi blaobä tä a̦fa ulifi taöje.
41015023	Nashiwä toubä ja, co̦wami täbä fa coyocoblalöjenö, a fe nia fa coamajenö, e toubä dodoquemaje. Ö̦jö ma cui, toubä coanomi.
41015024	Fii balitama defi jamö a basuquemaje. Jesús camishi ebä nia fa sheleleablajenö, jömamodima ebä wai ja bä wabäoma, bä nia camishi tabou mö lä feduo wejei bä jömamobä.
41015025	¿Ö̦jö tawä? Motoca a ösöfälöö däjä, a basuquemaje.
41015026	Ö̦jamö etä a̦ oni ca̦i shadimaquemaje, Jesús nija tä nowa lä cuono wei tä dablamobä. Abinaja etä a̦ oni cuma. “Judio bä nija a bada cuobä, ei a”, etä a̦ oni cuma.
41015027	-
41015028	Fii balitama defi jamö, Jesús a basua fa möamobalöjenö, cäcöbö doblou lä mlai cäcöbö ca̦i basua lu̦locua mö feduquemaje. Acasi boco mashi jamö ai a, jayu boco mashi jamö ai a, cäcöbö basua taaquemaje.
41015029	Ai bä lä cui bä jayuafälölanö a jömamaje. A nö ca̦i waiblamaje. Abinaja ebä cuma. —¡Bei tawä! ¡Wa nö nia jo̦wa lä wa̦lojano wei! Yai Bada wa etä yafi fa wa̦lialönö, bolacabö tä mö didi fa cublalunö, ¡wa etä yafi nia i̦tamaö lä co̦ono wei wa nofi lä cui!
41015030	¡Cafä a yai da bayeliblamolu, ö̦jö lä! Wa ma basule ma cui, ¡a da itolu! —ebä cuma.
41015031	Inaja showawä judio bada bä ma cuinö a nö ca̦i waiblaö cuo mö feduomaje. Nofi bäyäalewä blowäjäwä bä ma cui, Moisesi etä a̦ ja täbä lä damaö wejei bä ma cui, judio ai bä bada ma cui, abinaja bä nowa tayou ja bä cuma. —Ai täbä jo̦wa bayeliblaö ma cuaano wei ma cui, ¿wedi tä tabä cama bei a li bayeliblamamou mlaa cule?
41015032	Yai Bada tänö a shömabä a lä yaileno wei, ei a cua waiquiwä ja, judio bä nija a bada cuobä a waiquiwä ja, fii balitama defi jamö a basudio dicoo mlai ja, a yai itou showadaobä. Bäma a itou fa dalalönö, ö̦jö däjä bäma a wa̦ bejedi yai bufiblaö showadaobä, ¿ö̦jö tawä? —bä jole cuma. Fii balitama ai deficö jamö, cäcöbö basua mö lä fedule cäcöbö ma cuinö a nö ca̦i waiblaböma.
41015033	Bei. Motoca a yo̦loloblojolayou däjä, tä mö jödödöwa dödölayoma. Motoca a itou bäshäcuaö däjä tä shi̦i jomoblou co̦layoma.
41015034	¿Ö̦jö tawä? Tä shi̦i jomoblou co̦o lä bufiole däjä, Jesús a wa̦ i̦cali fa falönö, cama bä caficö a̦ ja, abinaja a cudaliyoma. —¿Eloi, Eloi, lema sabadani? Inaja a lä cuobojoli, abinaja a yai cuma. “¡Yai Bada bäfä lä bufiblale! ¡Yai Bada bäfä lä bufiblale! ¿Wedi tä tabä bei wale li daa dicofälöö cufe?” ¿Ö̦jö tawä? Einaja a yai cudaliyoma.
41015035	Bä ublao lä ajedeono wei ai bä lä cuinö a wa̦ fa ji̦liläjenö, abinaja bä cuma. —¡Bei, bei! ¡Elia a jo̦wa nacaö lä cule, Yai Bada a wa̦no wäyälewä a jaba Elia lä cuono wei! —bä cuma.
41015036	Ö̦jö däjä, nashiwä toubä befi ca̦i lä i̦taono wei jamö ai a fa läläicunö, ö̦jö toubä ja tä madofi wai fa ca̦dalönö, fii fi ja tä fa ji̦ibanö, Jesús caficö ja toubä befi ca̦i dodobou ajedeojolayoma. Toubä befi ca̦i dodobolanö, abinaja cama ebä nija a cuma. —¡Waija, waija! Bämacö nö daablalou da balöo, ¿ö̦jö tawä? Elia bäma a waloo fa mönö, ö̦jönö bäma a itoblamaö möbä —a cuma.
41015037	Ö̦jö däjä, Jesús a i̦cali fa la̦amolunö, a je̦le je̦lemou mladaliyoma.
41015038	Ö̦jö däjä showawä, Yai Bada etä yafi jamö camishi cäcö bada acadafu lä läono wei, cäcö cacablou wädätefälöma.
41015039	Sodado 100 bä ca̦i lä cuono wei a bada lä cui, Jesús a mö lä yaile jamö a lä ublaono wei a lä cui, a je̦le je̦lemou mladou fa dalalönö, a wa̦ faö showadaoma. —Bejedi lä quiji a lä cui, ¡Yai Bada tä Ijilubö e cuo dodijioma! —a cuma.
41015040	Ö̦jamö suwä bä ca̦i cuoma. Bä jäwäjäwä ca̦i fa ublajaonö, bä nö ca̦i labajami dablalou mö feduo showaoma. Ö̦jö bä nijamö Madalateliyoma a María cuoma. Santiago a fiya lä cui, ö̦jö bä nöö e ca̦i, José bä nöö e showawä lä cui. María ö̦jö a wa̦fa ca̦i cuo mö feduoma. Salomei a wa̦fa suwä lä cule, ö̦jö a ca̦i cuoma.
41015041	Calilea jamö a Jesús cuo däjä, ö̦jö bä suwä lä cui bä showadi yauadima. A bayeliblaö cuaafälömaje. Ai bä ca̦i suwä bluca cuo mö feduoma, Jelusale jamö Jesúsnö bä ca̦i lä juno wei bä lä cui.
41015042	Sábado tä mö jalu nia cublou lä fenao wei tä weyade cublou waiquia ja, bä ojodamou showadaoma. Ö̦jö tä fena ja täbä yanöcöobä tä nia cuoma cudeenö, tä tamobä tä lä cule tä taö showadaomaje.
41015043	Alimadeateli a José lä cui, a bufi fa lojododalunö, Bilado nija a fa icuicunö, Jesús a wa̦fa nomawä boma. Ö̦jö a José lä cui, judio bada bä lä läono wei bä nija a coyocooma. A nofi yai tabou dodijiomaje. Yai Bada tänö cama ebä nia ca̦i lä cuo wei, José a ma cuinö, ö̦jö tä nö ca̦i shi jaliwä dablalaö mö feduoma.
41015044	Bilado a lä cuinö, “A nomaa waicölöfe daanö”, Jesús a nofi tabou fa mlacunö, sodado 100 bä ca̦i lä cule a bada nacalema, a lä nomalayono wei tä nia wa̦lii fa cadidionö.
41015045	Sodado a bada lä cuinö, a wa̦fa nomaö cadidou tama yalo, José nija a nomawä dämalema.
41015046	Jesús a nomawä ja̦loblabä, Josénö camishi acadafu au cäcö lululema. Ö̦jö däjä, a nomawä fa i̦tomalönö, ö̦jö cäcö au dude ja a ja̦loblalema. Maa maca jamö a maquequema, nomawä bä maqueblaabeje maca lä tablaleno wejei jamö. Ö̦jö däjä, maca fe laobä, maa ma bada jiluluquefälöma.
41015047	Ö̦jamö Madalateliyoma a María lä cui, José bä nöö María e sho, cäcöbö nö daoma. Jesús a nomawä lä maqueono wei a dabölalema.
41016001	Täbä lä yanöcöo wei tä mö jalu jayublou waiquilayono wei ja, suwä bänö täbä nö lä cle̦deli wei täbä lulualalemaje, a nomawä lä maqueono wei jamö täbä ca̦i jubeje. Nomawä täbä showadi jölöcaö lä cuaaö wejeinaja, Jesús a nia taamamaje. Madalateliyoma María a cuoma, Santiago bä nöö María e ca̦i, Salomei a ca̦i.
41016002	Bei. Ö̦jö tä fena ja, domingo tä mö jalu lä cublole däjä, suwä bä jocäblou fa fenablalonö, maa maca jamö bä aa fenalayoma, motoca a jaba juimaö däjä.
41016003	Bä lä juimadi jamö, abinaja bä nowa tayofälöma. —Ö̦jö ma cui, maa maca jamö bämacö lucäbä, maa manö yoca lä lale, ¿wedinö ma li jilulublabä? —bä nowa tayofälöma.
41016004	Ö̦jö däjä, maa maca jamö bä ajedou däjä, tä fa mödalöjenö ma bada jilulano dalalemaje. Bada ma bada cuoma.
41016005	Maa maca jamö bä lucäa fa showadaalunö, jayu boco mashi jamö fiya tä döcöa dalaledayomaje. Camishi aulimi labe cäcö ja a didioma. Ö̦jö a fa dalalöjenö bä bufi shädayaimou dodijioma.
41016006	Abinaja tä cuma. —Bä bufi shädayaimo dijä. Nasaleteli Jesús wama a lä dayäboyoi, fii balitama defi jamö a lä basuqueno wejei a lä cui, fei däjä äyämö a cuami. A demi jocädou waiquilayoma. A nomawä lä maquequeno wejei wama tä möblaaö balöobä, ö̦jö lä.
41016007	Wama tä möblaaö fa balöonö, cama ebä lä nocamabono wei bä lä cui, wama bä yömölajalayobä, Pedro a ca̦i showawä. Calilea jamö a dablaö co̦obeje a nia balöfälöö. A nia dablaö co̦oje, bä nowa lä tano weinaja showawä —e cuma.
41016008	Maa maca jamö bä faa fa co̦bofälönö, bä quilili docua showalayofälöma. Bä nö quilili bleaama cudeenö bä blösö blösömoma. Bä quilii fe balojooma yalo, moli a ma cui nija tä a̦ wäyäö bädaonomije.
41016009	¿Ö̦jö tawä? Domingo tä mö jalu cublou däjä, Jesús a demi jocäblou co̦o fenalayoma. Madalateliyoma a María lä cui nija a damoa balölaliyoma, ebä fecula 7 lä yashublaleno wei a suwä lä cui nija.
41016010	Ö̦jö däjä, Jesúsnö bä lä nocamabono wei bä lä cui bä bluca ö̦cöö däjä, María a waloa co̦beyoluma. A waloa fa co̦boyonö tä a̦ wäyäö showadaojoloma.
41016011	Ö̦jö ma cui, a wa̦fa demi tama ma cui, a lä dalaleno wei a wa̦fa ca̦i wäyäma ma cui, a wa̦ bejedi bufinomije.
41016012	Inaja a cublou waiquilayono wei ja, shomi jamö cama ai ecöbö jufälöbä jamö, jai shomi a damoa cua majölaliyoma.
41016013	Ö̦jö cäcöbö mö yabadou co̦a fa showadalofälönö, cama ebä yömölaböö ma co̦oyoluno wei ma cui, “Ei bejedi lä cäcöbö a̦”, bä bufi ca̦i cunomi co̦wä.
41016014	Ö̦jö tä cublou fa balölonö, bä iyabä jamö, cama 11 ebä nija a damoa co̦a majölaleyoluma. A demi jocädou lä möno wejei, bä a̦ bejedi bufinomije yalo, bä a̦fa dobloimi tayoluma. Bä bufi a̦fa ca̦i jifuwä tama.
41016015	Abinaja bä nowa tama. —Bä bälöblawä lä jödödöblai bä nijamö wamacö juu fa cuaafälönö, jödödöwä bä lä cublai bä nija iba dodijidawä tä a̦ wäyäö da cuaaje.
41016016	Wale a̦ bejedi lä bufii wejei bä lä cui, bä fe fa ojoblamolunö, bä jucäamou wä. Ö̦jö ma cui, wale a̦ bejedi bufii lä mlajei bä waimamobä cäbä.
41016017	Wale a̦ bejedi lä bufii wejei bä lä cuinö, tä nö lä quilijii tä nia wawämaö cuaaöje, Yai Bada a mayo lojode dablabeje. Fecula bä nia ca̦i yashuuje. Shomi bä caficö a̦ ma cui ja, bä a̦ ca̦i nia faö.
41016018	Olu bä ma däablaö wejei ma cui, toubä lä wayu wei toubä ca̦i ma coaö wejei ma cui, bä nia shominajabloimi. Täbä lä jaliliaö wei bä nija bä imicö fa maqueonö, bä nia jalomaö cuaaöje —bä nowa tama.
41016019	Ö̦jö däjä, Bada tä Jesúsnö bä yömölaa jödödöa fa balölönö, fedu jamö a co̦molayoma. Yai Bada boco jayu mashi jamö, a döcäaledayoma.
41016020	Ö̦jö däjä, cama ebä fa alufälönö, jödödöwä täbä lä bälöblai bä nijamö bä yömölaö blaucou cuaamaje. Bä yömölaöje däjä bä a̦ nö bejedi ö̦jöböamobä, Bada tänö bä ca̦i bayeliblaö cuaama, tä nö lä quilijii tä wawämaö cuaabeje. Inaja lä tä yai cuoma.
42001001	Camiyä yamacö nijamö, Jesucristo a lä cuaano wei tä a̦ bluca onimabeje, bluca bä wabäo waiquiwä.
42001002	Yamalecö yömölaöje ja bä lä cuno weinaja, inaja showawä tä a̦ oniblaö cadidiomaje. ¿Ö̦jö tawä? Tä bluca lä cuaano wei däjä, bä mamo lä showaono wei bä lä cuinö yamalecö yömölamaje, tä a̦ showadi lä wäyäno wejei bä lä cuinö.
42001003	Camiyä ya ma cuinö, ya tä a̦ yanöcö wa̦liadalaö fa cuaanö, ya tä a̦ ca̦i oniblaö bufi doblaoma. Tä bluca lä cuaano wei, cafä Deofilo bada wa nija ya tä a̦ oni shömabä, ya tä a̦ oni jödödöbou lä cule,
42001004	ei wa tä a̦ oni fa mönö, cafä nija tä a̦ lä wäyäno wejei wa bä a̦ bejedi dablabä.
42001005	Judea jamö Elode a bada lä läono wei däjä, nofi bäyäalewä Sacalia a bälöo mö feduoma. Bä suwäbö Elisabei e a̦fa cuoma. Ö̦jö a suwä lä cui, Aaloni nodiwä e suwä cuoma. ¿Ö̦jö tawä? Nofi bäyäalewä bä ojodamou lä nomöjono wei bä yaiblamoma. Sacalia a lä cui, Abiasi ebä nija a co̦caoma.
42001006	Ö̦jö cäcöbö lä cui, Yai Bada nija cäcöbö cadidoma. Bada tänö tä tamaö lä bufii wei tä ja, showadi cäcöbö cadidoma yalo, cäcöbö a̦fa tamobä etä cuonomi.
42001007	Ö̦jö ma cui Elisabei a shöbönabödalou fa mlacunö, cäcöbö badao ma waiquiono wei cäcöbö ijilubö cuonomi.
42001008	Bei. Yai Bada etä yafi jamö Abiasi ebä ojodamou nomöjöobä tä lä cublaliyono wei däjä, täbä nofi bäyäabeje jamö Sacalia a läoma. Ö̦jamö a läo däjä,
42001009	u̦eshi yano jamö a fabä a yaimolayoma, wa̦queshi bä nö cle̦deli lä u̦cucamou wei bä wacö döcäbä. ¿Ö̦jö tawä? Abinaja bä showadi cuaama. Nofi bäyäalewä bei bä a̦fa lä cublai bä a̦fa fa onimajenö, a nia lä yaiamou wei a wa̦fa oni wawäblou mömaje.
42001010	¿Ö̦jö tawä? Sacalianö wa̦queshi bä nö cle̦deli lä u̦cucamou wei bä wacö döcäö däjä, Yai Bada etä yafi je̦fa jamö, bä bluca lä yododano wei bä nö bayeli nacao sibooma.
42001011	Ö̦jö däjä, Bada tänö a̦jele etä fa shömöludunö, Sacalia nija etä wawälayoyoluma. Täbä nö wa̦queshi cle̦deli lä u̦cucamou wei täbä maqueobä defi ola jamö, a ublaa ajedequema.
42001012	Ö̦jö tä fa dalalönö, Sacalia a bufi fa mablalunö, a fe taläblaliyoma.
42001013	Ö̦jö ma cui abinaja a̦jelenö a nowa tama. —A quili dijä, Sacalia. Yai Bada nija wa nö bayeli lä nacao wei tä a̦ ji̦lio culadi. Suwäböfä Elisabei a lä cuinö, ijilufä a nia tablaö. Juan wa wa̦fa nia jilaö.
42001014	Ö̦jö nija wa bufi nia doblalou. Ai bä ma cui, ijilufä a oshe wawäblou cudeenö bä bufi nia bluca doblalou cuaaö.
42001015	Bada dodijiwä a cuobä, Bada tänö a nia malä tablamaö wei. Nashiwä toubä nia coaimi. Ai toubä ma cui, täbä shi lä wa̦lii wei toubä nia coaimi dodijiwä. Bä nöö nija a didio showao däjä, Yai Bada tä Bufinö a nia jödödöbou showao.
42001016	’Isaeli ebä nodiwä lä cui, Yai Bada nija bä bufi mö blucaobä, bluca bä bufi nia taamaö, a bufiblabeje a lä cui nija —a nowa tama—.
42001017	Bada tä nijamö ijilufä a nia balöfälöö. Yai Bada a wa̦no wäyälewä Elia a bufi nö wa̦lojomabou lä cuono weinaja, inaja showawä ijilufä a bufi nö nia wa̦lojomabou cuo. Ö̦jö a wa̦ ja, bä fö̦ö ebänö bä ijilubö ebä nia nofiamaö co̦oje. Cama a wa̦ showawä ja, Yai Bada a wa̦ juaö lä mlajei bä ma cui, bä lä dodijaö wei bä bufi jaducuwä lä culenaja, bä bufi nia jaducuwä tablamaö mö feduo. Bada tä nia lä juu wei jamö a wa̦no nia taö balöablalou, a wa̦ ji̦liaö dodijidaobeje —a̦jelenö a nowa tama.
42001018	Abinaja Sacalia a cuma. —Wa wa̦ lä fafe, ¿wedi tänö bäfä a̦ nö li bejedi ö̦jöböabä? Wa̦lobada ya malä cui. Iba suwä a ma cui, a suwäbada waiquiwä —a cuma.
42001019	Ö̦jö däjä, a̦jele abinaja e cuu mö feduoma. —Camiyä Cablieli cä ya. Yai Bada tä lä cule jamö showadi ya e ajedeo. Cafä bäfä yömölabä wale shömöledayoma, ei dodijidawä ya tä a̦ wäyäyolubä.
42001020	¿Ö̦jö tawä? Wale a̦ bejedi bufiimi dicoo tä nowa ja, wa wa̦ nia fablou jaöomi. Ya tä a̦ lä wäyäfe tä bejedi cublou däjä, wa wa̦ nia shino faö dodijidablou co̦o. Tä wawäblou bufio däjä, tä nia bejedi cublou —a̦jele bei a cuma.
42001021	Je̦fa jamö bä lä yododoono wei bänö, Sacalia a faö co̦o nö dabomaje. Yai Bada etä yafi u̦eshi jamö a nö dededayou ja, bä bufi wedinajamoma.
42001022	Ya̦cumö a faa fa co̦lunö, a wa̦ faö mlai ja, bei imicö juablalou cuaama. Bei imicönö bä lä yömölano wei ebä bufi fa möblalunö, “Yai Bada etä yafi u̦eshi jamö, ¡a̦jele a nofi wawäa yailayodayoma!”, bä bufi cudaliyoma.
42001023	Yai Bada etä yafi jamö Sacalia a nia lä läono wei tä fa jödödöblalunö, a co̦layoma.
42001024	Tä nö fa dedejedalunö, bä suwäbö Elisabei a shöbönabölayoma. A wawäblou mlai ja, belibo 5 bä famalanö, abinaja a suwä cuma.
42001025	—Ijiluyä ya tablabä, Bada tänö wale bayeliblaleyoluma. Fei däjä wale a̦fa nia wayoaimije —a cuma.
42001026	Elisabei a lä shöbönabö wei, belibo 6 a famaö bäshäcuaö däjä, a̦jele Cablieli a lä cui, Yai Bada tänö a shömöa co̦lema. Calilea tä ulifi jamö, Nasaleteli bä shabonobö jamö, a shömöa nomöjöledayoma.
42001027	Ö̦jamö lä María a wa̦fa moco lä cule nija, a shömölema. David nodiwä a José lä cuinö, ö̦jö a nia suwä däama. A wa̦fa boma ma cui, cäcöbö doayonomi showawä. A suwä jubamou dao lä mlai a suwä cuo showaoma.
42001028	María nija abinaja a̦jele e cuyoluma. —Cafä nija ya wa̦ nia faö, wa bayeliblabä wa nofi lä ojodaboladi wa nija. Bada tänö wa ca̦i cua lä cule —a cuma.
42001029	Ö̦jö a wa̦ ja, María a bufi fa mablalunö, “¿Wedinaja wale nia fa taamanö, wale nowa li taö cule?”, a bufi cudaliyoma.
42001030	Ö̦jö däjä, María nija abinaja a̦jele e cuma. —A quili dijä, María. Yai Bada tänö wa bayeliblabä, wa nofi ojodabou waiquia lä cule.
42001031	¿Ö̦jö tawä? Wa nia shöbönaböö. Ijilufä wa̦lo wa nia tablaö. Jesús wa wa̦fa nia jilaö.
42001032	Bada a nia yai cuo. Yai Bada tä Bada lä ayai Ijilubö e a̦fa nia jilaöje. Yai Bada tänö bada tä David a bälöa lä lojodomabono weinaja, ijilufä a nia bälöa lojodomabou cuo nomöjöo.
42001033	Jacobo ebä nija a nia Bada läo shi wa̦lii. A Bada bälöo lä dodijio wei etä nia mladoimi —e cuma.
42001034	Abinaja a̦jele a nija María a cuma. —¿Wedinaja ya li shöbönaböa cua bälayou? Ya jubamou dao lä mlai ya showawä —a cuma.
42001035	Ö̦jö däjä, abinaja a̦jele e cuma. —Yai Bada tä Bufinö wa fe walou däjä, Yai Bada tä Bada lä ayai tä lojodenö wa nia jo̦yablaö. Ö̦jö cudeenö ijilufä a nia yaio. Yai Bada Ijilubö e a̦fa nia jilamou.
42001036	Abinaja ca̦i. Amiyofä Elisabei a suwäbada lä cui, a shöbönabö. Bä ijilubö wa̦lo a didibou. “A ijilubö nö cublobimi waiquiwä”, a nofi ma tabono wejei ma cui, a lä shöbönabö wei, belibo 6 a famaö bäshäcuaö waiquia lä cule.
42001037	¿Ö̦jö tawä? Yai Bada tänö tä taö daö lä mlai, etä cua malä mlai —a cuma.
42001038	Abinaja María a cuma. —Inaja lä waiquiwä. Wa lä cufenaja tä yai cuobä. Bada a nosie juamobä ya e waiquiwä malä cui —a cuma. Ö̦jö däjä, a̦jelenö a daa co̦quefälöma.
42001039	Tä fe fa weyadalunö, Judea tä ulifi lä jefubö wei jamö María a shi jalijiwä ca̦i ayofälöma. Ö̦jamö lä, ai bä shabonobö jamö a fa co̦blalunö,
42001040	Sacalia a yai lä bälöle jamö a co̦blou majölayoma. A fa falönö, Elisabei nija a wa̦ fayoluma.
42001041	María a wa̦ fa ji̦lilänö, Elisabei bä ijilubö e lä didibono wei e i̦cali qui̦blaliyoma. Ö̦jö däjä, Yai Bada tä Bufinö Elisabei a fa jödödöblalunö,
42001042	a wa̦ bädaliyoma. María nija a wa̦ i̦cali faö ja, abinaja e cuma. —Suwä bluca bämacö ma cule, Yai Bada tänö cafä wa bayelibobä wa yai. Ijilufä wa nia lä tablaö wei a ma cui, ö̦jö a nia ca̦i bayelibou fe balojoo.
42001043	Iba Badayä bei bä nöö wa e lä cuinö, camiyä wale fe walobä ya mlai ma cui, ¡wale fe nofi waloo jäa dodijia yaiboyoi!
42001044	Bäfä a̦ lä ji̦liaö wei däjä, ijiluyä ya lä didibole a bufi doblalou ja, i̦cali a malä qui̦blalufe.
42001045	Bada wa wa̦ bejedi bufii lä showadaono wei wa lä cui, Yai Bada tänö wa nia yai bayelibou —Elisabei a cuma.
42001046	Ö̦jö däjä, María a wa̦ bädaliyoma. Abinaja a cuma. —Bei ya bufi cadidiwänö Bada ya nofi doablaö.
42001047	Yai Bada nija bejedi lä ya bufi doblalou, wale lä jucäaö wei a lä cui nija.
42001048	Ö̦jö a nosie juamobä ya e lä cui, wale nö bayeliblabö ya ma mlai, wale bayeliblaö. Fei däjä ma cui, obi ma cui, bä bälöaö lä nodiaö wei bä blucanö, wale a̦fa nia wayoaö nodiablalouje. “Yai Bada tänö ö̦jö a nofi yai bayelibou dodijiono wei”, bä nia cuu.
42001049	A yai lä lojode weinö wale bayeliblaö fe malä balojoono wei. Yami a yaia.
42001050	A nö quili lä taö wejei, showadi cama ebä nofi ojodabou nodiablalou.
42001051	Cama a lojodenö a nö wa̦lojaö. ’“Camiyä cä yai”, bä nofi lä tamamou wei, Yai Bada tänö bä yashublaö shelelou.
42001052	Bada bä yai bälöo lä dodijio wei bä ma waii wei ma cui, bä dodijidawä jömöo lä mlai bä nofi shino wawädowä tabou.
42001053	Bä lä ofäö wei, dodijidawä tä ja bä ma dodijamaö däjä ma cui, bä nö lä madofibö wei bä lä cui, ö̦jö bä bloque shömaö co̦o.
42001054	Isaeli bäma ecö lä cui, Yai Bada tänö bämalecö bayeliblaö, a nosie juamobä bäma ecö lä cui. ’A wa̦fa wäyämou lä balöono wei, tä a̦ nofi jaducubolanö bämalecö nofi ojodabou,
42001055	bämacö nö badabö nija a wa̦ nö wäo lä balöono weinaja showawä. Ablaamö a ma cui, cama nodiwä bä ma cui, bä nofi nia bluca ojodabou nodiablalou showaoma —María a cuma.
42001056	Elisabei nijamö Maríanö belibo jai 3 bä fa famalönö, a co̦a co̦layoma.
42001057	Bei. Elisabeinö bä ijilubö e tablabä etä fa cublalunö, bä ijilubö wa̦lo e tablalema.
42001058	Cama nija bä bälöo lä ajedeono wei bä ma cuinö, cama ebä mashi ma cuinö, tä a̦ ji̦lilemaje. Bada tänö a nofi ojodabou fe lä balojoono wei tä a̦ fa ji̦liläjenö, cama bä bufi ca̦i doblalou mö feduoma.
42001059	Ijilu a wainö, 8 tä mö didi fa tablamalönö, a mosi sicö joyabeje, bada bä waloquema. Ö̦jö däjä, bä fö̦ö e nija Sacalia a wa̦fa mini ma yädäamano wejei ma cui,
42001060	bä nöö e a̦ läoma. —Ma —a cuma—. Juan a wa̦fa nia cuo.
42001061	Cama nija abinaja bä cuma. —Juan mlai —bä cuma—. Afä bä mashi nija Juan ai a wa̦fa cua malä mlai.
42001062	Ö̦jö däjä bä fö̦ö e nija, bei bä imicönö bä ijilubö e a̦fa wa̦lii nomöjöomaje.
42001063	A wa̦ oniabä, bä fö̦ö enö etä nacama. Etä fa jöböcöjenö, a wa̦fa oniquema. “Juan a wa̦fa cua”, tä oni fa möjenö, bä bufi bluca shädayaimoma.
42001064	Ö̦jö lä däjä, bä fö̦ö e aca jayublou fa co̦lonö, a wa̦ jaba faö ja, Yai Bada a nofi doablama.
42001065	¿Ö̦jö tawä? Bä bälöo lä ajedeono wei bä quililaliyoma. Judea tä ulifi lä jefubö wei jamö, bä bluca lä bälöblai bä lä cuinö, ö̦jö tä a̦fa bluca wayoamaje.
42001066	Tä a̦ lä ji̦liano wejei, bä bufi bluca dayäo fe balojooma. Abinaja bä cuma. —¿Wedinaja ei a nia ijilu cuaaö? —bä cuma. Bada tänö a bayelibou malä wawädoono wei.
42001067	Ö̦jö ijilu bä fö̦ö e a̦ falayoma, Sacalia a lä cui. Yai Bada tä Bufinö a fa jödödöblalunö, Yai Bada a wa̦no wäyäö ja, abinaja a cudaliyoma.
42001068	—Isaeli bäma ecö nija a Bada lä bufiblamou wei a waloqueyoluma, cama bäma ecö nowa co̦amabä. ¡Bäma a nofi da doabla, ö̦jö lä!
42001069	Bämalecö jucäabä, a nö lä wa̦lojaö wei a shömölema. Yai Bada a nosie lä juano wei a David lä cui, ö̦jö a nodiwä waiquiwä.
42001070	Yedu jamö ma cui, cama a wa̦no wäyämobä ebä lä yaileno wei, inaja cama bä cuu balöo showadaoma, Yai Bada a wa̦no wäyälewä bä lä cui.
42001071	’A nia lä shömano wei a lä cuinö, bä nö lä nabämou wei bä nija, bämalecö nia jo̦wa jucäaö co̦oma —a cuma—. Bämalecö nofi lä wa̦libou wejei bä bluca nija, bämalecö nia jo̦wa ca̦i nowamaö showaoma.
42001072	Bämacö nö badabö nofi nia lä ojodabono wei tä ja, Yai Bada a yami lä yaile a wa̦ nö wäa balöquema. A wa̦ nö lä wäqueno wei tä a̦ nofi ca̦i jaducubou showawä.
42001073	’¿Ö̦jö tawä? —a cuma—. Nö badabö Ablaamö nija a wa̦fa wäyäö lä balöono wei däjä, a wa̦ nö wäo wawädoo showaoma.
42001074	Bämalecö nia jo̦wa bayeliblama. Bä nö lä nabämou wei bä nija bämalecö nia bayeliblaö läoma, quilii mlai ja, cama Yai Bada bäma a nosie yai juaabä.
42001075	Bämacö demi cuo showao däjä, cama bäma ecö lä yaile, bämacö showadi dodijadibä. Cama nija bämacö yai cadidobä.
42001076	’U̦asi —a cuma—. Cafä ijiluyä wa lä cui, Yai Bada tä Bada lä ayai a wa̦no wäyälewä wa wa̦fa nia jilabouje. Bada tä nia lä juu wei jamö, wa wa̦no nia taö balöablalou, a wa̦ yai ji̦liaö dodijidaobeje.
42001077	Yai Bada ebä nia lä jucäamou wei tä ja, wa bä bufi nia jaducublamaö balöo. Täbä doblou lä mlai tä ma cule, tä nowa nia lä mladamaö wei tä ja, wa bä nia yömölaö.
42001078	Yai Bada bäma a lä bufiblaö wei a lä cuinö, dodijidawä bämalecö nofi malä ojodabou wei. Bämalecö nofi ojodabou yalo, fedu jamö culanö tä shi̦i lä wacacai tä nia waloyoluu.
42001079	Tä mö lä didi wei jamö bä lä bälöle, bä mini lä nomaö wei bä lä cui, ö̦jö bä nija tä mö nia wacacablamaö. Bämacö bufi yanöcöwä ca̦i bälöobä bämalecö nia lulubou —Sacalia a cuma.
42001080	¿Ö̦jö tawä? Ö̦jö ijilu Juan a lä cui, a yawälayoma. A bufi lojodoblaliyoma. Isaeli ebä nija a wa̦ wawäblou showaa mlai, ulifi bloque jamö a cuo balöoma.
42002001	Juan a oshe cuo showao däjä, Lomateli Aucuto a bada nosiemoma, cama bluca ebä lä bälöblai ebä a̦fa oniblamabeje.
42002002	¿Ö̦jö tawä? Bä a̦fa jaba onimamou balöa mlai ja, ö̦jö lä däjä bä a̦fa jaba onimamoma, Silia jamö Silenio a bada lä läono wei däjä.
42002003	Bä a̦fa bluca onimamobä, bluca bä lä bälöblai bä lä cui, cama bä nö badabö lä bälöblamono wei jamö, bä jublou cuaama.
42002004	José a ma cui, a aa mö fedulayoma. Calilea tä ulifi jamö, Nasaleteli bä lä bälöle jamö a culanö, Judea tä ulifi jamö a alayoma. David nodiwä a li cuoma yalo, Belenateli bä lä bälöle jamö a juu cadidioma, David a jaba lä bälöono wei jamö.
42002005	A nia lä däano wei a María sho cäcöbö juma, cäcöbö a̦fa oni taamamobä. ¿Ö̦jö tawä? María a shöbönaböoma.
42002006	Ö̦jamö lä cäcöbö cuo däjä, bä ijilubö e tablabä a ninimoma.
42002007	Fama bä lä cublaaö wei tä yafi mashiquio fa dicoonö, yalo bä yanobö jamö cäcöbö cublaquema. Ö̦jamö lä ijilubö jaba e fa tablalönö, camishi acadafu cäcö ja, a bacojeboma. A fa bacojelänö, yalo bä niibö lä bao wei tä ja, a wai didiquema.
42002008	Ö̦jamö a bölösö blao lä ajedeono wei jamö, ai bänö oweja bä ca̦i cuo fe jalumaje, bä nowamabeje.
42002009	Bada tänö a̦jele e fa shömöludunö, ö̦jö bä nija a fa bädalunö, Bada etä shi̦i fe fa̦yoblaliyoma. ¡Bejedi lä bä quilia dodijilaliyoma!
42002010	Ö̦jö bä nija abinaja a̦jele e cudaliyoma. —Bä quili dijä. ¿Ö̦jö tawä? Ei dodijidawä ya tä a̦ wäyäyolubä, ya itolayou lä cufe, wamacö bufi doblalobä. Cafä wamacö ma cui, bä bluca lä bälöblai bä ma cui, wamacö bufi bluca doblalou fe balojoobä.
42002011	¿Ö̦jö tawä? Wamacö jucäamobä, bada tä David a jaba lä bälöono wei jamö, a oshe wawäblaliyo lä cufe. Yai Bada tänö a shömabä a lä yaileno wei, ö̦jö a Bada.
42002012	Wamale a̦ bejedi möbä, ei ya wa̦. Camishi acadafu cäcö ja, wama a nia ijilu bacojea dablaö. Yalo bä niibö lä bale jamö, a wai didia —e cuma.
42002013	Ö̦jö däjä, yedu a̦jele a lä cule jamö ai bä ca̦i a̦jele bluca wawälaliyoma. Yai Bada a nofi doaöje ja, abinaja bä cuma.
42002014	—Fedu fedole jamö Yai Bada a lä bälöladi, ¡a nofi shino yai doablamobä! Bita jamö a bufi lä doblamabolajei bä lä cui, ¡dodijidawä bä bufi yanöcöwä ca̦i bälöblamou cuaabä! —bä a̦jele cuma.
42002015	Ö̦jö däjä, a̦jele bänö bä daa fa co̦cufälöjenö, fedu jamö bä co̦a co̦layoma. Oweja bä ca̦i lä cuono wejei, abinaja ö̦jö bä nowa tayou juoma. —¡Bei, bei! Belena jamö bämacö juu da showadao, tä jo̦wa lä cublalufe bäma tä möblaabä, Bada tänö tä a̦fa wäyämaö lä bufino wei —bä nowa tayoma.
42002016	Bä shi jalimolanö, bä lobe aa fa showadalunö, María, José sho cäcöbö lä cule jamö, bä fa waloicunö, cäcöbö dalalemaje. Yalo bä niibö lä bale jamö, ijilu a didia ca̦i daa mö fedua showalalemaje.
42002017	Ijilu a fa dalalöjenö, cama bä nija ijilu a wa̦fa lä wäyäno wei tä a̦ ja, bä bluca yömölaö showadaomaje.
42002018	¿Ö̦jö tawä? Oweja bä ca̦i lä cuono wejei bä a̦ ja, bä bufi bluca shädayaimoma.
42002019	Tä bluca lä cublaliyono wei, Maríanö tä nofi jaducubou showalanö a bufi dayäodima.
42002020	Ö̦jö däjä, oweja bä ca̦i lä cuono wejei bä lä cuinö, Yai Bada a wa̦fa dodijaö taö showajei, bä co̦a co̦layoma. Tä lä möno wejei tä ma cui ja, tä a̦ lä ji̦lileno wejei tä a̦ ma cui ja, Yai Bada a wa̦fa doblao tamaje. Bä lä yömölamono weinaja, tä bejedi cublaliyoma yalo, a nofi doablafälömaje.
42002021	Ö̦jö däjä, 8 tä mö didi fa cublalunö, ijilu mosi sicö joyalemaje. Mosi sicö fa joyalöjenö, Jesús a wa̦fa ijilu jilaquemaje, bä nöö e shöbönaböo showao mlao däjä, a̦jele anö a wa̦fa jilaamaö lä bufino weinaja showawä.
42002022	Bei. María, José sho cäcöbö dodijidablou co̦obä etä cublaliyoma, Moisesi tä a̦ oni jamö täbä taamaö lä bufino weinaja showawä. Ö̦jö etä cublou däjä, Yai Bada nija bä ijilubö e mömaböbä, Jelusale jamö e ca̦i jubölayoma, Yai Bada etä yafi jamö,
42002023	Bada etä a̦ oni lä cuu weinaja showawä. Abinaja tä a̦ cuu. Bä ijilubö cublou lä balöo wei bä lä cui, Yai Bada ebä cuobä wama bä nia yaimabou. Einaja tä a̦ oni cuu.
42002024	Yai Bada nija yalo cäcöbö nia ca̦i dodoboböö showaoma, Bada etä a̦ oni lä cuu weinaja showawä. Abinaja tä a̦ cuu. Joledo cäcöbö ma cui ja, wacocoa calaba cäcöbö ma cui ja, Yai Bada tä dobäö daoje. Einaja tä a̦ oni cuu.
42002025	Bei. Jelusale jamö Simeoni a wa̦fa lä cuono wei a bälöoma. Showadi a dodijama. A bejedimou bufi doblaoma. Yai Bada tänö Isaeli nodiwä ebä bufi nia jo̦wa lojodoaamaö lä co̦oyoluu wei tä nö daboma. ¿Ö̦jö tawä? Cama nija Yai Bada tä Bufi yanöcöoma.
42002026	Yai Bada tä Bufinö a yömölaa waiquilema cudeenö, a nö daoma. A nomaö showao mlai ja, Bada tänö a shömabä a lä yaileno wei a nia jo̦wa möö balöoma.
42002027	Bei. Yai Bada tä Bufinö a fa shömanö, Yai Bada etä yafi jamö Simeoni a falayoma. Ö̦jamö a cuo däjä, bä ijilubö Jesús a ca̦i waloböquema, Moisesi tä a̦ oni jamö, ijilu bä taamaö lä bufino weinaja a taamaböbä.
42002028	Ijilu a fa dalalönö, a dälema. A maobolanö Yai Bada a wa̦fa dodijaö tama. Abinaja a cuma.
42002029	—Bada tä. Cafä wa nosie juamobä ya lä cui, fei däjä bufi yanöcöwä wale nia co̦aö. Wa wa̦ nö lä wäbeno wei, tä bejedi cublaliyo lä cufe.
42002030	Yamalecö nia lä jucäaö wei, camiyä bei ya mamocunö ya dalalei lä cufe.
42002031	Täbä bluca jucäabä wa lä yaileno wei, bluca bä lä bälöblai bä ma cui nija, wa tä wawäblamaö lä cule.
42002032	Judio bä lä mlai bä bufi jaducublobä, etä shi̦i nia wacacablou. Isaeli nodiwä, fei däjä yamacö nofi nia yai doablamou —Simeoni a cuma.
42002033	Bä ijilubö Jesús e a̦fa lä wayoamou wei ja, José, María sho cäcöbö bufi shädayaimoma.
42002034	Ö̦jö däjä, Yai Bada nija, Simeoni a lä cuinö cäcöbö bayeliblamaö bufima. Jesús bä nöö nija a wa̦ ca̦i fama. Abinaja María a nowa tama. —Ei ijilu a lä cui nija, Isaeli nodiwä bä bluca wabamobä a waiquiwä. A lä waii wejei, cama bä nia bluca waimamou. A wa̦ lä ji̦liaö wejei, dodijidawä bä nia bluca taamabou. Yai Bada a mayo dablabeje, a nia ma cuo wei ma cui, a wa̦fa nia taöje,
42002035	bä bufi bluca cuu lä ja̦too wei tä wawäblobä. Cafä bä nöö wa e ma cui, jai shocobi anö wa balöcö diquibalemaje, wa bufi nö nia bleaaö cuaaö, wajä wajä bänö —María a nowa tama.
42002036	Ö̦jamö lä Yai Bada a wa̦no lä wäyäno wei a ca̦i suwä cuoma, Ana a wa̦fa lä cuono wei. Aselo nodiwä Fanueli e lä cui, ö̦jö bä tää e cuoma. A suwäbadaoma. Bä fe̦yalobö sho cäcöbö cuo däjä, lasha 7 a faböa balömalema.
42002037	Ö̦jö däjä bä fe̦yalobö e bufi fa mlaicunö, yami a cudalou fa nomöjöonö, a suwäbadao dodijioma. Lasha 84 a faa waiquimalema. Yai Bada etä yafi jamö showadi a cudioma. A möfe bolanö Yai Bada a wa̦fa Bada doblao tama. Didi däjä ma cui, jalu däjä ma cui, a iyaö yabäcou mlai ja, a nö bayeli nacaodima.
42002038	Ö̦jö a lä cui, María nija, José nija a suwä icua fa showadaicunö, Yai Bada nija a bufi a̦fa doblalou wäyämoma. Ö̦jö däjä, Yai Bada nija Jelusaleteli bä bayeliblamobä bä nö bluca lä daono wei bä lä cui bä nija, ijilu Jesús a wa̦fa wäyädima.
42002039	Bada tä a̦ oni jamö, tä tamaö lä bufino weinaja tä taa fa jödödöblabölönö, Calilea jamö bä ijilubö a ca̦i co̦böa co̦layoma, cama Nasaleteli bä nijamö.
42002040	Ijilu a lojode badafälöma. Yai Bada tänö a bufi jaducumabou dodijioma. Ö̦jö nija Yai Bada a bufi fa doblalonö, showadi a bayeliboma.
42002041	Yai Bada a waiteli lä jayuano wei a nofi co̦camoaö co̦obeje jamö, José, María sho cäcöbö showadi jublaadima, Jelusale jamö.
42002042	Jesúsnö lasha 12 a faa fa waiquimalönö, fiya oshe a cuo däjä, ö̦jö sho bä bluca juu co̦ofälöma, showadi bä lä cuaano weinaja showawä.
42002043	Bä iyaö fa waiconö, bä co̦ofälöbä jamö Jesús a jäblou fa ja̦tolonö, Jelusale jamö a jäquema. José, María sho cäcöbö mojoduoma.
42002044	“Ai bä juu mö lä fedule jamö a nocaa”, cäcöbö bufi fa cunö, cäcöbö shi jalimonomi. Cäcöbö juu fe lä weyaaö wei, cama mashi ebä nijamö ma cui, cama nofi ebä nijamö ma cui, a dayäaböma ma cui,
42002045	a dablonomi. A dablou fa mlacunö, Jelusale jamö cäcöbö mö yabaö co̦lanö, a dayäböö cuaaö co̦ofälöma.
42002046	Ö̦jamö lä a dayäaböö showao däjä, 3 tä mö didi fa tablamabölönö, Yai Bada etä yafi jamö ya̦cumö a daböa co̦lalema. Yai Bada etä a̦ ja täbä lä damaö wejei bä nija a coyocooma. Bä a̦ ji̦liama, bä ca̦i wa̦lima.
42002047	Jesús a wa̦ lä ji̦liano wejei bä bufi bluca shädayaimoma. A bufi lä jaducuono wei tä ma cui ja, a wa̦ juo lä moyawäono wei tä ma cui ja, bä bufi shädayaimou dodijioma.
42002048	¿Ö̦jö tawä? Ö̦jamö lä a dablaböö co̦o däjä, cäcöbö bufi ca̦i shädayaimoma. Abinaja bä nöö e cuma. —U̦asi. ¿Wedi tabä wafälecö bufi nö li bleaamaö dicooma? Camiyä ya ma cui, faafä a ma cui, yafäcö bufi jalujolanö bäfä dayäö nö dedeaö waiquiwä.
42002049	Abinaja cäcöbö nowa tama. —¿Wedi tabä Fayä e yafi jamö wafäcö juu cadidou showadao mlai, wafäle li dayäböö cuaaö dicooma? —cäcöbö nowa tama.
42002050	Ö̦jö ma cui, cäcöbö nowa lä tano wei tä ja, cäcöbö bufi jaducublonomi.
42002051	Ö̦jö däjä, cama ecöbö nijamö a nocaa co̦layofälöma. Nasale jamö bä co̦a fa co̦lunö, dodijidawä cäcöbö a̦ juama. Tä bluca lä cublaliyono wei, bä nöö enö tä nofi jaducubou showalanö a bufi dayäodima.
42002052	Jesús a fa yawäfälönö, a bufi moyawäafälöma. Yai Bada a bufi cai doblamabou dodijioma, yanowamö bä cai.
42003001	Lomateli Dibelio a bada läo showao däjä, lasha 15 a faa fa waiquimalönö, cama ebä lämabou mö lä feduono wei, abinaja ebä a̦fa cublamoma. Judea jamö, Bo̦sio Bilado a lämaboma. Calilea jamö, Elode a lämabou mö feduoma. Idulea jamö, Elode a li mashi lämabou mö feduo showaoma, Daconide jamö ca̦i. Ö̦jö Felipe a wa̦fa cuoma. Abilinia jamö, Lisania a lämabou mö feduoma.
42003002	Jelusale jamö, nofi bäyäalewä Anasi, Caifasi sho cäcöbö bada läoma, Yai Bada etä yafi jamö. Ö̦jö bä bada cublamou cuaaö däjä, ulifi bloque jamö Sacalia bä ijilubö Juan a cuobä jamö, cama nija Yai Bada a wa̦ bädaliyoma.
42003003	Ö̦jö cudeenö, Yai Bada etä a̦ ja, Jodana u jamö bä bluca lä bälöblai bä yömölaö cuaama. Wa̦lidiwä tä ja bä bufi lädamaö bufima, cama nija bä fe ojoblamobä. Bä doblou lä mlai tä ma cule ma cui, Yai Bada tänö tä nowa mladamabä.
42003004	Juan a cua showao mlao däjä, Yai Bada a wa̦no wäyälewä Isaia a lä cuinö a wa̦fa wäyäö balöo showaoma. Abinaja tä a̦ cuu. Ulifi bloque jamö bä yömölaö ja, a wa̦ nia lojodoaö. “Bada tä juu lä cuimi!”, a nia cuu. Abinaja bä nowa nia taö, a wa̦ Bada ji̦liaö cadidio showadaobeje. “A nia lä juu wei jamö, bei wama e yo wawämaö fa cuaaimadunö, e yo shaliliblaö da balöloje”, bä nowa nia taö.
42003005	“Tä fe yalö lä möamoblai bä nia quefuo. Jefu bä bluca lä cublai, bä fe nia yalöblamou. Yo cabamou lä a̦loqui wei yo nia dodijidablou.
42003006	Bä bälöblawä lä yaiblai bä bluca lä cuinö, Yai Bada tänö täbä jucäaö bufi lä doblao wei tä nia dablaöje.” ¿Ö̦jö tawä? Einaja Juannö bä nowa nia jo̦wa tama.
42003007	Juan nija bä fe ojoblamobä, bä bluca co̦cablamoyoluma. A wa̦ lojodoaö ja, abinaja Juannö bä nowa tama. —¡Olu bä wayu lä culenaja, wamacö lä cui! Wamacö jolemou. Wamacö fe ojoblamou lä buo wei tänö, ¿wamacö nia nowamamou daanö? Ma. Yai Bada a ishou däjä, wamacö nia nowamamoimi.
42003008	Wamacö bufi lädou dablamobä, bä bejedimou da wawädoo, ö̦jö lä. “Ablaamö nodiwä yama ecö li cudeenö, yamacö doblou fe yadio weicätä”, bä nofi ca̦i tamamou dicoo dijä. Ö̦jö tä nowa cuami. Bämacö nowa malä tale. Yai Bada tänö Ablaamö ebä nodiwä tabou bufi doblao fa cunoja, fei maa mabä ma cui ja, bä nö tablamalebö wei.
42003009	’¿Ö̦jö tawä? —a cuma—. Yai Bada a nia ishoimi daanö? Fii fibä nasöcö jamö, a fa̦yocola yalejebou waiquia lä cule. Ö̦jö cudeenö, nii dodijidawä bä lalou lä mlai fibä nia diyämamou. Cowa wacö jamö fibä nia shäyäblamou —a cuma.
42003010	Bä bluca lä co̦camono wei, abinaja bä cuma. —¿Wedinaja yamacö li bejedimou cuobä, ö̦jö lä?
42003011	Juan abinaja a cuma. —Ja̦o. Ola jamö cäcö lä bolacabolenö, cäcö tabou lä mlai nija cäcö mashi jöböabä, ö̦jö lä. Nii bä lä tabole a ma cuinö, inaja showawä —a cuma.
42003012	Lomateli bada bä befi bä blada lä doaö wejei bä ma cui, ö̦jö bä fe ca̦i ojoblamobä, bä waloquema. Abinaja Juan nija bä cuma. —Tä a̦ wäyäle. ¿Wedinaja camiyä yamacö li cuaabä?
42003013	Abinaja bä nowa tama. —Blada bä däamaö bufii lä cuo wejeinaja, bä nacaö da cadidioje, ai wama bä yädäblamaö ja̦too mlai ja —bä nowa tama.
42003014	Sodado bä ma cuinö, Juan a ca̦i wa̦lii mö feduomaje. —¿Wedinaja camiyä yamacö li cuaaö mö feduobä? Abinaja Juannö bä nowa tama. —Ai bä nija wamacö waitelimolanö, blada bä doaö fe yadiblo dijejä. Abinaja ca̦i. “Wale dobäimi ja, bada bä nija bäfä a̦fa nia wäyäö”, bä cu dijä. Wamacö nowa ojode lä co̦amaö wejei bä nija bä ca̦i nacömo dijä —bä nowa tama.
42003015	Bei. Yai Bada tänö a shömabä a lä yaileno wei a lä cui, bä shi jalimolanö a nö dabomaje. Juan a ma cui nija bä mölama. “Ö̦jö a ja̦towä waiquiwä daanö”, bä bufi bluca cuma.
42003016	Ö̦jö cudeenö, Juan abinaja a cuu mö feduoma. —Ma. Camiyänö bämacö fe ojoblaö däjä, mau u ja bämacö jödödöblamaö. Inaja camiyä ya cuaaö ma balöo wei ma cui, a nö yai lä wa̦lojaö wei a nia waloo nomöjöoyoluu. Ö̦jö a shino yai doblaa ayaa cudeenö, ya bayeliblaö bädaobä tä ma cui ja, ya nö quilibö wei. Bei mamicö lä didio wei etäcö nata bädawä ma cui, ya etäcö nö cushaö quilibö wei. Ö̦jö a lä cuinö, bejedi lä wamacö nia yai jödödöblaö. Mau unö mlai, Yai Bada a Bufinö wamacö nia jödödöblaö. Cowa wacönö täbä ca̦i nia jödödöblaö.
42003017	’Nii bä tamou däjä, mobä yaiblamou lä culenaja, a nia cuaaö —a cuma—. Mobä fa yaiblalönö, tä ulifi aublaö co̦obä. ¿Ö̦jö tawä? Shode walalawä fe ca̦i bada juu waiquia lä cuimi, tesibä fa joyalönö, mobä feiblamabä. Mobä nia lä cuo wei jamö, mobä taablabä. Ö̦jö ma cui, cowa wacö ludalou dao lä mlai jamö, bei tesibä nia yablaö —a cuu nö quiliama.
42003018	Inaja Juannö tä a̦ bluca wäyäö lojodoaö fa cuaanö, dodijidawä tä a̦ ja bä yömölama.
42003019	Ö̦jö ma cui, bada tä Elode a wasöma yalo, etä wa̦lidiblaliyoma. Bada anö cama mashi bei suwäbö e lälema, Elodia a wa̦fa suwä lä cui. Ö̦jö cudeenö Juannö a wasöma. Ö̦jö a nowa suwä shino ja mlai, a lä cuaanö wei tä nowa ca̦i bluca ja, a wasöma.
42003020	¿Ö̦jö tawä? Bada a doblonomi ma waiquii ma cui, ö̦jö lä däjä a yai doblonomi fe balojowä. Juan a fa juwämalönö, a fe lamaquema.
42003021	Juan a fe lao showao mlao däjä, bluca bä fe lä ojomano wei däjä, Jesús a ma cui a fe ca̦i ojoblamolayoma. A fe fa ojoblamolunö, Yai Bada nija a wa̦ faö showao däjä, judu mösö ca jolablaliyoma. Mösö ca fa jolablalunö,
42003022	Yai Bada tä Bufi, jai joledo a cuwä, Jesús nija a itolayoyoluma. Ö̦jö däjä, fedu jamö culanö a wa̦ bädaliyoma. —Ijiluyä bäfä nofimaö lä dodijile, cafä wa. Cafä nija ya bufi yai doblalou dodijia —a cuma.
42003023	Jesúsnö lasha jai 30 a faa fa waiquimalönö, Yai Bada etä a̦ ja bä yömölabä, a wawälayoma. ¿Ö̦jö tawä? Jesús a lä cui, “José bä ijilubö e”, a nofi tabomaje. Ö̦jö José bä fö̦ö, Eli e a̦fa cuoma.
42003024	Eli bä fö̦ö, Madada e a̦fa cuoma. Madada bä fö̦ö, Lewi e a̦fa cuoma. Lewi bä fö̦ö, Mequi e a̦fa cuoma. Mequi bä fö̦ö, Jana e a̦fa cuoma. Jana bä fö̦ö, José e a̦fa cuoma.
42003025	José bä fö̦ö, Madadia e a̦fa cuoma. Madadia bä fö̦ö, Amosi e a̦fa cuoma. Amosi bä fö̦ö, Naomo e a̦fa cuoma. Naomo bä fö̦ö, Esili e a̦fa cuoma. Esili bä fö̦ö, Nacai e a̦fa cuoma.
42003026	Nacai bä fö̦ö, Maada e a̦fa cuoma. Maada bä fö̦ö, Madadia e a̦fa cuoma. Madadia bä fö̦ö, Semei e a̦fa cuoma. Semei bä fö̦ö, Joseco e a̦fa cuoma. Joseco bä fö̦ö, Judawä e a̦fa cuoma.
42003027	Judawä bä fö̦ö, Joanano e a̦fa cuoma. Joanano bä fö̦ö, Lesa e a̦fa cuoma. Lesa bä fö̦ö, Solobabele e a̦fa cuoma. Solobabele bä fö̦ö, Saladiele e a̦fa cuoma. Saladiele bä fö̦ö, Neli e a̦fa cuoma.
42003028	Neli bä fö̦ö, Mequi e a̦fa cuoma. Mequi bä fö̦ö, Adi e a̦fa cuoma. Adi bä fö̦ö, Cosamö e a̦fa cuoma. Cosamö bä fö̦ö, Emadamo e a̦fa cuoma. Emadamo bä fö̦ö, Ele e a̦fa cuoma.
42003029	Ele bä fö̦ö, Jesús e a̦fa cuoma. Jesús bä fö̦ö, Elieseli e a̦fa cuoma. Elieseli bä fö̦ö, Jolimi e a̦fa cuoma. Jolimi bä fö̦ö, Madada e a̦fa cuoma. Madada bä fö̦ö, Lewi e a̦fa cuoma.
42003030	Lewi bä fö̦ö, Simeoni e a̦fa cuoma. Simeoni bä fö̦ö, Judawä e a̦fa cuoma. Judawä bä fö̦ö, José e a̦fa cuoma. José bä fö̦ö, Jonamö e a̦fa cuoma. Jonamö bä fö̦ö, Eliaquimi e a̦fa cuoma.
42003031	Eliaquimi bä fö̦ö, Melea e a̦fa cuoma. Melea bä fö̦ö, Mena e a̦fa cuoma. Mena bä fö̦ö, Madada e a̦fa cuoma. Madada bä fö̦ö, Nadana e a̦fa cuoma. Nadana bä fö̦ö, David e a̦fa cuoma.
42003032	David bä fö̦ö, Isai e a̦fa cuoma. Isai bä fö̦ö, Obede e a̦fa cuoma. Obede bä fö̦ö, Booso e a̦fa cuoma. Booso bä fö̦ö, Sala e a̦fa cuoma. Sala bä fö̦ö, Naasono e a̦fa cuoma.
42003033	Naasono bä fö̦ö, Aminadaba e a̦fa cuoma. Aminadaba bä fö̦ö, Amino e a̦fa cuoma. Amino bä fö̦ö, Ani e a̦fa cuoma. Ani bä fö̦ö, Esomo e a̦fa cuoma. Esomo bä fö̦ö, Fale e a̦fa cuoma. Fale bä fö̦ö, Judawä e a̦fa cuoma.
42003034	Judawä bä fö̦ö, Jacobo e a̦fa cuoma. Jacobo bä fö̦ö, Isaacö e a̦fa cuoma. Isaacö bä fö̦ö, Ablaamö e a̦fa cuoma. Ablaamö bä fö̦ö, Dalei e a̦fa cuoma. Dalei bä fö̦ö, Nacolo e a̦fa cuoma.
42003035	Nacolo bä fö̦ö, Selucu e a̦fa cuoma. Selucu bä fö̦ö, Leu e a̦fa cuoma. Leu bä fö̦ö, Beleque e a̦fa cuoma. Beleque bä fö̦ö, Ebelo e a̦fa cuoma. Ebelo bä fö̦ö, Sala e a̦fa cuoma.
42003036	Sala bä fö̦ö, Cainana e a̦fa cuoma. Cainana bä fö̦ö, Afasada e a̦fa cuoma. Afasada bä fö̦ö, Semö e a̦fa cuoma. Semö bä fö̦ö, Noewä e a̦fa cuoma. Noewä bä fö̦ö, Lameco e a̦fa cuoma.
42003037	Lameco bä fö̦ö, Medusali e a̦fa cuoma. Medusali bä fö̦ö, Enocö e a̦fa cuoma. Enocö bä fö̦ö, Jalede e a̦fa cuoma. Jalede bä fö̦ö, Malaleli e a̦fa cuoma. Malaleli bä fö̦ö, Cainana e a̦fa cuoma.
42003038	Cainana bä fö̦ö, Enosi e a̦fa cuoma. Enosi bä fö̦ö, Sede e a̦fa cuoma. Sede bä fö̦ö, Adana e a̦fa cuoma. Adana bä fö̦ö, Yai Bada a cuoma.
42004001	Jodana u jamö Jesús a culanö, a waloa co̦quema. Yai Bada tä Bufinö a jödödöbou ja, ulifi bloque jamö a lulubou cuaama.
42004002	Ö̦jamö, ulifi bloque jamö 40 tä fe didi cuaaö däjä, fecula badanö a yabäcäblalama. Ö̦jamö a cudio däjä, a iyaö fa mlacunö, 40 tä mö didi lä cublou wei däjä, a ofäö dodijioma.
42004003	Jesús nija abinaja fecula bada a cuma. —Yai Bada wa Ijilubö waiquiwä ja, fei maa ma da nosiema, nii a cublobä.
42004004	Ö̦jö däjä, abinaja Jesús a cuu mö feduoma. —Ma. Abinaja Yai Bada tä a̦ oni cuu. Nii bä ma waö wejei ma cui, ö̦jö tä bädawänö täbä nia demi cudiomi. ’Einaja tä a̦ cuu —Jesús a cuma.
42004005	Ö̦jö däjä, tä ösöwä lä dodijii jamö, fecula badanö Jesús a bälaquedayoma. Ö̦jamö cäcöbö culanö, Jesús nija, bita jamö täbä jödödöwä bälöblawä lä yaiblai täbä jömaö cuaama.
42004006	Abinaja a nowa tama. —Ei täbä bluca lä bälöbe täbä nija wa bada cuobä, bäfä nia lä tablamaö wei ya. Etäbä nowa lä bluca wei, cafä nija ya täbä ca̦i jöböabä. Iba ya bä bluca malä däleno wei. Ya dobäö bufi lä doblao wei a lä cui nija ya bä jöböabä, iba bä malä cui.
42004007	¿Ö̦jö tawä? Camiyä nija wa möfe bolanö wale a̦fa bada doblao taö ja, afä täbä nia bluca cublou —a nowa tama.
42004008	Ö̦jö däjä, Jesús abinaja a cuu mö feduoma. —Ma. Abinaja tä a̦ oni cuu. Cafä wamacö nija Yai Bada ya lä bufiblamou wei ya. Wamacö möfe bolanö, camiyä Bada ya lä cui wamale a̦fa nia shino Bada doblao taö. Camiyä wamale a̦ nia shino yai juaö. ’Einaja tä a̦ oni cuu —a Jesús cuma.
42004009	Ö̦jö däjä, fecula bada a lä cuinö, ö̦jamö culanö Jelusale jamö Jesús a lulua taa majölefälöma. Yai Bada etä yafi feyaca jamö a fa ublamabajalunö, abinaja a nowa tama. —Bei. Yai Bada wa Ijilubö ja lä, eja culanö a da quelufälö.
42004010	Abinaja tä a̦ oni malä cuu wei. Cafä nija a̦jele etäbä nia läamaö, wa nowamabeje. ’Einaja tä a̦ oni cuu.
42004011	Abinaja ca̦i. Dodijidawä wa nia ya̦caaöje, maa mabä ja wa mamicö shäo mlaobä. ’Einaja tä a̦ ca̦i cuu —fecula badanö a nowa tama.
42004012	Jesús abinaja e cuu mö feduoma. —Abinaja tä a̦ oni ca̦i cuu. Cafä wamacö nija Yai Bada ya lä bufiblamou wei ya Bada lä cui, wamale bejedimou nia wabaimi. ’Einaja tä a̦ oni cuu —a Jesús cuma.
42004013	Ö̦jö däjä, fecula badanö Jesús a lä yabäcano wei tä fa waiconö, a dablaquema.
42004014	Ö̦jö däjä, Calilea jamö Jesús a co̦a co̦layoma. Yai Bada tä Bufinö a nö wa̦lojomabou dodijioma yalo, ö̦jamö bluca bä lä bälöblai bä nija a wa̦fa ji̦limobodayoma.
42004015	Judio bä yododabä jamö bä damaö fa cuaanö, bluca bänö a wa̦fa dodijaö tamaje.
42004016	Ö̦jö däjä, Nasale jamö Jesús a co̦layoma, a oshe lä cuono wei jamö. Ö̦jamö lä judio bä yododabä yafi jamö a lucälayoma, showadi a lä cuaano weinaja showawä. Täbä nia lä yanöcöono wei tä mö jalu sábado cuoma. Ö̦jamö, wawädowä tä a̦ oni nia fa doanö, a ublalayoma.
42004017	Tä a̦ oni doabä, tä si jöbömoquema, Yai Bada a wa̦no wäyälewä Isaia a wa̦ oni lä cui. Ö̦jö tä si fa cushäshäblalönö, tä a̦ doaö bufi lä doblaono wei tä a̦ oni dayäblalema. Ö̦jö däjä, abinaja tä a̦ oni lä cuu wei tä a̦ wawädowä doama.
42004018	Bä lä jo̦li wei bä nija, tä a̦ lä dodijidai ya tä a̦ wäyäbä, Yai Bada tänö wale yailema. Ö̦jö cudeenö, Bada tä Bufinö wale ca̦i cua lä cule. Ya bä nia lä bayeliblaö wei ya wa̦fa wäamobä, wale shömölema. Bä shi lä wa̦limabou wejei ya bä nia jujeblamaö. Bä lä jubäbö wei ya bä mamocu nia dodijidablaö co̦o. Bä nö lä bleaamaö wejei ya bä nia bayeliblaö.
42004019	Bada tänö fei däjä täbä nia bayeliblaö lä waiquile ya tä a̦ wäyäbä, wale shömölema. Einaja tä a̦ oni lä cuu wei tä a̦ doama.
42004020	Ö̦jö däjä, si cofublaö fa co̦lonö, a lä läono wei nija si oni co̦maquema. Ö̦jö däjä, camateli bä yömölabä a döcäquema. Judio bä yododabä yafi jamö bä bluca lä loono wei, Jesús nija bä mamo bluca showaoma.
42004021	Bä jaba yömölaö ja, abinaja a cuma. —Fei däjä, wamacö yömöca lä dale däjä, ei ya tä a̦ oni lä doafe tä a̦ lä cuu weinaja, tä bejedi wawäblou waiquilayou lä cufe —a cuma.
42004022	A wa̦ lä ji̦liano wejei bä blucanö, a wa̦fa dodijaö tamaje. A wa̦ dodijaö ja, bä bufi möaama ma cui, abinaja bä cudou majölayoma. —¿José fei bä ijilubö emi daanö? —bä cuma.
42004023	Cama bä nija abinaja Jesús a cuma. —Wamale nowa nia lä taö wei, ya tä daö waiquiwä. Showadi täbä a̦. Täbä bejedimou wabaöje ja, abinaja bä cuu. “Wa bä jalomaö lä daö wei wa waiquiwä ja lä, ¡cafä a da jalomamo, ö̦jö lä! Cabenao jamö bäfä a̦fa lä ji̦libolenaja, ¡afä tä ulifi jamö a yai da cuaayo!” Inaja wamale nowa nia taö, ¿ö̦jö tawä? —Jesús a cuma.
42004024	Abinaja a ca̦i cuma. —Cafä nija ei ya wa̦ lä cui, bejedi lä ya wa̦. Yai Bada a wa̦no wäyälewä bä lä cui, cama bä ulifibö yai ja, showadi bä a̦ ji̦liblaimije.
42004025	Cafä wamacö nija ya bejedimou. Yai Bada a wa̦no wäyälewä Elia a jaba lä bälöono wei däjä, Isaeli nodiwä bä ulifibö ofäo nö quilio fe balojooma. Lasha 3 a lalou ma co̦ono wei ma cui, ai a lalou bäshäcuaaö ma co̦ono wei ma cui, maa a quenomi showawä. Ö̦jamö, suwä bä lä feiblono wei bä bluca ma bälöono wei ma cui,
42004026	Elia a iyamabeje, ö̦jö bä nija Yai Bada tänö a shömöanomi. Saledateliyoma a lä feiblono wei a nija a yai shömölema, Sidono tä ulifi jamö a suwä lä bälöono wei a nija.
42004027	’¿Ö̦jö tawä? —a cuma—. Yai Bada a wa̦no wäyälewä Eliseo a bälöo lä nomöjöaliyono wei däjä, Isaeli nodiwä bä ulifibö jamö, jalili bluca bä bälöoma. Täbä sicö lä jodemaö wei tä wayunö, bä jalili bluca bälöo mö ma feduono wei ma cui, ö̦jö bä jaloblonomi. Bä dodijidablou co̦daanomi. Silia tä ulifi jamö a lä bälöono wei a Naamana lä cui, ö̦jö a shino dodijidablou co̦layoma. ¿Ö̦jö tawä? —Jesús a cuma.
42004028	Shomi täbä bayeliblamou lä ayaono wei tä a̦ fa ji̦liläjenö, judio bä yododabä yafi jamö bä lä cuono wei bä bluca jushudou fe balojolayoma. Bä asi asimoma.
42004029	Bä jocäcädou fa showadalonö, a nabä quequemaje. Shabono a sibo jamö a jilulaö siboa showadalayfälömaje. ¿Ö̦jö tawä? Jefu a bada jamö a shabono blaoma. Ö̦jö jefu tä feyaca jamö a ca̦i fa culujenö, bei macö balöcö jamö a nia ja̦iblaamaje, a shäblobä.
42004030	Ö̦jö ma cui, a ca̦i lä juno wejei jamö a mö yabadou fa bälonö, a jayua fa möamoicunö, a aa co̦layofälöma.
42004031	Ö̦jö däjä, Cabenaoteli bä shabonobö jamö Jesús a cua nomöjölayofälöma, Calilea tä ulifi jamö. Täbä yanöcöobä tä mö jalu sábado lä cui ja, bä damama.
42004032	Bä damaö däjä, a wa̦ lä shaliliablalou wei a wa̦ ja, bä bufi möaaö dodijioma. Jai tä a̦ yai daö shalilio showadaoma, a wa̦ ji̦liaö malä cuaano wejei.
42004033	Ö̦jamö lä, judio bä yododabä yafi jamö, a lä feculaböono wei a ca̦i wa̦lo coyocooma. A wa̦ i̦cali fecula fa falönö, a wa̦ quilili läblaliyoma.
42004034	—¡Ma! ¡Inaja mlai! Nasaleteli Jesús wa lä cuinö, ¿wedinaja yamalecö nia fa taamanö, bei wa li waloo cuboyoi? ¿Bei yamalecö nabä juu waiquio cufe? Bäfä daö. Yai Bada tänö wa lä yaileno wei wa e —a cuma.
42004035	Ö̦jö ma cui, Jesúsnö a wa̦ wasöblalema. —¡A wa̦ fa dijä. E faa da co̦lufälö! —a cuma. Ö̦jö däjä, cama bä mamo mötale däjä, feculanö a wa̦lo fa shäyäblacöfälönö, a daa showaquefälöma. A famimanomi.
42004036	Ö̦jö tä fa dalalöjenö, bä bluca shädayaimou dodijioma. Abinaja bä nowa tayou ja bä cuma. —¿Ei wedi bei tä a̦ majöwä? A wa̦ fa shalilonö, a wa̦ ca̦i fa lojodoanö, fecula bä ma cui, ¡bä nofi lä yashublamou wei! —bä cuma.
42004037	Jesús a wa̦fa wäyäö cuaaö fa showaojenö, tä ulifi fe lä fa̦yoi jamö ma cui, a wa̦fa ji̦limou blaucuomobodayoma.
42004038	Ö̦jö däjä, judio bä yododabä yafi jamö a faa fa co̦lufälönö, Simón e yafi jamö a lucäa majölayoma. ¿Ö̦jö tawä? Simón bä yesi e lä cui, e jalilioma. A yoblao dodijioma. Jesús nija a bayeliblamaö bufimaje.
42004039	Ö̦jö cudeenö, a jalili blaobä ja a fa jo̦toiquiyonö, a lä yoblaono wei etä wasölema. Etä fa wasölönö, etä mladou showadalayoma. Ö̦jö däjä, a suwä jocädou fa co̦lonö, bä fama iyaa showadamalema.
42004040	Bei. Motoca a lä queo wei däjä, jalili bä ca̦i lä cublamono wejei bä ca̦i bluca waloqueyolumaje. Bluca tä wayu shomitawänö bä nö bleaama. Ö̦jö bä bluca nija, Jesús imicö maqueblou fa cuaanö, bä jaloa showamalalema.
42004041	Bluca bä nija, fecula bä yashuabodayoma. Bä si̦lalamolanö abinaja bä fecula cudoma. —¡Yai Bada bei Ijilubö wa e! —bä cudoma. Ö̦jö ma cui, bä a̦ wasölema. Yai Bada tänö a shömabä a lä yaileno wei a nö ö̦jöböamaje yalo, bä a̦ fablamanomi.
42004042	Tä mö fa jalulunö, täbä bälöa lä mlale jamö a alayoma. A dayäaö lä juono wejei, ya̦cumö bä waloa jäqueyoluma. A daa fa co̦lalöjenö, a juu ma wasöno wejei ma cui,
42004043	a wa̦ läblaliyoma. Abinaja bä nowa tama. —Ma. Ai bä shabonobö jamö ya tä a̦ dodijidawä wäyäö mö feduobä, Yai Bada tänö wale malä shömöleno wei, öjamö lä Yai Bada tänö cama ebä ca̦i lä cuo wei, ya tä a̦ dodijidawä wäyäö mö feduobä —bä nowa tama.
42004044	Ö̦jö däjä, Judea jamö a juu fa cuaanö, judio bä yododabä yafi bä jamö, bä yömölaö cuaama.
42005001	Bei. Modu Jenesale u casö jamö, Jesúsnö Yai Bada etä a̦ wäyäö ja, tä a̦ ji̦liaö bufi fa doblaojenö, bä mashicou dodijioma.
42005002	Ö̦jö däjä, mau u casö jamö, canawä bolacabö cäcöbö ca̦a dalalema. Yuli bä lä ya̦caö wejei bä fa itoblalunö, ya̦camodima täbä walalawä yaluu bayäcäomaje.
42005003	Simón canawä e ja, Jesús a fa i̦jilaicunö, a jiluludamaö bufima, yawäläwä a culanö bä yömölabä. Ö̦jö däjä, canawä a jamö a döcälanö bä damama.
42005004	Bä yömölaö fa waiconö, Simón nija a wa̦ fama. —Wamacö befi ca̦i fa caläläfälönö, u o̦coobä ja, bä befi ca̦i da ca̦icu. Ö̦jamö walalawä täbä da quemabalöje, yuli wama bä ya̦caabä —a cuma.
42005005	Simón abinaja a cuu mö feduoma. —Bada tä. Yuli yama bä nia fa ya̦caanö, yamacö juu fe jaluma ma cui, yamacö nö bleaaö fe jaluma. Moli yama a ya̦caö buonomi. Ö̦jö ma cui, inaja cafä wa cuu ja, ya täbä nia walalawä queamaö co̦o —a Simón cuma.
42005006	Jesús a lä cuno weinaja bä fa cuaanö, walalawä täbä jamö bä yuli bluca fa ya̦calöjenö, yuli bä judenö täbä jädödou nö quiliama. Täbä jädödou waiquia ja,
42005007	ai a canawä jamö, cama ai ebä befi ca̦i caläö mö lä feduono wei bä nacalemaje, bä bayeliblabeje. Ö̦jö bä befi ca̦i fa waloiquiyonö, yuli bä ja, cäcöbö fe canawä lajoblaö bolacaa showalayomaje. Cäcöbö fe canawä lajoblaö fe fa balojolojenö, yuli bä judenö cäcöbö fe mini canawä ojobaliyoma.
42005008	Simón Pedro a lä cuinö, yuli bä bluca lä ya̦calöfe tä fa dalalönö, Jesús cotä jamö a quilili diyäliquema. A fa diyäliicunö, e a̦ fama. —Bada tä. Camiyä nija a ajedo dijä. Ya doblou malä mlai —a cuma.
42005009	Yuli bä bluca lä ya̦caleno wejei tä ja, cama a ma cui, ai bä cuo mö lä feduono wei bä ma cui, bä bufi malä shädayaimono wei.
42005010	Santiago a ma cui, Juan a ma cui, inaja cäcöbö bufi ca̦i cuablalou mö feduo showaoma. Ö̦jö Sebedeo bä ijilubö ecöbö cuoma, Simón sho yuli bä showadi lä ya̦cano wejei. Simón nija abinaja Jesús a cuma. —A quili dijä. Fei däjä, yuli bä bädawä mlai, yanowamö wa bä nabä nia shino yai juu, camiyä nija wa bä lulubobä —a cuma.
42005011	Bä befi ca̦i fa washölöicunö, mau u casö jamö, canawä ecöbö shailemaje. Ö̦jö däjä, cama etäbä bluca daa fa showadacöfälöjenö, Jesús nijamö bä yaua showadalayoma.
42005012	Ai täbä shabonobö jamö Jesús a cuo däjä, täbä sicö lä jodemaö wei tä wayunö a nö lä bleaano wei a jalili waloquema. Sicö bluca jodeoma. Jesús a fa dalaliyonö, mashita jamö a möfe deialiyoma. A möfe deilanö, a nofi nia ojode fa tablamonö, a wa̦ fama. —Bada tä. Wale bayeliblaö ojode ja, wale jalomaö dao, ya dodijidablou co̦obä —a cuma.
42005013	Jesús boco fa dododalunö, a jubädalema. Abinaja e cuma. —Ya ojode lä. A da jalolu, ö̦jö lä, wa dodijidablou co̦obä —e cuma. Sicö lä jodeono wei etä wayu mladou showadalayoma.
42005014	Ö̦jö däjä, a wa̦ nö wäo wasöö showaoma. —Ei bäfä lä jalomalöfe, yanowamö täbä nija wa tä a̦fa nia wäaimi. Nofi bäyäalewä nija a yai da mömodu. Wa dodijidablou lä co̦lufe tä nowa ja, Moisesinö tä jöböamaö lä bufino wei etä da dodobodu. Inaja wa cuaaö ja, bluca täbä nija wa demi nia dablamou wawädoo —a cuma.
42005015	Ö̦jö ma cui, Jesús a wa̦fa yai wäyäö balaa fa showadaalujenö, Jesús nija bluca bä co̦camoblaayoluma. A wa̦ ji̦liaö bufi doblaomaje. Bä lä jalili wei bä ca̦i jalomamou bufi doblaoma.
42005016	Ö̦jö ma cui, ulifi bloque jamö Jesús a fa jublaanö, Yai Bada nija a nö bayeli nacaodima.
42005017	Ai däjä, Jesúsnö täbä damaö däjä, faliseo bä bada loo coyocoblamoma, Moisesi tä a̦ ja täbä lä damaö wejei bä ca̦i. Calilea jamö ma cui, Judea jamö ma cui, Jelusale jamö ma cui, ö̦jamö bä culanö bä bada waloqueyoluma. Jalili bä jalomabä, Bada tänö Jesús a nö wa̦lojomaboma.
42005018	Ö̦jö däjä, a lä ya̦toliböono wei a befi ca̦i cadömaboimamaje. Jesús nija a befi ca̦i blaabeje, yafi jamö a ca̦i nia fa fajenö, a ca̦i icuquema ma cujei,
42005019	bä lä co̦camono wei bänö a yafi je̦fa mashiquiwä yalo, a ca̦i faö doblonomije. Ö̦jö cudeenö, yafi feyaca sibo jamö a ca̦i dubefälömaje. A ca̦i fa dubofälöjenö, tä fa jocäblalujulujenö, a lä ya̦toliböono wei a befi ca̦i itomalejelayomaje. Ö̦jö däjä, Jesús a mötalöbö ja, a befi ca̦i blaquemaje.
42005020	A nofi lä mölabou wejei, Jesúsnö etä fa dalalönö, abinaja a cuma, a lä ya̦toliböono wei a nija. —Bei. Wa doblou lä mlai, afä ya tä nowa bluca mladamaö lä cule —a cuma.
42005021	Moisesi tä a̦ ja täbä lä damaö wejei bä ma cui, faliseo bä ca̦i bada ma cui, bä bufi bluca jö̦öjömoma. Abinaja bä bufi cudaliyoma. “¿Ei wedi a wa̦ bashiwä? Yai Bada a nö waiblaö lä cule. Täbä doblou lä mlai, Yai Bada tänö etä nowa shino mladamaö dao, yanowamö a bashiwänö mlai”, bä bufi cudaliyoma.
42005022	Bä bufi cuu lä ja̦toono wei, Jesúsnö bä daö fa showadaonö, a wa̦ fama. —¿Wedi tä tabä wamacö bufi li jö̦öjömou dicoa cube?
42005023	Ei a lä cui, camiyä bei ya wa̦nö ya jalomaö lä dalenaja, inaja showawä ya etä nowa ca̦i mladamaö si ijejewä cuwä. Ya nowa tabä ya waiquiwä malä cui, a fa jocädalunö a co̦jamöö co̦obä. ¿Ö̦jö tawä?
42005024	Camiyä ya lä yanowamöblaleyoluno wei ya lä cui, eja bita jamö ya lä cule däjä, bä doblou lä mlai ya etä nowa mladamabä ya waiquiwä. Wama tä möbä, ö̦jö lä —a cuma. Einaja a fa cunö, a wa̦ wawäa showaquema, a lä ya̦toliböono wei nija. —Bei. Cafä nija abinaja ya cuu. A da ubladalu. Wa lä maquele wa täcö fa jocälänö, täcö ca̦i co̦jamö da co̦o —a cuma.
42005025	Ö̦jö däjä, bä lä co̦camono wei bä mamo bluca showao däjä, a lä ya̦toliböono wei a lä cui, a fa ubladalunö, a lä maqueono wei etäcö jocälema. Täcö fa jocälänö, Yai Bada a nofi doablaö ca̦i co̦layofälöma.
42005026	Bä bluca lä co̦camono wei bä bufi shädayaimou dodijioma. Yai Bada a nofi doablamaje. Bä fa quililalunö, abinaja bä nowa tayoma. —Fei däjä, tä nö lä quilijii, ¡bäma tä daa dodijilalei lä cufe! —bä nowa tayolayoma.
42005027	Ö̦jö däjä, Jesús a faa fa co̦lufälönö, Lewi a wa̦fa lä cule, a loa dalalema. Lomateli bada bä befi bä blada lä doaö wei, a Lewi cuoma. Blada bä doabä jamö a läa fa dalalönö, abinaja e cuma. —Camiyä nijamö a da nocaiquiyo —e cuma.
42005028	Lewi a ubladou fa showadalonö, täbä bluca daa fa showadacöfälönö, Jesús nija a nocaa showadalayofälöma.
42005029	Ö̦jö däjä, Jesús sho bä iyabä, Lewinö cama e yafi jamö nii bluca bä tama. Lomateli bada bä befi bä blada lä doaö wejei bä bluca ma cui, ai bä ma cui, bä iyaö ca̦i lä loono wei jamö, ö̦jö bä bluca loo mö feduoma.
42005030	Ö̦jö tä fa dalalöjenö, faliseo bä bufi bada jushujuoma. Cama ebä lä nocamabono wejei bä ma cui, Moisesi tä a̦ ja täbä lä damaö wejei, ö̦jö bä bufi ca̦i jushujuo mö feduoma. Jesúsnö bä lä nocamabono wei bä lä cui, abinaja bä nowa tamaje. —¿Wedi tabä inaja wamacö li cuaaö dicoo? Lomateli bada bä befi bä blada lä doaö wejei bä ma cui, wa̦lidiwä talewä ai bä ma cui, ¿wedi tabä ö̦jö wama bä ca̦i li iyaö dicoo? —bä nowa tamaje.
42005031	Jesús a wa̦ juo ja, abinaja bä nowa taö ja̦looma. —Bä jalobä, bä lä demi wei bä icuo malä mlai. Bä lä jalili wei bä nia shino yai icuo. ¿Ö̦jö tawä?
42005032	Bä dodijidawä lä jömöo wei ya bä nabä juno malä mlai. Wa̦lidiwä talewä ya bä nabä yai li juma, wa̦lidiwä tä ja, bä bufi lädobä —bä nowa tama.
42005033	Abinaja Jesús nija bä cuma. —Juan a lä cuinö bä lä nocamabole bä iyaö wasöo si ijejewä, bä iyaö yabäcou mlai ja, Yai Bada nija bä nö bayeli nacaodibä. Faliseo bä bada nija bä lä nocao wei bä ma cui, inaja showawä ö̦jö bä ca̦i cuaaö mö feduo talei. Ö̦jö ma cui, afä bä ca̦i iyaö wasöomi dicowä —bä cuma.
42005034	Ö̦jö bä nija abinaja Jesús a cuma. —Fiya a lä cuinö a suwä däaö däjä, ¿cäcöbö nofi co̦camoabeje jamö wama bä iyaö wasöö daanö? Ma.
42005035	Ö̦jö ma cui, tä nö fa dedelönö, a fiya co̦molayou ja, ö̦jö däjä bä fa wajäanö, bä nia shino iyaimi juo. ¿Ö̦jö tawä? —cama a wa̦fa tao ja, a cuma.
42005036	Ö̦jö däjä, shomi tä a̦ coyocomabou bufio fa mlacunö, camishi bä a̦fa ca̦i wäyäö yaclämoma. —Camishi jode cäcö lebesi ja, ai cäcö acadafu läabeje, dude cäcö cacaaimije. Inaja bä cuaaö fa cunoja, cäcö yaluuje däjä, dude cäcö fa busudublalunö, täca jädödou nö blaucublaliyobö wei. Jode cäcö ma cui ja, dude cäcö sudio dicoo ja, cäcö nia mömou nö liyäjäblobimi.
42005037	Inaja showawä, yalo wejediwä sibä ja, nashiwä dude toubä löaimije. Inaja bä cuaaö fa cunoja, toubä lä juluu wei toubänö sibä fa jädölönö, sibä nö wa̦liolaliyobö wei. Toubä nö ca̦i bläshäblaliyobö wei. Wejediwä sibä uduo malä mlai.
42005038	Ma, yalo dude sibä ja, nashiwä dude toubä nia yai löaöje.
42005039	’Abinaja ca̦i —a cuu co̦oma—. Nashiwä toubä cuo nö lä dedeano wei toubä coaö daö fa waiquiojenö, dude toubä bufiimije. Abinaja bä malä cuu wei. “Ma, toubä cuo nö lä dedeano wei toubä coamou dodijidawä yaiwä”, bä cuu. ¿Ö̦jö tawä? Einaja Jesúsnö bä nowa taö ja, a cuma.
42006001	Täbä nia lä yanöcöono wei ai tä mö jalu sábado ja, ficali ca jamö Jesúsnö cama ebä ca̦i jayuafälöö däjä, cama ebä lä nocamabono wei bänö mobä jucäa jayulalefälömaje. Mobä fa juducafälöjenö, lo̦shi mobä waö cuaafälömaje.
42006002	Ö̦jö ma cui, inaja bä cuaama yalo, faliseo ai bä bada lä cui, abinaja bä cuma. —Täbä yanöcöobä tä mö jalu ja, inaja wamacö cuaaö mlaobä tä a̦ ma läle ma cui, ¿wedi tabä inaja wamacö li cuaaö fe yadio? —bä cuma.
42006003	Jesús a wa̦ juo ja, abinaja a cudaliyoma. —Bada tä David a lä cuaano wei, ¿bei wama tä a̦ oni daö mlaa cule? Cama a ma cui, cama ebä lä nocaono wei bä ma cui, bä ofäö ja,
42006004	Yai Bada etä yano jamö, a lucäa fa jayulofälönö, Yai Bada ebä nii lä yaimabou wejei bä nii ja, a iyalayofälöma. ¿Ö̦jö tawä? Ö̦jö bä nii ja, nofi bäyäalewä bä iyabä bä nii yaimoma. Bä nofi bäyäalewä lä mlai bä iyabä, bä nii cuonomi. Bä iyaö mlaobä, Moisesi etä a̦ läoma. Ö̦jö ma cui, ö̦jö bä nii ja, David a iyama. Bä ca̦i lä juno wei bä ma cui, ö̦jö bä dobäa mö fedua showalalema. Ö̦jö ma cui, inaja David a ma cuaano wei ma cui, a jömamonomi. ¿Ö̦jö tawä? —Jesús a cuma.
42006005	Ö̦jö däjä, abinaja e cuma. —Täbä yanöcöobä tä mö jalu jamö täbä nia lä cuaaö wei tä ma cui ja, täbä nia cuaaö lä mlai tä ma cui ja, camiyä ya wa̦ fabä ei Bada ya waiquiwä, ya lä yanowamöblaleyoluno wei ya lä cui —a cuma.
42006006	Täbä nia lä yanöcöono wei ai tä mö jalu sábado ja, judio bä yododabä yafi jamö Jesús a lucäa fa co̦lunö, bä yömölama. Bä yömölaö däjä, imicö lä cofeono wei a cuoma. ¿Ö̦jö tawä? Jayu boco jamö imicö lä cui, imicö cofeoma.
42006007	Täbä nia lä yanöcöono wei tä mö jalu cuoma cudeenö, Moisesi tä a̦ ja bä lä damaö wejei bä ma cui, faliseo bä ca̦i bada ma cui, Jesús nija ö̦jö bä mamo bluca showajaoma. Imicö lä cofeono wei a jalomaö fe yadio ja, a wa̦fa nia dobloimi wäyämaje.
42006008	Ö̦jö ma cui, bä bufi lä cuu wei, Jesúsnö tä daö fa waiquionö, imicö lä cofeono wei abinaja a nowa tama. —Eja wa fa ajedeicunö, a da ublabaliyo —a nowa tama. A ublaa möamoa showadaquema.
42006009	Ö̦jö däjä, bä mamo lä showajaono wei bä nija abinaja Jesús a cuma. —Bämacö wa̦lii ojodaa lä cule. Täbä yanöcöobä tä mö jalu jamö, ¿bämacö dodijaö mlaobä tä a̦ läa daanö? Ma, wa̦lidiwä bäma tä taö mlaobä tä a̦ shino läa. ¿Ö̦jö daanö? Täbä shäö mlaobeje tä a̦ läa ma cui, täbä jalomabeje tä a̦ läami —a cuma.
42006010	Ö̦jö däjä, Jesúsnö täbä bluca möö shoqueaö fa cuaanö, imicö lä cofeono wei a nija abinaja e cuma. —Boco da dodoiquiyo —a cuma. Boco fa dododalunö, imicö cushäshäblou showadalayoma.
42006011	Ö̦jö ma cui, judio bä bada jushuo dodijioma. Jesús a nia lä taamano wejei tä ja, bä a̦ wayou showadaoma.
42006012	Tä nö fa dedejedalunö, a nö bayeli nacaobä, jefu a jamö Jesús a dolequebefälöma. Yai Bada nija a wa̦ faö fe jaluma.
42006013	Ö̦jö tä fena ja, cama nija bä lä nocaono wei bä nacalema. Bä nacaa fa ajedelänö, cama 12 ebä yaialalema. Bä yaiaö ja, abinaja a cuma. —Ei bä lä cui, ya bä nia lä shömaö wei cäbä —a cuma.
42006014	Abinaja bä a̦fa lä cule bä cuoma. Simón a cuoma, Pedro a wa̦fa ca̦i lä jilaqueno wei. Ö̦jö bä fääshä Andrés e ca̦i. Santiago a ca̦i, Juan sho. Felipe a ca̦i. Badolomei a ca̦i.
42006015	Mateo a ca̦i. Tomás a ca̦i. Afeo bä ijilubö Santiago e ca̦i. Simón a ca̦i, cama bä ulifibö jamö täbä shomi lämabou nofi lä wa̦libono wei a Simón lä cui.
42006016	Santiago bä ijilubö Juda e ca̦i. Juda Icaliode a ca̦i, Jesús a nomojoliabä a lä cublaliyono wei a lä cui.
42006017	Tä fe yalöobä ja, Jesúsinö ö̦jö bä ca̦i dimöbaliyoma. Ö̦jamö, cama nija bä lä nocaono wei bä ca̦i bluca cuoma. Jelusaleteli bä ma cui, Judea jamö bä bluca lä bälöblaono wei bä ma cui, ö̦jö bä bluca ca̦i co̦cao mö feduoma. Diloteli bä ma cui, Sidonoteli bä ma cui, ö̦jö bä ca̦i bluca cuoma, modu u casö jamö bä lä bälöono wei bä lä cui. Jesús a wa̦ nia fa ji̦liajenö, bä lä jaliliono wei bä ca̦i nia fa jalomamonö, bä bluca co̦camolayoyoluma.
42006018	Bä lä feculaböono wei bä ma cui, ö̦jö bä jalomalema.
42006019	Jesús etä lojodenö bä bluca jalolayoma yalo, bä bluca lä co̦camono wei bänö a jubaö bufi doblaomaje.
42006020	Cama nija bä lä nocaono wei bä nija, Jesús a mamo fa showaicunö, abinaja a cuma. —Yai Bada nija wamacö jömöo lä mlai wamacö lä cui, wamacö bufi yai doblalobä wamacö. Yai Bada tänö wamacö ca̦i malä cule.
42006021	’Yai Bada nija wamacö cadidou bufi lä doblao wei wamacö lä cui, wamacö bufi yai doblalobä wamacö. Yai Bada tänö wamacö bufi nia malä doblamabou wei. ’Wamacö lä ö̦cöö wei wamacö lä cui, wamacö bufi yai doblalobä wamacö. Wamacö nia i̦cablalou malä majöo wei.
42006022	’¿Ö̦jö tawä? —a cuma—. Ya lä yanowamöblaleyoluno wei wamale bufii yalo, wamacö nö ma bleaamaöje däjä ma cui, wamacö bufi doblalobä wamacö. Wamacö nofi ma wa̦libouje däjä ma cui, wamacö ma waibouje däjä ma cui, wamacö a̦fa ma lafujaöje däjä ma cui, wamacö a̦fa dobloimi ma taöje däjä ma cui, wamacö bufi doblalobä wamacö.
42006023	Inaja wamacö taamaöje däjä, bä bufi shino da doblalo. ¡Bä bufi shino yai doblalou da dodijio! ¿Ö̦jö tawä? Fedu fedole jamö wamacö nia dobämou fe malä balojoo wei. Cama bä nö badabö ma cuinö, inaja showawä Yai Bada a wa̦no wäyälewä bä nö bleaamaö malä balöono wejei. Ö̦jö bä owäbou nodia dicoa lä culajei —Jesús a cuma.
42006024	Abinaja Jesús a cuma. —Ö̦jö ma cui, wamacö nö lä madofibö wei wamacö nö nia bleaaö majöo. Fei wamacö bufi dodijaö lä waiquile, ö̦jö tä waiquiwä.
42006025	Wamacö bädöwä lä waiquii, wamacö nö nia bleaaö majöo. Wamacö nia ofäö malä majöo wei. Wamacö lä i̦cablalou wei wamacö nö nia bleaaö majöo. Wamacö fa wajäanö wamacö nia ö̦cöö malä majöo wei.
42006026	’¿Ö̦jö tawä? —a cuma—. Bluca bänö wamacö a̦fa dodijaö lä taö wejei däjä, wamacö nö nia bleaaö majöo. Cama bä nö badabö ma cuinö, inaja showawä Yai Bada a wa̦no jole jole lä wäyäno wejei, bä taamaö malä balöono wejei.
42006027	Abinaja Jesús a cuma. —Wamale a̦ lä ji̦liaö wei wamacö nija, abinaja ya cuu. Wamacö nofi lä wa̦libou wejei bä ma cui, bä da nofimaje. Wamacö nofi ma wa̦libou wejei ma cui, bä da bayeliblaje.
42006028	Wamacö lä wafäblaö wejei bä ma cui, Yai Bada nija bä da bayelimaje. Wamacö nö lä bleaamaö wejei bä ma cui, bä nö bayeli da nacaje.
42006029	Bei wa mamoca baiaö ja, wa nö yuo mlai, ai mamoca mashi lädou da co̦lo. Inaja showawä, afä wa cö lä feyacabole cäcö däaö dicoo ja, wa cö lä u̦eshibou wei cäcö ma cui, cäcö noshi umabo dijä.
42006030	Cafä nija bä lä nacou wei, bä bluca da dobälö. Madofifä a lä däafälöö wei nija a nacaö codaa dijä.
42006031	¿Ö̦jö tawä? Ai täbä nija cafä wamacö nofimamou bufi lä doblao weinaja, inaja showawä, ai wama täbä yai nofimaö cuobä.
42006032	’Cafä wamacö lä nofimaö wejei wama bä nofimaö mö feduo yalo, ¿Yai Bada tänö wamacö a̦fa nia dodijaö taö daanö? —a cuma—. Ma. Wa̦lidiwä talewä bä ma cuinö, cama bä lä nofimaö wejei, showadi bä nofimaö mö malä feduo wejei.
42006033	Cafä wamacö lä bayeliblaö wejei bä lä cui wama bä bayeliblaö mö feduo yalo, ¿Yai Bada tänö wamacö a̦fa nia dodijaö taö daanö? Ma. Wa̦lidiwä talewä bä ma cui, inaja showawä cama bä showadi malä taamayou wei.
42006034	Tä nowa nia lä co̦amaö wejei bä nija wama bä madofi shino majöaö ayao ja, ö̦jö däjä ¿wamacö nia a̦fa shino dodijidawä tamou daanö? Ma. Wa̦lidiwä talewä bä ma cui, inaja cama bä ca̦i taamayou waiquiwä. Tä nowa nia co̦amaö lä jödödöo wejei bä nija bä madofi shino majöaöje.
42006035	’Ö̦jö ma cui, abinaja bä yai da cuaa —a cuma—. Wamacö nofi lä wa̦libou wejei bä lä cui wama bä fa nofimanö, bä da bayeliblaje. Tä nowa nia lä co̦amaö wejei tä ja, wamacö mölaö mlai ja, madofifä no mlai ja bä da majöaje. Ö̦jö lä däjä Yai Bada nija wamacö nia yai dobämou. Inaja wa lä cuaaö wei tänö, Yai Bada tä Bada lä ayai wama ecö ijilubö nia dablamou dodijio. ¿Ö̦jö tawä? Cama Yai Bada nija bä bufi a̦fa doblalou wäyämou ma mlai ma cui, bä doblou ma mlai ma cui, dodijidawä bä bayeliblaö fe malä yadio wei.
42006036	Ma. Faafä Yai Bada a lä culadi a bufi asio lä culenaja, wamacö cuo mö feduobä wama ecö —Jesús a cuma.
42006037	Abinaja Jesúsnö bä nowa tama. —Yanowamö bä dobloimi jöma dijejä. Ö̦jö däjä, cafä wamacö ma cui Yai Bada tänö wamacö nia jömaimi. Bä ca̦i wai dijejä. Cafä wamacönö wama bä waiimi ja, inaja showawä cafä wamacö nia waimamoimi cuo mö feduo. Bä doblou lä mlai bä nija tä nowa ca̦i tabo dijejä. Ai bä nija wama tä nowa taboimi ja, inaja showawä cafä wamacö nija tä nowa nia cuomi.
42006038	’Täbä da dobäje —a cuma—. Wama bä dobäö ja, inaja showawä cafä wamacö nia dobämamou cuo mö feduo. ¡Bejedi lä wamacö nia dobämamou! Fe lajowä wama täbä fa mönö, ¡wamacö nia fejeleo! Ai wama bä dobäö lä cuaaö weinaja, inaja showawä cafä wamacö nia dobämamou cuo mö feduo —a cuma.
42006039	Jesúsnö bä bufi dayäamabä, shominaja tä a̦ wäyäö yacläoma. —Jubäbö a lä cui, ¿ai a jubäbö mö feduwänö a nia lulubou daanö? ¿Täca täca aca jamö, cäcöbö nia queo bolacao showadaomi daanö?
42006040	’Tä a̦ lä wäyäö wei a wa̦ ji̦liaö mlaoje däjä, cama ebä lä nocale bä a̦ nia ji̦liaö ayaomije. Ö̦jö ma cui, bä lä nocao wei bä bufi yai jaducublou däjä, tä a̦ lä wäyäö wei a nofi lä tabou wejeinaja, inaja showawä bä nofi ca̦i nia tabou mö feduoje.
42006041	’Aifä a mamo jamö libu libu wa ma möö wei, cafä wa mamo jamö fii wa fi bada lä ca̦bole, ¿wa nö ö̦jöböamoimi tawä? —a cuma—.
42006042	Cafä nija fii fi bada ma läo däjä, ¿aifä nija bei wa wa̦ nia li faö? Aifä mamo jamö libu libu e wai lä ca̦le, ¿ö̦jö bei wa e nia li joyaö? ¡Jole jole wa lä dodijaö wei! Cafä wa mamo jamö fi bada lä ca̦le fi joya da balölö. Ö̦jö däjä, wa tä möö fa wacacablalunö, aifä a mamo lä libubö wei wa e nia shino joyaö dodijidao.
42006043	Abinaja Jesús a cuma. —Fii fibä lä dodijidai fibä jamö, nii wa̦lidiwä bä nia laloimi. ¿Ö̦jö tawä? Fii wa̦lidii fibä ma cui jamö, nii dodijidawä bä nö ca̦i lalobimi mö feduwä.
42006044	Täbä nii lä lalou wei täbä ja, defibä nö malä ö̦jöböamou wei. ¿Ö̦jö tawä? Mösöcö bä jamö nii bä jucamou dao malä mlai. Ico bä ma cui, uba bä ma cui, ö̦jamö lä bä nia yädäomi.
42006045	’A lä dodijaö wei a wa̦ faö däjä, bei bufi jamö tä dodijidawä lä didile etä a̦ nia wawäblou —a cuma—. Inaja showawä, wa̦lidiwä talewä a lä cui a wa̦ faö däjä, bei bufi jamö tä wa̦lidiwä lä didile etä a̦ nia ca̦i wa̦lidiwä wawäblou mö feduo. ¿Ö̦jö tawä? Bei täbä bufi jamö tä lä didile etä a̦ shino malä wawäblou wei.
42006046	Abinaja Jesúsnö bä nowa taö showaoma. —Cafä wamacö nija ya tä tamaö lä bufii wei wama tä taö mlao däjä, ¿wedi tä tabä camiyä nija “¡Bada tä, Bada tä!” wamacö jole jole cudii buo?
42006047	Camiyä wale a̦ lä ji̦liayoluu wejei däjä, wale a̦ juaö lä showadao wejei bä lä cui, abinaja ö̦jö bä li cuwä.
42006048	Yafi a lä i̦tamano wei a lä culenaja bä cuwä. Ö̦jö a lä cuinö täca fa blajamalönö, bei masi blaa lä co̦jomole jamö e defibä colo fa i̦taolalönö, e yafi i̦tao lojodooma. Maa a fa quenö, u bada fa o̦conö, yafi e jamö u caläö lojodoama ma cui, e yafi i̦tao jifuo fa waiquionö, e yafi ca̦i bloloaö bädaonomi.
42006049	’Ö̦jö ma cui, ai bä mö feduwä lä cuinö, wale a̦ ma ji̦liaö wejei ma cui, wale a̦ juaimije —a cuma—. Ö̦jö bä lä cui, abinaja bä cuwä mö feduwä. Yafi a i̦tamaö mö lä feduono wei a lä culenaja bä cuwä mö feduwä. A yafi colo dalomaö mlai ja, a yafi i̦taa bäquema. Tä fa maaböonö, yafi e jamö u caläö fa lojodoanö, e yafi wäcälayoma. E yafi lä wäcälayono wei däjä e yafi bada wa̦lioblou showadalayoma —a cuma.
42007001	Jesúsnö bä damaö fa jödödöblalunö, Cabenao jamö a co̦blaliyoma.
42007002	Ö̦jamö sodado 100 bä ca̦i lä cuono wei a Lomateli bada bälöoma. A nosie juamobä e wa̦lo taboma. A nofimaö dodijioma. Ö̦jö e lä cui e fa jalililalunö, e nomaö ajedeoma.
42007003	Ö̦jö däjä bada a lä cuinö, Jesús a wa̦fa juu fa ji̦lilänö, judio bada bä shömölema, a nacabeje. A nosie juamobä e lä jaliliono wei e jalomayolubä.
42007004	Jesús nija judio bada bä fa waloicunö, a nacablalamaje. Bä a̦ fe blacäjou ja, abinaja bä cuma. —Ö̦jö lä a bada lä cui, wa bayeliblabä a waiquiwä. A dodijaö. ¿Ö̦jö tawä?
42007005	Judio bämalecö malä nofimaö wei. Yamacö yododabä a yafi tablalema —bä cuma.
42007006	Ö̦jö bä nija Jesús a nocaa showalayofälöma. Ö̦jö ma cui, Lomateli bada e yafi jamö a ajedoimaö ja, cama nofi ebä shömöa mö baquema, a wa̦no wäyäbeje. Abinaja Jesús a nowa tamaje. —Bada tä. Sodado bä ca̦i lä cule yama a wa̦no taö. Wa yabäcaö bufiomi. Wa nö jo̦wa yafimabimi. A quilii. “Wale bayeliblabä yami”, a bufi cuu. Judio a malä mlai.
42007007	Ö̦jö cudeenö, cama a icuo showadao mlai, camiyä yamalecö shömöa lälema. Eja culanö ma cui, wa wa̦ blajawä famaö bufii, a nosie juamobä a lä cui, a jalou showadaobä.
42007008	¿Ö̦jö tawä? Täbä nosie lä juaö wejei tä malä dale. Cama bada ebä lä cui ebä a̦ juaö. Inaja showawä, cama a nosiemou ja, sodado ebä ca̦i lä cule ebänö a wa̦ ca̦i juaöje. Ai a shömaö ma cui, ai a nacaö ma cui, a wa̦ juaö si ijejeweje. A nosie juamobä a lä tabolenö a nosie ca̦i juaö showadao malä cui —Jesús a nowa tamaje.
42007009	Ö̦jö bä a̦ ja, sodado 100 bä ca̦i lä cuono wei a nija, ¡bejedi lä Jesús a bufi doblaloma! A mö fa yabadalunö, bä bluca lä nocaono wei bä nija abinaja a cuma. —Cafä bämacö nowa taö lä cule —a cuma—. Quiji Lomateli a lä cuinö wale nofi mölabou lä culenaja, Isaeli wama ecö nija, moli ma cui ya dablaö bädaami —a cuma.
42007010	Ö̦jö däjä, bada anö bä lä shömöleno wei bä co̦a showalayoma. Bä fa co̦bonö, bada a nosie juamobä e lä jaliliono wei a lä cui, a demi dalalejelomaje.
42007011	Tä nö fa dedejedalunö, Naini tä a̦fa shabono lä cuono wei jamö a Jesús juu majöoma. Cama ebä lä nocamabono wei bä ma cui, ai bä bluca lä co̦caono wei bä ma cui, cama nija bä bluca yaua showalayofälöma.
42007012	Nainiteli bä beibö yoca lä joleono wei jamö bä blacäö däjä, yafiteli bänö nomawä a ca̦i faa mö balayomaje. A lä nomalayono wei bä fö̦ö e fa nomalönö, bä nöö e yamiblaliyoma. Ai ebä ijilu ca̦i cuonomi. Ö̦jamö bä lä bälöle bä bluca fa co̦camolunö, a nomöa bolajenö a suwä ca̦i jumaje.
42007013	¿Ö̦jö tawä? Bada tänö a suwä fa dalalönö, a nofi ojodadalema. Abinaja e cuma. —Ami. A ö̦cö dijä.
42007014	Ö̦jö däjä, a fa ajedeblalunö, a besi nomawä jubama. A nomawä ca̦i lä juno wejei bä yanöcöquema. Fiya nomawä a nija abinaja Jesús a cuma. —¡U̦asi! Cafä nija ya wa̦ faö lä cule. A da jocädalö —a cuma.
42007015	Inaja a fa cunö, nomawä a fa jocäblalunö, a fa loalunö, a wa̦ fama. Ö̦jö däjä, bä nöö e nija Jesúsnö a demi co̦a co̦maquema.
42007016	Ö̦jö tä ja bä bluca fa quililalunö, Yai Bada a nofi doablaöje ja, abinaja bä cuma. —Camiyä yamacö nija, ¡Yai Bada a wa̦no wäyälewä a bada waloqueyoluu lä cufe! ¡Yai Bada tänö bejedi lä cama ebä bayeliblaö dodijilayoyoluu lä cufe! —bä cuma.
42007017	Jesús a lä cuaano wei tä a̦fa wäyämou blaucuolaliyoma. Judea jamö bä bluca lä bälöblai bä nija ma cui, bä bälöa fe lä dolejeono wei bä nija ma cui, tä a̦fa wayoamoma.
42007018	Ö̦jö däjä, Juannö bä lä nocamabono wei bä lä cuinö, Jesús a lä cuaano wei tä bluca ja, a yömölamaje.
42007019	A fa yömölajenö, Juan a wa̦no wäyämobä, cama bolacabö ecöbö fa nacalänö, Bada tä nijamö cäcöbö shömölema. Jesús a wa̦liböö ja, abinaja cäcöbö nia cuma. “A nia jo̦wa lä juno wei, ¿ö̦jö cafä wa waiquiwä tawä?”, bä nia cuma. “Ma, cafä mlai, ¿ai a nia yai lä juu wei yama a nö dabou showaobä daanö?”, cäcöbö nia cuma. ¿Ö̦jö tawä?
42007020	Jesús nija cäcöbö fa waloicunö, inaja showawä cäcöbö cuyoluma. —Bä fe ojomalewä Juan a lä cui, ö̦jö yafä a wa̦no taö lä cule. A nia jo̦wa lä juno wei, ¿ö̦jö cafä wa waiquiwä tawä? Ma, cafä mlai, ¿ai a nia yai lä juu wei yama a nö dabou showaobä daanö? —cäcöbö cuma.
42007021	Ö̦jamö cäcöbö cuo showao däjä, jalili bluca bä jalomalema. Bluca tä wayu shomitawä mö feduwänö bä nö lä bleaano wei bä ma cui, bä lä feculaböono wei bä ma cui, bä bluca jalomalalema. Bä lä jubäböono wei bä ma cui, bä mamocu bluca dodijidablaö co̦layoma.
42007022	Ö̦jö cudeenö, abinaja Jesúsnö cäcöbö nowa tama. —Wafä tä lä dalalufe, wafä tä a̦ lä ji̦liläfe, Juan nija tä a̦fa bluca da wäyäbödu. Bä lä jubäbö wei bä lä cui, bä mamocu dodjidablou co̦o. Bä juu dao lä mlai bä lä cui, bä jublou. Täbä sicö lä jodemaö wei tä wayunö bä nö lä bleaaö wei bä lä cui, bä dodijidablou co̦o. Bä yömöca lä comi wei bä lä cui, bä yömöca walalablou co̦o. Bä lä nomaö wei bä lä cui, bä demi jocädou co̦o. Bä lä jo̦li wei bä lä cui, dodijidawä tä a̦ ja, bä yömölamou.
42007023	¿Ö̦jö tawä? Camiyä wale nofi mölabou fe lä yadio wei a lä cui, ö̦jö a bufi nia yai doblalou —cäcöbö nowa tama.
42007024	Juannö cäcöbö lä shömöleno wei cäcöbö co̦a fa co̦lunö, bluca bä lä co̦camono wei bä nija, Jesúsnö Juan a wa̦fa wayoaö juoma. —Ulifi bloque a jamö, ¿wedi wama tä möbä wamacö li juma? ¿Wadoli anö cau cau bä lä yalälaö wei wama bä möö bädaobä daanö? Mlaicätä. Wamacö juu buonomi.
42007025	’Ja̦o. ¿Wedi wama tä yai nia fa mönö, wamacö li juma, ö̦jö lä? —a cuma—. Camishi dodijidawä bä ja a lä didio wei a lä cui, ö̦jö wama a nia fa mönö, ¿bei wamacö juma daanö? Ma, camishi dodijidawä bä ja bä lä didio wei bä lä cui, bä nö lä madofibö wei bä lä cui, ulifi bloque a jamö ö̦jö bä nia cuomi. Bada bä bälöo lä dodijio wei bä nija, ö̦jö bä li bälöo.
42007026	’Ja̦o —a cuma—. ¿Wedinaja a wa̦lo cuwä wama a yai nia fa mönö, wamacö juma, ö̦jö lä? ¿Yai Bada a wa̦no wäyälewä wama a möbä mlai daanö? Awei, ö̦jö wama a möbä lä. Cafä bämacö nowa taö lä cule. Juan a lä cui, Yai Bada a wa̦no wäyälewä ai a bädawä mlai, ö̦jö bei a shino yai bada dodijiwä.
42007027	Yai Bada etä a̦ oni jamö, Juan a wa̦fa ca̦i wäyäö balöomaje. Abinaja tä a̦ cuu. Bei. Wa nia juu lä cuaafälöö wei jamö, wa wa̦no taö balöafälöbä, iba ya nia shömaö balöo, wa wa̦ ji̦liaö dodijidaobeje. ’Einaja tä a̦ cuu —Jesús a cuma—.
42007028	Cafä bämacö nowa taö lä cule. Bluca bä lä bälöblai bä ma cui nija, bä jaba lä bälöjono wei bä ma cui nija, Juan nija a bada fe biyäjäobä a cuami. ¿Ö̦jö tawä? Ö̦jö ma cui, Yai Bada tänö cama ebä ca̦i lä cuo wei bä lä cui, ö̦jö bä nofi shino yai tabobeje cäbä. Ö̦jö bä nijamö a cua lä bäle a ma cui nija, Juan a nojablaliyo.
42007029	’¿Ö̦jö tawä? —a cuma—. Täbä yömölabä, Juan a jaba wawäblou däjä, Lomateli bada bä befi bä blada lä doano wejei bä ma cuinö, ai bä bluca ma cuinö, Juan a wa̦ julemaje. Bä fe bluca ojoblamolayoma, Yai Bada tänö bä taamaö lä bufino weinaja showawä.
42007030	Ö̦jö ma cui, faliseo bä bada lä cui bä fe ojoblamonomi. Moisesi tä a̦ ja täbä lä damaö wejei bä ma cui, inaja showawä. Yai Bada tänö bä taamaö lä bufino wei tä a̦ wailemaje.
42007031	’Wamacö fei däjä lä bälöblai, ¿wedi tä cuwä lä dodijiinaja, bei wamacö cuwä dodijiwä? —a cuma—. ¿Wedinaja ya cubä? Wamacö a̦ juomi fe balojowä.
42007032	Ijilu bä i̦liyamobä jamö, bä a̦ juayou lä mlainaja showawä. Nii bä luluabeje jamö, ijilu bä i̦liyamou däjä, abinaja bä cuaaö. Ai bä mashi i̦liyamou fa shomitaicunö, abinaja bä nowa taöje. “Uo. ¿Wedi tabä yamalecö a̦ li juaimi dicowä? Amowa yama fi jolaö däjä ma cui, wamacö blaö blaömoimi. Jole jole yamacö ma ö̦cöö däjä ma cui, wamalecö a̦ ca̦i bayeliblaimi”, bä nowa taöje. Ijilu bä i̦liyamobä jamö, showadi einaja bä li taamayou.
42007033	’¿Ö̦jö tawä? —a cuma—. Cafä wamacö ma cui, inaja showawä wamacö cuaaö. Wamacö a̦ juomi fe balojowä. Fe ojomalewä Juan a lä cui, ö̦jö wama a wa̦ juano malä mlai. Ö̦jö a fa waloiquiyonö, nii a ja, a wasöoma. Nashiwä toubä ca̦i ja. A waiyoma cudeenö, “A li feculabö”, wama a nofi li taboma.
42007034	¿Ö̦jö tawä? Juan a lä cuaano weinaja ya cuaaö ma mlai ma cui, inaja showawä camiyä ya lä yanowamöblaleyoluno wei ya lä cui, wamale a̦ ca̦i ji̦liblaimi cuwä mö feduwä. Camiyä ya fa waloiquiyonö, ya ca̦i waiyo mlai ja ya iyaö showawä. Bei ya toubä ca̦i coaö. Ö̦jö ma cui, wamale a̦fa ca̦i wayoaö mö feduwä showawä. “Showadi a iyadii”, wamacö cuu. “A shi wa̦lii bufi fa doblaonö, toubä coadii”, wamacö cuu. “Lomateli bada bä befi bä blada lä doaö wejei bä ma cui, wa̦lidiwä talewä ai bä ma cui, ö̦jö bä shino nofimadii”, wamacö cuu. ¿Ö̦jö tawä?
42007035	’Inaja wamacö ma cuu däjä ma cui, Yai Bada a wa̦ moyawe. Ö̦jö a wa̦ lä cadidibou wejei bä bluca lä cuinö, a bejedi dablamaöje —a cuma.
42007036	Cama nija a nö liyobä, faliseo ai a badanö Jesús a nacalema. Ö̦jö cudeenö, ö̦jö e yafi ja a fa falönö, bä iyaö ca̦i loobä jamö a cuquema.
42007037	Faliseo e yafi jamö Jesús a wa̦fa iyaö fa ji̦lilänö, ö̦jöteliyoma a doblou lä mlai a waloquema. ¿Ö̦jö tawä? Toubä nö lä cle̦deli wei toubä ca̦i besi waloquema, toubä nowa bluca lä dodijii.
42007038	Jesús matacö mö cuobä jamö a ublaqueyoluma. Ö̦jamö a ö̦cölanö a möfe boquema. Bei mabu ubänö Jesús mamicö jelemalalema. Ö̦jö däjä a fa loicunö, cama suwä fe̦ta ucu showawänö mamicö ya̦jöblalema. Mamicö buyucadima. Toubä nö lä cle̦deli wei toubänö mamicö fe löblalema.
42007039	¿Ö̦jö tawä? Jesús a lä nacano wei a faliseo lä cuinö, ö̦jö tä fa dalalönö, abinaja a bufi bada cudaliyoma. “Yai Bada a wa̦no wäyälewä ei a yai cuo fa cunoja, a lä jubamole a doblou lä mlai etä nö ö̦jöböabö wei. Fei suwä a doblou lä mlai, etä nofi daimi dodijiwä yai”, a bufi cudaliyoma.
42007040	A wa̦ juo ja, abinaja Jesús a cuma. —Simón, cafä nija ya tä a̦ nia wäaö. —A wa̦ da fabla, tä a̦ wäyäle —e cuma.
42007041	Abinaja Jesús a cuma. —Blada showadi bä lä majöaö wei anö, bolacabö cäcöbö nija bä blada majöquema. Ai a nija 500 bä bluca majöquema, bä nowa lä blucai. Ai a mö feduwä nija 50.
42007042	Tä nowa nö co̦amabimi waiquiwä ja, bolacabö cäcöbö nija etä nowa mladamaö showalayoma. ¿Ö̦jö tawä? Cafä ¿wedinaja wa bufi cuu? ¿Wedi jamö a lä cuinö a nia yai nofimaö fe balojowä? —Jesús a cuma.
42007043	—Abinaja ya bufi cuu —Simón a cuma—. Blada ebä co̦amabä ebä lä blucaono wei a lä cuinö a nia shino yai nofimaö fe balojoo, etä nowa bluca mladamalema cudeenö —a cuma. —Bejedi lä wa wa̦. Wa wa̦ cadidou —Jesús a cuma.
42007044	Ö̦jö däjä, suwä nija a mö fa yaiblalunö, Simón nija abinaja Jesús a cuma. —¿Ei wa suwä dablaö cule? Cafänö dodijidawä wale yafimabä, ya mamicö ya̦lömobä, mau wa ubä jöböabä wa ma cui, wa ubä jöböanomi. Ö̦jö ma cui, ei a suwä lä cuinö, bei mabu ubänö wale mamicö fa jelemalalönö, bei fe̦ta ucunö wale mamicö ya̦jöblalei lä cufe.
42007045	Dodijidawä wale yafimabä, cafänö wale nofimaö mö baono ma mlai ma cui, ei a suwänö wale mamicö malöcaö malä showale.
42007046	Dodijidawä wale yafimabä, dabö dabö ubänö wale fe liyäyabä wa ma cui, wale fe liyäyanomi. Ö̦jö ma cui, toubä nö lä cle̦deli wei toubänö, ei a suwänö wale mamicö fe löblalei lä cufe.
42007047	’Ö̦jö cudeenö cafä bäfä nowa taö lä cule —a cuma—. Tä doblou lä mlai ya etä nowa bluca mladamaö yalo, ei a suwä lä cuinö wale nofimaö fe balojowä. ¿Ö̦jö tawä? Ö̦jö ma cui, Yai Bada tänö wiisibö etä nowa mladamaö lä buo wei, wiisibö a nia nofimaö bädao —Simón nija Jesús a cuma.
42007048	Suwä nija abinaja a Jesús cuu nomöjöoma. —Wa doblou lä mlai ya tä nowa mladamaö waiquiwä —a cuma.
42007049	Ö̦jö däjä, bä iyabä jamö bä ca̦i lä jilaono wei, abinaja bä nowa tayoma. —¿Wedinaja cama a nofi li tamamou dicoa cule? Bä doblou lä mlai, ¿camanö bei tä nowa nia mladamaö daanö?
42007050	Suwä nija abinaja Jesús a cuu showaoma. —Wale nofi mölabou yalo, Yai Bada tänö wa jucäaö waiquia lä cule. A bufi yanöcöwä ca̦i da cu̦jamö.
42008001	Tä no dedeaö mlao däjä, ai täbä bälöblawä mö lä fedui jamö, shabono bada bä jamö ma cui, wajaquemi bä wai shabono jamö ma cui, Yai Bada etä a̦ wäyäö cuaama. Dodijidawä tä a̦ ja, bä yömölaö cuaama, Yai Bada tänö cama ebä nia ca̦i lä cuo wei tä a̦ ja. Cama 12 ebä nocao showaoma,
42008002	ai bä suwä lä jalomano wei bä ca̦i. Bä lä feculaböono wei bä suwä lä cui, ö̦jö bä fa jalolalunö bä cuoma. Shomi tä wayunö ai bä suwä lä jaliliono wei, ö̦jö bä fa jalolalunö bä ca̦i cuo mö feduoma. Madalateliyoma María a ca̦i, fecula 7 ebä lä yashuleno wei a lä cui.
42008003	Cusa bä suwäbö Wana e ca̦i. Ö̦jö Cusa a lä cui, Elode e yafi jamö a bada läoma. Susana a ma cui, ö̦jö a ca̦i cuoma. Ai bä ca̦i suwä bluca. Ö̦jö bä suwä bladabö showawänö, bä bluca bayeliblamou cuaama.
42008004	Bluca bä lä bälöblai bä fa co̦camoliyonö, bä bufi dayäamabä, Jesúsnö shominaja tä a̦ wäyäö yacläoma. Abinaja a cuma.
42008005	—Ai anö mobä shäyäjaö mö alayoma. Mobä shäyäjaö cuaafälöö däjä, bei yo jamö ai mobä fa blälälalunö, mobä cadiquilalemaje. Biyomö bänö mobä ca̦i owa nocaa jäalalemaje.
42008006	Bei masi blaobä jamö ai mobä blälälaliyoma. Mobä lobe caua showadalaliyoma ma cui, mosibä shi̦liquii nocamou dicooma, mashita a jäläläo dicoo fa mlacunö.
42008007	Tä mösöcöböobä jamö ai mobä fa blälälalunö, mobä caua ma bälayono wei ma cui, mösöcö bä caua mö fa fedulalunö, mosibä baömölayoma.
42008008	Mashita a lä dodijidai jamö ai mobä fa blälälalunö, mobä caua fa liyäjälalunö mosibä badalayoma. Ai mosibä jamö, moli mosi ma cui ja, 100 mobä cublou majölayoma. ’¿Ö̦jö tawä? —a i̦cali cuma—. Wamacö yömöcacö lä walalai, bä yömöca daa da dodijiicu.
42008009	Jesúsnö bä lä nocamabono wei bä bufi wedinajamou yalo, shominaja tä a̦ wäyäö lä yacläono wei tä a̦ ja, a wa̦limaje. A wa̦liije däjä,
42008010	abinaja Jesús a cuma. —Yai Bada tänö cama ebä ca̦i lä cuo wei tä a̦ lä cui ja, cafä wamacö bufi jaducumabou. Tä a̦ ji̦limamou walalao showadao ma mlai ma cui, dodijidawä wama tä a̦ bluca ji̦liaö fe yadiobä, wamacö bufi damaö. Ö̦jö ma cui, ai bä mö feduwä lä cui bä nija, shominaja ya tä a̦ li showadi wäyäö yacläo, bä bufi jaducublou mlaobä. Bä mamo ma showao wei ma cui, bä bufi möblou mlaobä. Bä yömöca ma dao wei ma cui, wale a̦ ji̦liaö walalao mlaobeje —Jesús a cuma.
42008011	Abinaja a cuu co̦oma. —Mobä lä shäyäjamou wei ya mobä a̦fa wäyäö lä yacläofe, ö̦jö Yai Bada ya etä a̦ yai wayoaö lä cufe. Bei mobä lä culenaja, Yai Bada etä a̦ cuwä.
42008012	Bei yo jamö mobä bläläö lä cuaaö weinaja, ai bänö Yai Bada etä a̦ ji̦liaö cuaaöje. Tä a̦ ji̦liaöje ja, fecula bada a fa waloiquiyonö, bei bä bufi jamö tä a̦ lä didile etä a̦ doaö nocamou, tä a̦ bejedi bufii mlaobeje. Bä jucäamou mlaobä.
42008013	’Bei masi blaobä jamö mobä bläläa lä culaliyono weinaja, ai bä mö feduwänö tä a̦ ca̦i ji̦liaö cuaaöje —a cuma—. Tä a̦ ji̦liaöje däjä, bufi doblalanö tä a̦ däaöje. Ö̦jö ma cui, mobä nasöcö daloblou fa mlacunö, mosibä dedejebloimi. Ö̦jö mosibä lä culenaja bä lä cui, tä a̦ bejedi jaba ma bufilei wejei ma cui, bä yabäcamou däjä, bä waiquidou.
42008014	’Tä mösöcöböobä jamö mobä bläläa lä culaliyono weinaja, ai bä ma cuinö tä a̦ ji̦liaö cuwä mö feduweje —a cuma—. Tä a̦ ma ji̦liablaö wejei ma cui, täbä showadi lä yabäcäblou wei tä ja, bä yabäcäablalou majöblao dicoo. Madofi bä ca̦i tabou bufi doblaoje. Cama bä cuaaö bufi lä doblao wei tä ja, bä ca̦i yabäcäo. Ö̦jö däjä, Yai Bada nija bä bufi badadalou fa mlacunö, tä lä dodijidai etä mili wawäblou ma cule, etä liyäjäbloimi.
42008015	’A mashita lä dodijidai jamö ai mobä bläläa lä culayono weinaja, ai bä ma cuinö tä a̦ ji̦liaö cuwä mö feduweje —a cuma—. Ö̦jö bä lä dodijaö wei bä lä cuinö, bä bufi bejedimolanö tä a̦ ji̦liaö cuaaöje. Tä a̦ fa ji̦liajenö, tä a̦ nofi jaducubou dodijioje. Bä bufi yanöcölanö tä a̦ juadiije ja, etä yai dodijidawä cublaliyo.
42008016	Abinaja Jesús a cuma. —Cowa wacö ömöamaöje däja, jaboca anö wacö fe nia yojobou majöomije. A lä mio wei tä bäfätä jamö ma cui, wacö ca̦i nia jo̦yaboimije. Ma, wacö i̦taobä jamö wacö yai befi ca̦i nia i̦tabouje, ö̦jö tä shi̦inö, bä lä faö wei bänö wawädowä täbä dablaö showadaobeje. ¿Ö̦jö tawä?
42008017	’Inaja showawä, jödödöwä tä nia bluca wawädowä cuo. Fei däjä ai tä a̦ ji̦limamou nofi mojodi ma cui, obi tä a̦ nia malä walalablou wei. Fei däjä ai tä a̦ ma jo̦yale ma cui, obi tä a̦ nia wawäblou malä nomöjöo wei.
42008018	’Wamacö yömöca dao däjä, bä yömöca daa da dodijiicu, ö̦jö lä, wamacö bufi yai jaducublobä. Bä bufi jaducuwä lä waiquii, ö̦jö bei bä bufi jamö tä lä didile, Yai Bada tänö etä nia balamafälöö. Ö̦jö ma cui, bä bufi jaducudalou lä mlai bä lä cui nija, “Ya tä a̦ wiisibö daö waiquia”, bä bufi ma cuu wei ma cui, etä wai wiisibö jo̦wa daö lä bädale etä nia co̦aö, tä a̦ nofi mojodubou majöobeje —bä nowa tama.
42008019	Ö̦jö däjä, Jesús bä nöö, bä fääshä ebä walobeyoluma ma cui, täbä fa mashiquionö bä ajedou doblonomi.
42008020	Jesús nija abinaja ai e cuma. —Naafä a ma cui, fääshäfä bä ma cui, bä ublaa siboa lä cubiyedi. Wa möö bufi doblaoje —a cuma.
42008021	Ö̦jö ma cui, abinaja Jesús a cuu mö feduoma. —Yai Bada etä a̦ ji̦liaöje däjä, tä a̦ juaö lä showadao wejei bä lä cui, ö̦jö iba nayä cäbä, iba mashi ö̦jö bä ca̦i li showawä —Jesús a cuma.
42008022	Ai däjä, canawä a jamö, Jesúsnö bä lä nocamabono wei, cama sho bä bluca döcäcäobaliyoma. Abinaja Jesús e cuma. —Modu ai u mashi jamö, bämacö da bucaduo —e cuma. Einaja a fa cunö, bä befi ca̦i caläa showalayofälöma.
42008023	Bä befi ca̦i caläfälöbä jamö, Jesús a mialiyoma. Ö̦jö däjä, wadoli a lojode juu fa showadaimanö, mau u bada lä shäyäjou wei ubä fe fa lajoblalunö, bä mishi mini dubaliyoma.
42008024	A jushulajenö abinaja a nowa tamaje. —¡Tä a̦ wäyäle! ¡Yamalecö da bayeliblalö! ¡Bämacö mishi duo a lä cube! Ö̦jö däjä, a fa jocädalunö, wadoli a wasöa showadalema, u ca̦i bada lä shäyäjono wei u ca̦i. Ö̦jö a wa̦nö wadoli a ca̦i mladou fa showadalonö, tä bluca ononodou showadalayoma.
42008025	Cama ebä nija abinaja a cuma. —¿Wedi tä tabä wamale nofi li mölaboimi dicoo? —a cuma. Bä quilima. Bä bufi shädayaimou ja, bä wa̦liyoma. —¿Ei wedi bei a li dodijiwä? Wadoli a bada ma cui, mau u bada lä shäyäjou wei u ma cui, cama a wa̦nö täbä nofi mladou si ijejewä yai —bä cuma.
42008026	Ö̦jö däjä, Jelasateli bä ulifibö jamö, bä befi ca̦i waloquema, Calilea tä mashi jamö.
42008027	Jesús a fa washölöblalunö, ö̦jöteli a lä feculaböono wei anö a mö bamaleyoluma. Yedu ja camishi bä joyaa fa showadaacönö, a didionomi. Yafi jamö mlai, nomawä täbä didiblaaö lä yaimou wejei jamö, a li bälöoma.
42008028	Jesús a fa dalalönö, a si̦lalamoma. Ö̦jö a cotä ja a möfe boblaquema, a nofi ojode tablamobä. I̦cali a wa̦ faö ja, abinaja e cuma. —¡Jesús! Yai Bada a Bada lä ayai bä Ijilubö wa e lä cui, ¿wedinaja wale nia fa taamanö wale nabä li waloo cuboyoi? ¡Wale a̦ da ji̦lilä! ¡Wale nö bleaamaö showadao dijä! —a cuma.
42008029	Fecula a lä didile a faö co̦ofälöbä, Jesúsnö a shömaö waiquia yalo, e a̦ cuoma. ¿Ö̦jö tawä? Feculanö a shi fa wa̦limalönö, showadi a nö bleaamadima. A shi wa̦lii däjä a nö quiliaö ja, bei bococu ma cui, bei matacö ma cui, a showadi o̦cabomaje, boo shicö bada cofibönö. Ö̦jö ma cui, shicö bada jifediblaö fe fa yadilonö, ulifi bloque jamö feculanö a ca̦i juaadima.
42008030	Ö̦jö däjä, Jesúsnö a wa̦fa wa̦lima. —Yajalawä ya wa̦fa cua —e cuma. Fecula bluca bä taboma yalo, a wa̦ cuoma.
42008031	Jesús nija fecula bä a̦ fe blacäjoma. Abinaja bä cuma. —Täca nö quilijiwä lä cubodi jamö, ¡yamacö shöma dijä!—bä cuma.
42008032	Bei. Ö̦jamö yalo coshino bluca bä iyama, ö̦jö jefu a balöcö showawä jamö. ¿Ö̦jö tawä? Jesús nija fecula bä a̦ fe blacäjou ja, coshino bä nijamö bä shömamou fa bufinö, ö̦jamö bä shömöa yacläquema.
42008033	Ö̦jö däjä, a shi lä wa̦lino wei a fa dacöfälöjenö, coshino bä nija fecula bä bluca lucäa nomöjölaliyoma. Bä fa lucäolalunö, tä mö wädäjäa lä dodijibe jamö, bä shi jaliwä ca̦i fa yo̦balufälönö, modu u jamö bä mishi bluca duobaliyoma.
42008034	Coshino bä nofi lä tabou wejei bä lä cuinö, ö̦jö tä fa dalalöjenö, bä quilili doculayoma. Shabono jamö bä lä bälöle bä ma cui nija, bä bälöo lä siboblai bä ma cui nija, tä a̦fa wäyäö cuaamaje.
42008035	Tä a̦ fa ji̦liläjenö, ö̦jamö bä bluca icua showadaquema, tä möbeje. Jesús nija bä fa waloicunö, fecula bänö a lä daqueno wejei, a dodijidawä dalalemaje. Jesús a cotä jamö a bufi demi ca̦i looma. Camishi cäcö ja a didioma. Ö̦jö tä bluca fa dalalöjenö, bä quilia fe balojolaliyoma.
42008036	Ö̦jö däjä, bä mamo lä showaono wei bä lä cuinö tä a̦fa bluca wäyämaje, a lä feculaböono wei a lä jalomaleno wei tä a̦ lä cui.
42008037	Ö̦jö däjä, ö̦jamö bä lä bälöblai bä nö quilili bleaama yalo, Jesús a shömöa co̦lemaje. A shömaöje ja, canawä a jamö cama ebä ca̦i döcäcäo co̦baliyoma, bä befi ca̦i caläö co̦ofälöbä.
42008038	Fecula bänö a lä daqueno wejei a lä cui, Jesús nija a nocao bufi fa doblaonö, a wa̦ fe blacäjoma ma cui, Jesúsnö a shömöa co̦lema. Abinaja e cuma.
42008039	—Ma, a co̦jamö da co̦o. Yai Bada tänö wa bayeliblaö lä dodijilofe, afä bä nija tä a̦fa shino da wäyäjälu —a cuma. Inaja a cuma yalo, a co̦a fa showadalufälönö, ö̦jamö bä lä bälöle bä bluca nija, Jesúsnö a bayeliblaö lä dodijilayono wei, bei tä a̦fa wäyäö cuaaö showaoma.
42008040	Bei. Modu ai u mashi jamö Jesús a waloa fa co̦icunö, bä lä co̦camono wei bänö a nö dabomaje yalo, bä bufi doblalanö a walomaquemaje.
42008041	Ö̦jö bä nijamö, Jailo a wa̦fa bada lä cuono wei a cuoma, judio bä yododabä yafi jamö a lä läono wei. Ö̦jö a fa icuicunö, Jesús a cotä jamö a möfe boaliyoma. Cama e yafi jamö Jesús a lulubou shi jalimou cudeenö, a wa̦ fe blacäjoma.
42008042	Cama bä tää moli e lä cui, e fa jalililalunö e nomaö ajedeoma. Lasha jai 12 a faa waiquimalema, a moco cuoma. Jailo nija Jesús a fa nocalofälönö, täbä mashicou fe fa balojoonö a bacäjamamaje.
42008043	A bacäjamafälöbeje jamö, suwä a nö jalili bleaaö nö lä dedeano wei a juu coyocooma. A nö i̦yä bleaaö showai ja, lasha 12 a faa waiquimalema. Bluca bä nija a jalomamou ma wabäono wei ma cui, a jalomaö doblonomije.
42008044	¿Ö̦jö tawä? Jesús nija a yauaö ajedou juofälöma. A ajedou fa juofälönö, Jesús camishi ecö casö jubäa fe yadia yaulalema. Ecö casö fa jubädalönö, a i̦yä mladou showadalayoma.
42008045	Ö̦jö däjä, abinaja Jesús a cuma. —¿Wedinö bei wale jubädalei cufe? —a cuma. —Camiyänö mlai —ebä bluca cuma. Ö̦jö däjä, Pedro a wa̦ fama. —Bada tä. Täbä malä mashicole. Bluca bänö wa malä bacäjamalajei.
42008046	Ö̦jö ma cui, Jesús a wa̦ fe blacäjoma. —A nia fa bayeliblamonö, ai tänö wale jubäa cadidilalei lä cufe. Camiyä ya lojodenö a jalou ja, wale nofi mojodubobä tä cua malä mlai —a cuma.
42008047	Ö̦jö däjä, “Ya lä jubälöfe, tä jo̦yaami waiquiwä”, a suwä bufi fa cunö, a wawäblaliyoma. A quilili blösö blösömolanö a ajedequema. Jesús cotä jamö a möfe fa deialunö, bluca täbä mamo mötale däjä, a wa̦ nö wäquema. A jalobä a jubädaö bufi lä doblaono wei tä ma cui, a jaloa lä showadaaliyono wei tä ma cui, ö̦jö tä a̦fa bluca wäa showadaquema.
42008048	Abinaja Jesús e cuma. —Ami. Camiyä wale nofi mölaboma yalo, wa jalolayou lä cufe. A bufi yanöcöwä ca̦i da co̦jamö —a cuma.
42008049	A wa̦ faö showao däjä, bada e yafi jamö ai e cuo lä jäono wei e waloa mö baquema. Jailo a bada nija abinaja a cuma. —Bei. Inaja lä waiquiwä. Tääfä a waicou waiquio cublei. Tä a̦ lä wäyäö wei a yabäcaö fe blacäjo dijä —a cuma.
42008050	Ö̦jö ma cui, Jesúsnö ö̦jö tä a̦ fa ji̦lilänö, abinaja Jailo a nowa tadaö showalayoma. —A bufi jalujo dijä. Wale a̦ bejedi shino bufibou fe da yadio. Ö̦jö däjä, a jalou wä —a nowa tama.
42008051	Jailo e yafi jamö, Jesúsnö bä ca̦i fa waloicunö, moco a nomawä lä maqueono wei jamö, ai bä bluca famanomi. Pedro, Juan, Santiago, ö̦jö bä shino famalema. A lä nomalayono wei bä fö̦ö e, bä nöö e, ö̦jö cäcöbö ca̦i shino famalema.
42008052	¿Ö̦jö tawä? Bä ö̦cöö waiquioma. A nomöa bluca bomaje. Ö̦jö ma cui, abinaja Jesúsnö bä nowa tama. —Bä ö̦cö dijä. Wama a moco nomöa lä bole a nomaö cadidio malä mlai. A mia bädaa lä cule —bä nowa tama.
42008053	A lä nomalayono wei tä daö waiquiweje yalo, a noca i̦cablalamaje.
42008054	Ö̦jö ma cui, Jesúsnö boco fa dälänö, a jocäblamaö bufima. —U̦asi. A da jocäblalu —e cuma.
42008055	Inaja e fa cunö, a bufi jomoblou co̦layoma. A jocädou fa showadalonö, Jesúsnö a iyamaö bufii showadaoma.
42008056	Bä fö̦ö e ma cui, bä nöö e ma cui, cäcöbö bufi shädayaimou dodijioma. Ö̦jö ma cui, Jesús a lä cuaano wei tä a̦ wäyäböö mlaobä, cäcöbö a̦ ca̦i wasöa dodijilema.
42009001	Ö̦jö däjä, cama 12 ebä lä nocamabono wei bä lä cui, Jesúsnö bä nacaa fa ajedealalönö, fecula bä bluca yashubeje bä tablamalema. Jalili bä jalomabeje bä ca̦i tablamaö mö fedua showalayoma.
42009002	Ö̦jö däjä, Yai Bada tänö cama ebä ca̦i lä cuo wei tä a̦ wäyäö cuaabeje bä shömölema, bä lä jalili wei bä ca̦i jalomaö cuaaö showadaobeje.
42009003	Abinaja bä nowa tama. —Wamacö lä jublole däjä, shinoco wamacö nia juu. Fii wama defibä nia bofälöimi. Wama täbä didibofälöbä, wama täbä nia däboimi. Wamacö iyafälöbä, nii wama bä nia yefiboimi. Wama täbä lulafälöbä, wama bä nia blada boimi. Camishi wama bä nia bolacafälöimi.
42009004	Wamacö shifilimou mlai, wamacö nia lä cuo wei a yafi ja, bä da yanöcöicu. Wamacö juu co̦fälöö ja, ö̦jamö lä culanö wamacö nia jocäö co̦o.
42009005	’¿Ö̦jö tawä? —a cuma—. Wamacö juu lä cuaaimadi jamö, wamacö bälömabou bufiomije ja, abinaja wamacö nia cuaaö. Ö̦jö wama bä tabi feiaö yalo wamacö sibolanö, bei wamacö mamicö busi jamö bä libu libu lä sudile, wama ebä nia yaösöblalefälöö. Ö̦jö tänö bä nö nia lä bleaaö wei wama tä nia jömaö —a cuma.
42009006	Bä aa fa showalöfälönö, bluca täbä shabonobö jamö, Yai Bada tänö cama ebä ca̦i lä cuo wei tä a̦ wäyäö cuaamaje. Jalili bä ca̦i jalomaö cuaaö showaomaje.
42009007	Jesús a lä cuaano wei, bada tä Elode ma cuinö tä a̦ ji̦lilema. Ai bä a̦ ja, a bufi ca̦i wedinajamoma. Fe ojomalewä Juan a ma shämono wei ma cui, ö̦jö a fa bufijenö, a wa̦ demi täo co̦omaje.
42009008	Ai bä mö feduwä lä cuinö, Yai Bada a wa̦no jaba lä wäyäno wei, Elia a bufidaö mö fedulayomaje. Ai bä showawä lä cui, abinaja bä bufi cuma. “Yai Bada a wa̦no wäyälewä bä jaba lä cuono wei, ai a demi jocädou fa co̦onö, ö̦jö a jo̦wa”, bä bufi cuu mö feduoma.
42009009	Abinaja Elode a cuma. —Camiyänö Juan ya fe bäblamalema. Ei a wa̦fa bluca lä wäyälajei, ¿wedi bei a jo̦wa li majöwä? —a cuma. Inaja a bufi cuma yalo, Jesús a möö bufi doblaoma.
42009010	Jesúsnö bä lä shömöleno wei bä co̦blou fa co̦lonö, bä lä cuaano wei tä a̦fa bluca wäyäö co̦ojolomaje. Ö̦jö däjä, Besaidateli bä ulifibö jamö bä yamili cuo balöobä, bä lululefälöma.
42009011	Ö̦jö ma cui, bä lä co̦camono wei bänö, ö̦jamö bä a̦fa juu fa ji̦liläjenö, a nosi däbofälömaje. Jesús nijamö bä waloa fa jeicunö, bä dodijidawä walomaquema. Ö̦jö däjä, Yai Bada tänö cama ebä ca̦i lä cuo wei tä a̦ ja, bä bluca yömölama. Bä lä jaliliono wei bä ca̦i jalomama.
42009012	Motoca a yajadodoaö däjä, Jesús nija cama 12 ebä fa icuicunö, abinaja a nowa tamaje. —Fei bä bluca lä co̦camole bä shömöa da co̦lu, bä bälöblawä fe lä fa̦yoblai bä nija bä cuo fe jalubä. Ö̦jö bä nija bä nii luluabeje. ¿Ö̦jö tawä? Ei tä ulifi bloque malä cui —a nowa tamaje.
42009013	Ö̦jö ma cui, Jesús a wa̦ läoma. —Ma. Cafä wamacönö wama bä yai iyamabä. Abinaja cama bä cuu nomöjöoma. —Nii yama bä bluca luluadayou mlao däjä, ei yama bä bluca nia lä iyamaö wei tä cuami waiquiwä. Nii 5 yama bä wai tabou bädaa lä cule. Yuli bolacabö cäcö ca̦i —bä cuma.
42009014	¿Ö̦jö tawä? Täbä malä blucaono wei. Wa̦lo bä shino jai 5.000 cuoma. Cama ebä lä nocamabono wei bä nija bä loo toujamaö bufima. —Jai 50 täbä bluca cudale, bä da loamaboduje —a cuma.
42009015	Inaja bä cuaaö fa showadaonö, bä bluca loamabodayomaje.
42009016	Ö̦jö däjä, nii 5 bä lä cuono wei bä dälema, yuli bolacabö cäcö ca̦i. Ö̦jö bä fa dälönö, fedu jamö a mö fa nonoicunö, bä nia lä iyano wei tä ja, Yai Bada nija a bufi a̦fa doblalou wäyämoma. Ö̦jö däjä, bä nii fa cälalönö, cama ebä lä nocamabono wei bä nija bä jöböquema, bä lä co̦camono wei bä nija bä jöböaö cuaaö nomöjöobeje.
42009017	¿Ö̦jö tawä? Bä bluca fa iyaolalunö, bä bädöolaliyoma. Ö̦jö däjä, Jesús ebä lä cuinö bä nii sheje co̦a fa co̦abodujenö, wöö 12 bä jamö bä fe nii shee lajomalalemaje.
42009018	Ai däjä, Yai Bada nija Jesús a no bayeli nacao däjä, cama ebä lä nocamabono wei ebä ca̦i yami culanö, bä wa̦lima. —¿Wedinaja bei wale nofi jo̦wa yai li tabou dodijiaje? Camiyä ¿wedi bei ya jo̦wa?
42009019	Abinaja ebä cuma. —Fe ojomalewä Juan bei wa jo̦wa fa talei. Ai bä mö feduwä lä cuinö, Yai Bada a wa̦no wäyälewä Elia a cuo lä balöono wei, ö̦jö wa jo̦wa bufidaö talajei. Ai bä a̦ showawä ja, Yai Bada a wa̦no wäyälewä ai a demi jocädou fa co̦lonö, ö̦jö bei wa jo̦wa co̦dawä fa talei —bä cuma.
42009020	Abinaja e cuma. —Ö̦jö ma cui, cafä wamacö lä cuinö, ¿wedinaja bei wamale nofi li tabou dodijia cule?—a cuma. Pedro a wa̦ juoma. —Yai Bada tänö a shömabä a lä yaileno wei, ö̦jö cafä bei wa dodijiwä —bei e cuma.
42009021	Ö̦jö ma cui, bä lä nocamabono wei bä a̦ wasöma. Bä nowa taö dodijioma, tä a̦ wäyäö showadao mlaobeje.
42009022	Abinaja bä nowa tama. —Camiyä ya lä yanowamöblaleyoluno wei ya lä cui, wale nö nia bleaamaöje. Judio bada bä ma cuinö, nofi bäyäalewä blowäjäwä bä ma cuinö, Moisesi tä a̦ ja täbä lä damaö wejei bä ma cuinö, ö̦jö bänö wale nö nia bleaamaö fe balojooje. Wale nia waiije. Ya nia shämou cadidio. Inaja ya taamamobä ya waiquiwä. Ö̦jö ma cui, bolacabö tä mö fa dödölönö, ya demi nia jocädou co̦o —bä nowa tama.
42009023	Ö̦jö däjä, abinaja bä nowa bluca tama. —Camiyä nija bä nia lä nocao wei bä lä cui, cama bä cuaaö bufi lä doblao wei tä ja, showadi bä nia yai wasöo. Wale bufiije yalo bä ma shäöje däjä, bä nia ojode cudio fe yadio. Bä nia nocao fe yadio.
42009024	Bita ja bä nia demi lä cudio wei tä ja, bä bufi mö lä blucao wei bä lä cui, bä ba̦limi nia cuodayou malä mlai. Ö̦jö ma cui, camiyä ya nowa ja bä shämou lä ojodao wei bä lä cui, ö̦jö bä nia shino ba̦limi cuo ayao.
42009025	Bita jamö bä madofi bluca lä cublai bä madofi ma däamou wei ma cui, bä nia yai lä ba̦limiblou wei tä joyamou dicoo ja, ¿wedi tänö bä yai nia li bayeliblamou majöo, ö̦jö lä?
42009026	’¿Ö̦jö tawä? —a cuma—. Iba bä a̦fa jilamou quilii dicoo ja, inaja showawä camiyä ya nia quilii cuo mö feduo. Wale a̦fa ca̦i wäyäö quilii dicoo ja, inaja showawä camiyä ya lä yanowamöblaleyoluno wei ya ma cui, ya nia quilii cuo mö feduo. Ya shi̦i ca̦i itou lä co̦le däjä, camiyä ma cui, “Iba cäbä”, ya nia cuu quilii, Fayä etä shi̦i lä cule jamö a̦jele ya etäbä ca̦i itou däjä.
42009027	Ö̦jö ma cui, cafä wamacö nija ei ya wa̦ lä cui, bejedi lä ya wa̦. Ai wamacö lä ublale wamacö nomaö showaono mlai ja, Yai Bada tänö cama ebä nia ca̦i lä cuo wei, wama tä nia dablaö.
42009028	Ö̦jö tä a̦ wäyäö fa balöonö, jai 8 tä mö didi cublou fa co̦lonö, Jesúsnö cama ai ebä nacalema. Pedro, Juan, Santiago bä fa nacalänö, jefu a jamö bä ca̦i dolequebefälöma, Yai Bada nija a nö bayeli nacaojolayobä.
42009029	A nö bayeli nacao däjä, Jesús wäyäcu mömou shomiblaliyoma. Camishi ecö ma cui, ecö shi̦i ca̦i wacalamiblaliyoma.
42009030	Ö̦jö däjä, ai täcöbö fa bädalunö, Jesús sho bä a̦ wayoma. Moisesi, Elia sho cäcöbö cuoma.
42009031	Yai Bada tä shi̦i lä cule ja cäcöbö fa wawäblalunö, Jesús a nia lä shämono wei tä a̦fa wayoamaje. Jelusale jamö Yai Bada tänö a shämaö lä bufino weinaja showawä.
42009032	¿Ö̦jö tawä? Pedro sho bä lä cuono wei bä fa malishalönö, bä ma miqueno wei ma cui, bä la̦a fa co̦lunö, Jesús etä shi̦i lä doblale etä shi̦i dalalemaje. Jesús nija cäcöbö ublaa lä yädäono wei, cäcöbö ca̦i daa showadaalalemaje.
42009033	Ö̦jö däjä, Jesús nija Moisesi, Elia sho cäcöbö mladou co̦fälöö däjä, Pedro a wa̦ fama. —Tä a̦ wäyäle. Eja bämacö lä cule, tä dodijidawä waiquiwä. Yano 3 yama bä nia wai i̦tamaö, ¿ö̦jö tawä? Afä a, Moisesi e, Elia e, einaja yama bä nia wai yano tablaö, ¿ö̦jö tawä? —a cuma. A bufi mlaö yalo, a wa̦ biyäcou bädaoma.
42009034	A wa̦ faö showai ja, ölajashi a bada fa itolunö, bä jo̦yablalema. Ö̦jamö bä fe fa̦yoblou ja, bä quililaliyoma.
42009035	Ö̦jö däjä, ölajashi jamö culanö a wa̦ bädaliyoma. —Ei Ijiluyä a, ya lä yaileno wei. A wa̦ da ji̦liläje —a cuma.
42009036	A wa̦ faö fa waiquidalunö, Jesús a yami ublaa daa co̦a majölalemaje. ¿Ö̦jö tawä? Mamicai bä cudio balöoma. Tä lä möno wejei tä lä cui, moli a ma cui nija tä a̦fa wäaö jaöonomije.
42009037	Ö̦jö tä fena ja, jefu a jamö bä dömöa fa co̦balufälönö, bä bluca lä co̦camono wei bänö Jesús a mö bamalemaje.
42009038	Bä lä co̦camono wei bä nija ai a wa̦lo lä ublaono wei, Jesús nija a wa̦ i̦cali fama. —¡Tä a̦ wäyäle! Ei iba ijiluyä a nofi da ojodadalö, ¿ö̦jö tawä? A malä moli wei.
42009039	Fecula anö a nabä fa queicunö, a si̦lalamou. A shi fa wa̦limalönö, a i̦cali yabolemou. Inaja a fa cuaadinö, showadi caficö moshi boyacaoblou. Ya̦cumö a nö shälebö. A yabäcaö mladoimi.
42009040	Afä wa bä lä nocamabole bä nija ya wa̦ fe blacäjoma ma cui, a yashublaö doblonomije —a cuma.
42009041	Abinaja Jesús e cuma. —¡Uo! Äyämö ya nö dedeaö ma waiquile, Yai Bada wama tä nofi nö mölabobimi waiquiwä. Bejedi lä, wamacö dobloimi. Wama tä nofi mölabou shaliliobä bämacö nö dabou ja, ya modaaö waiquiwä. Bei. Bä ijilubö e da bälabayoje —e cuma.
42009042	Bä ijilubö e blacäö däjä, feculanö a fa shäyäblacönö, a i̦cali yabolemolayoma. Ö̦jö ma cui, Jesúsnö fecula e bälöo fa wasönö, e faa co̦a showadalayofälöma. A fiya fa jalomalönö, bä fö̦ö nija a demi icua co̦maquema.
42009043	Yai Bada a nö Bada lojode lä quiliaö wei tä fa damolalunö, bä bufi bluca shädayaimoa fe balojolayoma.
42009044	—Ei ya wa̦ lä fale, wamale a̦ ji̦liaö buo mlai ja, bei wamacö bufinö tä a̦ yai däa da cadidilöje. Ya lä yanowamöblaleyoluno wei ya lä cui, yanowamö täbä nija ya nia jöböamou —a cuma.
42009045	Ö̦jö ma cui, cama a wa̦fa lä wäamono wei a wa̦ ji̦lia möblanomije. Yai Bada tänö tä a̦ nofi mojodumaboma, bä bufi jaducublou mlaobä. Tä a̦ ca̦i wa̦lii quilimaje.
42009046	Jesús nija bä lä nocaono wei, “Camiyä ya yai bada cuobä”, bä nowa bluca tayou ja, bä a̦fa tayoa dicolayoma.
42009047	Jesúsnö bä bufi daö fa waiquionö, ijilu a fa dälänö, a ublaa ajedemaquema.
42009048	Ö̦jö däjä, abinaja bä nowa tama. —Ei ijilu a lä cui, a shomi ma cui, camiyä ya wa̦nö a wai nofimaö fe yadioje ja, camiyä ma cui wale nofimaö mö feduoje. Inaja showawä, camiyä wale nofimaöje ja, wale lä shömöleno wei a ma cui, ö̦jö a nofimaö mö feduo showaoje. ¿Ö̦jö tawä? Cafä wamacö nijamö a jömöo lä mlai a lä cui, a nofi bada tabou lä mlajei, ö̦jö a lä cui, Yai Bada tänö bada bei a nofi shino yai tabou.
42009049	Jesús nija Juan a wa̦ fama. —Bada tä. Ai a lä cuinö, cafä wa wa̦ ja fecula bä yashuu. Yama a dalalema. Camiyä bämacö nija a yädäo bufiomi yalo, yama a wasöblalema, ¿ö̦jö tawä?
42009050	Ö̦jö ma cui, abinaja Jesúsnö a nowa tama. —A wasö dijejä. Cafä wamacö nija bä a̦ läblou dao lä mlai bä lä cui, wamacö a̦ bayeliblabeje bä li waiquiwä malä cui—a cuma.
42009051	Fedu jamö Jesús a nia lä co̦amou wei etä ajedou waiquioma yalo, a bufi cadidilanö Jelusale jamö a aa shalililayoma.
42009052	Cama a wa̦no taö balöodayobeje, bä shömöa balölema. Samalia tä ulifi jamö, ai bä shabonobö jamö bä fa waloicunö, Jesús dodijidawä a waloamabeje bä a̦ faö balöodayoma.
42009053	Ö̦jö ma cui, Jelusale jamö a cadidou waiquioma yalo, a bälömabou bufionomije.
42009054	Ö̦jö tä fa dabölalönö, Jesúsnö bä lä nocamabono wei ai cäcöbö a̦ fama, Santiago, Juan cäcöbö lä cui. Abinaja Jesús a nowa taböma. —Bada tä. Fedu jamö cowa wacö lä culadi, ¿yama wacöbä blälämabä tawä? Ei bä waicaö showadaobä —a nowa taböma.
42009055	Ö̦jö ma cui, Jesús a mö fa yabadalunö cäcöbö a̦ wasölema.
42009056	Bä jayuaö fa showadaicufälönö, ai a shabono jamö bä waloa majöquema.
42009057	Bä jufälöbä jamö, Jesús nija abinaja ai a cuma. —Wa juu lä bädao wei jamö ma cui, ö̦jamö ya nia nocao —a cuma.
42009058	Abinaja Jesús e cuu mö feduoma. —A möla dijä, ya yafibö cuami. Yalo bä bäcabö cublawä. Biyomö bä ma cui, bä yabäcabö cublawä mö feduwä. Ö̦jö ma cui, camiyä ya lä yanowamöblaleyoluno wei ya lä cui, ya yanobö cuami —e cuma.
42009059	Ai a nija abinaja Jesús a cuma. —Camiyä nija a da nocaiquiyo —a cuma. Ö̦jö ma cui, abinaja a cuu mö feduoma. —Bada tä. Fayä a lä ujudule etä cublou däjä, ya nomawä didiaö balöobä, ¿ö̦jö tawä? —a cuma.
42009060	Ö̦jö ma cui, abinaja Jesúsnö a nowa tama. —Bufi nomawä cama bä li nomawä didiayobä. Cafä a da alufälö. Yai Bada tänö cama ebä ca̦i lä cuo wei tä a̦ da wäyädu —a nowa tama.
42009061	Abinaja ai a ca̦i cuma. —Bada tä. ¡Camiyä ca̦i! Cafä nija ya nia nocao. Iba yafi jamö, ya nia lä juu wei ya tä a̦fa wäyäö balöojolayou —a cuma.
42009062	Abinaja Jesúsnö a nowa tama. —Ficali täca jamö a nia ma ojodamou wei ma cui, a bufi shaliliomi dicowä ja, a nia dobloimi. Inaja bä bufi lä jujeblou wei bä lä cui, Yai Bada tänö cama ebä ca̦i nia lä cuo wei tä a̦ wäyäbeje jamö, ö̦jö bä yädäobä bämi—a nowa tama.
42010001	Ö̦jö tä cublou fa waiquilonö, Bada tä nia lä juno wei jamö a wa̦no taö balöodayobeje, 70 ai bä yaia nomöjömaquema. Bluca bä lä bälöblai bä nijamö, cama a nia waloadalou lä cuaaö wei jamö, bolacabö bä cudawä bä shömöa balöabodayoma.
42010002	Ö̦jö däjä, ö̦jö bä nija abinaja a cuu yaclämoma. —Wale nia lä bufiblaö wejei bä bluca cublawä. Nii bä tamobä bä bada lä waiquiinaja bä cuwä ma cui, bä nii nia lä taö wejei, bä bolacami dicowä. Wale nofi mölabobeje, ¿wedi bänö bä nia li yömölaöje? Yai Bada tä nija bä a̦ da fa, ö̦jö lä. Cama etäca ficali lä cule, a Bada lä cui nija wamacö a̦ fa fanö, bä ojodamobä ö̦jönö bä yai shömabä.
42010003	’Bei —a cuma—. Bä da alufälö. Bämacö shömaö lä cule. Ji̦ima bä waiteli lä läle jamö, oweja bä ocalo shäablamou si ijejewä lä cuo weinaja, wamacö nia cuo.
42010004	Blada wama bä nia besiboimi. Afä wama täbä didibofälöbä tä ma cui, ö̦jö wama täbä ca̦i nia däafälöimi. Wamacö mamicö didio nomöjöobä täcö ma cui, wama täcö nia bolacafälöimi. Bei yo jamö, wama bä a̦ wayomaö mlai, wamacö nia jayuo showadao.
42010005	’Wamacö yafii cuaabä jamö, Yai Bada nija, ö̦jamö bä lä bälöle wama bä nia bayelimaö showadao, bä bufi ca̦i yanöcöwä cuobä —a cuma—.
42010006	Ö̦jamö bä ca̦i lä culenö dodijidawä wamacö waloamaö ja, Yai Bada tänö a bufi nia yai yanöcömabou. Ö̦jö ma cui, dodijidawä wamacö waloamaimi dicoo ja, a nia bayeliblamoimi. A bufi yanöcömabobä ami.
42010007	’Wamacö shifilimou mlai ja, wamacö lä cuo wei jamö bä da yanöcöicu, ö̦jö bä nija wamacö nö liyobä. ¿Ö̦jö tawä? Shinoco täbä ma juu wei ma cui, bä ojodamou yalo, bä dobäbeje bä li waiquiwä malä cui. Ai täbä yafibö jamö, wamacö nia bälöadalou cuaaimi.
42010008	’Wamacö juu cuaabä jamö, ai a shabono jamö dodijidawä wamacö waloamaöje ja, ö̦jamö wamacö niibö lä baaö wejei bä ja, bä da iya —a cuma—.
42010009	Ö̦jamö bä lä jalili wei bä da jalomaje. Abinaja bä nowa da taje. “Yai Bada tänö cama ebä nia ca̦i lä cuo wei, cafä wamacö nija tä ajedou waiquia”, wama bä nowa tabä.
42010010	’¿Ö̦jö tawä? Ö̦jö ma cui, ai a shabono jamö dodijidawä wamacö waloamaimije ja, cama bä lä juu wei jamö, wawädowä wama bä nowa taö ja, abinaja wamacö nia cuu.
42010011	“Afä shabono jamö bä libu libu lä jilai, bei yamacö mamicö jamö bä lä jeicufe, yama bä yaösöblaö lä cule, bämacö dobloimi jömabä. Ö̦jö ma cui, wamalecö a̦ da ji̦lilä. Yai Bada tänö cama ebä ca̦i nia lä cuo wei, tä ajedou waiquia lä cule”, wamacö nia cuu. Einaja wama bä nowa taö fe yadiobä.
42010012	’Bämacö nowa taö lä cule —a cuma—. Yai Bada tänö täbä jömabä etä cublou däjä, Sodomateli bä nö nia ma bleaaö wei ma cui, ö̦jö lä bä nö nia shino yai bleaaö dodijio —Jesús a cuma.
42010013	Ö̦jö däjä, Jesúsnö ai bä lä bälöblai bä nowa blajawä tama. —Colasiniteli wamacö, Besaidateli wamacö, wamacö nö bleaaö fe balojoobä wamacö. Yai Bada wama a lojode dablabä, cafä wamacö nijamö tä nö lä quilijii bluca ya tä wawämama. Diloteli bä nijamö inaja ya cuaaö mö feduo fa cunoja, Sidonoteli bä nijamö ya inaja cuaaö mö feduo fa cunoja, wa̦lidiwä tä ja, yedu bä bufi nö lädaliobö wei. Bä doblou lä mlai tä ja, yubu ushibö ja yedu bä nö looquebö wei. Camishi a̦loqui bä ja yedu bä nö didiobö wei, bä bufi nö wa̦lidiwä ö̦jöböamobä.
42010014	’Yai Bada tänö täbä obi nia lä jömadayou wei jamö, Diloteli bä nö nia ma bleaaö wei ma cui, Sidonoteli bä nö ca̦i nia ma bleaaö wei ma cui, cafä bei wamacö nö nia shino yai bleaaö fe balojoo.
42010015	’Cabenaoteli wamacö —a cuu nomöjöoma—. ¿Fedu jamö Yai Bada tänö cafä dodijidawä wamacö nia tabodayou daanö? Mlaicätä. Bä lä nomaö wei bä cuobä jamö, wamacö nia shäyäjäabodayou, täca nö quiliwä lä cubodi jamö —a cuma.
42010016	Ö̦jö däjä, abinaja Jesús a cuma, cama ebä lä nocamabono wei bä nija. —Cafä wamacö a̦ ji̦liaöje ja, camiyä ma cui wale a̦ ji̦liaö mö feduoje. Wamacö a̦ waii dicooje ja, camiyä ma cui wale a̦ waii mö feduoje. Inaja showawä, camiyä wale a̦ lä waii wejei bä lä cuinö, wale lä shömöleno wei a ma cui, ö̦jö a wa̦ waii mö feduoje —a cuma.
42010017	Jesúsnö 70 ebä lä shömöleno wei bä lä cui, bufi doblalolanö bä waloa coquema. Abinaja Jesús nija bä cuu co̦ojoloma. —Bada tä. Cafä wa wa̦nö fecula yama bä yashublamaö däjä, ö̦jö bä ma cuinö yamalecö a̦ juaöje —bä cuma.
42010018	Abinaja Jesús a cuu nomöjöoma. —Bejedi lä. Sadanasi a lä ujudulayono wei däjä, fedu jamö ya quei dalalema, madula a wacö quei lä culenaja showawä.
42010019	¿Ö̦jö tawä? Wamacö nö wa̦lojabä, bämacö tablamaö waiquilayoma. Olu wama bä ma cadädäablaö wei ma cui, sufi wama bä ma cadädäablaö wei ma cui, wamacö nö nia bleaaimi. A nö lä nabämou wei a fecula bada lä cui, ö̦jö a ma ishou däjä ma cui, wamacö nö nia wa̦lojaö fe yadio. Ai tä bädawä ma cui ja, wamacö nia famiimi.
42010020	Ö̦jö ma cui, fecula bänö wamacö a̦ lä juaö wejei tä ja, bä bufi doblalo fe balojoo dijä. Fedu jamö, Yai Bada tänö wamacö a̦fa lä oniboladi tä ja, ö̦jö tä ja bä bufi shino yai da doblalo —bä nowa tama.
42010021	Ö̦jö däjä, Yai Bada tä Bufinö Jesús a bufi doblamabou fe fa balojoonö, bä Fö̦ö nija a wa̦ fama. —Fabe. Fedu jamö ma cui, bita jamö ma cui, cafä lä wa shino Bada cua ayaa. Ei ya tä a̦ lä wäyäfe, bä bufi a̦fa moyawä lä taö wejei bä nija wa tä a̦ nofi mojodumabou. Bä bufi a̦fa dao lä taö wejei bä ma cui nija inaja showawä. Inaja ö̦jö wa bä ma taamabou däjä ma cui, jai ijilu bä lä cule bä nija wa tä a̦ yai wawäblamalema. Awei, Fabe. No mlai ja inaja wa bä taamaö bufi malä doblaono wei.
42010022	’¿Ö̦jö tawä? —a cuu nomöjöoma—. Jödödöwä täbä nija ya Bada läobä, Fayänö wale tablamalema. ¿Ö̦jö tawä? Yanowamö täbänö wale daimije. Fayä a lä culadinö, bä Ijilubö ya e lä cui, wale shino daö ayawä. Inaja showawä, Fayä a daö ma mlajei ma cui, camiyä bä Ijilubö ya enö, ya shino daö ayawä. Fayä ya dablamaö bufi lä doblao wei bä lä cui nija ya fa damalalönö, ö̦jö bä ma cuinö a daö mö feduaje —a cuma.
42010023	Ö̦jö däjä, cama ebä lä nocamabono wei bä nija a mö fa yaiblalunö, wajado bä yömölama. —Cafä wamacö lä cuinö, ei däjä tä lä cuaale wama tä fa mönö, wamacö bufi yai möblou yalo, wamacö bufi yai doblalobä wamacö.
42010024	Bämacö nowa malä tale. Yai Bada a wa̦no wäyälewä bä cuo lä balöono wei bä bluca ma cuinö, bä bälöo lä dodijiono wei bä bada ma cuinö, fei däjä wama tä lä möö wei, tä möö bufi ma doblaono wejei ma cui, tä mönomije. Wama tä a̦ lä ji̦liaö wei, tä a̦ ca̦i ji̦liaö bufi ma doblaono wejei ma cui, tä a̦ ji̦lianomije —Jesús a cuma.
42010025	Ö̦jö däjä, Moisesi tä a̦ yai lä daö wei ai a fa ublaiquiyonö, Jesús a wa̦ bejedi wabama. —Tä a̦ wäyäle. ¿Wedinaja ya yai fa cuaanö, ya li ba̦limi bälöquedayou?
42010026	Abinaja Jesús e cuma. —Ja̦o. Moisesi esibä oni jamö, ¿wedinaja tä a̦ oni cuu, ö̦jö lä? ¿Wedinaja bämalecö taamabä tä a̦ li? Wa bufi lä cuu wei tä a̦ da wäba —a cuma.
42010027	Abinaja e cuu mö feduoma. —Abinaja tä a̦ oni cuu. Bada wama tä yai nia nofimaö, cafä wamacö nija a bufiblamobä a lä cui. Bufi jaduculanö wama a nia nofimaö, bei wamacö bufi yainö. Wamacö bufi lä cuaablalou wei tä ma cuinö, wamacö nö lä wa̦lojoablalou wei tä ma cuinö, wama a nia ca̦i nofimaö fe balojoo. Aifä bä ma cui, cafä wamacö nofi jo̦lio lä culenaja, inaja showawä aifä wama bä nofi tabolanö, wama bä nia ca̦i nofimaö. ’Einaja tä a̦ oni cuu —Jesús nija a cuma.
42010028	—Ja̦o. Wa wa̦ cadidou —Jesús a cuma—. Inaja wa cuaaö ja, wa ba̦limi bälöaledayou —a nowa tama.
42010029	Ö̦jö ma cui, dodijidawä a nia dablamou fe fa yadionö, abinaja a cuu dicooma. —Ö̦jö ma cui, iba aiyä a jo̦wa nofimamaö lä bufino wei, ¿wedi jamö bei a, ya nofimabä? —a cuma.
42010030	Jesús abinaja e cuma. —Wale a̦ da ji̦lilä, ö̦jö lä, wa bufi jaducublobä. Jelusale jamö a culanö, Jelicoteli bä nijamö ai a alayoma. A jufälöö däjä, tomömolewä bänö a nabä quea mö baquemaje. Camishi ebä jayualalemaje. A famimaö fe fa balojoojenö, shinoco a jalili daquefälömaje.
42010031	’¿Ö̦jö tawä? Ö̦jö däjä, a jalili blaobä yo jamö, nofi bäyäalewä a juu fa bädaofälönö, a blaa dalalema. A dablaö däjä, a ja̦loa dicoquefälöma.
42010032	Inaja showawä, ö̦jamö Lewi nodiwä a juu fa jeimanö, a jalili daa nomöjöaleyoluma. A dablaö däjä, inaja showawä, a ja̦loa cua nomöjöquema.
42010033	’Ö̦jö ma cui, Samaliateli a juu fa nomöjöoimanö, a jalili blaobä jamö a waloa jäa majöqueyoluma —a cuma—. A jalili dablaö däjä, shomiteli a ma cuinö a nofi ojodadaö showadalayoma.
42010034	A fa icuicunö, dabö dabö ubänö a jalili fä̦lömaö fa showadaonö, nashiwä toubänö nini nini ebä fe lölalema. Acadafu cäcönö ebä o̦caaquema. Ö̦jö däjä, cama yalo e ji̦ima jamö a maquequema. A befi ca̦i fa lululäfälönö, fama bä waloblaabä yafi jamö a fa bälacönö, a bayeliblalema.
42010035	’Ö̦jö tä fena ja, blada 2 cäcöbö fa dälönö, cama e yafi lä cui nija cäcöbö jöböquema. Abinaja a nowa tama. “Jalili a nofi taa da jäcö”, a nowa tama. “Wa bayeliblabä ai wa bä blada joyaö bädao ja, ya jayuaö co̦lanö ya tä nowa co̦amaö wä”, a nowa tama. ¿Ö̦jö tawä?
42010036	’Ja̦o —a cuma—. Fei däjä ¿cafä wedinaja wa bufi cuu? Tomömolewä bänö a nabä fa queicujenö, a famimalemaje. A jalili blaobä jamö 3 bä waloa jequema. ¿Wedi jamö a lä cuinö a nofi yai tadalema? —Jesús a cuma.
42010037	—A nofi lä ojodadaleno wei a lä cuinö —a cuma. —Inaja cafä wa ca̦i cuaaö mö feduobä —Jesúsnö a nowa tama.
42010038	Jelusale jamö, Jesúsnö cama ebä cai̦ juu co̦fälöbä jamö, ai a shabono jamö bä ca̦i yafilayoma. Ö̦jöteliyoma a Marta lä cuinö, cama e yafi jamö a nacalema.
42010039	Bä fääshä María e a̦fa lä culenö, Bada tä cotä jamö a fa loicunö, tä a̦ lä wäyäno wei tä a̦ ji̦liama.
42010040	Ö̦jö ma cui, fama bä nia fa iyamanö, nii bä ja Marta a li yabäcou dicooma. Jesús nija a fa icuicunö, abinaja a nowa tama. —Bada tä. Fääshäyänö wale daa fa dicocönö, yami ya ojodamou dicoa lä cule. “Inaja waiquiwä buo”, ¿bei wa bufi cuu daanö? Wale bayeliblamaö da bufi, ö̦jö lä.
42010041	Ö̦jö ma cui, abinaja Bada tänö a nowa tama. —Ami, Marta. Wa bufi nofi jushublaa dicoa. Bluca täbä ja wa yabäcäablalou dicoa.
42010042	Tä yai lä dodijidai, moli tä cua. Maríanö ö̦jö tä yaia waiquilema. Ya wa̦ nia lämoimi —a cuma.
42011001	Ai däjä, Yai Bada nija Jesús a nö bayeli nacaoma. A wa̦ faö waicou däjä, cama ai a lä nocamabono wei e a̦ fama. —Bada tä. Yai Bada nija yamacö a̦ fabä, tä a̦ yai da wäba. Fe ojomalewä Juan a lä cuinö, cama ebä lä nocamabono wei bä nija, tä a̦ wäa lä taqueno weinaja showawä —a cuma.
42011002	Abinaja Jesúsnö bä nowa tama. —Yai Bada nija wamacö nö bayeli nacao ja, abinaja wamacö yai cubä. “Fabe, cafä wa wa̦fa shino doblao wäyämobä wa. Eja yamalecö ca̦i bälöa da dodijiiquiyo.
42011003	Yamacö nia lä iyaö wei täbä ja, showadi yamalecö da dobä.
42011004	Yamacö doblou lä mlai, tä nowa ca̦i da mladamalö. Camiyä yamacö ma cuinö, yamalecö lä yabäcaö wejei bä nija yama tä nowa bluca malä mladamaö wei. Yamacö nö doblobö lä mlai jamö, yamalecö ca̦i da wasö.” Einaja Yai Bada nija wamacö cubä —Jesúsnö bä nowa tama.
42011005	Ö̦jö däjä, abinaja Jesús a cuma. —Abinaja tä cuwä. Ai wa lä cui, wa lä nofimaö wei a lä cui nija wa nacou ja, bäshäcuoladi wa aa jalulayou. ¿Ö̦jö tawä? Wa ublaa sibolanö abinaja wa e cuu. “¡Nofi!” wa e cuu, “Iba nii 3 bä da majöba.
42011006	Camiyä nija iba nofi a waloquei lä cufe. Ya niibö baabä tä cuami”, wa e cuu.
42011007	’Yafi u̦eshi jamö culanö a wa̦ faö. “Wale yabäca dijä. Ya yoca laa waiquiquema. Ijiluyä bä sho yamacö mia waiquia lä cule. Bäfä dobäbä ya nö itoblobimi”, a nia cuu. ¿Ö̦jö tawä?
42011008	Ö̦jö ma cui, abinaja bämacö nowa taö lä cule. Ya̦cumö a fa itoblalunö, wa nia dobäö fe yadio. Wa nofimaö cudeenö mlai. Quilii mlai ja wa nacodii cudeenö, a nia ya̦cumö jocäblou. Wa bä lä bufii wei bä nia bluca jöböaö.
42011009	’¿Ö̦jö tawä? —Jesús a cuma—. Bämacö nowa taö lä cule. Yai Bada nija bä da naco, wamacö dobäö cuquei. Dodijidawä tä da dayäaje, wama tä dablaö weicätä. Bei yoca da cloocaje, yoca caloblaö wä. ¿Ö̦jö tawä?
42011010	Bä bluca lä nacou wei bä lä cui, bä malä dobämou wei. Inaja showawä, tä dodijidawä lä dayäaö wejei bä nija tä dodijididawä dablamou. Bei yoca lä cloocaö wejei bä ma cui, ö̦jö bä nija yoca caloblamou.
42011011	’Cafä wamacö ijilubö lä cuinö, yuli a nacaöje ja, yuli mlai, ¿olu wama ecö nia jöböaö yacläo daanö? —a cuma—.
42011012	Cadala nate nacaö ja, ¿sufi wama e nia jöböaö yacläo daanö?
42011013	Wa̦lidiwä talewä wamacö ma cui, dodijidawä ijilufä wama bä dobäö daö waiquiwä ja lä, Fayä fedu jamö a lä culadi, ö̦jö bei a nia shino yai dodijaö fe balojoo. Cama Yai Bada tä Bufi lä nacaö wejei bä nija a Bufi jöbömoquei —Jesús a cuma.
42011014	Ai däjä, Jesúsnö fecula a yashuma. A lä feculaböono wei a lä cui, fecula anö aca fa bolebömalönö, a wa̦ faö doblonomi. Ö̦jö ma cui, fecula e fa yashulunö, aca lä boleböono wei a wa̦ faö liyäjäblou co̦layoma. Bä lä co̦camono wei bä bufi bluca shädayaimoma.
42011015	Ö̦jö ma cui, abinaja ai bä cuma. —Fecula bada Sadanasi tä lojodenö bä li fecula yashuu —bä cuma.
42011016	Ai bä mö feduwä lä cuinö Jesúsi a wa̦ nia bejedi fa wabajenö, abinaja bä cuma. —Yai Bada wa e nö ö̦jöböamobä, tä nö lä quilijii tä da wawämalö —bä cuma.
42011017	Ö̦jö ma cui, Jesúsnö bä bufi daö fa waiquionö, abinaja bä nowa tama. —Bä bälöa lä yaile bä nofi wa̦liayou ja, bä bälöo dobloimi majöo. Cama bä mashi ma cui, inaja showawä, bä nofi wa̦liayou däjä bä nia bälöo lojodoo majöomi.
42011018	Ma. Sadanasi ebä lä cui, cama bä nofi wa̦liayou dicolayou ja, ¿wedi jamö tänö bei ebä ca̦i li lojodoa nomöjöquei? Sadanasi a lojodenö ya bä jo̦wa fecula yashublaö yalo ya wa̦.
42011019	’“Sadanasi a lojodenö bä li fecula yashublaö”, wamale nofi tabou ja lä, ¿inaja showawä afä wama bä nofi ca̦i tabou da culanö, fecula bä lä yashuu wejei bä lä cui? Mlaicätä. Ö̦jö cudeenö, inaja wamacö cuu dicoo ja, afä bä showawä lä cuinö wamacö jolemou jömaö cuqueije.
42011020	Ö̦jö ma cui, Yai Bada a lojodenö ö̦jö ya bä li yai yashuu, Yai Bada tänö cama ebä ca̦i lä cuo wei wama tä dablaö fe yadiobä.
42011021	’¿Ö̦jö tawä? —a cuma—. A lä waiteli wei a lä cuinö, cama madofi ebä nofi läbou däjä, etäbä nia yabäcamoimi. A ishobä etä madofi ca̦i läa ja, shomi täbä nia lucämaimi.
42011022	Ö̦jö ma cui, a nö yai lä wa̦lojaö weinö a nabä fa queicunö, a nö bleaamaö ayao. Ö̦jö däjä, cama a nowamöobä etä nofi lä mölabou wei etä jucälei. Cama etäbä bluca lä tabou wei etäbä fa däalalönö, etäbä shedecaö. ¿Ö̦jö tawä?
42011023	’Camiyä wale bayeliblaö lä mlai a lä cuinö, Sadanasi a li bayeliblaö waiquiwä. Iba ya bä co̦abä jamö bä co̦aö mö feduo lä mlai a lä cuinö bä yai sheleleblamaö—a cuma.
42011024	Abinaja Jesús a cuma. —Fecula a yashublamou däjä, a lä tabou wei a daquefälöö. Ö̦jö däjä, tä ulifi bloque lä wejedii jamö a shoqueadii cuaaö bäa. A yanöcöobä tä ma dayäö wei ma cui, tä dablaimi. Ö̦jö däjä, abinaja a fecula cuu. “Ya da dacöi nija ya yai nia bälöo co̦o”, a cuu.
42011025	Ö̦jö däjä, a lä daquefälöno wei a lä cui nija a waloa fa co̦iquiyonö, yafi wawädowä a dalalei. A yafi dodijidablaö jälayoma.
42011026	Ö̦jö däjä, ai bä co̦ablaö aa fa co̦lunö, 7 bä ca̦i fecula waloa co̦queyoluu. Cama a wa̦lidiwä ma waiquii ma cui, bä yai wa̦lidiwä fe lä balojoi bä ca̦i waloa majöqueyoluu. Ö̦jö nija bä fa lucälönö, bä bälöaliyo. Bä lä tabou wei a lä cui, a nö jaba ma bleaano wei ma cui, ö̦jö lä däjä a nö yai bleaaö dodijiquei —a Jesús cuma.
42011027	Jesúsnö ö̦jö tä a̦ wäyäö showalanö, bä lä co̦camono wei jamö, a wa̦ suwä i̦cali fama. —Naafänö wa lä tablaleno wei a lä cui, wa lä shadimabono wei a lä cui, a bufi yai doblalobä a —a suwä cuma.
42011028	Ö̦jö ma cui, abinaja Jesús a cuma. —Ma. Yai Bada etä a̦ fa ji̦liajenö, tä a̦ nofi lä jaducubou wejei, ö̦jö bä bufi shino yai doblalobä bä li —a cuma.
42011029	Täbä lä co̦camono wei täbä mashicou showai ja, abinaja Jesús a cuma. —Wamacö fei däjä lä bälöblai wamacö dobloimi fe balojowä. Yai Bada ya e nö ö̦jöböamobä, tä nö lä quilijii wama tä wawämaö bufi ma doblao wei ma cui, bämacö a̦ nia juaimi. Wama tä nia lä möö wei, Jonasi a lä taamano weinaja, inaja tä cuwä wama tä shino nia dablaö.
42011030	Ninibeteli bänö Yai Bada tä lojode dablabeje, Jonasi a cuoma. Inaja showawä, cafä wamacö fei däjä lä bälöblai wamacö lä cuinö, Yai Bada wama a lojode dablaö nomöjöobä, ei cä ya, ya lä yanowamöblaleyoluno wei ya lä cui.
42011031	’Wamacö fei däjä lä bälöblai wamacö jömadayobä jamö, Sabaateliyoma a bada bälöo lä dodijiono wei, a suwä nia ca̦i ublao yädäo mö feduo —a cuma—. Ö̦jö a ma cuinö wamacö nia dobloimi jömaö. Wamacö nia waimaö bufii. ¿Ö̦jö tawä? Bada tä Salomo a wa̦ ji̦liabä, ö̦jö a li suwä blajawä waloa fe malä yadiqueno wei. Salomo a bada ma cui, camiyä bei ya yai bada dodijiwä. Fei däjä, cafä wamacö nijamö camiyä ya yai cua ma cule, wamale a̦ ji̦liblaimi.
42011032	’Wamacö fei däjä lä bälöblai wamacö jömadayobä jamö, Ninibeteli bä nia ca̦i ublao yädäo mö feduo. Ö̦jö bä ma cuinö wamacö nia ca̦i jömaöje —a cuma—. Wamacö ca̦i nia waimaö bufiije. Jonasi nija Yai Bada etä a̦ fa ji̦liläjenö, wa̦lidiwä tä ja bä bufi lädou malä showadalayono wei. ¿Ö̦jö tawä? Jonasi a bada ma cui, camiyä bei ya yai bada dodijiwä. Fei däjä, cafä wamacö nijamö camiyä ya yai cua ma cule, wamale a̦ ji̦liblaimi.
42011033	Inaja Jesús a cuma. —Cowa wacö ömöamaöje däja, shomi jamö wacö jo̦yabou nomöjöomije. Wöö anö wacö fe nia ca̦i yojobou majöomije. Ma, wacö i̦taobä jamö wacö yai i̦tamabouje, ö̦jö tä shi̦inö, bä lä faö wei bänö wawädowä täbä dablabeje. ¿Ö̦jö tawä?
42011034	Cowa wacö lä culenaja bei wamacö mamocu cuwä, wawädowä wama täbä dablabä. Wamacö mamocu demi ja, wama täbä bluca wawädoablaö cuquei. Ö̦jö ma cui, wamacö mamocu wa̦lidio däjä, wama täbä nia dablaimi.
42011035	’¿Ö̦jö tawä? —a cuma—. Bä da moyaweicu, ö̦jö lä. “Tä shi̦i cuobä jamö ya cua waiquia”, wamacö bufi jole cuu ja, wamacö mölaa bälayou.
42011036	Ö̦jö cudeenö, wama täbä bluca wawädoablabä wamacö waiquiwä ja, mö didi wama tä coyocomaboimi ja, ¡bejedi lä wama täbä nia bluca wawädobou! Cowa wacö shi̦i cuobä jamö, wamacö wawädowä juu lä cuaaö weinaja showawä.
42011037	Jesús a wa̦ waicou däjä, faliseo a badanö a nacalema, cama nija a nö liyobä. Ö̦jö cudeenö, ö̦jamö lä a fa junö, bä iyaö ca̦i loobä jamö a cuquema.
42011038	Bä iyaö showao mlao däjä judio bä imicö showadi lä ya̦lömou wei, Jesús imicö ya̦lömou fa mlacunö, faliseo a bufi shädayaimoma.
42011039	Ö̦jö däjä, abinaja Bada tä cuma. —Cafä faliseo wamacö lä cui. Ji̦shima bä ma cui, ca̦ö fesibä ma cui, fesibä sibosi aumaö lä culajeinaja wamacö sibosi ma taamamou wei ma cui, bei wamacö u̦eshi shami fe balojowä. Madofi bä ja wamacö bufi shino yaimodii. Wamacö shino nabämou.
42011040	¡Wamacö bufi jaducuwä lä mlai! Bei wamacö sibo lä tablaleno wei a showawänö, ¿bei wamacö ca̦i mötalö tablaö mö feduonomi daanö?
42011041	Inaja wamacö cuaablalou mlai, abinaja wamacö yai cuaabä. Bä nö jo̦lili lä bleaaö wei wama bä nofi yai ojodabobä. Inaja wamacö yai cuaaö ja, “Ei bä au nö mlawä”, Yai Bada tänö wamacö nofi nia shino tabou.
42011042	’Faliseo wamacö nö bada bleaaö dodijiobä wamacö —a cuma—. Afä nii wama bä bluca lä doaö wei, wajaquemi jenabä wai bädawä ma cui, fe usucuwä 10 wama jenabä fa shedequeblalönö, ai moli jenabä wai ja, Yai Bada showadi wama a dobäö. Ö̦jö ma cui, wamacö yai dodijaö mlai ja, wama a ca̦i nofimaö mlalanö, wama a jole jole dobäö waiyoblalou bädao dicoo. Wamacö dodijalanö wama a dobäö fa cunoja, tä nö doblaobö wei. Wama a nofimalanö wama a dobäö fa cunoja, tä nö dodijidaobö wei.
42011043	’Faliseo wamacö nö bleaaö dodijiobä wamacö —a cuma—. Judio bämacö yododabä jamö, bada bä lä döcäo wei jamö wamacö döcäo yaimou mö feduo talei. Nii bä lä lulaö wejei jamö ma cui, wamacö nö bada ca̦i ö̦jöböamou bufi doblao.
42011044	Wamacö nö bleaaö dodijiobä wamacö. Nomawä bä didia lä ja̦tole jamö, tä ulifi jole mömou liyäjäwä lä culenaja, bei wamacö jole mömou dodijidawä cuwä bäwä. “Eja nomawä bä didia lä cule”, bä bufi cuu mlai ja, tä ulifi mojodili cabaöje —Jesús a cuma.
42011045	Ö̦jö däjä, Moisesi tä a̦ yai lä daö wei ai a wa̦ juoma. —Tä a̦ wäyäle. Faliseo bä bada lä cui, inaja wa bä nowa taö dicoo ja, camiyä yamacö ma cui yamalecö nö ca̦i waiblaö mö feduo dicoo —a cuma.
42011046	Abinaja Jesús a cuu showadaoma. —Moisesi wama tä a̦ yai lä daö wei wamacö nö ca̦i bleaaö mö feduobä wamacö. Yai Bada nija täbä dodijidawä cuobä, wama tä nabä bluca shömadii talei. Ö̦jö ma cui, wama bä doblamaö mlai, wama bä modaablamaö buo. Jai jude wama tä bälamaö bädao. Bä doblou fe yadiobä, moli ma cui wama bä bayeliblaö buomi.
42011047	Wamacö nö bleaaö dodijiobä wamacö. Yai Bada a wa̦no wäyälewä bä lä cuono wei bä lä cui, ö̦jö wama bä a̦ nofi jaducubou ma mlai, wama bä dodijidawä didimabou bufi doblaa bädaa lä cule. Cafä wamacö nö badabö showawä lä cuinö bä shäö fa balöojenö, bä lä didile jamö wama tä ulifi baushibou bufi doblao nodio, dodijidawä wamacö mömou cuo fe yadiobä.
42011048	’¿Ö̦jö tawä? —a cuma—. Cama wama ecö a̦fa nodiwä jilamou ja, cafä wamacö jömamou waiquiwä. Cafä wamacö nö badabö jaba doblou lä mlaono weinaja wamacö cuwä malä showai. Cama bänö bä a̦ waibolajenö bä shälemaje. Cafä wamacö linö wama bä a̦ waibou showalanö, bä lä didile jamö wama tä ulifi baushibou bädawä.
42011049	’¿Ö̦jö tawä? —a cuma—. Ö̦jö cudeenö, Yai Bada a wa̦ faö moyawäo showaoma. Abinaja a cuma. “Cama bä nija wale wa̦no nia lä wäyäö wejei ya bä nia shömaö. Ya bä shömabä ya bä lä yaimabole, ö̦jö ya bä nia ca̦i shömaö mö feduo. Ö̦jö ma cui, ai bä nia shäöje. Ai bä nö nia bleaamaöje”, a cuma,
42011050	cafä wamacö nija Yai Bada a wa̦no wäyälewä bä yanöcö shäö lä cuaano wejei bä bluca lä cui, cafä wamacö nija bä nowa bluca cuobä. ¿Ö̦jö tawä? Awei. Ei bita a lä tablamono wei däjä, bä jaba lä ishono wei tä ma cui, bä ishou lä nodiablalono wei tä ma cui, cafä wamacö nija tä nowa nia bluca jödödöwä cuo.
42011051	’Abele a jaba shämolayoma —a cuma—. Ö̦jö däjä, Yai Bada ai ebä bluca yanöcö shäa jäa fa nomöjöabodujenö, ya̦cumö nofi bäyäalewä Sacalia a shäa nomöjölemaje. Yai Bada e yano je̦fa jamö a nabä quequemaje. Yalo bä ö̦shö lä maqueblaaö wejei täcö ajede ja, Yai Bada etä yano sibo mötale jamö a shälemaje. ¿Ö̦jö tawä? Awei, cafä bämacö nowa taö lä cule. Cafä wamacö fei däjä lä bälöle wamacö nija, ö̦jö tä nowa nia bluca jödödöwä cuo.
42011052	’Moisesi wama tä a̦ yai lä daö wei wamacö nö bleaaö dodijiobä wamacö —a cuma—. Yanowamö bä nija Yai Bada a dablamou bufi ma doblao wei ma cui, wama bä bufi jaducublamaimi. Yai Bada cafä wamacönö wama a daimi waiquiwä. Ai bänö a daö bufi ma doblao wejei ma cui, cafä wamacö a̦nö wama bä doblamaimi —Jesús a cuma.
42011053	Ö̦jö däjä, Jesús a aa lä co̦layofälöno wei däjä, Moisesi tä a̦ ja täbä lä damaö wejei bä ma cuinö, faliseo bä bada ma cuinö, a nofi jaba wawädowä wa̦libomaje. Bluca tä ma cui ja, showadi a wa̦lii fe blacäjomaje.
42011054	A wa̦fa taö bufi fa doblaojenö, a wa̦ nia yaclämaö fe yadiomaje.
42012001	Inaja cama bä ma cuaaö däjä, Jesús nija bluca dodijiwä bä co̦camou fa cuaayolunö, bei bä mashicoma. ¿Ö̦jo tawä? Inaja bä mashicou cuaaö showai ja, cama ebä lä nocamabono wei bä nija a wa̦ faö fa balöonö, abinaja a cuma. —Bä da moyaweicu. Faliseo bä bada lä cui etä julumamodima wayu. Jole jole bä dodijaö bäa —a cuma—.
42012002	Tä a̦ fei däjä wäyämamou lä ja̦too wei, wawädowä tä a̦ nia wäyämamou malä nomöjöo wei. Tä a̦ lä jo̦yabou wejei, tä a̦ nia jödödöwä wawäblamou malä cui.
42012003	¿Ö̦jö tawä? Ö̦jö cudeenö, tä mö lä didile jamö wamacö a̦ faö ma ja̦toono wei ma cui, wawädowä tä a̦ nia ji̦liamou nomöjöo. U̦eshi yafi jamö wamacö a̦ wajado ma fano wei ma cui, bluca bä nija tä a̦ nia wawädowä wäamamou nomöjöo.
42012004	’Cafä bämacö lä nofimale bämacö nowa taö lä cule —a cuma—. Yanowamö täbä nö quili ta dijejä. Bei wamacö shäö ma cujei, wamacö bufi nia wa̦liaimi.
42012005	Ma. Ya wa̦ nia wawädoo. Yai Bada a nö shino quili yai da taje. Wamacö shäö fa balöonö, shobali wacö jamö wamacö nia shäyäjaö nomöjöo lä dao wei a. Awei. Ö̦jö wama a nö shino quili yai tabä. ¿Ö̦jö tawä? Bämacö nowa taö lä cule.
42012006	’Blada bolacabö cäcö wai ja, biyomö 5 bä däamamou talei. ¿Ö̦jö tawä? —a cuma—. Biyomö bä nowa bluca ma mlai ma cui, Yai Bada tänö bä nofi bluca jaducubou.
42012007	¿Ö̦jö tawä? Bä nofi jo̦lio dijä. Bei wamacö feta u̦cu ma cui, Yai Bada tänö wamacö feta u̦cu bluca daö. Bä quili dijä, ö̦jö lä. Biyomö bä nowa lä culenaja mlai, Yai Bada tänö cafä wamacö nowa yai blucabou.
42012008	’Cafä bämacö nowa taö lä cule —Jesús a cuma—. Yanowamö täbä nija quilii mlai ja, iba bä a̦fa wäamou lä wawädoo wei bä lä cui, iba ya bä a̦fa nia ca̦i wawädowä wäadayou. Camiyä ya lä yanowamöblaleyoluno wei ya lä cuinö, Yai Bada a̦jele etäbä lä cule jamö, iba ya bä a̦fa nia wawädowä wäadayou.
42012009	’Ö̦jö ma cui, yanowamö täbä nija iba bä a̦fa wäamou lä quilii wei bä lä cui, Yai Bada a̦jele etäbä lä cule jamö, ö̦jö ya bä a̦fa nia ca̦i wäyäimi mö feduo.
42012010	¿Ö̦jö tawä? Camiyä ya lä yanowamöblaleyoluno wei, wale nö ma waiblaö wejei ma cui tä nowa nia mladou. Ö̦jö ma cui, Yai Bada a Bufi nö lä waiblaö wejei bä lä cui, etä nia mladoimi waiquiwä.
42012011	’Judio bada bänö wamacö doblomi jömabeje, bä yododabä yafi bä jamö wamacö ca̦i nia jublou cuaaöje —a cuma—. Ai bä bada lä läblai bä nija ca̦i. Wamacö ca̦i juuje däjä, wamacö nofi nia lä bäyäo wei tä a̦ ja, bä bufi jo̦lijou dicoo dijä.
42012012	Wamacö a̦ moyawe juobä, ö̦jö lä däjä showawä, Yai Bada tä Bufinö wamacö a̦ nia malä bälaö wei —a cuma.
42012013	Ö̦jö däjä, bä lä co̦camono wei jamö ai a wa̦ falayoma. —Tä a̦ wäyäle —a cuma—. A̦iwä nija a wa̦ da fa, fayä etäbä bluca lä jäblono wei täbä ja, wale dobäö mö feduobä —a cuma.
42012014	Ö̦jö ma cui, abinaja Jesúsnö a nowa tama. —Cafä wafäcö nija faafä ya etäbä sheleleblaö juobä wale läamanomije. Dodijidawä wafä etäbä shelelebou juobä yami —a nowa tama.
42012015	Bä lä co̦camono wei bä nija abinaja a cuma. —Bä da moyaweicu, ö̦jö lä, täbä bufi waiyou si lä ijejeoblou weinaja, wamacö cuaaö dicoo mlaobä. Täbä madofi bluca ma doaöje däjä, ö̦jö tänö täbä dodijidawä cudio malä mlai —a cuma.
42012016	Ö̦jö däjä bä bufi dayäamabä, shominaja tä a̦ wäyäö yacläo co̦oma. —A nö lä madofibö wei etäca ficali nö nijio fa dodijionö,
42012017	abinaja a bufi cudaliyoma. “¿Wedinaja iba nii ya bä li taamabä? Ya bä nia lä shimomaö wei bä yafi cuami”, a bufi cudaliyoma.
42012018	“Abinaja ya yai cuaabä”, a bufi cuu nomöjöoma. “Iba yafi ya bä wajaquemi fa wa̦lialönö, bada ya bä yafi nia yai i̦tamaö nomöjöo. Ö̦jamö lä iba madofi bä ma cui, iba nii bä ma cui, ya bä nia bluca nowamaö.
42012019	Ö̦jö däjä, abinaja camiyä ya nowa nia shino yai tamamou. ‘Bei. Fei däjä dodijidawä ya bälödiobä, ya täbä bluca nowamöbou waiquia lä cule. Lasha bluca ya lalomaö co̦o ma cui, dodijidawä ya nia cuo shi wa̦lii. Fei däjä ya nia ojodamou co̦daaimi. Ya nia shino iyadii. Bufi doblalolanö yamacö iyabä, showadi ya bä nia nacadii. Fei däjä, ya nia yai dodijaö.’” ’Einaja a bufi cama cudaliyoma. ¿Ö̦jö tawä? —Jesús a cuma—.
42012020	Einaja a bufi ma cuno wei ma cui, abinaja Yai Bada tänö a nowa tama. “¡Wa bufi nofi jaducuwämi dodijiwä yai!”, a nowa tama. “Fei tä didi showawä ma cui ja, bäfä bufi nia co̦aö. Ei wa bä bluca lä shimomalöfe, ai bänö bä nia ca̦i cuo juoje”, a nowa tama.
42012021	’¿Ö̦jö tawä? —Jesús a cuma—. Inaja yanowamö täbä bluca cuaaö dicoo. Cama bä dodijidawä bälödiobä täbä ma nowamöbolajei ma cui, Yai Bada nija bä dodijidawä cuodayobä tä taboimije.
42012022	Cama ebä lä nocamabono wei bä nija abinaja Jesús a ca̦i cuma. —Ö̦jö cudeenö bämacö nowa taö lä cule. Eja dodijidawä wamacö nia lä bälöo wei tä ja, bä bufi jo̦lijo dijä. ¿Ö̦jö tawä? Nii bä ma cui jamö, camishi bä ma cui jamö, bä bufi cuaablalo dijä.
42012023	Wamacö demi lä cuo wei tä nowa yai bluca malä cui, nii wama bä lä waö wei bä nowa lä culenaja mlai. Bei wamacö nowa ca̦i bluca, camishi bä nowa lä culenaja mlai.
42012024	’¿Ö̦jö tawä? —a cuma—. Male sibä ja bä bufi da jaducublalu. Mobä döaö ma mlajei ma cui bä iyaö. Nii bä taö ma mlajei ma cui, mobä shi̦liqui shimomaö ma mlajei ma cui, Yai Bada tänö bä malä iyamaö wei. Ö̦jö bä nowa ma tabole ma cui, cafä wamacö nowa shino yai blucabou fe balojowä.
42012025	Wamacö demi nia lä cuo wei, Yai Bada tänö tä daö fe wädöa waiquia. Wamacö bufi lä jalujublalou wei tänö, wiisibö ma cui wamacö nö nia dedejedou majöomi.
42012026	¿Ö̦jö tawä? Wamacö bufi lä jalujublalou wei tänö, ö̦jö wiisibö ma cui ja wamacö bayeliblamou daomi waiquiwä ja lä, ¿wedi tabä ai tä bluca ma cui ja, wamacö bufi nö nia jushublao buo?
42012027	’¿Ö̦jö tawä? —a cuma—. Jole jole bä bäwä ma cui ja, ö̦jö bä ja, bä bufi da jaducublalu. Bä badaö. Bä ojodamou ma mlai ma cui, shinalu ubä juducaö ma mlajei ma cui, bä liyäjäwä. ¿Ö̦jö tawä? Bämacö nowa taö lä cule. Bada tä Salomo a nö ma madofiböono wei ma cui, camishi ebä ma dodijidaono wei ma cui, ei jole jole bä lä cui bä shino yai mömou liyäjäwä dodijiwä.
42012028	Caje caje bä cudio ma mlai ma cui, bä ö̦shömaö ma nocamou wejei ma cui, bei bä jole fa fanö, bä mömou dodijidaobä Yai Bada tänö bä bayeliblaö. Ö̦jö bä ma bayeliblaö wei ma cui, ¿camishi bä ja cafä bei wamacö nia shino bayeliblamou ayaomi daanö? Yai Bada wama a nofi bejedi mölaboimi showawä.
42012029	’Wamacö nia lä iyaö wei tä jamö bä bufi cuaablalo dijä, ö̦jö lä —a cuma—. Wamacö bufi jalujublalou dodijio mlai.
42012030	Bluca bä bälöjöwä lä yaiblai bä lä cui, inaja cama bä bufi li bluca cuaablalou. Ö̦jö ma cui, wamacö lä jo̦li wei, Faafä a lä culadinö wamacö li daö waiquia.
42012031	Ö̦jö täbä ja wamacö bufi cuaablalou mlai ja, Yai Bada tänö cama ebä nia ca̦i lä cuo wei tä ja, bä bufi shino dayäo da shalilio. Inaja wamacö bufi shaliliwä cudio ja, ö̦jö täbä ca̦i showawä ma cui ja, wamacö nia dobämou —Jesús a cuma.
42012032	Abinaja Jesús a cuma. —Bolacadabö oweja bä lä yododoblamou weinaja wamacö cuwä ma cui, bä quili dijä. Wamacö nö wa̦lojabimi ma cui, Faafänö cama ebä ca̦i nia lä cuo wei jamö wamacö yädämabou bufi malä doblale. ¿Ö̦jö tawä?
42012033	Wama täbä madofi lä tabole wama täbä fa nomöjöanö, blada bä da luluaje, bä nö lä bleaaö wei wama bä dobäbä. Inaja wamacö cuaalanö, ba̦limi tä ja afä täbä nowa yai lä bluca wei bä fa tablamodunö, eja wamacö cua ma showale ma cui bä nia shimomaö balöodayou. ¿Ö̦jö tawä? Fedu jamö wama täbä lä nowamöbou wei täbä nia mlaö majöomi. Täbä nia tomöaimije. Täbä ca̦i nia wädömamoimi.
42012034	¿Ö̦jö tawä? Afä wama täbä yai lä bufibou wei täbä lä cule jamö, ö̦jamö lä wamacö bufi nia malä cadididalou wei.
42012035	Abinaja Jesús a cuma. —Jai wamacö a̦ juo showadaobä, bä nö daa da cuicu. Camishi acadafu wama bä fa̦yocomabou showale wamacö nö daobä. Cowa wama wacö luamaö mlai wama tä i̦tabou showaobä.
42012036	Cäcöbö lä doayou wei cäcöbö nofi co̦camoabeje jamö bada a juu däjä, a nö dabou lä juo wejeinaja wamacö cuaabä. Cama e yafi jamö a co̦a lä co̦bei wei däjä, yoca cloocaö ja, yoca caloblaö showadaobeje bä nö dao.
42012037	’Bada a co̦blou co̦lanö, a nosie juamobä ebä lä la̦le bä lä cui bä bufi nia shino doblalou mö bao —a cuma—. Cafä wamacö nija ei ya wa̦ lä cui, bejedi lä ya wa̦. Ö̦jö bä lä cui bä nia yai bayeliblamou. Bada a ma cuinö, acadafu cäcö a̦yoa fa majölönö, bä iyabä bä nia ajedamaö. Cama a showawänö, bä niibö nia bablaayoluu.
42012038	¿Ö̦jö tawä? Bäshäcuoladi a ma co̦o wei ma cui, tä jalu ajede däjä a ma co̦o wei ma cui, bä nö dao dablaö ja, bä bufi doblalobä ö̦jö bei bä dodijiwä.
42012039	’¿Ö̦jö tawä? —a cuma—. Cama e yano jamö a lä cule, a moyawäo fa cunoja, a tomömou lä juimi a nö famabö mlai. “Ö̦jö däjä a juimaö”, a bufi cuu fa cunoja, a nö lucämabö mlai.
42012040	Cafä wamacö ma cui, showadi wamacö nö daobä, ö̦jö lä. Wamacö bufi cuu mlao däjä, camiyä ya lä yanowamöblaleyoluno wei ya nia malä bädou wei —a cuma.
42012041	Jesús a wa̦ fa ji̦lilänö, abinaja Pedro a cuma. —Tä a̦ wäyäle. Afä yamalecö a̦fa yai wayoaö ayaobä, ¿ö̦jö wa tä a̦ wäyäö yacläo da cufanö? Ma, ¿yanowamö bluca yamalecö a̦fa wayoabä tä a̦ daanö? —a cuma.
42012042	Bada tä Jesús abinaja a cuma. —Camiyä wamale nosie lä juaö wei wamacö lä cui, ¿wedi jamö wa lä cui wa shino yai dodijaö daanö? Abinaja tä cuwä. Shomi jamö a bada nia lä juno wei a bada cuoma. A lä dodijaö wei a läo juobä a nosiemafälöma. Abinaja a nowa talefälöma. “Dodijidawä iba bä ca̦i cua da jeicu. Bä iyabä tä cuo däjä, dodijidawä wa bä iyamabä”, a nowa talefälöma.
42012043	’¿Ö̦jö tawä? —a cuma—. Bada e lä nosiemofälöno weinaja a cuaaö showao däjä e bada waloamaö co̦o ja, a bufi doblalolanö a nia co̦blamaö co̦o.
42012044	Cafä wamacö nija ei ya wa̦ lä cui, bejedi lä ya wa̦. A nosie juaö cadidioma yalo, ö̦jö bada a lä cuinö a nia bada läamaö nomöjöo, cama etäbä bluca lä tabou wei etäbä nofi tabobä.
42012045	’Ö̦jö ma cui, ai a lä cui, bada a nosie juabä a ma cui, abinaja a bufi nia cuu dicoo. “Cuo buo. Bada tä co̦o jaöo malä mlai”, a bufi nia cuu dicoo —Jesús a cuma—. Bada a nosie juamobä ebä mö feduwä lä cui, bä si nia shino yafelimaö juo dicoo. Täbä iyaö lä co̦camou wei jamö a nia shino judii, bä shi wa̦lii bufi lä doblao wei bä nijamö.
42012046	Inaja a cuaaö showao däjä, a nofi lä badabou wei e nia co̦blou co̦o ja̦toyoluu. “Fei däjä a co̦bei”, a bufi cuu mlao däjä, a nia co̦blou co̦a ja̦tolayou. A lä shominajaano wei etä fa dalalönö, bada anö a nö nia bleaamaö. Yai Bada a wa̦ bejedi bufii lä mlajei bä nijamö a nia coyocomabou. Ö̦jamö lä bä nia ö̦cöö. Bä nö beblalou yalo, bä nia lalöö.
42012047	’¿Ö̦jö tawä? —Jesús a cuma—. Bada a nosie juamobä a lä cuinö, a taamaö lä bufii wei tä daö ma waiquiono wei ma cui, tä tanomi yalo a nö nia bleaamaö dodijio.
42012048	Ö̦jö ma cui, bada a nosie juamobä ai a mö feduwä lä cuinö, tä tamaö lä bufii wei tä daö fe balojowämi. Tä daimi cudeenö a dobloimi. A dobloimi yalo, a nö bleaamabä a ma cui, a bufi jaducuwä fe balojowämi cudeenö, a nö nia bleaamaö fe balojoomi. ¿Ö̦jö tawä? Tä nowa lä bluca wei tä ja a lä dobäö wejei a lä cui, ö̦jö a nia yai wa̦limamou. Inaja showawä, tä nowa lä bluca wei jamö a lä läamaö wejei a lä cui, ö̦jö a nowa nia shino yai taöje —a cuma.
42012049	A wa̦ faö showai ja, abinaja a cuu co̦oma. —Bita jamö cowa ya wacö ömöamaö mö juma, täbä doblou lä mlai bä nö bleaabä. Wacö ömöo waiquio fa cunoja, ya bufi nö doblaobö wei.
42012050	Ö̦jö ma cui, camiyä wale nö nia bleaamaö balöoje. Bä fe ojoblamou ja, mau ubänö bä jödödöblou lä culenaja, nini nini bänö ya nia jödödöblou cuo. Ö̦jö ya tä nö dabou showalanö ya bufi nö bleaaö.
42012051	Bita jamö yanowamö ya täbä bufi yanöcöblamabä ya junomi. ¿Ö̦jö tawä? Cafä bämacö nowa taö lä cule. Ya bä bufi yai sheleleblamabä ya juma.
42012052	’Abinaja tä nia fei däjä cuo majöo —a cuma—. Moli a yano showawä ja bä lä cui, bä nia sheleleblou. 3 bä nijamö, bolacabö cäcöbö a̦ nia läo. Bolacabö cäcöbö nijamö, 3 bä a̦ nia ca̦i läo mö feduo.
42012053	Bä nia sheleleblou. Bä ijilubö nija bä fö̦ö e a̦ nia läo. Bä fö̦ö nija bä ijilubö e a̦ nia läo mö feduo. Bä tää nija bä nöö e a̦ nia läo. Bä nöö nija bä tää e a̦ nia läo mö feduo. Bä tatä nija bä yesi e a̦ nia läo. Bä yesi nija bä tatä e a̦ nia läo mö feduo —Jesús a cuma.
42012054	Bä lä co̦camono wei bä nija abinaja a cuma. —Motoca a lä queo wei jamö ölajashi a faö däjä, “Maa a elemashi juu lä cuimi”, wamacö cuu showadao. ¿Ö̦jö tawä? Inaja showawä a maa juu cuaaö.
42012055	Motoca a cuaaö lä mlai jamö wadoli a juimaö däjä, “¡Jo yai! ¡Fei däjä yobli yobli tänö bämacö nö nia bleaaö!”, wamacö ca̦i cuu. Inaja showawä tä yobli cublou.
42012056	¡Jole jole wamacö lä dodijidai! Judu mösö ma cui ja, bita a ma cui ja, wamacö moyawä ma waiquii, ¿wedi tabä camiyä fei däjä ya lä cuaale tä ja, wamacö bufi jaducudaloimi? —Jesús a cuma.
42012057	Abinaja Jesús a cuu co̦oma. —Yai Bada tänö tä tamaö lä bufii wei wama tä dabä wamacö waiquiwä ma cui, ¿wedi tabä wama tä li taimi?
42012058	Wa wa̦fa nia dobloimi lä wäyäö wei a lä cuinö, bada nijamö wa ca̦i juu showaofälöö däjä, lobe wa tä cadejeblabä a wa̦ nö wäa da showadaicu. Bada a nija wa juwäamaö fa dicoonö, wa nö bleaamaö mlaobä. ¿Ö̦jö tawä? Bä fe lä lamaö wei a nija wa juwäa majöa fa dicoblamalänö, wa fe laamaö dicoo mlaobä.
42012059	Cafä bäfä nowa taö lä cule. Tä nowa lä cule wa tä nowa bluca co̦amaö showao mlao däjä, wa nia famaö co̦o buomije —a cuma.
42013001	Ö̦jö däjä showawä, Jesús nija ai bä lä cuono wei bänö Calileateli bä a̦fa shämou wäyämaje. Biladonö bä nabä fa shömöcönö, Yai Bada nija yalo bä lä dodoblamou wei bä maqueblamobä täcö jamö, bä jo̦wa shäamalalema. Yalo i̦yäbö lä jilale jamö, cama bä i̦yäbö quea coyocomalemaje.
42013002	Abinaja Jesúsnö bä nowa tama. —Ö̦jö bä Calileateli shämou nö lä quiliano wei bä lä cui, ¿wedinaja wama bä nofi li tabou? “Calileateli ai bä dobloimi fe balojoo mlai, ö̦jö bä yai doblou fa mlacunö, Yai Bada tänö inaja bä li tablalema”, ¿wama bä nofi tabou tawä?
42013003	Ma. Inaja tä cuonomi. Cafä bämacö nowa taö lä cule. Wa̦lidiwä tä ja wamacö bufi lädoimi ja, cafä wamacö ma cui, inaja showawä wamacö nia ca̦i shämou cuo mö feduo.
42013004	’Siloe jamö a yafi ösöwä lä wäcälayono wei däjä, Jelusaleteli 18 bä lä shäblaliyono wei bä lä cui, ¿wedinaja wama bä nofi ö̦jö tabou? —a cuma—. “Jelusaleteli ai bä dobloimi fe balojoo mlai, ö̦jö bä nofi yai doblou fa mlacunö, bä li inaja tablamolayoma”, ¿wama bä nofi tabou tawä?
42013005	Ma. Cafä bämacö nowa taö lä cule. Wa̦lidiwä tä ja wamacö bufi lädoimi ja, cafä wamacö ma cui, inaja showawä wamacö nia ca̦i shämou cuo mö feduo.
42013006	Bä bufi dayäamabä, Jesúsnö ico fi a̦fa wäyäö yacläoma. —Ficali etäca lä cuono wei anö, uba too tobä cuobä jamö ico fi ublamaboma. Ö̦jö fi ja a iyabä, nii bä ma bomano wei ma cui bä cuonomi.
42013007	Ficali etäca jamö a ojodamobä e nija abinaja e cuma. “Bei. Nii ya bä bomaö showai ja, lasha 3 ya famaö waiquia ma cule bä lalobloimi. ¿Ö̦jö tawä? Fi da diyälö. Cäcö fadalou mlai ja, fi ublaa bädaa”, a cuma.
42013008	’A lä ojodamou wei abinaja e cuma. “Bada tä. Fi diyämaö jaödao bufi dijä. Bei fi cotä jamö mashita ya nia äbäjamaö. Yalo ya shibä nia löblaö. ¿Ö̦jö tawä?
42013009	Lasha ai a lalou co̦o däjä, nii bä lalou ja, inaja lä waiquiwä. Bä laloimi showao ja, ö̦jö däjä yai. Ö̦jö däjä, fi yai diyämou showadaobä”, a nowa tama —Jesús a cuma.
42013010	Judio bä yododabä ai a yafi jamö, täbä nia lä yanöcöo wei tä mö sábado jalu ja, Jesúsnö Yai Bada etä a̦ ja bä damama.
42013011	Ö̦jamö a suwä juu lä tolucuono wei a cuoma. Inaja a cuwä showai ja, lasha 18 a ma famale ma cule, a juu wa̦lidio showaoma. A shaliliblou doblonomi. Fecula anö inaja a li taamama.
42013012	Jesúsnö a fa dalalönö, a möamoblamalema. Abinaja a nowa tama. —Ami. Wa juu lä tolucui bäfä jalomaö waiquia lä cule —a cuma.
42013013	Jesús imicö fa maqueicunö a ublao fa shaliloimadunö, Yai Bada a nofi doablalema.
42013014	Ö̦jö ma cui, judio bä yododabä yafi jamö a bada lä läono wei a jushudaliyoma. ¿Ö̦jö tawä? Täbä yanöcöobä tä mö jalu ja Jesúsnö a jalomama yalo, a jushudaliyoma. Bä lä yododono wei abinaja bä nowa tama. —Wamacö ojodamodibä 6 tä mö jalu cua. Bämacö nia lä yanöcöo wei tä mö jalu cublou showaa mlai ja, wamacö jalomamou mö juimabä, ö̦jö lä, sábado däjä mlai —bä nowa tama.
42013015	Ö̦jö däjä, Bada tä Jesús abinaja e cuu mö feduoma. —¡Jole jole wamacö lä dodijidai! Wama bä wasöö ma cui, cafä inaja wamacö cuaaö mö feduwä malä showai. Täbä yanöcöobä tä mö jalu ma cui ja, ji̦imafä wama bä malä bayeliblaö wei. Baca bä ma cui, bulo bä ma cui, wama bä fa cushanö, wama bä amishi co̦amabä, wama bä malä lulubou wei.
42013016	Inaja showawä, ei Ablaamö nodiwä a suwä lä cui, täbä yanöcöobä tä mö jalu ma cui ja, ya bayeliblabä a. Sadanasinö a o̦cabou lä waiquio wei däjä, lasha 18 a famaö malä waiquile —a Jesús cuma.
42013017	Inaja a cuu ja, bä a̦ lä läono wei bä quililaliyoma. Bä lä yododoono wei bä lä cui, Jesús showadi a lä dodijano wei tä ja, bä bufi doblalou fe balojooma.
42013018	Abinaja Jesús a cuu yacläoma. —Yai Bada tänö cama ebä ca̦i lä cuo wei tä lä cui, ¿wedi tä cuwä lä dodijiinaja tä cuwä? ¿Wedinaja ya yai cubä?
42013019	Abinaja. Nana shimono wai lä culenaja tä cuwä. Ficali etäca jamö, ai anö nana shimono wai döquema. Shimono fa caulunö, shifi falayoma. Shifi lä badalayou wei däjä, biyomö bä yabäcabö tamoyoluma —a cuma.
42013020	Abinaja Jesús a cuu co̦oma. —Yai Bada tänö cama ebä ca̦i lä cuo wei tä lä cui, ¿wedi tä cuwä lä dodijiinaja tä cuwä?
42013021	Suwä anö nii bä lä julumano weinaja tä cuwä. Nii bä lä julumaö wei tä lä cui, nii 3 ji̦bä jamö wiisibö tä wai coyocoa ma bäqueno wei ma cui, ö̦jö tä wai bädawänö, bä bluca julumalema —a cuma.
42013022	Jelusale jamö Jesús a jufälöbä jamö, bluca täbä shabonobö jamö a jayuadalou fa cuaimadunö, täbä yömölaö cuaafälöma.
42013023	Jesús a wa̦lii ja, abinaja ai a cuma. —Tä a̦ wäyäle. Shobali wacö jamö bä juu mlaobä, Yai Bada tänö ¿bä nia bolacadabö shino jucäaö ayao tawä? Inaja a fa cunö, abinaja Jesúsnö bä nowa tama.
42013024	—Yai Bada tänö cama ebä ca̦i lä cuo wei jamö wamacö cuobä, wajaquemi yoca jamö bä faö fe da yadiofälö. ¿Ö̦jö tawä? Cafä bämacö nowa taö lä cule. Ö̦jamö bä cuobä, bluca bä nia faö ma wabäo wei ma cui, bä nia faö dobloimi.
42013025	Yoca caloa showaa ma cule, cama yafi e lä cule a fa itoblalunö, yoca fe nia laaö. Ö̦jö däjä, sibo jamö wamacö cudia showaa dicoo ja, wama yoca cloocalanö wamacö a̦ nö nia bleaaö. “¡Bada tä!”, wamacö nia cuu. “¡Yamalecö da famaliyo!”, wamacö nia ma cuu wei ma cui, camanö abinaja wamacö nowa nia taö. “Bämacö daimi. Shomi wamacö”, a nia cuu.
42013026	’¿Ö̦jö tawä? —a cuma—. Ö̦jö däjä, abinaja wamacö nia cuu. “Cafä sho bämacö mada iyablei. Camiyä yamacö shabonobö jamö wa tä a̦ ca̦i mada wäyäblei”, wamacö nia cuu ma cui,
42013027	abinaja a nia cuu. “Bämacö nowa taö waiquia lä cule. Bämacö daimi. Shomi wamacö. Wa̦lidiwä talewä wamacö lä cui, bä da alufälö”, a nia cuu.
42013028	’¿Ö̦jö tawä? Yai Bada tänö cama ebä ca̦i nia lä cuo wei jamö, ai wama bä nia blajawä dablaö ayao. Ablaamö a ma cui, Isaacö a ma cui, Jacobo a ma cui, Yai Bada a wa̦no wäyälewä bä ma cui, ö̦jö wama bä blajawä nia ma möö wei ma cui, cafä wamacö nia sibomabou. Ö̦jö däjä wamacö nia ö̦cöö. Wamacö nö beblalou ja, wamacö nia lalöö.
42013029	Yai Bada tänö cama ebä ca̦i cuobä jamö, shomi täbä lä bälöblai täbä nia waloblayoluu. Motoca a lä faö wei jamö ma cui, a lä queo wei jamö ma cui, a faö lä mlai jamö ma cui, a queo lä mlai jamö ma cui, ö̦jamö bä cuoma bä bluca fa co̦camoliyonö, bä nia iyaö ca̦i loo.
42013030	’¿Ö̦jö tawä? —a cuma—. Ö̦jamö täbä cua lä bädao wei täbä ma cui, bada bä nofi tabou lä cuaaö wejeinaja Yai Bada tänö bä nofi nia tabou. Inaja showawä, ai täbä nofi bada ma tabou wejei ma cui, Yai Bada tänö inaja bä nofi nia taboimi.
42013031	Ö̦jö däjä, faliseo ai bä bada fa waloicunö, Jesús a yömölamaje. —A da doculufälö. Bada tä Elode a lä cuinö wa shämaö bufi doblaa waiquia —a nowa tamaje.
42013032	Abinaja Jesúsnö bä nowa tama. —Wamacö fa alufälönö, ö̦jö a nofi wa̦li lä jushuadii wei nija wamale a̦no da wäcudu. Fei däjä ma cui, fena ja ma cui, fecula ya bä nia yashubladii showao. Jalili ya bä nia jalomadii showao. Ö̦jö tä fena ja ya nia shino waicou.
42013033	Wale nia ma shämaö däjä ma cui, ya juu fe yadiofälöbä cä ya. Eja mlai, Jelusale jamö Yai Bada a wa̦no wäyälewä showadi bä shino malä shäö wejei —a Jesús cuma.
42013034	Jesús a wa̦ blajawä faö ja, abinaja Jelusaleteli bä nowa tama. —¡Shädayai, Jelusaleteli wamacö! Yai Bada a wa̦no wäyälewä wama bä lä shäö wei wamacö. Cafä wamacö nija Yai Bada tänö bä lä shömaö wei, maa mabänö wama bä lä shäyäö wei wamacö. Cadala bänö bä ijilubö ebä fe yojobou lä cuaaö wejeinaja, inaja showawä cafä showadi bämacö tabou bufi ma doblaono wei ma cui, camiyä nija wamacö nowamamou bufionomi dicowä.
42013035	’Ja̦o. Inaja lä waiquiwä. Fei däjä bämacö nia daaö. Wamacö yafibö nia blocoaö. Abinaja bämacö nowa ca̦i taö showadao. Wamale nofi doaö bao showao mlao däjä, wamale nia dablaö co̦daaimi. “Yai Bada a wa̦nö a lä juimi a lä cui, Yai Bada nija, ¡ö̦jö lä a shino yai bayeliblamobä a!”, wamacö cuolanö wamale nia shino yai dablaö co̦o —bä nowa tama.
42014001	Täbä yanöcöobä ai sábado tä mö jalu däjä, faliseo bada a lä cuinö Jesús a nacalema, a nö liyamabä. Yafi jamö a fa waloicunö, a dobloimi jömaö bufi fa doblaojenö a mödimaje.
42014002	Bei. Jesús a mötalebö ja, jalili a looma. Bei bococu shuwäoma, bei matacö ca̦i.
42014003	Moisesi tä a̦ yai lä daö wejei bä lä cui, Jesúsnö bä wa̦lima, faliseo bä bada ca̦i. Abinaja a cuma. —Moisesi esibä oni jamö, ¿wedinaja tä a̦ oni cuu? Täbä yanöcöobä tä mö jalu jamö, ¿täbä jalomaö wasöö daanö? Ma, ¿täbä wasöimi tawä? —a cuma.
42014004	Ö̦jö ma cui, bä a̦ juonomi. Ö̦jö däjä, jalili a fa dälänö a jalomalema. A fa jalomalönö a demi shömöa co̦lema.
42014005	Ö̦jö däjä, abinaja bä nowa taö juoma. —Ai wa lä cuinö, mau uca jamö ijilufä a quequei ja, yalofä baca a quequei ja, täbä yanöcöobä tä mö jalu ma cui ja, ¿lobe wa nia yäbäaö co̦omi daanö? ¿Ö̦jö tawä? —bä nowa tama.
42014006	Einaja bä nowa ma tano wei ma cui, bä a̦ juonomi.
42014007	Bä iyabä bä lä nacano wei, Jesúsnö bä yafiblaö nö daama. Bada bä loobä jamö bä loo yaimoma cudeenö, abinaja bä nowa tama.
42014008	—Cäcöbö lä doayou wei cäcöbö nofi co̦camoabeje jamö wa nacaöje däjä, bada bä loobä jamö a loo shi jalimo dijä. ¿Ö̦jö tawä? A yai lä bada wei a nacaö mö feduo ja,
42014009	ö̦jö bada a yai cuobä jamö wa jole ma loblaquei wei ma cui, wafäcö lä nacano wei a lä cuinö, shomi jamö wa loa majöa dicomaquei. “Ei bada a lä cui, eja a yai loobä”, a cuu ja, wa quililanö wa nia shomi ja loo majöo, bä cua lä bädao wei bä nija.
42014010	’¿Ö̦jö tawä? —a cuma—. Wa iyamabeje wa nacaöje ja, bä cua lä bädao wei bä nija a loa co̦caa da showadaicu. Wa lä nacano wei a lä cuinö wa dablaö däjä, bada bä yai loobä jamö wawädowä wa yai loa cadidia ja̦tomaquei. Ö̦jö däjä, bluca bä lä loo wei bä nija wa nö ö̦jöböamou cuquei.
42014011	¿Ö̦jö tawä? Cama a lä jömöo wei a lä cui, Yai Bada tänö a nia quilimaö malä majöo wei. A jömöo lä mlai, wawädowä a nofi nia shino yai tamabou —Jesús a cuma.
42014012	A nö yai lä liyamano wei nija abinaja Jesús a cuma. —Wa bä nia iyaö ca̦i co̦cablamaö ja, afä nofi bä ma cui, afä mashi bä ma cui, ö̦jö wa bä nacaö mlai. Aifä bä ma cui, cafä nija bä bälöa lä ajedele bä ma cui, bä nö lä niibö wei bä ma cui, ö̦jö bä naca dijä. Inaja wa cuaaö dicoo ja, wa nowa co̦amabeje cafä wa nacaö nomöjöo dicoo mlaobeje.
42014013	’Wa bä nia iyaö ca̦i co̦cablamaö däjä, abinaja wa yai cuaabä. Bä nö jo̦lili lä bleaaö wei bä yai da naca. Bä lä wa̦lidii bä ma cui, bä juu doblou lä mlai bä ma cui, bä lä jubäbö wei bä ma cui,
42014014	ö̦jö wa bä nacaö ja, wa nö nowa co̦amabimi waiquiweje cudeenö, Yai Bada tänö wa bufi nia yai doblamabou. Bä lä dodijaö wei bä demi jocädou lä co̦o wei däjä, ö̦jö däjä wa nowa nia shino yai co̦amamodayou —a cuma.
42014015	Bä iyaö ca̦i lä loono wei jamö, ai anö Jesús a wa̦ fa ji̦lilänö, abinaja a cuma. —Yai Bada tänö cama ebä ca̦i cuobä jamö bä nia iyaö ca̦i lä co̦cablou wei, ö̦jö bä bufi yai doblalobä cäbä —a cuma.
42014016	Ö̦jö ma cui, abinaja Jesús a cuu mö feduoma. —Bada ai anö, bä nia bluca iyaö ca̦i fa co̦cablamanö, bä yömölaa balölema.
42014017	Nii a bluca tabou waiquilanö, a nosie lä juaö wei a fa shömölönö, bä nacaamaö bufima. “¡Fei däjä, fei däjä! Bä shu̦lucua da jödödöolalu”, a cuma.
42014018	Ö̦jö ma cui, bä juu fa mojionö, bluca bä a̦fa yabäcou tao showaoma. ’Abinaja ai a cuu balöoma. “Ya nö juu doblobimi dicowä. ¿Ö̦jö tawä? Ficali ya täca lä däleno wei, ya täca mödayou”, a cuma.
42014019	Abinaja ai a lä cui a cuu nomöjöoma. “Ya nö juu doblobimi dicowä. ¿Ö̦jö tawä? Iba ji̦ima 10 ya bä baca lä däleno wei, ya bä nia ojode wabaö”, a cuma.
42014020	Ai a showawä lä cui, abinaja a cuma. “Iba suwä ya delei culoi. Ö̦jö cudeenö, ya nö juu doblobimi”, a cuma.
42014021	’¿Ö̦jö tawä? —Jesús a cuma—. A lä shömöleno wei, bada e nija a waloa fa co̦icunö, bä a̦fa moji wäyäjäloma. Ö̦jö däjä, bada e fa jushudalunö, a nosie juamobä e shömöa co̦lema. Abinaja a nowa tama. “Ja̦o. ¡Lobe, lobe! Täbä lä bälöblai yobö jamö a jublou cuaaö da showadao, ö̦jö lä. Bä nö lä beblalodii bä nö beliyobö jamö wa ca̦i fa alufälönö, bä nö jo̦lili lä bleaale bä da co̦abla. Bä lä wa̦lidii bä ma cui, bä lä jubäbö wei bä ma cui, bä juu doblou lä mlai bä ma cui, ö̦jö wa bä fa nacalalönö bä ca̦i da juima”, a nowa tama.
42014022	’Ö̦jö däjä, bada a nosie juamobä e lä cui, a waloa fa co̦icunö, abinaja e cuma. “Bada tä. Wale nowa lä tano weinaja ya cuaaö bäa ma cule, bä oimi showawä”, a cuma.
42014023	Ö̦jö cudeenö, cama e nija abinaja bada e cuu co̦oma. “Sibo jamö bä lä bälöblai yobö jamö wa jublou fa cuaanö, casö jamö bä lä bälöblai bä nacaa fe da yadialalö. Iba yafi jamö ya bä nia ca̦i lä iyaö wei, bä ou fe yadiobä.
42014024	Cafä bämacö nowa malä tale. Ya bä jaba lä nacaleno wei bänö, ei ya tä lä tale tä nia wabaö buomije”, a bada cuma. ¿Ö̦jö tawä? —Jesús a cuma.
42014025	Jesús nija, bluca bä lä co̦camoyoluno wei bä nocaa showalayofälöma. Ö̦jö bä nija a mö fa yabadalunö, abinaja bä nowa tama.
42014026	—Camiyä nija a nocao bufi lä doblao wei a lä cuinö, wale nofi yaiboimi ja, a doblou mlaicätä. Bä fö̦ö e ma cui nija, bä nöö e ma cui nija, bä suwäbö e ma cui nija, ö̦jö bä nija a bufi mö blucao dicoo ja, a nö nocaobimi waiquiwä. Bä ijilubö ebä ma cui, cama ebä mashi ma cui, inaja showawä. Cama a ma cui, a nia demi lä cuo wei tä ja a bufi mö blucao dicoo ja, a dobloimi waiquiwä.
42014027	Camiyä ya nowa ja a nö bleaamamou bufiomi ja, camiyä nija a nö nocaobimi waiquiwä.
42014028	’¿Ö̦jö tawä? —Jesús a cuma—. Cafä ai wanö, yafi ösöwä wa i̦tamaö bufi doblao ja, wa bufi nia dayäo malä balöo wei. Wa yafi jödödöblabä tä cuami ja, wa nia yanöcöo balöo.
42014029	Wa bufi dayäo balöomi ja, wa yafi colo i̦tamaö ma cui, wa nö waicobimi ja wa noca nia i̦cablalaöje.
42014030	Abinaja bä nia cuu. “Ö̦jönö colo etä yafi ma i̦tamano wei ma cui, yano nö tabimi majöwä dicowä”, bä nia cuu.
42014031	’¿Ö̦jö tawä? —a cuma—. Bada ai anö, sodado bä a̦fa juu ji̦liaö ja, cama ebä nia toujublamaö shi jalimoimi. A bufi nia dayäo balöo. 20.000 bä ca̦i bluca lä juu wei, cama 10.000 bä sho, bä mö nia baamaö buomije. “Cama bä bluca ma ayale ma cui, ¿yama bä nö bleaamaö ayaquei tawä?” bä nowa nia tayou.
42014032	Bä nö wa̦lojabimi waiquiwä ja, ai ebä nia shömaö, bä mö baamabeje. Bä ajedono mlai ja, bä a̦ o̦quemabeje bä nia wa̦liije.
42014033	’Ö̦jö cudeenö bämacö nowa taö lä cule, wamacö bufi dayäo balöobä. Cafä ai wanö, afä wa tä bluca lä tabole wa tä daaö moji ja, camiyä nija wa nö nocaobimi waiquiwä.
42014034	’Sayu bä dodijidawä —a cuma—. Ö̦jö ma cui, bä sayu oquediblou dicoo ja, bä nia mödadiblou lä co̦o wei etä cuami waiquiwä.
42014035	Bä oquediwä waiquiwä ja, bä nia bufiblamou co̦daaimi, bä nia joyamou showadao. ¿Ö̦jö tawä? Wamacö yömöcacö lä walalai, bä yömöca daa da dodijiicu.
42015001	Bei. Lomateli bada bä befi bä blada lä doaö wejei bä ma cui, wa̦lidiwä talewä ai bä ma cui, Jesús a wa̦ ji̦libeje bä bluca co̦camoyoluma.
42015002	Ö̦jö cudeenö faliseo bä bada ma cui, Moisesi tä a̦ ja täbä lä damaö wejei bä ma cui, bä bufi jushujolanö abinaja bä cuma. —Ei a lä cui, wa̦lidiwä talewä bä nija a nofimodii. Bä ca̦i iyaö talei —bä cuma.
42015003	Ö̦jö cudeenö, bä bufi dayäamabä Jesúsnö ei tä a̦ wäyäö yacläo showadaoma.
42015004	—Cafä ai wa lä cuinö, yalofä 100 wa bä oweja tabou ja, afä moli a mojolua dicolayou ja, wa nia dayäaö, ¿ö̦jö tawä? Tä ulifi wawädoobä jamö, 99 bä lä jäle wa bä fa dacönö, afä moli a lä mojolulayono wei wa nia dayäö cuaaö. Wa dablaö mlao showao däjä wa nia dayädii.
42015005	’¿Ö̦jö tawä? —a cuma—. Wa daa fa co̦lalönö, bufi doblalolanö wa nia lucäbou co̦imaö.
42015006	Wa ca̦i co̦a fa co̦bonö, afä nofi bä ma cui, afä wa bä bälöa lä ajedemabole bä ma cui, wa bä bluca fa nacaalalönö, abinaja wa bä nowa nia taö. “Bämacö bufi doblalolanö bämacö da co̦camo. Iba yalo a ma mojolulayono wei ma cui, ¡ya co̦a co̦lei lä cufe!”, wa bä nowa nia taö.
42015007	’¿Ö̦jö tawä? —a cuma—. Cafä bämacö nowa taö lä cule. Inaja showawä, wa̦lidiwä talewä a lä cui, Yai Bada nija a bufi mö yabablou lä co̦le däjä, fedu jamö bä bufi nia ca̦i doblalodayou. Bä 99 la dodijaö wei, bä bufi mö yabajadou co̦obä bä lä mlai, ö̦jö bä nija bä bufi ca̦i ma doblalou wei ma cui, wa̦lidiwä talewä moli a bufi mö yabablou lä co̦o wei a lä cui, ö̦jö nija bä bufi nia shino yai doblalodayou.
42015008	’Abinaja ca̦i —Jesús a cuma—. Suwä anö blada 10 bä nowa lä bluca wei ai e nofi blada mojodumaö ja, ¿wedinaja a nia cuaaö? Cowa wacö fa yäcönö, ö̦jö wacö shi̦i ja a yafi nia jo̦waö. E dablaö mlao showao däjä a nia dayädii, ¿ö̦jö tawä?
42015009	E blada dablaö co̦o däjä, bufi doblalolanö cama nofi ebä ma cui, bä bälöa lä ajedemabole ebä ma cui, bä fa nacaalalönö abinaja bä nowa nia taö. “Bämacö bufi doblalolanö bämacö da co̦camo. Bladayä ya nofi da mojodumalii, ya daa co̦lalei lä cufe”, a nia cuu.
42015010	’¿Ö̦jö tawä? —a cuma—. Cafä bämacö nowa taö lä cule. Inaja showawä, Yai Bada a̦jele etäbä lä culadi bä nijamö, wa̦lidiwä talewä moli a bufi mö yabablou lä co̦o wei a lä cui nija, bä bufi nia shino yai doblalodayou —a cuma.
42015011	Abinaja Jesús a cuu co̦oma. —Bä ijilubö ecöbö lä bolacaono wei a cuoma.
42015012	Oshe a lä cuinö, abinaja bä fö̦ö e nowa tama. “Fabe. Afä obi yafä bä nia tabou lä juo wei, wa bä sheleleblaö fa showadalonö wale dobäa da showadalö”, a cuma. Inaja a cuma cudeenö, bä ijilubö ecöbö nija, bä fö̦ö enö ebä bluca shelelea showadaquema.
42015013	Tä mö fa weyadalunö, bä ijilubö oshe e lä cuinö, cama ebä bluca fa co̦alalönö, blajai jamö bä ca̦i aa showalayofälöma. ’¿Ö̦jö tawä? —Jesús a cuma—. Ö̦jamö, a doblou mlaobä jamö, ebä bluca wa̦lia bädalema. A shijilonomi dodijiwä.
42015014	Cama blada ebä waicaö däjä, tä nö ulifi ofäblaliyoma. A nö jo̦lili bleaaö nomöjöoma.
42015015	Ö̦jö cudeenö, ö̦jöteli ai a nija a ojodamobä, a yädäblaliyoma. Ö̦jönö coshino ebä iyamadayobä a shömölema.
42015016	A nö ofili bleaaö fe fa balojoonö, coshino bänö bä canosi lä wano wejei bä ma cui ja, a bufi waiyoma. A dobänomi dodijiweje.
42015017	’Ya̦cumö a bufi fa möblalunö, abinaja cama a nowa tamoma. “Fayä nija bä ojodamou lä jäle bä dodijidawä ma iyaö däjä ma cui, ofi ofi tänö bä ijilubö ya e bufi ofili mlao shomita bashia cuboyoi.
42015018	Fayä nijamö ya co̦obä ya nia shu̦lucou showadao. Ya co̦blou yalo, abinaja ya nowa tajalobä. ‘Fabe. Yai Bada tä ma cui nija, cafä wa ma cui nija, ya doblonomi fe balojowä.
42015019	Ijilufä wa nofi nö lä tabobö weinaja wale nofi tabou co̦obä yami. Ya quilii majöo. Cafä nija bä lä ojodamou wei wa bä nofi lä tabolenaja, wale nofi tabou da bädao.’ Einaja ya e cuu wei dao”, cama a nowa tamoma.
42015020	’¿Ö̦jö tawä? —Jesús a cuma—. A shu̦lucua fa showadaalunö, bä fö̦ö e nijamö a co̦a co̦bema. Bä fö̦ö enö a nö blajawä fa ö̦jöbölönö, a nofi fa ojodadalönö a läläa mö balayofälöma. A fa̦locoa mö balema.
42015021	Bä fö̦ö e nija abinaja bä ijilubö a cuma. “Fabe. Yai Bada tä ma cui nija, cafä wa ma cui nija, ya doblonomi fe balojowä. Ijilufä wa nofi nö lä tabobö weinaja wale nofi tabou co̦obä yami. Ya quilii majöo”, a cuma.
42015022	’¿Ö̦jö tawä? —Jesús a cuma—. Ö̦jö ma cui, bä fö̦ö e nosie juamobä ebä nija a wa̦ shi jali falayoma. “¡Lobe, lobe! Camishi cäcö yai lä dodijidai wama cäcö ca̦i fa juimanö, a da lucämaliyoje. Imicö da baushiblalöje. Mamicö ca̦i da lucämalöje.
42015023	Bämacö iyabä, baca bäma a ocalo blewä lä tabole a da shälöje, bufi doblalolanö bämacö iyabä.
42015024	Ei ijiluyä ya nomöa ma däblalano wei ma cui, eja a demi cua co̦a lä cule. A ma mojolulayono wei ma cui, a ya̦cumö dablamou co̦a lä cule”, bä fö̦ö e cuma. A fa cunö, bä bufi doblalou ca̦i cuaaö showadaoma.
42015025	’Bei —a cuma—. Bä ijilubö bada e lä cui, ficali ca jamö a ojodamoma. A co̦imabä jamö a ajedou däjä, bä bufi doblalou ca̦i lä blaöano wei bä a̦ ji̦lilema. Amowa bä a̦ ca̦i ji̦lilema.
42015026	A nosie juamobä ai e fa nacalänö a wa̦lima. “¿Wedi bei tä nofi jo̦wa li co̦camoaö cubiyejei?” a cuma.
42015027	Abinaja ö̦jö e cuma. “Fääshäfä a co̦bei lä cufe. Faafä nija dodijidawä a waloo co̦oma cudeenö, a bufi doblalou. Baca wama a ocalo blewä lä tabono wei a shämalema, bä iyabä”, a cuma.
42015028	Ö̦jö ma cui, bä ijilubö bada e lä cui, a jushudou fa dicolonö a yafinomi. ’¿Ö̦jö tawä? —Jesús a cuma—. Bä fö̦ö enö a famaö fe yadiobä a sibolayoma ma cui,
42015029	abinaja bä fö̦ö e nowa taö dicooma. “Camiyänö dodijidawä bäfä nosie jaba lä juano weinaja, lasha bluca ya famaö ma cui ya cuaaö lä showale. Moli bäfä a̦ waii bädaomi ma cui, inaja camiyä wale li taamaimi. Bufi doblalolanö iba nofi ya bä ca̦i iyabä, shibo a wai ma cui ja camiyä wale dobänomi.
42015030	Ö̦jö ma cui, ö̦jö ijilufä a doblou lä mlai bei wa nofi nia shino li co̦camoamaö. Bä suwä lä dodoo wei jamö, afä blada bä bluca ma joyaleno wei ma cui, ö̦jö wama a nofi yai co̦camoabä, baca bäma a ocalo blewä lä tabono wei wa jo̦wa shäa dicoblamalei lä cufe”, a cuma.
42015031	’¿Ö̦jö tawä? —Jesús a cuma—. Abinaja bä fö̦ö e cuma. “U̦asi. Cafä showadi camiyä nija wa cua waiquia lä cule. Ya bä bluca lä tabole afä bä li waiquiwä. ¿Ö̦jö tawä?
42015032	Bämacö bufi doblalobä lä. Fääshäfä bäma a nomöa ma bono wei ma cui, a demi co̦a malä co̦bofe. A ma mojolulayono wei ma cui, a dablamou malä co̦le”, e cuma.
42016001	Cama ebä lä nocamabono wei bä nija abinaja Jesús a ca̦i cuma. —A nö lä madofibö wei a bada cuoma. A nosie juamobä, a bufi yai lä jaducui a lämaboma, cama etäbä madofi nowamabä. Ö̦jö däjä, ö̦jö a lä lämaqueno wei a lä cui, bada a nija a wa̦fa dobloimi wäyämaje. Madofi bä ja bada a nö jo̦wa waiblaö dicooma.
42016002	Ö̦jö cudeenö, bada anö a lä lämabono wei a nacamalema. Abinaja a nowa taö ja e cuma. “Bäfä wa̦no ji̦liaö dicoa lä cule. Madofi bä ja wale nö jo̦wa waiblaö. ¿Ö̦jö tawä? Iba wa täbä bluca lä julii wei ya tä a̦ oni möbä, sibä oni ca̦i da juima. Cafä bäfä nia lämabou co̦daaimi”, a bada cuma.
42016003	’A lä läono wei a bufi dayäoma. “Shädayai”, a bufi cudaliyoma. “Bada anö fei däjä yale nia lämabou co̦daaimi. Iba blada ya bä däabä, ¿wedinaja ya li cuaaö nomöjöobä?”, a bufi cuma. “Ya lojodemi. Jude tä ja, ya nö ojodamobimi. Ya ca̦i nacodii buobä yami. Ya quilii.
42016004	Ja̦o”, a bufi cudaliyoma. “Ya nia lä cuaaö wei tä ja, ya bufi cadidia waiquia. Bada anö wale yai joyaö däjä, ai bänö wale tabou nomöjöobeje ya bä nia nofiamaö”, a bufi cudaliyoma.
42016005	Ö̦jö cudeenö, bada a lä cui ebä madofi lä majöbono wejei bä moli nacadaö cuaaö co̦oma. ’¿Ö̦jö tawä? —Jesús a cuma—. Jaba a lä waloqueno wei a wa̦lima. “Iba bada a lä cuinö, cafä nija ¿wedinaja bei tä nowa tabou cule?”, e cuma.
42016006	Abinaja e cuma. “Dabö dabö 100 ya ubä talö lä däleno wei ubä nowa tabou lä cule”, a cuma. A lä läono wei abinaja e cuma. “Bei, lobe. Cafä nija tä nowa lä tabole ei tä a̦ li oni waiquiwä. Wa tä oni fa wa̦lialönö, ai wa tä nia oniaö nomöjöo. ¿Ö̦jö tawä? Dabö dabö 100 ubä nowa talö tabou ma cule, 50 a taa da nomöjöcö”, e cuma.
42016007	’¿Ö̦jö tawä? —Jesús a cuma—. Ö̦jö a faa fa co̦malönö, ai a nacaa nomöjömalema. Inaja showawä e cuma. “Iba bada anö cafä nija ¿wedinaja bei tä nowa tabou cule?”, e cuma. Ö̦jö abinaja e cuu mö feduoma. “Nii 100 ya ji̦bä talö lä däleno wei bä nowa tabou lä cule”, e cuma. A lä läono wei, abinaja e nowa tama. “Bei. Cafä nija tä nowa lä tabole ei tä a̦ li oni waiquiwä. Wa tä oni fa wa̦lialönö, ai wa tä nia oniaö nomöjöo. ¿Ö̦jö tawä? Nii 100 ji̦bä nowa tabou ma cule, 80 a taa da nomöjöcö”, a nowa tama.
42016008	’¿Ö̦jö tawä? —Jesús a cuma—. Bada madofi ebä nowamabä a lä läono wei a lä cui, cama a nia fa bayeliblamonö, a jolemoma. Ö̦jö ma cui, a lä cuaano wei bada enö etä a̦ fa ji̦lilänö, a bufi a̦fa moyawe tama. ¿Ö̦jö tawä? Bä bufi lä wacacai, inaja bä bufi cuu fe balojoo ma mlai ma cui, bita jamö täbä yanowamö lä bälöblai, cama bä bayeliblamobä bä malä moyawäablalou wei —a cuma.
42016009	Ö̦jö däjä abinaja Jesús a cuma. —Inaja showawä, cafä bämacö nowa taö lä cule. Blada bä ma cui, madofi bä ma cui, ö̦jö wama bä noshi ö̦jödabou anö täbä da nofiamaje, fedu jamö wamacö bayeliblamodayobä. ¿Ö̦jö tawä? Wama bä bayeliblaö yalo, blada bä bufijamou lä mlai jamö, fedu jamö ba̦limi wama bä ca̦i bälöo nomöjöodayobä.
42016010	’¿Ö̦jö tawä? —a cuma—. Täbä nowa lä bolacami wei täbä ja a bejedimou waiquiwä ja, inaja showawä täbä nowa lä bluca wei täbä ma cui ja, a nia bejedimou cuo. Ö̦jö ma cui, täbä nowa lä bolacami wei täbä ja, a jolemou si ijejewä ja, inaja showawä täbä nowa lä bluca wei täbä ma cui ja, a nia jolemou cuo.
42016011	¿Ö̦jö tawä? Blada bä bädawä ma cui ja, madofi bä bädawä ma cui ja, ö̦jö bä ja wamacö bejedimoimi ma waiquii ma cui, täbä nowa yai lä bluca wei täbä ja, ¿wamacö nia dobämou majöo daanö?
42016012	Shomi etäbä ja wamacö bejedimoimi ma waiquii ma cui, afä wa täbä tabou cadidiobä, ¿täbä nia jöböaö majöoje daanö? —a cuma.
42016013	Abinaja Jesús a cuu co̦oma. —A lä ojodamou wei a lä cuinö, moli a nosie nia shino juaö cadidio. Ai a wa̦ ma fale ma cui, bolacabö cäcöbö nosie nö juamamou doblobimi waiquiwä. Ai a nosie juaö mlai ja, ai a nosie nia shino yai juaö ayao. Ai a wa̦ shino juaö bufi doblao waiquiwä cudeenö, ai a wa̦ nia waii. Inaja showawä, madofi wama bä nofi yaibou dicoo ja, Yai Bada wama a nofi nö yaibobimi waiquiwä, wama a nosie juabä —Jesús a cuma.
42016014	Jesús nija faliseo bä bada yömöca ma daono wei ma cui, blada bä nofi yaibou waiquiaje cudeenö, a wa̦ nö waiblamaje.
42016015	Ö̦jö ma cui, abinaja Jesúsnö bä nowa tama. —Ai täbä nija jai dodijidawä wamacö dablamou bufi ma doblao wei ma cui, Yai Bada tänö wamacö bufi daö. ¿Ö̦jö tawä? Yanowamö täbänö tä a̦fa showadi dodijidawä lä taö wejei tä ja, Yai Bada a shi doimi. Tä nofi yai wa̦libou —bä nowa tama.
42016016	Abinaja Jesús a cuu co̦oma. —Fe ojomalewä Juan a wawäö showao mlao däjä, Moisesi tä a̦ ma cui, Yai Bada a wa̦no wäyälewä bä a̦ ma cui, judio bämacö nija ö̦jö bä a̦ wäyämamou balöoma. Fei däjä, Yai Bada tänö cama ebä ca̦i nia lä cuo wei tä a̦ wäyämou nomöjöa lä cule. Juan a wawäblou däjä tä a̦ jaba fa wäyänö, ö̦jö yama tä a̦ dodijidawä wäyäö lä showale. Yai Bada ebä cublobä, fei däjä bluca bä wabäo fe yadia.
42016017	’Ö̦jö ma cui, Moisesi tä a̦ nia joyamoimi —a cuma—. Judu mösö ma cui, bita a ma cui, ö̦jö bä joyamoimi ma waiquii ma cui, Moisesi bei etä a̦ yai joyamoimi yaiquei. Moli tä mamo wai lä onile ma cui tä nia oni joyamoimi.
42016018	’¿Ö̦jö tawä? —a cuma—. Ai a lä cuinö, bä suwäbö e fa joyalönö, ai a suwä däaö majöo ja, a dobloimi. “Iba ya däa majölei lä cufe”, cama a bufi cuu ma bäle ma cui, inaja Yai Bada a bufi cuimi. Ma. “A lä joleblalou wei a”, Yai Badanö a nofi li tabou. Inaja showawä, ai a wa̦lo lä cuinö, suwä joyano a däaö majöo ja, ö̦jö a ca̦i dobloimi mö feduwä. “Bä fe̦yalobö enö a malä joyaleno wei”, a bufi cuu ma bäle ma cui, inaja Yai Bada a bufi cuimi. Ma. “A lä joleblalou wei a”, Yai Badanö ö̦jö a nofi ca̦i tabou —Jesús a cuma.
42016019	Abinaja Jesús a cuma. —A nö lä madofibö wei a cuoma. Camishi bä no lä bluca wei bä ja, showadi a didioma. Shi de̦lelewä ai ebä liyäjäwä cuoma. Shuducaje, au ai ebä dodijidawä cuoma. Nii dodijidawä bä ja, showadi a iyadima.
42016020	’A nö jo̦lili lä bleaaö wei, a wa̦fa Lasalo cuo mö feduoma —a cuma—. A nö lä madofibö wei e yafi sibo jamö, showadi a bladaloma, täbä lä fablaaö wei jamö. Walacasi bänö a jödödöblalema yalo, a nö bleaama.
42016021	A nö ofili bleaaö fe fa balojoonö, a nö lä madofibö wei a iyabä jamö, bä canosi lä bläläö wei bä ja, a bufi waiyoma. A nö bleaaö ma waiquio däjä, ji̦ima bä fa waloiquiyonö a walacasibö nacoaö majöoyolumaje.
42016022	’¿Ö̦jö tawä? —Jesús a cuma—. A nö jo̦lili lä bleaano wei a fa nomalönö, Ablaamö a cuodayobä jamö Yai Bada etäbä a̦jele lä cuinö a bäladayomaje. A nö lä madofiböono wei a ma cui, a bufi ca̦i mlaa mö feduquema. A nomawä didiquemaje.
42016023	’Ö̦jö däjä, shobali wacö jamö a nö lä madofibö wei a fa cuicunö, a nö ninili bleaaö fe balojooma —a cuma—. A mö fa nonoicunö, Ablaamö a blajawä dalalema. Ablaamö nija Lasalo a lä ajedeono wei a ca̦i daa mö fedua showalalema.
42016024	Ablaamö nija a comöö ja, abinaja e cuma. “Fabe, Ablaamö. Wale nofi da ojodaboyo. Lasalo a da shömölö, mau u jamö bei imi fa cadalönö, wale aca si ajiamabä. Ei wacö jamö ya nö ninili bleaaö malä cule”, a cuma.
42016025	’Ö̦jö ma cui, abinaja Ablaamönö a nowa tama. “U̦asi, a bufi da jaducuicu. Wa demöo däjä, afä wa täbä dodijidawä fa dälönö, wa dodijidawä cuo ayaoma. Ö̦jö waiquiwä. Lasalo dodijidawä a cunomi. Ö̦jö ma cui fei däjä cama a bufi shino dodijidawä cua nomöjöa lä cule. Cafä fei däjä wa nö li bleaaö nomöjöa.
42016026	Abinaja ca̦i. Eja bä lä cule, cafä wamacö nija bä bucaduo mlaobä, Yai Bada tänö täca nö bloque dalowä quilijiwä malä lämabole. Mijamö wamacö lä cule, eja wamacö bucaduo dobloimi mö feduwä”, Ablaamönö a nowa tama.
42016027	’Ablaamö nija abinaja a cuu nomöjöoma. “Fabe. Eja a juimi waiquiwä ja lä, fayä nijamö Lasalo a da shömölö, ¿ö̦jö tawä?
42016028	Iba mashi 5 bä bälöa malä jäle. Ö̦jö bä yai wasöbä, ¿ö̦jö tawä? Eja yamacö nö bleaabä jamö, ö̦jö bä ca̦i juu dicoo mlaobä”, a cuma.
42016029	Ö̦jö ma cui, abinaja Ablaamönö a nowa tama. “Ma. Moisesi tä a̦ tabouje. Yai Bada a wa̦no wäyälewä bä a̦ bluca ca̦i tabou mö feduaje. Ö̦jö bä a̦ yai ji̦liabeje”, a nowa tama.
42016030	’Ö̦jö däjä, Ablaamö nija abinaja a cuu nomöjöoma. “Ma, ö̦jö bä a̦ nia ji̦liaimije. Fabe, Ablaamö. A yai lä nomalayono wei a demi jocädou fa co̦lunö, ö̦jö a wa̦ yai fa ji̦liajenö, wa̦lidiwä tä ja bä bufi lädou weicätä”, a cuma.
42016031	Abinaja Ablaamönö a nowa tama. “Moisesi tä a̦ ji̦liaö moji waiquiweje ja, Yai Bada a wa̦no wäyälewä bä a̦ ca̦i ji̦liaö moji waiquiweje ja, ai a demi jocädou ma co̦o wei ma cui, ö̦jö a wa̦ ma cui ja bä bufi nia jaducubloimi”, a cuma. ¿Ö̦jö tawä? —Jesús a cuma.
42017001	Cama ebä lä nocamabono wei bä nija abinaja Jesús a cuma. —Täbä doblamaö mlaobä showadi tä nia lädio ma cui, täbä yai doblamaö lä mlajei bä lä cui, Yai Bada tänö bä nö nia bleaamaö fe balojoo.
42017002	Yanowamö a ja, bei olafi jamö maa ma bada fa jalemacöjenö, modu u jamö a befi ca̦i queamaöje ja, ö̦jö a nö bleaaö ma cuquei wei ma cui, iba ai a wai lä wa̦lidiamale a lä cui, ö̦jö bei a nö nia shino yai bleaaö cuquei.
42017003	Bä da moyaweicu, ö̦jö lä. ’Aifä a yabäcäo dicoo ja a da wasö —a cuma—. A bufi mö yabablou co̦o ja, a jushuo dijä. Wa nowa lä tabole tä da mladamalö.
42017004	Moli tä mö jalu showawä ma cui ja, 7 wa yabäcaö cua ja, inaja showawä 7 wa nia wasöö cublou mö feduo. Wa lä yabäcano wei, 6 wa etä nowa mladamaö ma waiquiono wei ma cui, inaja a cublou co̦daa ja, “¡Uo!”, wa bufi nia cuimi. A bufi jo̦wa yabablou co̦o ja, 7 ma cui ja wa etä nowa nia mladamaö co̦o —a cuma.
42017005	Jesúsnö bä shömabä bä lä nocamabono wei bä lä cui, abinaja Bada tä nija bä cuma. —Yai Bada yama a nofi yai mölabou shaliliobä, yamalecö bufi da bayeliblalö —bä cuma.
42017006	Ö̦jö däjä, abinaja Bada tänö bä nowa tama. —Yai Bada wama a nofi lä mölabole, wamacö bufi nö wiisibö wa̦lojolanö wama a nofi bejedi mölajadaö bädao fa cunoja, wamacö nö doblobö wei. Nana shimono wai wiisibö ma cui, shifibä malä badaö wei. Ö̦jö däjä, quiji fii defi ma cui, Yai Bada wama a nofi yai mölabolanö wama fi nowa taö fa cunoja, fi nö majöblobö wei. “¡Cafä fii wa defi lä cui, defi da ucablamolu! ¡Modu u jamö, defi dömoa da nomöjöbalufälö!”, wamacö cuu fa cunoja, wamacö a̦ nö julebö wei —a cuma.
42017007	Jesúsnö bä yömölaö showao ja, abinaja a cuma. —Cafä wamacö ai a lä cuinö wa nosie juamobä wa shömaö ja, ficali täca jamö ma cui, oweja bä cuobä jamö ma cui, ö̦jamö a nia ojodamou. ¿Ö̦jö tawä? A fa ojodamonö, yafi jamö a co̦a co̦bei. Ö̦jö däjä, wa iyamabä, ¿wa nia nacaaö showadao daanö? Mlaicätä.
42017008	Abinaja wa nowa nia yai taö. “Iba nii bä taö da nomöjöo. Camishi au wa cö a̦yoa fa dodijidalänö, bä da baquiyo. Camiyä ya iyaa fa balölönö, waija, cafä wa iyaö nomöjöobä”, wa nowa nia taö.
42017009	’¿Ö̦jö tawä? —a cuma—. Wa nosie juaö tä nowa ja, wa bufi nia a̦fa doblalou wäyämoimi. Wa nosie juamobä a li waiquiwä malä cui.
42017010	Inaja showawä, Yai Bada a nosie juamobä wamacö. Wama a nosie juaö jödödou däjä, abinaja wamacö nia cuu. “Yamacö nofi doablamobä yamacömi. Yai Bada a nosie juamobä yama ecö waiquiwä malä cui”, wamacö nia cuu —Jesús a cuma.
42017011	Jelusale jamö Jesús a juu däjä, Samalia, Calilea tä ulifi möamo jamö, a jayuquefälöma.
42017012	Ö̦jamö lä ai a shabono jamö a yafii ja, jalili 10 bänö a mö fa bamalöjenö, bä bayäcäwä ublajao mö baoma. Täbä sicö lä jodemaö wei tä wayunö bä nö bleaama.
42017013	I̦cali bä a̦ blajawä fama, bä nofi nia ojode fa tablamonö. —¡Bada tä! ¡Jesús! Yamalecö nofi da ojodadalö —bä cuma.
42017014	Jesúsnö bä möö däjä abinaja bä nowa tama. —Nofi bäyäalewä bä nija bä da mömodu —bä nowa tama. Ö̦jamö bä juolanö bä jaloa showalayofälöma.
42017015	Ai a lä cui, cama a jalou fa damolalunö, Yai Bada a nofi i̦cali doablalanö, Jesús nija a läläa mö yabaa co̦quema.
42017016	Jesús a cotä jamö a möfe fa deialunö, a bufi a̦fa doblalou wäyämoma. ¿Ö̦jö tawä? Judio ö̦jö a cuonomi, Samaliateli a li cuoma.
42017017	Ö̦jö däjä, abinaja Jesúsnö bä nowa bluca tama. —¡10 ya bä nofi bluca jaloa lä showamalalöfe! Ai bä 9 lä cui, ¿wedi jamö bei bä li?
42017018	Yai Bada a nofi doablaö co̦oyolubä, ei shomi a lä cui, ¿yami a mö läläaö yabaö ayaobä a li tawä? —bä nowa tama.
42017019	Ö̦jö däjä a lä jalolayono wei a nija a wa̦ fama. —Wa fa ublaicunö a da alufälö. Wale nofi mölaboma yalo, bäfä jalomalei lä cufe —a cuma.
42017020	Faliseo bä bada lä cuinö, Jesús a wa̦limaje. —Yai Bada tänö cama ebä nia ca̦i lä cuo wei tä lä cui, ¿wedi däjä tä nia yai wawäblou? —bä cuma. Abinaja Jesús a cuma. —Wamacö mamo ma showadio wei ma cui, “¡Fei däjä Yai Bada tänö cama ebä nia ca̦i cuo!” wamacö cubä tä nia dablamoimi.
42017021	¿Ö̦jö tawä? “¡Eja, eja! Bada tänö cama ebä nia ca̦i lä cuo wei, eja tä wawäblou lä cule”, bä nia cuimi. “¡Quija, quija!”, bä nia ca̦i cuimi. Cama ebä ca̦i lä cuo wei, wawädowä tä dablamou mlai, cama ebä bufi jamö a läo ja̦too —a cuma.
42017022	Cama ebä lä nocamabono wei bä nija a wa̦ faö nomöjöo ja, abinaja bä nowa taö ja a cuma. —Obi, täbä nö nia yai lä bleaaö wei tä nia wawäö. Ö̦jö däjä, camiyä ya lä yanowamöblaleyoluno wei, bejedi lä wamale nia bufijaö. “Ö̦jönö, moli yamalecö ca̦i yai bälöo dodijio fa cunoja”, wamacö bufi nia ma cuu wei ma cui, tä nia wawäö jaöomi.
42017023	’Wale a̦fa ma wäyäö wejei ma cui, bä möla dijä —a cuma—. “¡Bei, bei! ¡Quijamö a wawäö lä cule!”, bä ma cuu wei ma cui, “¡Bei, bei! ¡Eja a wawälayoyoluu lä cufe!”, bä ca̦i ma cuu wei ma cui, bä ju dijä. Ö̦jö bä nija bä nocao dijä.
42017024	Camiyä ya lä yanowamöblaleyoluno wei ya juu co̦o däjä, ya nia juu ja̦toomi. Tä wacö ije ijemou däjä, mösö wawädoblou lä culenaja ya nia wawädowä dablamou.
42017025	Ö̦jö ma cui, ö̦jö tä cublou showao mlao däjä yale nö nia bleaamaö balöoje. Ei bä bluca lä bälöblai bänö wale nia waiije.
42017026	’¿Ö̦jö tawä? —a cuma—. Noewä däjä bä yanowamö lä cuaano weinaja, inaja showawä, camiyä ya lä yanowamöblaleyoluno wei ya juu co̦o lä bufiole däjä, bä nia cuaaö co̦o.
42017027	Bä showadi iyaö ca̦i co̦camoma. Bä ca̦i doayoma. Inaja bä cuaaö showao däjä, bä nö dao mlai ja, canawä a bada jamö Noewä a lucälayoma. Ö̦jö däjä tä fe ulifi bada baoblaliyoma. Bä bluca waicaö showadaolaliyoma.
42017028	’Lodo a bälöo lä nodiono wei däjä ma cui, inaja tä cuo showaoma —a cuma—. Bä showadi iyaö ca̦i co̦camoma. Madofi bä nomöjayoma. Bä ficalimoma. Bä yafimoma. Inaja bä cuaaö showao däjä, bä nö dao mlai bä cuaaö showaoma.
42017029	Ö̦jö ma cui, Sodomateli bä nijamö Lodo a siboo däjä, fedu jamö culanö Yai Bada tänö cowa yaitawä wacö blälämalalema, wacöbä nö u̦cucamou lä nacli wei. Ö̦jö däjä, bä bluca waicaö showadaolaliyoma.
42017030	’¿Ö̦jö tawä? —a cuma—. Camiyä ya lä yanowamöblaleyoluno wei ya wawäblou cadidio däjä, inaja showawä, bä showadi lä cuaaö weinaja bä cuaaö showao däjä, ya nia wawäblou co̦oyoluu.
42017031	Wamacö siboa waiquilayou ja, yafi jamö bä lucäö co̦daa dijä. Madofi wama bä co̦ablaö mlai ja, bä docua cua da showaolalu. Ficali ca jamö wamacö juu lä waiquile däjä, wamacö mö yabaaö co̦daaö mlai ja, ö̦jamö lä showawä wamacö nia docublou cuaaö.
42017032	Lodo bä suwäbö a nofi da juduculeje, tä möö mö yabaaö lä dicoono wei a lä cui.
42017033	’Bita ja bä nia demi lä cudio wei tä ja bä bufi mö lä blucao wei bä lä cui, bä ba̦limi nia cuoimi —a cuma—. Ö̦jö ma cui, camiyä ya nowa ja bä shämou lä ojodao wei bä lä cui, ö̦jö bä nia shino ba̦limi cuo ayao.
42017034	Cafä bämacö nowa taö lä cule. Ö̦jö tä didi däjä, bolacabö cäcöbö nia mio ca̦i ma yacajao wei, ai a nia co̦amou ayao, ai a nia daamou.
42017035	Nii bä jölöcaböbä jamö, suwä bolacabö cäcöbö nia ma ojodamou wei, ai a nia co̦amou ayao, ai a nia daamou.
42017036	Ficali ca jamö bolacabö cäcöbö nia ma ojodamou wei, ai a nia co̦amou ayao, ai a nia daamou. ¿Ö̦jö tawä? —Jesús a cuma.
42017037	Jesús a wa̦liije ja, abinaja bä cuma. —Bada tä. ¿Wedi jamö bei wa nia yai wawäblou? —Wamacö bufi jaducublobä tä cuo weicätä —a cuma—. Ai bei tä jode blaobä jamö, waduba bä lä co̦camou wei tä malä wawädole —a cuma.
42018001	Jesúsnö täbä yömölaö ja, shominaja tä a̦ wäyäö ja̦looma. Bä bufi ujudublou mlai ja, Yai Bada nija bä nö bayeli shino nacaodibä, bä yömölalema.
42018002	Abinaja bä nowa taö ja a cuma. —Ai a shabono jamö, bä doblou lä mlai bä jömabä a bada läoma. ¿Ö̦jö tawä? Yai Bada tä nö quili tanomi. Yanowamö täbä ma cui nija a quilinomi.
42018003	’Ö̦jamö a suwä lä feiblaliyono wei a ca̦i bälöoma —a cuma—. A nö bleaama yalo, bada a nija a nofi ojode tablamobä, a wa̦ shino fayoluma. “Wale nofi lä wa̦libole nija wale nofi da bäyäle”, a cuu nocamoma.
42018004	A wa̦ ma fadii wei ma cui, a wa̦ ji̦liblaö jaöonomi. Ya̦cumö abinaja bada a bufi cudaliyoma. “Uo. Yai Bada ya nö quili taö ma mlai ma cui, yanowamö täbä nija ya ca̦i quilii ma mlai ma cui,
42018005	ei a suwänö wale yabäcaö yalo, ya nofi nia bäyäaö showadao. A wa̦ shino fadii ja, ya̦cumö yale modamaö mlaobä”, a bufi cudaliyoma —a cuma.
42018006	Ö̦jö däjä abinaja Bada tä Jesús a cuma. —Ö̦jö bada a doblou lä mlaono wei a lä cuno wei tä ja, bä bufi da jaducuicu.
42018007	A doblono ma mlai ma cui, a suwä nofi ya̦cumö bäyäa fe yadilema. ¿Ö̦jö tawä? Yai Bada a lä cuinö, cama ebä lä yaileno wei ebä nofi yai bäyäabä a. Jalu däjä ma cui, didi däjä ma cui, cama nija bä nofi ojode tablamobä bä nö bayeli lä nacaodii wei bä lä cui, lobe bä a̦ nia juaö.
42018008	Cafä bämacö nowa taö lä cule. Bä nofi lobe bäyäaö weicätä. ’Ö̦jö ma cui, camiyä ya lä yanowamöblaleyoluno wei ya juu co̦o däjä, ¿Yai Bada nija bä mölaö lä cadidio wei, ya tä nia dablayoluu daanö? —a Jesús cuma.
42018009	Jesús nija bä yömöca lä daono wei ai bä lä cui, cama bä nofi mölamamoma. “Camiyä yamacö shino yai dodijaö ayao”, bä bufi fa cunö, ai bä nofi wa̦libomaje. Jesúsnö ö̦jö bä bufi jaducublamabä, shominaja ei tä a̦ li wäyäö yacläoma.
42018010	—Yai Bada etä yafi jamö, bolacabö cäcöbö nö bayeli nacao mö juma —a cuma—. Ai a lä cui, faliseo a bada cuoma. Ai a mö feduwä lä cui, Lomateli bada bä befi bä blada lä doaö wei a li cuo mö feduoma.
42018011	’¿Ö̦jö tawä? —a cuma—. Faliseo a bada fa ublaicunö, Yai Bada nija a wa̦fa wäyämoma. Abinaja a cuma. “Cafä Yai Bada wa nija ya bufi doblalou lä cule. Ai bä nofi jushuaö lä cuaaö weinaja ya cuaaimi cudeenö ya bufi doblalou. Ö̦jö bä lä cuinö, madofi bä ja bä mölamaö dicooje. Bä dodijaimi. Bä joleblalou. Ei blada doalewä a ma cui, cama a lä cuaaö weinaja camiyä ya cuaaimi.
42018012	Täbä yanöcöobä tä mö jalu cublou showaa mlai ja, bolacabö ya iyaö wasöo talei. Ya iyaö yabäcou mlai ja, cafä nija ya wa̦ fabä, nii bä ja ya wasöo. ¿Ö̦jö tawä? Abinaja ca̦i. Ya täbä bluca lä däaö wei, fe usucuwä 10 ya täbä fa shedequeblalönö, ai moli täbä ja, cafä bäfä dobäblaaö”, a cuma.
42018013	’¿Ö̦jö tawä? —Jesús a cuma—. Inaja cama a ma cuno wei ma cui, Lomateli bada bä befi bä blada lä doaö wei a lä cui, a ublaa bayäcälanö, Yai Bada tä lä culadi jamö a mö nonoo quilima. A bufi wa̦lidiwä yalo, a balöcö shäablamolanö a wa̦ fama. “Cafä Yai Bada wa lä cui nija ya wa̦ faö lä cule”, a cuma. “Camiyä wa̦lidiwä talewä ya lä cui wale nofi da ojodadalö.” Einaja a cuma.
42018014	’Cafä bämacö nowa taö lä cule —a cuma—. A nofi ojode tablamobä a wa̦ lä fano wei a lä cui, Yai Bada tänö ö̦jö a nofi shino yai dodijaö tabou ayalanö, a co̦a co̦layoma. Bä lä jömöo wei bä lä cui, Yai Bada tänö bä nia quilimaö malä majöo wei. Bä jömöo lä mlai bä lä cui, wawädowä ö̦jö bä nia shino yai tamabou. ¿Ö̦jö tawä? —Jesús a cuma.
42018015	Bei. Ijilu oshe bä ma cui, bä ca̦i waloblaamaje, Jesús imicö maquelanö Yai Bada nija bä bayelimabä. Cama ebä lä nocamabono wei bänö, ö̦jö bä ca̦i juu fa dalalöjenö bä wasöma ma cujei,
42018016	Jesúsnö bä nacaa fe yadilema. Bä lä nocaono wei bä nija abinaja a cuma. —Wamacö a̦ läablalou dicoo mlai. Camiyä nija ijilu wama bä yai jumabä bä li. Ijilu bä a̦ juo si ijejewä lä culenaja bä lä cui, Yai Bada tänö ö̦jö bä ca̦i cuobä bä malä cui.
42018017	Ei ya wa̦ lä cui, bejedi lä ya wa̦. Ijilu bänö Yai Bada a wa̦ juaö si ijejewä lä culajeinaja bä cuwä lä mlai, Yai Bada tänö cama ebä ca̦i cuobä jamö, ö̦jö bä nia cuomi waiquiwä —Jesús a cuma.
42018018	Bada ai anö Jesús a wa̦lima. —Tä a̦ wäyäle, cafä wa yai lä dodijaö wei. ¿Wedinaja camiyä ya yai fa cuaanö, ya li ba̦limi cuobä?
42018019	Abinaja Jesúsnö a nowa tama. —¿Wedi tabä camiyä wale a̦fa dodijaö li taö? Yai Bada a lä cui, ö̦jö moli a shino dodijaö ayao.
42018020	Moisesi wa etä a̦ daö. Abinaja tä a̦ lä cuu wei. Wamacö nia joleblaloimi. Yanowamö wama täbä nia shäimi. Wamacö nia tomömoimi. Ai wama bä a̦fa nia jole jole wäyäimi. Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia juaö. ’Einaja tä a̦ cuu —Jesúsnö a nowa tama.
42018021	Abinaja bada a cuu mö feduoma. —Oshe yanö ya tä a̦ lä ji̦lileno wei, ya tä a̦ nofi bluca jaducubou showaa lä cule —a cuma.
42018022	Jesúsnö a wa̦ fa ji̦lianö, abinaja a nowa tama. —Ei moli wa tä yai taö fa cunoja, wa nö dodijaö cuquebö wei. Wa bä bluca lä tabole, blada bä ja wa bä fa nomöjöacönö, ö̦jö lä bä blada ja, täbä nö jo̦lili lä bleaaö wei täbä da dobälalö. Inaja wa yai cuaaö ja, afä täbä nowa lä bluca wei wa täbä nia tabodayou. Ö̦jö däjä, camiyä nija a nocaa da showadaiquiyo —a nowa tama.
42018023	Ö̦jö ma cui, Jesús a wa̦ ji̦liaö ja a bufi wajäblaliyoma, madofi bä bluca tabou dodijioma cudeenö.
42018024	Cama nija Jesús a mamo fa showaicunö, abinaja a cuma. —Bä nö lä madofibö wei bä lä cui, Yai Bada tänö cama ebä ca̦i cuobä jamö, ö̦jö bä juu si ijejewämi.
42018025	Mösöcö aca jamö cameyo bä lucäö si ijejewä malä mlai. Bä nö lucäbimi waiquiwä. ¿Ö̦jö tawä? Mösöcö aca jamö cameyo bä lucäimi ma waiquii, bä nö lä madofibö wei bä lä cui, Yai Bada tänö cama ebä ca̦i cuobä jamö ö̦jö bei bä lucäimi yaiquei —a cuma.
42018026	A wa̦ lä ji̦liano wejei abinaja bä cudaliyoma. —Ja̦o. Yai Bada nijamö ö̦jö lä bä nö cuobimi waiquiwä ja, ¿wedi bei bä nia shino yai jucäamou, ö̦jö lä? —bä cudaliyoma.
42018027	Ö̦jö ma cui, abinaja Jesús a cuu nomöjöoma. —Ma. Cama yanowamö täbä bayeliblamou buobä, tä cuami waiquiwä. Ö̦jö ma cui Yai Bada tänö täbä bayeliblabä, ö̦jö a —a cuma.
42018028	Abinaja Pedro a cuma. —Camiyä yamacö yafibö fa damoicunö, cafä nija yamacö nocaa lä cule —a cuma.
42018029	-
42018030	Abinaja Jesúsnö bä nowa taö ja a cuma. —Cafä wamacö nija ei ya wa̦ lä cui, bejedi lä ya wa̦. Yai Bada tänö cama ebä nia ca̦i lä cuo wei tä ja bä bufi mö blucao yalo ebä madofi daaöje ja, bä nö bleaaö mlaicätä. Bä yafibö ma daamamou wei ma cui, bä suwäbö ma damoquei wei ma cui, cama mashi ebä ma damoquei wei ma cui, bä fö̦ö, bä nöö bä bluca ma daquei wejei ma cui, bä ijilubö ebä ma daaö wejei ma cui, Yai Bada tänö eja bä dobäö fa balöonö, obi bä nia ba̦limiblamadayou —a cuma.
42018031	Jesúsnö cama 12 ebä ca̦i fa bayäqueicunö abinaja a cuma. —Bei. Jelusale jamö bämacö juu lä cuimadi. Ö̦jamö lä bämacö waloo däjä, Yai Bada a wa̦no wäyälewä bänö wale a̦fa wäyäö lä balöono wejei, tä a̦ nia bejedi cublou. Camiyä ya lä yanowamöblaleyoluno wei yale nia jo̦wa lä taamano wejei, ö̦jö tä nia bluca wawäblou.
42018032	Wale fa juwälöjenö, judio bä lä mlai bä nija wale nia jöböaöje. Ö̦jö bänö wale nö fa waiblajenö, wale nö nia bleaamaö nö quiliaöje. Wale nia ca̦i cläshaöje.
42018033	Wale si fa yafelimalalöjenö, wale nia ca̦i shäöje. Wale ma shälei wejei ma cui, bolacabö tä mö didi fa cublalunö ya demi nia jocädou co̦o —a cuma.
42018034	Ö̦jö ma cui, Jesús a lä cuno wei tä ja bä bufi jaducuanomi dodijiwä. Yai Bada tänö tä a̦ jo̦yamaboma. Tä a̦ ji̦limou nofi fa mojoduonö bä bufi möblonomi.
42018035	Jelico jamö Jesúsnö bä ca̦i ajedou däjä, bei yo casö jamö a jubäbö loo mö baoma. Bä lä jayuaö wei bä nija a nofi ojode tablamobä, a nacodima.
42018036	Bä a̦ bluca lä juimi bä a̦fa jayuaö fa ji̦lilänö, bä wa̦lima.
42018037	Abinaja a nowa tamaje. —Nasaleteli Jesús a jayuo lä cube —a nowa tamaje.
42018038	Ö̦jö däjä, a lä jubäböono wei a lä cui i̦cali a comöma. —¡Jesús! ¡David nodiwä wa e lä cui! ¡Wale nofi da ojodadaliyo!
42018039	Mamicai a nia fa lomabojenö, bä lä balöono wei bänö a wa̦ ma wasöno wejei ma cui, a wa̦ yai nacläa majöa dicolayoma. —¡David nodiwä wa e lä cui! ¡Wale nofi da ojodadaliyo!
42018040	Jesús a ublaa fa yanöcödalunö, a lä jubäböono wei a ajedeblamaö bufima. A ajedebloyoluu däjä, a wa̦lima.
42018041	—¿Wedinaja bäfä li taamabä, bei wale li nacaa lälei? —a cuma. —Bada tä. Ya täbä möbä wale mamocu da dodijidablaliyo —a cuma.
42018042	Ö̦jö däjä, abinaja Jesúsnö a nowa tama. —Mamocu da dodijidablalu. Wale nofi mölaboma yalo, wa jalou lä cule —a nowa tama.
42018043	Ö̦jö däjä a mamocu dodijidablou fa showadalonö, Yai Bada tä nofi doablalanö a yaua showaquema. Bluca bä lä co̦camono wei bä ma cuinö, a jalou dablaöje däjä, Yai Bada tä nofi bluca doablamaje.
42019001	Jelico jamö Jesús a fa waloicunö, a jayuaö cuaama.
42019002	Lomateli bada bä befi bä blada lä doano wei a bada lä cui, ö̦jamö a bada bälöoma. Saqueo a wa̦fa cuoma. A nö madofiböo dodijioma.
42019003	Jesús a möö bufi doblaoma ma cui, bä lä co̦camou wei bä fa mashiquionö bä läo dicooma. A labajao fa mlacunö a möö doblonomi.
42019004	Ö̦jö cudeenö, Jesús a juu cuaafälöbä jamö a läläa fa balölönö, ico fi bada ja a dua balöbedayoma. Ö̦jamö a nia malä jayuano wei.
42019005	Saqueo a döcäodayobä jamö Jesús a fa waloicunö, a mö fa nonodalunö a nowa tama. —Saqueo. Lobe a da itolu. Fei däjä, afä yafi jamö ya nia malä cuo wei —a nowa tama.
42019006	Ö̦jö cudeenö, Saqueo a shi jaliwä itolayoma. Cama e yafi jamö, bufi doblalolanö Jesús a walomaquema.
42019007	¿Ö̦jö tawä? Saqueo nija Jesús a co̦blou fa dalalöjenö, ai bä bufi bluca jushujudaliyoma. —Wa̦lidiwä talewä nijamö a nofi fama lä waloicufe —bä nowa tayoma.
42019008	Ö̦jö däjä, Bada a nija Saqueo a fa ubladalunö, abinaja a cuma. —Bada tä. Ya bä bluca lä tabole, bä nö jo̦lili lä bleaaö wei bä nija ai ya bä mashi nia shelelaö cuaaö. ¿Ö̦jö tawä? Ai ya ebä blada däa lä ja̦toleno wei ya bä nia co̦amaö. Ya bä co̦amaö ja, ya bä lä däleno wei ya tä co̦amaö bädao mlai, ai ya bä nia yädädamaö cuaaö majöo. Moli ya lä däleno wei a ja, 4 ya bä nia co̦amaö. Inaja showawä ya bä nia yädädamaö cuaaö—a cuma.
42019009	Abinaja Jesúsnö a nowa tama. —Ablaamö a lä cuinö, Yai Bada a nofi lä mölabono weinaja wa nofi mölabou nodia cua yalo, afä wa bä ca̦i lä cule wamacö nia bayeliblamou. Wamacö nia lä jucäamou wei, cafä wamacö nija tä a̦ fei däjä waloqueyoluu lä cufe.
42019010	Camiyä ya lä yanowamöblaleyoluno wei ya lä cuinö, bä lä mojoluu wei ya bä dayäabä ya malä waloqueyoluno wei, ya bä co̦ablaö co̦obä —a nowa tama.
42019011	Jesús a wa̦ ji̦lifälöbeje jamö, Jelusale jamö bä ajedou waiquia yalo, shominaja tä a̦ li wäyäö yacläoma. “Fei däjä, Jelusale jamö Yai Bada tänö cama ebä nia ca̦i cuo dodijio”, bä bufi ca̦i jole cuma cudeenö.
42019012	Ö̦jö cudeenö, abinaja Jesús a cuma. —A nia bada läo lä nomöjöono wei a wa̦lo cuoma. Bada a yai tablamodayobä, blajai jamö a nia juu balöoma. Ö̦jö däjä, cama etä yai ulifi jamö a nia waloo co̦oma.
42019013	A juu showao mlao däjä, a nosie juamobä 10 bä yai lä dodijano wei ebä nacalema. Ö̦jö 10 bä nija, blada moli ebä jöbödaö fa cuaanö, 10 ebä jöböa taquema, bä nowa lä bluca wei. Abinaja bä nowa tafälöma. “Ya waloo showao mlao däjä, dodijidawä iba wama bä blada nia nomöjöaö juo, wama bä omaö juobä”, bä nowa tafälöma.
42019014	’¿Ö̦jö tawä? —a cuma—. Ö̦jö ma cui, cama ai ebänö a nofi wa̦libomaje. A nofi fa wa̦libojenö, ai ebä shömöa nodia jelemaje, bada a tabladayobeje jamö, ebä a̦ läobä. “Camiyä yamacö nijamö a bada bälöobä, yama a bufiimi waiquiwä”, bä cubä.
42019015	Ö̦jö ma cui, a bada tablamaö fe fa yadiojenö, a co̦a co̦bema. A co̦a fa co̦bonö, cama a wa̦ juamobä 10 ebä nacamaö bufima, blada bä ja bä lä dobälalefälöno wei bä lä cui. Cama blada ebä oa lä jämaleno wejei, bä nia bluca fa mönö, bä nia wa̦lima.
42019016	’A jaba lä waloqueno wei, bada nija a icuquema —Jesús a cuma—. A fa icuicunö abinaja e cuma. “Bada tä. Camiyä nija afä wa blada lä jämaqueno wei, dodijidawä ya nomöjöaö fa juonö, 10 ya bä blada yädäblamaö co̦layoma”, e cuma.
42019017	Abinaja bada anö a nowa tama. “¡Wa dodijaö juo waiquioma lä! Ya blada wai da jöböquii a ma moliono wei ma cui, wa dodijaö juo fe yadioma yalo cafä bada bäfä nia tablamaö. Shabono 10 bä jamö wa nia bada läo”, a nowa tama.
42019018	’¿Ö̦jö tawä? —Jesús a cuma—. Ai e mö feduwä lä cui, ö̦jö a icua nomöjöquema. Abinaja a cuma. “Bada tä. Camiyä nija afä wa blada lä jämaqueno wei, dodijidawä ya nomöjöaö fa juonö, 5 ya bä blada yädäblamaö co̦layoma”, e cuma.
42019019	Cama nija a wa̦ faö mö feduo ja, abinaja e cuma. “Shabono 5 bä jamö wa bada läobä cafä wa”, a nowa tama.
42019020	’Ai e icua fa nomöjöicönö, abinaja e cuma. “Bada tä. Camiyä nija afä wa blada lä jämaqueno wei, ei a. Camishi acadafu cäcönö ya fa ja̦loblalönö ya ja̦lobou showaa lä cule. Bei.
42019021	Bäfä daö yalo ya malä quilino wei. Afä wa bä fe blacäjamaö talei. Ai bä ojodamobä jamö showadi cafä wa shino bayeliblamou talei”, e cuma.
42019022	’¿Ö̦jö tawä? —Jesús a cuma—. Abinaja bada enö a nowa tama. “Cafä wa wa̦ showawä ja, bäfä nia dobloimi jömaö. Wale a̦ juaö dobloimi waiquiwä. Cafä wa wa̦ faö ja, iba ya bä fe jo̦wa lä blacäjamaö wei wa tä jo̦wa daö waiquioma. Ai bä ojodamobä jamö camiyä ya jo̦wa shino lä bayeliblamou wei wa tä ca̦i malä dale.
42019023	Inaja ya jo̦wa cuaaö waiquiwä ja lä, iba wa blada omabä, ¿wedi tabä bei wa li wabäonomi, ö̦jö lä? Bä blada lä nomöjöaö wejei bä nija wa blada majöaö fa cunoja, iba ai wa bä nö shino wai co̦cablamalebö wei”, a nowa tama.
42019024	’Ö̦jö däjä, bä ublao lä ajedeono wei bä nija abinaja bada a cudaliyoma. “Quijinö moli a blada lä tabole a da co̦leje. 10 bä lä tabole nija e jöbäa da majöcöje”, a cuma.
42019025	Bada nija abinaja bä cuma. “Ma, bada tä. Ö̦jö 10 ebä li cua malä waiquile”, bä cuma.
42019026	Ö̦jö däjä, bada a wa̦ fama. “Ma, cafä bämacö nowa taö lä cule. Bä li dodijaö yalo, bä lä tabolajei bä nija ai bä nia jöböamou co̦o. Ö̦jö ma cui, bä tabou lä mlajei bä nija, wiisibö a tabou ma bälajei ma cui, a nia co̦amamou, bä li dodijaimi waiquiwä cudeenö.
42019027	’Ja̦o. Ö̦jö ma cui, camiyä nija bä nö lä nabämou wei ya bä nö nia yai bleaamaö, bada wale lämaö nofi lä wa̦libono wejei bä lä cui. Eja ö̦jö bä bluca ca̦i da juimaje. Ya mamo showao däjä wama bä shäyolubä”, a bada cuma. ¿Ö̦jö tawä? —Jesús a cuma.
42019028	Ö̦jö tä a̦ wäyäö fa waiconö, Jelusale jamö bä lulua taa co̦lefälöma.
42019029	Befajeiteli bä lä bälöle jamö, Jesúsnö cama ebä ca̦i ajedeblaleyoma, Bedaniateli bä ca̦i bälöo mö lä fedule jamö. Oliba tä balöcö jamö bä ca̦i fa waloicunö, ö̦jamö culanö bä lä nocamabono wei ai cäcöbö shömöa balölema.
42019030	Abinaja cäcöbö nowa tama. —Wafäcö juu fa shaliloimadunö, quiji a shabono jamö cäcöbö da yafilujulu. Wafäcö lä co̦blole jamö, yalo bulo a nata lä cule wafä a nia ijilubö dablajalayou, täbä döcämabou showaono lä mlai. Ö̦jö wafä a nata fa cushälänö, äyämö a ca̦i juböö da co̦ima.
42019031	Ai anö wafäcö wa̦lii bädao ja, “¿Wedi tä tabä wafä a nata cushälei cufe?”, a cuu bädao ja, abinaja wafäcö cuu. “Bada anö a majöamaö bufii cublei”, wafäcö cubä —Jesúsnö cäcöbö nowa tama.
42019032	Ö̦jö cudeenö, cäcöbö lä shömöleno wei cäcöbö aa fa showalöfälönö, Jesús a lä cuno weinaja, inaja showawä tä dabölalema.
42019033	Bulo a nata ijilubö fa cushäblabölönö, cama ebä yalo lä cuono wei abinaja ebä cuma. —¿Wedi tä tabä bulo bei wafä a nata li ijilubö cushäaö cule? —ebä cuma.
42019034	—Bada tänö a majöaö bufii cublei —cäcöbö cuma.
42019035	Jesús nija bulo a ca̦i waloböa co̦queyoluma. Cäcöbö ca̦i waloböa fa co̦iquiyonö, yalo a mabucabö ja, cama cäcöbö camishibö maquea fa balöaböcönö, Jesús a döcämaböquema.
42019036	Ö̦jö däjä, Jesús a befi ca̦i jufälöbä jamö, bufi doblalolanö a befi ca̦i jayuamamaje. A befi ca̦i nia lä jayuono wei yo jamö, bä camishibö ca̦i jilablaamou läafälöma.
42019037	Oliba tä balöcö ja, yo dömöobä ja bä fa waloicunö, Jelusale tä casö ja bä ajedolanö, Jesús nija bä lä nocaono wei bä a̦ shi bluca dou cuaama. Jesúsinö Yai Bada tä lojode dablamaö lä cuaano wei tä ja, a noshi jaliwä fa queboimadujenö, Yai Bada tä nofi doablaö cuaaö dodijiofälömaje.
42019038	Abinaja bä cufälöma. —¡Yai Bada a wa̦nö a lä juimi, ö̦jö Bada cä tä! ¡Ö̦jö lä a shino yai bayeliblamobä a! Fedu jamö tä lä cule a sho, ¡dodijidawä bämacö bälöo yanöcöobä! ¡Bada tä lä culadi a nofi shino yai doablamobä! —bä cufälöma.
42019039	Bä lä co̦camono wei bä nija, faliseo bä bada lä coyocoono wei bä a̦ fama. —Tä a̦ wäyäle. Wa bä lä nocamabole bä a̦ da wasö —bä cuma.
42019040	Ö̦jö ma cui, abinaja Jesús a cudaliyoma. —Cafä bämacö nowa taö lä cule. Ei bä a̦ waidou fa cunoja, wale nofi doablabeje, maa mabä ma cui mabä a̦ nö bädou nomöjölayobö wei —a cuma.
42019041	Jelusaleteli bä shabonobö jamö Jesús a ajedolanö, bä yafibö dablaö däjä a fa wajäblalunö, bä nofi ojode taö ja, a ö̦cöma.
42019042	Abinaja a blajawä cuma. —Wamacö bufi nia yai lä yanöcöo wei wama tä daö fa cunoja, fei däjä ma cui wamacö nö bayeliblamou showadaobö wei. Ö̦jö ma cui, cafä wamacö nija Yai Bada tänö tä a̦ jo̦yabou lä cule.
42019043	’Wamacö nö nia lä bleaaö wei tä nia obi wawäö. Bä nö lä nabämou wei bänö wamacö nabä fa juimajenö, wamacö fe fa fa̦yoblalöjenö bä nia alanamou shoqueaö, wamacö shi wa̦limabobeje.
42019044	Cafä wamacö yafibö nabä fa quebojenö, wamacö lä bälöle wamacö mö nia watäblaöje. Wamacö yafibö wa̦lia fa jödödöblalöjenö, ai ma jamö ma nia maqueo feibloimi. Yai Bada tänö wamacö bayeliblabä ya ma waloqueyoluno wei ma cui, wamale nö ö̦jöböaö fa mlacunö wamacö nö nia bleaaö —a Jesús cuma.
42019045	Jelusale jamö a fa waloicunö, Yai Bada etä yafi sibo lä ji̦coloi jamö Jesús a lucälayoma. Ö̦jamö lä blada bä ja täbä madofi lä jöbäö wejei bä lä cui bä yashublaö ja,
42019046	abinaja a cudaliyoma. —Abinaja Yai Bada etä a̦ oni cuu. Iba yafi a lä cui, camiyä nija bä nö bayeli nacaobä a yafi cuobä. ’Einaja etä a̦ ma cuu wei ma cui, täbä lä tomömou wei bei wama a yafi li tablaö bashiblalayoma —Jesús a cuma.
42019047	Yai Bada etä yafi jamö showadi täbä yömöladima. Nofi bäyäalewä blowäjäwä bä ma cuinö, Moisesi tä a̦ ja täbä lä damaö wejei bä ma cuinö, judio ai bä bada ma cuinö, a shäbeje a nofi washuamaje.
42019048	Ö̦jö ma cui, a wa̦ lä ji̦lii wejei bä bluca mashiquioma cudeenö a shäö ja̦toobeje etä cuonomi.
42020001	Ai däjä, Yai Bada etä yafi jamö Jesúsnö bä damaö co̦oma. Tä a̦ lä dodijidai tä a̦ wäyäö däjä, bada bänö a nabä icuquemaje. Nofi bäyäalewä blowäjäwä bä ma cuinö, Moisesi tä a̦ ja täbä lä damaö wejei bä ma cuinö, judio ai bä bada ma cuinö, Jesús a nabä fa icuicunö,
42020002	abinaja a nowa tayolumaje. —Bei. Yamalecö da yömöla. Einaja wa cuaabä, ¿cafä bada bei wa tawä? ¿Wedinö bada bei wa li tablamalema, ö̦jö lä? —a nowa tamaje.
42020003	Jesús a wa̦ juo ja, abinaja bä nowa tama. —Cafä wamacö ma cui, bämacö nia wa̦lii mö feduo. Wamale da yömöla, ö̦jö lä.
42020004	Ja̦o. ¿Wedinö Juan a shömölema, täbä fe ojomabä? ¿Yai Bada tänö a shömölema tawä? Ma, ¿yanowamö täbänö a shömölema sijewä? —Jesúsnö bä nowa tama.
42020005	Bä nowa nia lä juo wei tä a̦fa wayoaö balöoje ja, bä a̦ shino läablalodii buoma. Abinaja bä nowa tayoma. —“Juan a lä cui, Yai Bada tänö a shömölema”, bämacö cuu dicoo ja, “Inaja lä wama a nofi ma tabole ma cui, ¿wedi tä tabä, wama a wa̦ bejedi li bufinomi?”, a nia cuu majöo dicoo.
42020006	Ö̦jö ma cui, “Yanowamö täbä nija a shömamoma”, bämacö cuu dicoo ja, ei täbä bluca lä ublale bä nia jushudou. Maa ma bänö bämalecö nia shäyäöje. “Yai Bada a wa̦no wäyälewä Juan a cuoma”, bä cuu malä shalilio wei —bä nowa tayoma.
42020007	Ö̦jö cudeenö, bä a̦ jo̦wa mojodumoma. —Cuwi. “Ö̦jönö Juan a shömölema a”, yama a nofi ca̦i taboimi —bä cuma.
42020008	—Ja̦o —Jesús e cuma—. Camiyä ma cui, cafä wamacö nija “Ö̦jönö wale shömölema ya”, ya ca̦i nia cuu ayaomi —a cuma.
42020009	Shominaja ei tä a̦ nia wäyäö yaclämou ja, bluca bä nija Jesús a wa̦ faö co̦oma. —Ai anö uba too tobä bluca fa döalalönö, shomi täbä bälömaquefälöma, etäca nowamaö juobeje. Ö̦jö däjä, shomi täbä ulifibö jamö a fa alufälönö, a nö dedeadayoma.
42020010	’Uba a fabä tä cublou däjä, ficali ca ja bä lä bälöblamabole bä nija, a nosie lä juaö wei ai e fa shömölönö, uba bä yefimaö co̦o bufima. Ö̦jö ma cui, bä lä bälöblamabole bä lä cuinö a nabä quea mö fa baicöjenö, a si yafelilalemaje. A shinoco ca̦i shömöa mö yabaa co̦lemaje.
42020011	Cama ai e shömöa ma co̦leno wei ma cui, bä doblou co̦o fa mlacunö a si yoalalemaje. Ö̦jö däjä, a shinoco shömöa mö yabaa co̦lemaje.
42020012	Ö̦jö däjä, ai e shömöa nomöjölema. Ö̦jö a famia fa balömalöjenö, a fa ja̦ilöjenö a i̦cali sibomalemaje.
42020013	’Ö̦jö däjä, cama ficali etäca lä cuono wei abinaja a bufi cuma. “¿Wedinaja ya li cuaabä da tawä? Ja̦o. Iba ijiluyä ya lä nofimaö wei ya nia shömaö. Ö̦jö a nofi tabou ja̦too wejeicätä”, a bufi cuma.
42020014	Ö̦jö ma cui, bä lä bälöblamabole bä lä cuinö, bada tä ijilubö e cadidiwä fa dalalöjenö abinaja bä nowa tayolayoma. “Ei bada tä ijilubö e cadidiwä, ficali ca nia obi tabou lä juo wei. Ö̦jö bäma a shäa fa showadalönö, camiyä bämacönö bäma täca ficali tabou juo nomöjöobä”, bä nowa tayolayoma.
42020015	Ö̦jö däjä, ficali täca casö jamö a fa ja̦ilöjenö, a shälemaje. ¿Ö̦jö tawä? —Jesús a cuma—. Bada anö ¿wedinaja ö̦jö bä nia taamaö, ö̦jö lä?
42020016	Wedinaja mlai. Bä nia waicaö mö juimaö. Shomi täbä nija täca nia jöböamou majöo —Jesús a cuma. Ö̦jö a wa̦ fa ji̦liläjenö, cama bä a̦fa lä wayoale bä nö fa ö̦jöbömolunö, bä ushuyaimou dodijioma. —¡Inaja dicoo mlai! —bä lobe cudaliyoma.
42020017	Ö̦jö ma cui, cama bä nija Jesús a mamo fa showaicunö, abinaja a cuu nomöjöoma. —¿Inaja mlai daanö? ¿Wedi tabä ei tä a̦ oniblalema, ö̦jö lä, camiyä wale a̦fa wäyäö lä balöono wei tä a̦ lä cui? Abinaja tä a̦ cuu. Maa mabä ja a yafi nia lä i̦tamaö wejei bä lä cuinö, ma wailemaje. Ö̦jö ma cui, ma lä waileno wejei ma lä cui, a yafi colo lojodoobä ma yai li cublaliyoma. ’Einaja tä a̦ oni cuu.
42020018	Ö̦jö ma jamö bä fa yudublaicunö bä lä quelayou wei bä lä cui, bä nö nia bleaaö fe balojoo. Ö̦jö bä nö nia ma bleaaö wei ma cui, ai bä lä cui, ö̦jö ma showawänö bä fe yai shäo däjä, ö̦jö bä nia yai cobequeblou fe balojoo —a cuma.
42020019	Moisesi tä a̦ ja täbä lä damaö wejei bä ma cuinö, nofi bäyäalewä blowäjäwä bä ma cuinö, a mili juwäamaö showadaomaje. A wa̦ lä shomiano wei tä a̦ ja, cama bä nö malä ö̦jöbömolayono wei. Ö̦jö ma cui yanowamö täbä nö quili tamaje yalo, bä waiquidaliyoma.
42020020	Bä jushuo waiquioma cudeenö, Jesús nija showadi bä mamo showadioma. Jai dodijidawä a nia fa wa̦liijenö cama ai ebä shömöa ja̦tolemaje. Jole jole bä nofimolanö a wa̦ nia fa ji̦liajenö, Lomateli bada a yai lä cui nija a wa̦no nia wäyäö majöomaje, ö̦jönö a yai juwäamabä.
42020021	Jesús a wa̦liije ja, abinaja bä cuma. —Tä a̦ wäyäle. Wa lä bejedimou wei bäfä daö. Wa bä yömölaö ja, wa wa̦ cadidou. Bada bä ma cui, bada bä lä mlai bä ma cui, wa bä nofi tabou fe usucuo fa showaonö, Yai Bada tänö bämalecö taamaö lä bufii wei, quilii mlai ja wa tä a̦ shino yai wäyäö shalilou. Ö̦jö cudeenö bäfä nia wa̦lii.
42020022	Lomateli bada Sesa a lä cui, ö̦jö befi bä blada lä nacaö wejei, judio bämacö ma cuinö, ¿bäma bä blada jöböabä tawä? ¿Tä a̦ läami daanö? Ma, ¿tä a̦ läa tawä? —bä cuma.
42020023	Ö̦jö ma cui, Jesúsnö bä daö waiquioma yalo a mölanomi. Abinaja a cuma.
42020024	—Blada a da dodobla. Ei ¿wedi bei fe nö e̦le? ¿Wedi bei a wa̦fa oni? —a cuma. —Lomateli bada tä Sesa —bä cuu mö feduoma.
42020025	—Ja̦o —e cuma—. Sesa cama etäbä ja, wama a li dobäbä, ö̦jö lä. Yai Bada cama etäbä mö feduwä lä cui täbä ja, cama wama a li dobäö mö feduobä —a Jesús cuma.
42020026	Bluca bä mamo showao däjä, Jesús a wa̦ shominajamaö bufi ma doblaono wejei ma cui, a wa̦ shaliliablalou yalo, mamicai bä bufi shino shädayaimou bädaoma.
42020027	Ö̦jö däjä, saduseo bä bada lä cuinö, Jesús a nabä icua nomöjöquemaje. Ö̦jö bä saduseo lä cui, abinaja bä bufi shino cuu. “Täbä lä nomaö wei bä demi jocädou co̦o mlaicätä”, bä bufi shino cuu.
42020028	Inaja bä bufi cuu waiquiwä cudeenö, a wa̦ nia fa yaclämajenö a wa̦limaje. —Tä a̦ wäyäle. Moisesi tä a̦ oni jamö, abinaja judio bämalecö nowa tama. A ijilubö cuo showao mlao däjä, ai e mashi nomaö dicoo ja, bä suwäbö e lä feiblou wei a nia däaö nomöjöo. Ö̦jö a suwä nija bä ijilubö ebä fa tacönö, a lä nomalayono wei a lä cui, ö̦jö bä ijilubö ebä a̦fa nia jilabou nodio juoje. ¿Ö̦jö tawä?
42020029	’Bei —bada bä cuu co̦oma, Jesús nija—. Cama cäbä mashi 7 cuoma. Jaba a lä cui, a suwä lä däleno wei a ijilubö cua showaa mlai ja, a mladaliyoma.
42020030	Ö̦jö a mashinö e däa nomöjölema. Ö̦jö ma cui, bei ijilubö e cuo showao mlao däjä, cama a ma cui a ca̦i nomaa majölayoma.
42020031	Cama ai a mashinö, e däa ma nomöjöleno wei ma cui, inaja showawä. ¿Ö̦jö tawä? Jödödöwä bä 7 lä cuinö, a suwä däa ma nodiadalano wejei ma cui, bä ijilubö cublou showao mlao däjä bä bluca nomalaliyoma.
42020032	Ya̦cumö, suwä a ma cui, a ca̦i mladaliyoma.
42020033	’¿Ö̦jö tawä? —bä cuma—. Inaja tä cuoma cudeenö bäfä wa̦lii. Yai Bada tänö täbä demi nia jo̦wa jocädamaö lä co̦o wei däjä, ¿wedi jamö a lä cui bei a suwäbö yai nia cuodayou, ö̦jö lä? Bluca bä 7 wa̦lo lä cuinö a däadalaö malä cuaano wejei —ebä cuma.
42020034	Abinaja Jesúsnö bä nowa tama. —Yanowamö täbä showadi doayou ma cui,
42020035	Yai Bada tänö täbä demi jocädamaö co̦o däjä, täbä nia inaja cuaaimi. “Ei a ba̦limi cuobä a”, Yai Bada tänö täbä nofi lä tabou wei, täbä nia doayou co̦daaimi. Täbä nia ca̦i suwäbö jöböamou co̦daaimi.
42020036	Täbä nia nomaö co̦daaö malä mlai. A̦jele täbä doayou lä mlainaja täbä li cublou showadalayou. Yai Badanö täbä demi jocädamaö yalo, ö̦jö ijilubö ebä nia yai cuo.
42020037	’¿Ö̦jö tawä? —Jesús a cuma—. Täbä demi nia jocädou lä co̦o wei, Moisesi a ma cuinö tä a̦ jaba wawäblamalema. Fii defi wacö lä waono wei jamö Yai Bada a wa̦fa wäyämou däjä, abinaja a malä cuno wei. Ablaamö a ma cui nija, Isaacö a ma cui nija, Jacobo a ma cui nija, ö̦jö bä nija ya lä bufiblamou wei ya. ’¿Ö̦jö tawä? —Jesús a cuma—. Einaja Yai Bada a cuma.
42020038	A lä bufiblamou wei a lä cui, nomawä täbä nija a bufiblamoimi. Bä lä demi wei bä nija a yai bufiblamou. Yai Bada ebä bluca lä cui, bä demi malä tabole —a cuma.
42020039	Ö̦jö däjä, Moisesi tä a̦ ja täbä lä damaö wejei, ai bä a̦ fama. —Tä a̦ wäyäle. Wa wa̦ juo ja, wa wa̦ cadidoma —bä cuma.
42020040	Bä malä quilino wei. Bä fa quililalunö a wa̦lii co̦daanomije.
42020041	Jesúsnö bä bufi dayäamaö ja, abinaja bä nowa tama. —A shömabä Yai Bada tänö a lä yaileno wei a lä cui, Bada tä David nodiwä e jo̦wa. ¿Wedinaja bä bufi li fa cunö, David nodiwä e a̦fa li jilabouje?
42020042	David cama a showawä ma cui, amowa etä a̦ oni jamö, abinaja a malä cuno wei. Iba Badayä a nija, abinaja Bada tä yai lä cui a cuma. “Äyämö, camiyä jayu ya boco mashi jamö a döcäa da balöiquiyo.
42020043	Bä nö lä nabämou wei bä lä cui, cafä nija ya bä möfe nia quilili bomabou.” ’¿Ö̦jö tawä? —Jesús a cuma—. Einaja a cuma.
42020044	Bada tä David a lä cuinö a nofi ma badabole ma cui, ¿bei e jo̦wa nia li nodiblou majöo tawä? Bä bufi da dayäo, ö̦jö lä —a cuma.
42020045	Bä yömöca bluca dao däjä, abinaja Jesús a cuma, bä lä nocamabono wei bä nija.
42020046	—Moisesi tä a̦ ja täbä lä damaö wejei bä nija bä da moyaweicu. Camishi labe bä ja bä shino didio bufi doblao talei, bä nowa lä bluca wei bä ja. Madofi bä luluabeje jamö bä lä co̦camou wei bä lä cui nija, bä nö bada ö̦jöböamou bufi ca̦i doblao. Judio bämacö yododabä jamö, bada bä lä döcäo wei jamö bä döcäo yaimou mö feduo. Täbä iyaö ca̦i co̦camobä jamö ma cui, bada bä nijamö bä loo coyocoo bufi ca̦i doblao.
42020047	’Ö̦jö bä lä cuinö, suwä bä lä feiblou wei bä fa mölamajenö, bä madofibö bluca däablaö läoje. Ö̦jö däjä, bä mömou nia liyäjäo fe fa yadionö, Yai Bada nija bä nö bayeli nacao ja bä a̦ jole jole labaaö bädao. Yai Bada tänö ö̦jö bä nö nia shino yai bleaamaö fe balojoo —a cuma.
42021001	Yai Bada nija bä blada jöbööje ja bä blada lä didiblaaö wejei jamö, Jesús a cuoma. Tä fa mödalönö, bä nö lä madofibö wei bänö bä blada didiabeje jamö, bä nö daama.
42021002	Ö̦jö däjä, suwä a yami nö jo̦lili lä bleaano wei a fa waloicunö, blada cäcöbö wai nowa lä bolacami wei cäcöbö wai didiaö dalalema.
42021003	Abinaja Jesús a cuma, cama ebä nija. —Cafä wamacö nija ei ya wa̦ lä cui, bejedi lä ya wa̦. Bä nö lä madofibö wei bä lä cuinö, blada bluca bä ma didiaöje däjä ma cui, fei suwä a yami nö jo̦lili lä bleaale a lä cui, ö̦jö lä a shi shino yai ö̦jöde fe balojowä.
42021004	Ai bä lä cuinö, bluca bä li tabomaje yalo Yai Bada a malä dobälufajei. Ö̦jö ma cui, fei a suwä nö jo̦lili lä bleaale a lä cuinö, nii bä luluabä cäcöbö shino wai ma tabono wei ma cui, ö̦jö cä lä, cäcöbö jöböa nö mlaquei lä cufe —a Jesús cuma.
42021005	Bä lä nocaono wei bänö Yai Bada etä yafi a̦fa liyäjäwä tamaje. Maa dodijidawä mabä ma cuinö, madofi bä no mlai ja lä jöböano wejei bä ma cuinö, e yafi baushi liyäjäoma. Ö̦jö tä a̦fa wayoalajenö, abinaja Jesús a cuma.
42021006	—Ei wama bä yafi lä möle bä lä cui, bä nia cudiomi. Wama bä nofi dobou ma bäle ma cui, bä nia obi wa̦liaöje. Ö̦jö däjä, ai ma jamö, moli ma cui ma nia maqueo feibloimi —a cuma.
42021007	A wa̦liije ja, abinaja bä cuma. —Tä a̦ wäyäle. Wa tä a̦fa lä wäyäblei, ¿wedinaja tä nö yai fa cublalunö, bei tä nia yai wawäblou? Tä tamou bufio däjä, ¿wedi tä dodijiwänö yamacö li moyawäobä? —bä cuma.
42021008	Abinaja Jesúsnö bä nowa tama. —Bä da moyaweicu, ö̦jö lä, wamacö mölamaö mlaobeje. Obi, bä lä jolemou wei bluca bä nia wawäblou. Camiyä ya wa̦fa nia ma wäyämou wei ma cui, bä möla dijä. “Ö̦jö ya”, bä nia cuu. “Tä bluca waicou bufio lä cule”, bä nia ca̦i ma cuu wei ma cui, ö̦jö bä nija bä nocao dijä.
42021009	’Bä lä bälöblai bä nabä nia queayou. Ai bä mö feduwä lä cui, inaja showawä bä nia shifilimou cuo mö feduo. Ö̦jö wama bä wa̦no ji̦liaö däjä, bä quili dijä. Ö̦jö tämi. Ö̦jö tä nia bluca cublou ma balöo wei ma cui, tä nia bluca waicou jaödaomi showawä —a cuma.
42021010	Ö̦jö däjä, abinaja Jesúsnö bä nowa tama. —Bä shomi lä cublai bä nabä nia queayou balöo. Bä bälöblawä lä yaiblai bä ca̦i.
42021011	Mashita a nia bada qui̦da qui̦damou nö quiliaö. Bluca täbä ulifibö lä cublai jamö, ofi tä nia blaucublou. Shawala a ca̦i. Judu mösö jamö tä nia lä cublou wei tänö bä bufi nö nia beblalou. Yai Bada tä nia lojode dablamou nö quiliadayou —Jesúsnö bä nowa tama.
42021012	Jesús abinaja a cuma. —Ö̦jö ma cui, ö̦jö tä cublou showao mlao däjä, wamacö nia juwäaö balöoje. Wamacö nö nia bleaamaöje. Judio bä yododabä yafi bä jamö wamacö nia ca̦i juuje, bada bä nija wamacö noshi ö̦jödabobeje. Wamacö a̦fa dobloimi fa wäyäjenö, wamacö fe nia lamabouje. Iba wamacö yalo, bada bä bälöo lä dodijio wei bä ma cui nija wamacö nia ca̦i jublou cuaaöje, wamacö dobloimi jömabeje. Cama ebä lämabou mö lä feduo wejei bä ma cui nija, inaja showawä.
42021013	Ö̦jö ma cui, ö̦jö bä nija wamale a̦fa wäyäbä, ö̦jö tä nia cuo.
42021014	’¿Ö̦jö tawä? —a cuma—. Wamacö nofi nia lä bäyäo wei tä ja, bä bufi jalujou dicoo dijä. Fei däjä ma cui, bä bufi shalilia da showadaicu.
42021015	Wamacö a̦ moyawe juobä, camiyänö bämacö a̦ nia malä macocamaö wei. Bämacö a̦ lä bayeliblaö wei däjä, bä nö lä nabämou wei wama bä a̦ nö nia wa̦lojamaimi.
42021016	’Afä bä ma cuinö wamacö nö bleaamabeje, wamacö noshi nia ö̦jödabouje —a cuma—. Faafä bä ma cuinö, naafä bä ma cuinö, afä mashi bä ma cuinö, aifä bä ma cuinö, afä nofi bä ma cuinö, ai wamacö shämaö cadidiobeje, wamacö nia jömaöje.
42021017	Iba wamacö yalo, bluca bänö wamacö nofi nia wa̦libouje.
42021018	Inaja ma cui, wamacö nö bleaaö shi wa̦libä tämi. Bei wamacö feta u̦cu bädawä ma cui, Yai Bada tänö wamacö nowamaö daö.
42021019	Wamacö nö wa̦lojaö fe lä yadio wei tänö wamacö nia ba̦limi cuodayou —Jesús a cuma.
42021020	Jesúsnö abinaja bä nowa tama. —Jelusaleteli bä yafibö sibo jamö, wayu wama bä toujou fe fa̦yoaö dablaö däjä, bä da moyaweicu. Bä yafibö ca̦i waicaö ajedeweje.
42021021	Ö̦jö däjä, Judea jamö wamacö lä bälöle wamacö lä cui, tä lä jefubö wei jamö bä docuo cuo da showadaomobodu. Jelusale jamö bä lä bälöo wei bä sibou showadaofälöbä. Sibo jamö bä cublawä lä waiquii, shabono jamö bä lucäö co̦o mlai.
42021022	Jelusaleteli bä nija, Yai Bada tä nö nia lä bäshälöo wei tä malä cule. Yai Bada a wa̦no wäyälewä esibä oni jamö, bä nö nia jo̦wa lä bleaamaö wei tä a̦ bejedi bluca wawäblobä.
42021023	’Bä lä shöbönabö wei, ¡bejedi lä ö̦jö bä nö nia bleaaö fe balojoo! —a cuma—. Ijilu bä lä shadimabou wejei, inaja showawä bä nö nia bleaaö cuo. Judio bä lä bälöblai bä ulifibö nö nia malä wayuböo wei. Ö̦jö bä nija Yai Bada a nia lä ishou wei tä nia wawäblou fe malä balojoo wei.
42021024	Shocobi bänö, judio bluca bä nia waicaöje. Shomi täbä bälöblawä lä yaiblai täbä ulifibö jamö, ai bä nia bälaöje. Jelusaleteli ai bä lä jäblou wei bä nijamö, shomi täbä bälöa läa fa jäicunö bä nö nia bleaamadii juoje. Ö̦jö judio bä lä mlai bä lä cui, Yai Bada tänö bä lämabobä tä mladou showaa mlai ja, inaja bä nia cuaaö balöo —Jesús a cuma.
42021025	Abinaja Jesús a cuma. —Motoca a ma cui, belibo a ma cui, shidicali bä ma cui, bä nia shomiaö nö quiliadayou, yanowamö täbä moyawäobä. Bita jamö ma cui, täbä bälöblawä lä yaiblai bä bufi nö nia bluca bleaaö cuaaö. Modu u a̦ nö nia bada quiliaö ja, u bada fa bolilonö bä bufi nia wedinajamou.
42021026	Bita jamö tä nia lä cublou wei tä ja, ai bä nia quilili wäcäcou. Judu mösö jamö bä lä shadiladi bä nia ca̦i layäcäbladayou.
42021027	Ö̦jö däjä, camiyä ya lä yanowamöblaleyoluno wei ya nia shino yai bädoyoluu. Ölajashi a ja ya shi̦i ca̦i bada fa itoimadunö, wale nia lojode dablaöje.
42021028	’¿Ö̦jö tawä? Inaja wama tä cuaaö dablaö ja, wamacö bufi lojodolanö bä nö da daicu. Wamacö nia yai lä bayeliblamou wei tä malä ajedei —a Jesús cuma.
42021029	Cama bä nija ei tä a̦ wäyäö yacläoma. —Ico fibä ma cui ja, bluca defibä ma cui ja, wamacö bufi dao talei.
42021030	Defi jenabä ducuu däjä, “Fei däjä motoca shi̦i ajeo co̦a nö culai”, wamacö bufi shino cuu.
42021031	Inaja showawä, ei ya tä a̦ bluca lä wäyäfe tä wawäblou däjä, wamacö bufi daobä cätä. “Fei däjä Yai Bada tänö cama ebä ca̦i nia lä cuo wei tä ajedou lä cule”, wamacö cubä.
42021032	’Cafä wamacö nija ei ya wa̦ lä cui, bejedi lä ya wa̦ —a cuma—. Wamacö fei däjä lä bälöblai wamacö bluca nomaö showaono mlai ja, ö̦jö tä nia bluca wawäblou balöo.
42021033	Judu mösö ma cui, bita a ma cui, ö̦jö bä bluca ma mlaolaliyo wei ma cui, camiyä ya wa̦ nia mladoimi —a cuma.
42021034	Abinaja Jesúsnö bä nowa ca̦i tama. —Bä da moyaweicu, Yai Bada nija wamacö bufi walalao fe yadiobä. Täbä iyaö ca̦i lä co̦camou wei jamö bä bufi mö blucao dijä. Bä shi wa̦limamo dijä. Eja dodijidawä wamacö nia lä bälöo wei tä ja, bä bufi ca̦i cuaablalo dijä. ¿Ö̦jö tawä? “Fei däjä dao”, wamacö bufi cuu mlalanö wamacö lobe quiliblou dicoo mlaobä.
42021035	’Ya juu co̦o lä bufio wei däjä, tä nia lä cublou wei, bita jamö täbä lä bälöblai täbä bluca nijamö tä nia wawäblou nö malä quiliaö wei.
42021036	Bä nö da daicu, ö̦jö lä. Yai Bada nija bä nö bayeli da nacao, tä cublou nö ma quiliaö wei ma cui, wamacö nö fa wa̦lojomabonö, wamacö dodijaö fe yadiobä. Ya lä yanowamöblaleyoluno wei ya juu co̦o däjä, camiyä nija dodijidawä wamacö icuo mö baobä —a cuma.
42021037	Showadi Yai Bada etä yafi jamö Jesúsnö täbä yömöladima ma cui, didi däjä a fa juoblofälönö, Oliba tä balöcö jamö a shino cuo fe jaluma.
42021038	Ö̦jö däjä, a wa̦ nia ji̦liaö fa co̦ojenö, fena däjä Yai Bada etä yafi jamö täbä shino bluca waloblaaö co̦o fenaoma.
42022001	Bei. Nii juluno mlai bä ja, judio showadi bä iyaö ca̦i lä co̦camou wei tä ajeoma. Yai Bada a waiteli lä jayuano wei a nofi showadi lä co̦camoaö wejei tä lä cui.
42022002	Nofi bäyäalewä blowäjäwä bä ma cuinö, Moisesi tä a̦ ja täbä lä damaö wejei bä ma cuinö, Jesús a shäbeje a nofi washuamaje. Yanowamö täbä nö quili tamaje yalo, a wa̦fa wayoaö ja̦toomaje.
42022003	Ö̦jö däjä, Juda nija Sadanasi a lucälayoma, Juda Icaliode a wa̦fa lä cuono wei nija. ¿Ö̦jö tawä? Jesús nija bä 12 lä nocaono wei ai e cuoma.
42022004	Nofi bäyäalewä blowäjäwä bä ma cui, Yai Bada etä yafi jamö bä bada lä läono wei bä ma cui, ö̦jö bä sho bä a̦ wayobä, Juda a alayoma. Ö̦jö bä nija a jömabä, Jesús a nia lä nomojoliano wei a wa̦fa wäamoma.
42022005	Bä bufi bada doblaloma. Jesús a nia lä jömaö wei tä nowa ja, blada ebä a̦fa wäa showadaquemaje.
42022006	Juda a fa ja̦omodonö, a nia lä nomojoliano wei tä nofi dayäaö showadaoma. Bä showadi lä co̦camou wei bä cuo mlao däjä, a nia nomojoliaö balöoma.
42022007	Nii bä juluu lä mlai bä ja bä iyaö ca̦i co̦camou co̦obä, oweja ocalo bä shäbeje tä mö jalu cublaliyoma.
42022008	Ö̦jö cudeenö, Jesúsnö Pedro, Juan sho cäcöbö shömöa balölema. Abinaja cäcöbö nowa tama. —Yai Bada a waiteli lä jayuano wei bäma a nofi co̦camoaö co̦obä, täbä da baböcudu, bämacö iyabä —cäcöbö nowa tama.
42022009	A wa̦liböö ja, abinaja cäcöbö cuma. —¿Wedinaja wa bufi cuu? ¿Wedi jamö yafi lä cui jamö yafä bä nii baabä?
42022010	Abinaja cäcöbö nowa tama. —Bei. Shabono jamö wafäcö co̦blou däjä, mau ubä befi ca̦i lä döcömabole wafä a mö nia wa̦lo baamadayou. Ö̦jö nija wafäcö fa nocalofälönö, cama a lä faö wei jamö wafäcö falö.
42022011	Ö̦jö a yafibö lä cui nija, ya tä a̦ lä wäyäö wei ya lä cui wafäle wa̦no wäabä. Wafä yano wa̦li. Ö̦jamö iba bämacö lä nocamabole wamacö sho bämacö nia iyaö, Yai Bada a waiteli lä jayuano wei bäma a nofi co̦camoaö co̦obä.
42022012	A yano lä feyacale tä bada jömöaö wä, madofi bä befi ca̦i. Ö̦jamö lä bämacö iyabä wafä bä nii bacö —cäcöbö nowa tama.
42022013	Cäcöbö fa alufälönö, Jesús a lä cuu weinaja inaja showawä tä dabölalema. Yai Bada a waiteli lä jayuano wei a nofi co̦camoaö co̦obeje, ö̦jö a yafi jamö täbä nii baböquema.
42022014	Bä iyabä tä cublou däjä, Jesúsnö bä shömabä bä lä yaileno wei bä ca̦i looma, bä iyabä.
42022015	Abinaja Jesús a cuma. —Yale nö bleaamaö showao mlaoje däjä, cafä wamacö nija ya iyaö ca̦i co̦camou bufi doblaoma, Yai Bada a waiteli lä jayuano wei bäma a nofi co̦camoaö co̦obä.
42022016	Bämacö lä cuaale ya tä nia taö co̦o jaöo malä mlai. ¿Ö̦jö tawä? Cafä bämacö nowa taö lä cule. Yai Bada tänö cama ebä ca̦i cuobä jamö, cama ebä yai co̦aö cadidio däjä, ö̦jö däjä ya tä nia shino waö co̦o —a cuma.
42022017	Ö̦jö däjä ji̦shima a fa dälönö, toubä nia lä coano wejei toubä ja, Yai Bada nija a bufi a̦fa doblalou fa wäyämonö, cama ebä nija a wa̦ fama. —Bei. Ei ji̦shima a ja wamacö nö bluca liyobä, a da dälöje.
42022018	Cafä bämacö nowa taö lä cule. Ei uba bäma nashiwä toubä lä coale ya toubä nia coaö co̦o jaöomi. Yai Bada tänö cama ebä ca̦i cuobä jamö, ö̦jamö ya toubä nia shino coaö co̦o —a cuma.
42022019	Ö̦jö däjä nii a fa dälönö, Yai Bada nija a bufi a̦fa doblalou wäyämou co̦oma. Ö̦jö däjä a fa joyolalönö cama ebä nija bä jöbäö cuaama. Bä jöbälanö abinaja bä nowa tama. —Ei nii a lä cui, camiyä ya nia lä jöböo wei, ei bei ya ya̦ji nö owä, cafä wamacö bayeliblamobä ya nia lä jöböo wei. Bämacö iyaö lä cuaalenaja bä cuaaö da juo, wamale nofi jaducubobä —bä nowa tama.
42022020	Inaja showawä, bä fa iyalönö, ji̦shima a ja, nashiwä toubä befi ca̦i däa nomöjölema. Abinaja a cuma. —Yai Bada tänö tä a̦fa lä wäqueno wei tä a̦ bejedi cublobä, ö̦jö bei lä ya i̦yäbö nö owä. Wamacö bayeliblamobä ya i̦yäbö läblalio. Ö̦jö wama tä a̦ nofi dude jaducubobä, ei a li ji̦shima.
42022021	’Ö̦jö ma cui, yale nia lä nomojoliaö wei a lä cui, camiyä bämacö nija a iyaö ca̦i coyocoa lä cule.
42022022	Camiyä ya lä yanowamöblaleyoluno wei ya lä cui, bejedi lä wale nia nomamaöje, Yai Bada tänö tä taamaö lä bufiono weinaja showawä. Ö̦jö ma cui, wale yai nia lä nomojoliaö wei a lä cui, ö̦jö a nö nia shino yai bleaaö dodijio —a cuma.
42022023	Cama ebä wa̦liyou ja, abinaja bä cuma. —Bä nö lä nabämou wei bä nija, ¿wedi jamö a lä cuinö a nia jömöaö? —bä cuma.
42022024	Jesús nija bä lä nocaono wei, cama bä bada cuo bufi doblao fa ayaonö, bä a̦fa tayoa dicolayoma.
42022025	Abinaja Jesúsnö bä nowa tama. —Bluca bä lä bälöblai bä nijamö bä bada lä läblai, cama bä a̦ shino ji̦liamou bufi doblao talei. Cama bä bada lä cui, “Ya bä bayeliblabä ya li läo”, bä li cama cuu.
42022026	Ö̦jö ma cui, inaja cafä wamacö nofi tamamobä wamacömi. Ma, cafä wamacö nija bada a cuo bufi lä doblao wei a lä cui, jai a oshe a shino yai cublobä. A lä nosiemou wei a lä cuinö bä nosiemaö fe balojoo mlai, bä shino yai bayeliblabä. ¿Ö̦jö tawä?
42022027	’Ai a lä cui, a iyabä a loquei. Ai a mö feduwä lä cuinö a iyamabä ebä nii baaquei. ¿Wedi jamö a lä cui, a yai bada, ö̦jö lä? A lä iyale a shino yai bada, ¿ö̦jö tawä? Ö̦jö ma cui, camiyä ya lä cui, cafä wamacö nijamö ya lä cuaale, jai bämacö nosie juabä ya cua yalo, ya ja̦omou si ijejewä.
42022028	’¿Ö̦jö tawä? —a cuma—. Wale nö ma bleaamaö wejei ma cui, wamacö nocao fe lä yadio wei wamacö.
42022029	Ö̦jö cudeenö bada bämacö nia tablaö, Fayänö camiyä wale lä taamano weinaja showawä,
42022030	iba ya bä ca̦i nia lä cuo wei jamö, camiyä nija wamacö nö liyobä. Bada bä döcäobä täbä lä cui, afä 12 täbä ja wamacö fa döcäalunö, Isaeli ebä nija wamacö nia bada läo, ö̦jö bä ijilubö 12 ebä nodiwä lä yaiablalou wei bä nija—a cuma.
42022031	Simón Pedro nija abinaja Jesús a cuma. —Simón. Wale a̦ da ji̦lilä, Simón. Sadanasinö wa wababä, Yai Bada nija a wa̦ faö waiquiwä. I̦cali wa fa laecanö, nii bä lä taö wejei jamö bei tesibä joyamou lä culenaja, wa nia tablamou.
42022032	Ö̦jö ma cui, Yai Bada nija bäfä nö bayeli nacaö waiquiwä, wa bufi lojodoo fe yadiobä. Wa bufi mö yabajablou co̦o däjä, aifä wa bä bufi lojodoamaö mö feduobä —a cuma.
42022033	Abinaja Pedro a cuma. —Tä a̦ wäyäle. Bäfä nia daaimi. Täbä fe lä lamaö wejei jamö wa fe ma laquei wejei ma cui, wa shäö ma cujei, cafä nija ya nia nocao fe yadio showao —a cuma.
42022034	—Ma, Pedro —Jesús a cuma—. Bäfä nowa taö lä cule. Cadala a wa̦ faö showao mlao däjä, 3 wale nofi nia jole jole mojodubou cuo —a cuma.
42022035	Cama ebä nija abinaja Jesús a ca̦i cuma. —Bämacö jaba lä shömano wei däjä, blada wama bä besibonomi. Wama täbä didibofälöbä tä ma cui, wama täbä däanomi. Wamacö mamicö didio nomöjöobä täcö ma cui, wama täbä bolacabonomi. Wamacö shinoco lä juno wei däjä, ¿wamacö nö bleaama tawä? —a cuma. —Ma, bleaanomi —bä cuma.
42022036	Abinaja bä nowa taö nomöjöoma. —Ö̦jö ma cui, abinaja ya cuu nomöjöo. Blada wama bä besibou ja, ö̦jö bä ca̦i da juje. Wama täbä didibofälöbä wama tä tabou ja, inaja showawä. Ai wanö, shocobi wa taboimi ja, camishi wa cö fa jöböcönö, shocobifä a da lululä.
42022037	Bämacö nowa malä tale. Yai Bada etä a̦ oni jamö ya wa̦fa lä tamou wei tä a̦ nia bejedi wawäblou. Abinaja tä a̦ cuu. Wa̦lidiwä talewä bä nija a yädämaquemaje. ’¿Ö̦jö tawä? —a cuma—. Einaja tä a̦ cuu. Yai Bada etä a̦ ja, ya wa̦fa lä tamou wei tä bluca wawäblobä tä malä cui.
42022038	Abinaja bä cuma. —Tä a̦ wäyäle, möblaa. Ei shocobi bolacabö cäcöbö cua —bä cuma. —Inaja lä waiquiwä —a cuma.
42022039	A fa sibolunö, Oliba tä balöcö jamö Jesús a ayofälöma, showadi a lä cuaano weinaja showawä. Cama ebä lä nocamabono wei bä yauablalou showaoma.
42022040	Bä showadi lä cublaaö wei jamö bä fa waloicunö, abinaja bä nowa tama. —Yai Bada nija bä nö ca̦i bayeli da nacao, Sadanasinö wamacö yabäcäblaö däjä wama a wa̦ juaö yacläo dicoo mlaobä —bä nowa tama.
42022041	Cama bä jilao juo däjä, maa mabä blajawä shäyämou lä culenaja Jesús a bayäcäwä fa cuicudunö, a diyäliquedayoma. A fa diyälibodunö a nö bayeli nacaoma.
42022042	—Fabe. Fei däjä wale nö yai nia lä bleaamaö wejei tä lä cui, wa tä blajamabä tä cua ja, tä da blajamalö. Ö̦jö ma cui, camiyä ya cuaaö bufi lä doblao weinaja mlai, cafänö wale taamaö bufi lä doblao weinaja wale da taama —a cuma.
42022043	Ö̦jö däjä Yai Bada etä a̦jele fa wawäblaliyonö, a bufi lojodoblamalema.
42022044	Ö̦jö däjä Jesús a bufi jo̦lijou fe fa balojoonö, a nö bayeli yai nacao fe balojooma. Bei wäyäcu yobli lä cui, mashita jamö jai i̦yä i̦yä bä cuwä bä bläläma.
42022045	Yai Bada nija a wa̦ faö fa waiconö, a fa ubladalunö, cama ebä lä nocamabono wei bä jilaa lä jäle jamö a waloa fa co̦iquiyonö, bä mia dalalema. Wajä wajä bänö bä fa malishalönö bä mioma.
42022046	Abinaja bä nowa tama. —¿Wedi tä tabä wamacö li mia dicoa cule? Bä da jocäcälalu. Yai Bada nija bä nö ca̦i bayeli da nacao, Sadanasinö wamacö yabäcäblaö däjä wama a wa̦ juaö yacläo dicoo mlaobä —bä nowa tama.
42022047	Jesúsnö inaja bä nowa taö showao däjä, bä lä toujublaliyono wei bä bluca juu showaimama. Jesúsnö bä 12 lä nocamabono wei ai e lä cuinö bä luluboma, Juda a wa̦fa lä cuono wei a lä cuinö. Jesús nija a icua ajedequema, a nomojoli mamocacö buyucabä.
42022048	Ö̦jö ma cui, abinaja Jesús a cuma. —Juda. Wale nomojoli lä buyucaö wei tänö, camiyä ya lä yanowamöblaleyoluno wei ya lä cui, bä nö lä nabämou wei bä nija, ¿bei wale nia li jömöaö dicoo? —a cuma.
42022049	Jesús ebänö tä nia lä cublou wei tä fa dalalöjenö, abinaja Jesús nija bä cuma. —Tä a̦ wäyäle. Shocobi bänö bäma bä nabä quequei tawä? —bä cudaliyoma.
42022050	Inaja bä fa cudalunö, ai e isholayoma. Nofi bäyäalewä bada a nosie juamobä a nabä fa queicunö, a yömöca baquequeblalema.
42022051	Ö̦jö ma cui, Jesúsnö a wasölema. —Ma, bä isho dijä —a fa cunö, bei yömöcacö lä baquequeblaleno wei yömöcacö fa jubanö, a jaloa co̦malema.
42022052	Ö̦jö däjä, a nabä lä juno wejei bä nija Jesús a wa̦ fama. Nofi bäyäalewä blowäjäwä bä ma cui nija, Yai Bada etä yafi jamö bä lä läono wei bä ma cui nija, judio bada ai bä ma cui nija, abinaja Jesús a cuma. —Tomömolewä bä nabä juu lä culajeinaja, ¿wedi tä tabä bei wamale nabä li juu cuaaö dicoo cufe? ¿Wedi tä tabä shocobi, nablushi wama bä ca̦i juu cuboyoi?
42022053	Yai Bada etä yafi jamö bämacö ca̦i loo däjä wamale juwäano malä mlai. Ö̦jö ma cui, wamacö cuaaö bufi lä doblao wei wamacö cuaabä tä cublou lä cule, mö didi jamö a bada lä läle a nosiemobä —a cuma.
42022054	Ö̦jö däjä Jesús a fa juwälöjenö, nofi bäyäalewä bada e yafi jamö a öbölefälömaje. Pedro a jäwäjäwä yauafälöma.
42022055	Yafi sibo lä ji̦coloi tä möamo ja, cowa wacö fa yäbalöjenö, bä bomobä bä loquema. Ö̦jö däjä Pedro a ca̦i loo coyocoquema.
42022056	¿Ö̦jö tawä? Pedro a loobä jamö, cowa wacö shi̦i wacacawä ja a fa dalalönö, bada a wa̦ juamobä a suwä lä cuinö a möö dodijoma. Yoca lä jolemabou wei a suwä cuoma. Ai e nija abinaja a cuma. —Jesús nija fei a ca̦i cuoma —a cuma.
42022057	Ö̦jö ma cui a wa̦ jole mojodumou ja, abinaja a Pedro cuma. —Ma. Ö̦jö ya daimi —suwä nija a cuma.
42022058	Tä nö fa dedejedalunö, ai anö Pedro a daa fa nomöjölalönö, abinaja e cuma. —Cafä ma cui cama wa e ca̦i —a cuma ma cui, —Ma, ö̦jö ya emi —Pedro a cuma.
42022059	Tä nö dedejedou fa co̦lonö, ai a wa̦ faö nomöjöo ja, a wa̦ fe blacäjoma. —Bejedi lä ö̦jö bä nija ei a ca̦i co̦caoma. Calileateli a malä cui —a cuma.
42022060	Ö̦jö ma cui abinaja Pedro a cuu mö feduoma. —Cuwi. Camiyä nija wa lä cufe ya tä daimi —a cudou däjä, yedu cadala a wa̦ nocablaliyoma.
42022061	Ö̦jö däjä Bada tänö Pedro a möa ashädalema. A fa mödalönö, Bada anö a nowa lä tano wei Pedronö tä nofi jaducudalema. “Cadala fei däjä a wa̦ faö showao mlao däjä, 3 wale nofi nia jole mojodubou”, a nowa malä tano wei.
42022062	Ö̦jö däjä a bufi fa wajäblalunö, a siboa fa showadalunö a ö̦cöma.
42022063	Jesús a lä juwäbono wejei bänö a nö waiblamaje. A ca̦i shämaje.
42022064	Mamocu fa jo̦yabojenö, a nö waiblaöje ja, a ca̦i wa̦limaje. —Yai Bada a wa̦no wäyälewä wa jo̦wa lä cui, tä a̦fa wäa da cadidiba. ¿Wedinö bei wa shälei cufe? —a nowa tamaje.
42022065	Bä a̦ wa̦lidiwä falanö a nö waibladimaje.
42022066	Tä mö fa jalulunö, judio bada bä yododaö fenaoma. Nofi bäyäalewä blowäjäwä bä ma cui, Moisesi tä a̦ ja täbä lä damaö wejei bä ma cui, ö̦jö bä yododoobä jamö a icuobä, Jesús a öbölefälömaje. Abinaja a nowa tamaje.
42022067	—Yai Bada tänö a shömabä a lä yaileno wei, ö̦jö lä cafä bei wa e waiquiwä ja, a wa̦ nö da wäbo —bä cuma ma cui, abinaja Jesús a cuma. —Bämacö nowa taö ma cui ja, wamale a̦ nia bejedi bufiimi.
42022068	Cafä bämacö wa̦lii ma cui ja, wamale a̦ nia ca̦i juaimi.
42022069	Ö̦jö ma cui, ya fe fa weyadalunö, camiyä ya lä yanowamöblaleyoluno wei ya lä cui, Yai Bada tä nö wa̦lojaö lä ayao wei boco jayu mashi jamö ya nia döcöodayou —a cuma.
42022070	Ö̦jö däjä, abinaja bä bluca cuu showaoma. —¿Yai Bada cafä bei wa e Ijilubö, ö̦jö lä? —bä cuma. —Wamacö a̦ cadidou. Ö̦jö ya e —Jesús a cuu mö feduoma.
42022071	Ö̦jö däjä, abinaja cama bä nowa tayoma. —¿Ö̦jö tawä? ¿Wedi tä tabä ai bäma bä a̦ li ji̦liaa co̦lei? Cama bäma a wa̦ ji̦lia malä waiquilufe —bä nowa tayoma.
42023001	Ö̦jö däjä, bä bluca fa ubladalunö, Lomateli bada tä Bilado nija Jesús a ca̦i fa jujenö,
42023002	a wa̦fa dobloimi wäyämaje. Abinaja bä cuma. —Ei a lä cuinö, judio yamalecö yaclämaö bufi lä doblao wei yama a daö. Cafä Lomateli bada bämacö a̦ juaö mlaobä a wa̦ faö. Bada tä Sesa nija blada bä jöböamobä tä ma cule, yamalecö wasöö. Cama a wa̦fa bada jilou, Yai Bada tänö a shömabä a lä yaileno wei. A nia jo̦wa yai bälöo dodijio —bä cuma.
42023003	Biladonö a wa̦lii ja, abinaja a cuma. —Cafä ¿judio bada bei wa? —a cuma. —Awei. Wa wa̦ cadidou —Jesús a cuma.
42023004	Ö̦jö däjä, nofi bäyäalewä blowäjäwä bä ma cui nija, bä lä toujono wei bä ma cui nija, abinaja Bilado a cuma. —Ei a doblou lä mlai ya etä daimi —a cuma.
42023005	Ö̦jö ma cui, bä a̦ fe blacäjoma. —Judea tä ulifi jamö bä lä bälöblai bä shi bluca jalimomaö lä cudi. Calilea jamö bä jaba fa yömölanö, etä a̦ wäyäö fa cuaaimanö, eja ma cui etä a̦ ca̦i wäyäö showawä —bä cuma.
42023006	Biladonö ö̦jö tä a̦ fa ji̦lilänö bä wa̦lima. —¿Fei Calileateli bei a? —a cuma.
42023007	A wa̦fa Calileateli fa ji̦lilänö, ö̦jö bä nija a bada lä läono wei nija, Jesús a shömöa fe dolea majölema, Elode a bada nija. Jelusale jamö Elode cama a fama ca̦i cuo ajedeoma.
42023008	Jesús a möö ja, Elode a bufi doblaloma. A wa̦no bluca ji̦libou waiquioma yalo, a möö bufi doblao nö dedeaö waiquioma. Tä nö lä quilijii tä jo̦wa lä wawämano wei, tä ca̦i möö bufi doblaoma.
42023009	Ö̦jö cudeenö a wa̦lii nö dedeama ma cui, Jesús a wa̦ juo bädaonomi.
42023010	Nofi bäyäalewä blowäjäwä bä ma cui, Moisesi tä a̦ ja täbä lä damaö wejei bä ma cui, ö̦jamö bä ca̦i fa ublajaicunö, Jesús a wa̦fa dobloimi wäyäöje ja, bä a̦ faö wa̦lidioma.
42023011	¿Ö̦jö tawä? Elode a ma cuinö, cama sodado ebä ma cuinö, a nö waiblamaje. A noca flecamaje. Camishi liyäjäwä cäcö ja, a jole jole lucäa fa nomöjömalönö, Bilado nija a shömöa co̦lema.
42023012	¿Ö̦jö tawä? Ö̦jö tä cublou showao mlao däjä, Elode, Bilado sho cäcöbö nofi ma wa̦liayono wei ma cui, ö̦jö däjä cäcöbö nofimayou majöoma.
42023013	Ö̦jö däjä, Biladonö bä co̦camomalema. Nofi bäyäalewä blowäjäwä bä ma cui, judio bada ai bä ma cui, ai bä bluca ma cui, ö̦jö bä fa co̦camomalönö,
42023014	abinaja bä nowa tama. —Bei. Ya dobloimi jömabä fei wama a bälaqueyoluma. Wamacö jo̦wa yaclämaö bufi doblaoma, Lomateli bada yamalecö a̦ juaö mlaobä. Cafä wamacö mamo mötale ja ya ma wa̦lino wei ma cui, wamacö lä cuno wei moli ma cui ya etä dablanomi.
42023015	Elode ma cuinö etä ca̦i dablanomi. A shömöa malä co̦leno wei. ¿Ö̦jö tawä? A nomabä etä cuami.
42023016	Ö̦jö cudeenö, ya si yafelia fa bämalalönö ya nia jujeblamaö —a cuma.
42023017	¿Ö̦jö tawä? Yai Bada a waiteli lä jayuano wei a nofi co̦camoaöje däjä, Bilado nija judio showadi bä a̦ shino fama. Bä fe lä laono wei bä lä cui, moli täbä shino jujedamaö bufimaje.
42023018	Ö̦jö cudeenö, bä lä yododano wei bä a̦ bluca faö fa showadaonö, abinaja bä cuma. —¡Miji a da shämalö! ¡Balabasi a yai shino da famaliyo! —bä cuma.
42023019	Ö̦jö Balabasi a lä cui, Lomateli bada bä joyabeje, Jelusaleteli bä shifilimomaö ja, a fe labomaje. Ai a lä shälei wei tä nowa ca̦i ja.
42023020	Jesús a jujeblaö bufi doblao waiquiwä yalo, bä lä co̦camono wei bä nija Bilado a wa̦ faö co̦oma.
42023021	Ö̦jö ma cui, bä a̦ shi doa dicolayoma. —¡Fii balitama defi jamö a shino da basumacö! ¡A da basumacö! —bä cublaloma.
42023022	Bilado a wa̦ faö co̦oma. —¿Wedi tabä fii balitama defi jamö ya li basua bädamaquei? ¿Wedi bei tä li taö dodijioma? A doblou lä mlai ya etä daimi, a shämobä. Ö̦jö cudeenö ya si yafelia fa bämalalönö, ya nia jujeblamaö —a Bilado cuma.
42023023	Ö̦jö ma cui, bä a̦ shi doa dicolayoma. Fii balitama defi ja a basuamabä, bä a̦ fe blacäjoma. Bä a̦ nacläalanö, Bilado a nowa tadiimaje.
42023024	Ö̦jö cudeenö, ya̦cumö Biladonö a shämaö bufima, bä lä cuno weinaja showawä.
42023025	Ai a fe lä labono wejei a shino jujeblamaö ayalayoma, a wa̦fa lä yubono wejei. ¿Ö̦jö tawä? Lomateli bada bä joyabeje, Jelusaleteli bä lä shifilimomaleno wei a lä cui, ai a ca̦i lä shäleno wei, ö̦jö a jujeblalema. Ö̦jö ma cui, Jesús a taamaö bufi lä doblaono wejeinaja a taamabeje, a noshi ö̦jödadalema.
42023026	Jesús a öböbou ca̦i lä juimadujei jamö, Sileneteli Simón a co̦imabä jamö a mö bamalemaje. A mö fa bamalöjenö a juwälemaje. Ö̦jö nija, fii defi nia lä blilio wei defi yalucua nomöjöa fe yadimaquemaje, Jesús a nodi jamö edefi ca̦i nojaobä.
42023027	A shäbeje jamö, Jesús nijamö bluca fe balojowä bä nocalayofälöma. Suwä bä ca̦i. Ö̦jö suwä bä balöcö shäolanö a nomöa bofälömaje.
42023028	Ö̦jö bä nija Jesús a mö fa yaiblalunö, abinaja bä nowa tama. —Jelusaleteliyoma wamacö. Wamale nomöa bo dijä. Cafä bä nomöa yai da yuamo. Ijilufä bä nomöa ca̦i yai da boje.
42023029	Tä yai wa̦lidiblou däjä, bä lä shöbönabö wei bä nö nia malä bleaaö wei. Bä ijilubö ca̦i lä cui, inaja showawä. Ö̦jö däjä, abinaja täbä nia cuu. “Bä shöbönabödalou lä mlai bä bufi yai doblalobä, ö̦jö bä li. Bä ijilubö tablaö dao lä mlai, bä shadimabou dao lä mlai, ö̦jö bä bufi yai doblalobä”, bä nia cuu.
42023030	Ö̦jö däjä, bei macö ma cui ja bä a̦ nia faö. “¡Bei wamacö fa wäcälönö, yamalecö fe da shäbalu!”, bä nia cuu. Jefu bä ma cui ja, bä a̦ nia ca̦i faö. “¡Jefu wamacö fa wäcälönö, yamalecö da badädäbalö!”, bä nia cuu —Jesúsnö bä nowa tama.
42023031	Abinaja a ca̦i cuma. —Camiyä fii ya defi liyä lä cui, inaja wale taamaö dicooje ja, cafä fäwä wamacö defibä lä cui wamacö nö nia yai bleaamaö fe balojooje —a cuma.
42023032	Cäcöbö ca̦i shämou mö feduobä, ai cäcöbö öböa mö fedua showalemaje. Cäcöbö doblonomi yalo, Jesús a shämobä jamö cäcöbö nia ca̦i shäö mö feduo showadaomaje.
42023033	Felosi blaobä tä a̦fa ulifi lä jilabou wejei jamö a ca̦i fa walobojolujenö, fii balitama defi jamö Jesús a basuquemaje. Cäcöbö doblou lä mlai cäcöbö ca̦i basua lu̦locua mö feduquemaje. Acasi boco mashi jamö ai a, jayu boco mashi jamö ai a, cäcöbö basua taaquemaje.
42023034	Ö̦jö däjä Yai Bada nija Jesús a wa̦ falayoma. —Fabe. Fei bä nija wale nö bäshälö tabo dijä. Bä mojodili cuaaö dicoa —a cudaliyoma. Jesús a lä didiono wei bä camishi ja, ai bä bufi fa waiyonö, jömamodima bä wai shäyäjamaje, ebä nia yai lä däaö wei etä wawäblobä.
42023035	Bä nö daobä, bluca bä ublajaoma. Judio bada bänö a nö waiblaöje ja, abinaja bä cuma. —Ai täbä jo̦wa bayeliblaö ma cuaano wei ma cui, ¿wedi tä tabä cama bei a li bayeliblamoimi? Yai Bada tänö a shömabä a lä yaileno wei, ei a waiquiwä ja, fei däjä cama a yai bayeliblamobä, ö̦jö lä —bä cuma.
42023036	Sodado bänö a nö ca̦i waiblamaje. Bä fa ajedeicunö, nashiwä toubä dodobolajenö,
42023037	abinaja a nowa tamaje. —Cafä judio bada bei wa waiquiwä ja, cafä a yai da bayeliblamolu, ö̦jö lä —bä cuma.
42023038	Jesús a feduböcö ja, etä a̦ oni ca̦i shadimaquemaje. Abinaja etä a̦ oni cuma. “Judio bä nija a bada cuobä, ei a”, etä a̦ oni cuma.
42023039	A doblou lä mlai ai a basua mö lä fedule a lä cui, Jesús nija abinaja a jushuo ca̦i cuma. —Yai Bada tänö a shömabä a lä yaileno wei, ¿ö̦jö lä wami tawä? A da bayeliblamolu, ö̦jö lä. Camiyä yafälecö ca̦i bayeliblaö mö da fedulo —a cuma.
42023040	Ö̦jö ma cui, Jesús ai tä mashi jamö a lä basule a lä cuinö a wa̦ wasölema. —¿Yai Bada bei wa tä nö quili taimi? Cafä wa ca̦i nomaö mö feduobä wa.
42023041	Bäfäcö doblou fa mlacunö, bäfäcö nofi nacalayoma ma cui, ei a lä cui a nomabä etä cuami —a cuma.
42023042	Ö̦jö däjä, Jesús nija a wa̦ faö cadidioma. —Jesús. Afä wa bä ca̦i cuobä jamö, wale nofi da jaducule —a cuma.
42023043	Abinaja Jesús a cuu mö feduoma. —Cafä nija ei ya wa̦ lä cui, bejedi lä ya wa̦. Fei däjä showadawä, camiyänö fedu jamö bäfä ca̦i cuodayou wä —a cuma.
42023044	-
42023045	Bei. Motoca a yo̦loloblojolayou däjä, tä mö jödödöwä dödölayoma. Motoca lublodayou däjä, Yai Bada etä yafi jamö cäcö bada acadafu lä läono wei, cäcö cacablou mö wädätefälöma. Motoca yajadou däjä, tä shi̦i jomoblou co̦layoma.
42023046	Ö̦jö däjä Jesús a wa̦ i̦cali la̦amou ja, abinaja a cuma. —¡Fabe! Cafä nija ya cuobä wale bufi da co̦lö. Inaja a fa cunö a je̦le je̦lemou mladaliyoma.
42023047	Sodado 100 bä ca̦i lä cuono wei a bada lä cuinö, ö̦jö tä bluca lä cublaliyono wei tä fa dalalönö, Yai Bada a nofi doablama. Abinaja a cuma. —Bejedi lä, ei a doblou lä mlai etä cuonomi.
42023048	A shäö nö daabeje bä bluca lä co̦caono wei bä lä cuinö, ö̦jö tä fa dalalöjenö, bä balöcö shäolanö bä bufi wa̦lidiwä ca̦i sheleleo co̦olaliyoma.
42023049	Jesús nofi ebä ma cui, Calilea jamö culanö bä suwä lä nocaono wei bä ma cui, ö̦jö bä bluca jäwäjäwä ca̦i fa ublajaonö, bä nö ca̦i labajami dablalou showaoma.
42023050	Ö̦jamö Alimadeateli José a wa̦fa lä cule, a ca̦i cuoma. Ö̦jö Alimadeateli bä lä cui, Judea tä ulifi jamö bä bälöo mö feduoma. Ö̦jö José a lä cui, a bejedimou bufi doblaoma, a dodijama. Judio bada bä lä läono wei bä nija a coyocooma.
42023051	¿Ö̦jö tawä? Jesús a lä waileno wejei däjä a waimaö bufinomi. Yai Bada tänö cama ebä nia ca̦i lä cuo wei, tä nö shi jaliwä daboma.
42023052	Ö̦jö a José lä cui, Bilado nija a fa icuicunö, Jesús a wa̦fa nomawä boma, a didiabä.
42023053	A nomawä fa i̦tomalönö, camishi acadafu au cäcönö a ja̦loblalema. Maa maca ja a maquequema, nomawä bä maqueblaabeje, maca lä tablaleno wejei maca jamö. Nomawä ai bä maquebou balöono lä mlajei maca cuoma.
42023054	¿Ö̦jö tawä? Täbä yanöcöobä tä mö jalu nia cublou lä fenao wei tä weyade cuo waiquioma cudeenö bä shi jalimoma, tä nia lä tamou wei tä taö showadaobeje.
42023055	Calilea jamö culanö, Jesús nija bä suwä lä yauono wei bä lä cuinö, José nija bä nocaa fa showadaicunö maca dalalemaje. A lä maqueono wei tä ca̦i fa dalalöjenö,
42023056	bä lä bälöle jamö bä co̦a co̦layofälöma. Nomawä bä showadi jölöcaö lä cuaano wejeinaja a taamabeje, dabö dabö toubä nö lä li̦oli wei toubä tamaje. Täbä nö lä cle̦deli wei tä ca̦i coyocamaje.
42023057	Ö̦jö ma cui, sábado däjä täbä yanöcöo balöoma, Moisesi tä a̦ lä cuu weinaja showawä.
42024001	Ö̦jö tä fena ja, domingo tä mö jalu lä cublole däjä, suwä bä jocäblou fa fenablalonö, maa maca jamö bä aa fenalayofälöma, motoca a jaba juimaö däjä. Dabö dabö toubä nö lä li̦oli wei toubä lä tano wejei, ö̦jö toubä ca̦i.
42024002	Maa maca jamö bä fa waloicunö, yoca lä laono wei ma bada jilulano dalalema ma cujei,
42024003	bä fa lucälönö maca bloque dalalemaje. A nomawä cuonomi.
42024004	Ö̦jö tä ja, bä bufi wedinajamou yaio däjä, yedu bolacabö täcöbö damolaliyoma. Täcöbö camishibö mömou shi wacalaoma.
42024005	Bä suwä fa quililalunö, mashita ajamö bä möfe deiolaliyoma. Ö̦jö däjä täcöbö lä damolaliyono wei täcöbö lä cuinö, abinaja bä nowa suwä taböma. —¿Wedi tabä nomawä bä cuobä jamö, demi bei wama a li dayäaö?
42024006	Calilea jamö wamacö ca̦i cuo showao däjä, wamacö malä yömölano wei. Tä a̦ nofi da jaduculeje.
42024007	A lä yanowamöblaleyoluno wei a lä cui, wa̦lidiwä talewä bä nija a noshi nia jo̦wa ö̦jödabomaje. ¿Ö̦jö tawä? Fii balitama defi ja a nia basuamamaje. Ö̦jö däjä bolacabö tä mö fa dödölönö, a demi nia jo̦wa jocädou co̦oma —täcöbö cuma.
42024008	Cama täcöbö a̦nö bä bufi suwä möblaliyoma. Jesús a lä cuno wei tä a̦ nofi jaducudalemaje.
42024009	Ö̦jö däjä maa maca jamö bä faa fa co̦lufälönö, Jesús 11 ebä ma cui nija, ai bä bluca ma cui nija, tä a̦ bluca wäyäö co̦ojolomaje.
42024010	¿Ö̦jö tawä? Jesúsnö bä lä shömöleno wei bä nija tä a̦ lä wäyäno wejei bä lä cui, ei bä a̦fa suwä cuoma. Madalateliyoma María a cuoma, Wana a ca̦i. Santiago bä nöö e ca̦i cuoma, María a wa̦fa cuo mö lä feduono wei. Ai bä ca̦i suwä.
42024011	Ö̦jö ma cui, tä a̦ ji̦limamou nofi fa mojoduonö, bä a̦ bejedi bufinomije.
42024012	Ö̦jö ma cui, Pedro a fa jocädalunö, maa maca jamö a läläa fe yadilayofälöma, Jesús a lä maquequeno wejei jamö. Ö̦jamö a fa lodalunö, tä möö mö wädäama. Ö̦jö ma cui cama bei a möö mlai ja, camishi acadafu au bänö a lä ya̦icoloono wei bä lä cui, ö̦jö bä shino jilaa dalalema. Ö̦jö däjä a bufi wedinajamou ca̦i co̦a co̦layofälöma.
42024013	Ö̦jö tä mö jalu showawä ja, Emausi tä a̦fa shabono lä cule jamö, Jesús nija bä lä nocaono wei ai cäcöbö alayoma. Moli tä mö jalu ja täbä blajawä juu lä culenaja, tä shabono blajadawä cuoma.
42024014	Tä bluca lä cuaano wei tä a̦fa wayoaböfälöma.
42024015	Ö̦jö tä a̦fa wayoaböfälöö däjä, cama Jesús a fa ajededalunö a juu boaafälöma ma cui,
42024016	Yai Bada tänö a nö ö̦jöböamanomi.
42024017	Ö̦jö cäcöbö nija abinaja Jesús a cuma. —¿Wedi bei wafä tä a̦fa li wayoaö dodijia lä cuimadi, wafäcö jufälöbä jamö? —a cuma. Cäcöbö bufi wa̦lidiwä ca̦i fa ubladalunö,
42024018	Cleofa a wa̦fa lä cuono wei a wa̦ juoma. —Jelusale jamö tä da cublalui ai bä fama bluca lä bälölenö tä daö ma ayaoje däjä ma cui, ¿cafä moli wanö bei wa tä li daö bashia showaa mlaa cule? —a cuma.
42024019	Abinaja Jesús a cuu co̦oma. —¿Wedinaja täbä lä cuaano wei tä lä cui? —a fa cunö, abinaja cäcöbö cuma. —Nasaleteli Jesús a lä taamano wejei —cäcöbö cuma—. Yai Bada a wa̦no wäyäö nö wa̦lojaö fe balojooma. Tä nö lä quilijii tä bluca wawämaö dodijioma. ¿Ö̦jö tawä? Yai Bada tänö a nofimaö wawädooma. Yanowamö bluca bä ma cuinö a nofi ca̦i dobomaje.
42024020	Bada bänö, Lomateli bada a nija a noshi ö̦jödadalemaje, a shämabä. Nofi bäyäalewä blowäjäwä bä ma cuinö, camiyä yamacö nija bä bada lä läle bä ma cuinö, ö̦jö nija a fa jöbäcöjenö, fii balitama defi ja a basuamaö fa bufinö a shämalemaje.
42024021	’¿Ö̦jö tawä? —cäcöbö cuma—. Ö̦jö ma cui, ö̦jö nija yamacö mölaö fe balojooma. “Isaeli bäma ecö nija fei tä ulifi nia jo̦wa däamaö lä co̦ono wei, ö̦jö a waiquiwä”, yama a nofi tabou dodijio cublelei. ¿Ö̦jö tawä? A lä shäleno wejei bolacabö tä mö didi cublou waiquia lä cule.
42024022	’Abinaja ca̦i —cäcöbö cuma—. Camiyä yamacö nija ai bä suwä lä culenö, fei däjä yamalecö bufi shädayaimomaö dodijiomaje. Maa maca jamö bä juu fa fenaonö,
42024023	a jo̦wa nomawä dablanomije. Bä co̦a fa co̦bonö, a̦jele täcöbö a̦fa ca̦i wäyäö co̦ojolomaje. Suwä bä nija täcöbö jo̦wa nofi fa damolalunö, Jesús a wa̦fa jo̦wa demi jocädou taböma.
42024024	Ai yamacö lä cui, maa maca jamö bä aa fa nomöjölöfälönö, maca bloque daa nomöjölalecölömaje, suwä bä lä cuno weinaja showawä. Ö̦jö ma cui ö̦jö bei a dablanomije —cäcöbö cuma.
42024025	Abinaja Jesúsnö cäcöbö nowa tama. —¡Wafäcö bufi jaducuwä lä mlai! Yai Bada a wa̦no wäyälewä bänö tä a̦fa bluca wäyäö ma balöono wejei ma cui, ¡wafä tä a̦ bejedi bufii si ijejewämi!
42024026	Yai Bada tänö a shömabä a lä yaileno wei a lä cui, a nö bleaamabeje etä cuo waiquioma. A demi jocädamaö fa co̦lonö, cama etä shi̦i lä doblaladi jamö a döcömabou nomöjöodayobä. ¿Ö̦jö tawä? —a cuma.
42024027	Ö̦jö däjä, cäcöbö bufi jaducublobä, Yai Bada etä a̦ oni jamö cama a wa̦fa lä tamou wei tä a̦ bluca wawämafälöma. Moisesi tä a̦ wawäa fa balömalönö, Yai Bada a wa̦no wäyälewä ai täbä a̦ bluca wawäa nomöjömalema.
42024028	Cäcöbö lä juu wei a shabono jamö bä ajedou däjä, Jesús jai a jayublobä a cuaama.
42024029	Ö̦jö ma cui a nacaa cadidibölema. —Camiyä yafäcö nija a mia fe da jaluiquiyo. Tä weyade waiquiwä —cäcöbö cuma. Ö̦jö cudeenö, cama cäcöbö nija a cublaquema.
42024030	Bä iyaö ca̦i loobä jamö nii a fa dälönö, Yai Bada nija a bufi a̦fa doblalou wäyämoma. Ö̦jö däjä nii a fa joyolalönö, cäcöbö dobälema.
42024031	Inaja a lä cuaale däjä, Yai Bada tänö a nö ö̦jöbömalema. A nö ö̦jöböaböö däjä, a mojodudou showalayoma.
42024032	Ö̦jö däjä abinaja cäcöbö nowa tayou juoma. —Bämacö juimabä jamö, cama a wa̦nö, bejedi lä bäfälecö bufi shi jalijiblamaö dodijilayoma, Yai Bada etä a̦ wawämaö lä cuaaimano wei tä a̦ ja —cäcöbö nowa tayou juoma.
42024033	Ö̦jö däjä showawä cäcöbö mö yabaa fa co̦lufälönö, Jelusale jamö cäcöbö waloa co̦quema. Jesús 11 ebä lä nocaono wei bä yododabä jamö cäcöbö fa waloicunö, bä dabölalema, ai bä ca̦i lä yododano wei bä sho.
42024034	Abinaja cäcöbö nowa taö mö baomaje. —¡Bejedi lä, Bada tä demi jocädou co̦layoma! ¡Simón Pedro nija a damolaliyoma! —cäcöbö nowa taö mö baomaje.
42024035	Ö̦jö däjä cama cäcöbö a̦ nö ca̦i wäo mö feduoma. Emausiteli bä nijamö cäcöbö jufälöö däjä, tä lä cublaliyono wei tä a̦fa wäyäböma. Jesúsnö nii a fa joyolalönö, a nö lä ö̦jöbömaleno wei tä a̦fa ca̦i.
42024036	Ö̦jö tä a̦fa wäyäböö showao däjä, yedu cama Jesús a fa bädaliyonö, cama bä mötale jamö a ublaa damoa bädalaliyoma. —Bä bufi da yanöcöicu —bä nowa tama.
42024037	Ö̦jö ma cui, bä bufi shädayaimou ja, bä ca̦i quilii ja, “Bolebole a daanö”, bä bufii cuu dicooma.
42024038	Abinaja bä nowa taö majöoma. —Bä bufi wedinajamo dijä. ¿Wedi tabä wamacö bufi li jaducubloimi?
42024039	Wamale imicö dusi da mö. Wamale mamicö da mö. Ö̦jö ya showawä. ¿Ö̦jö tawä? Wamale da juba, ö̦jö lä. Bei ya ya̦jicö ca̦i malä cule, bei ya ubä ca̦i malä cule. Inaja bolebole bä cuwä malä mlai —bä nowa tama.
42024040	Inaja a fa cunö, bei imicö mömou wawädooma, bei mamicö ca̦i.
42024041	Bä bufi ma doblalono wei ma cui, bä bufi ca̦i wedinajamou coyocoo showawä ja, a wa̦ bejedi bufii shalilionomije. Ö̦jö cudeenö, abinaja cama bä nija a cuma. —Ya iyabä, ¿wama tä tabou cule? —a cuma.
42024042	Yuli löbö acadafu fa jöböcöjenö,
42024043	bä mamo showao däjä a walema.
42024044	Ö̦jö däjä abinaja bä nowa ca̦i tama. —Yai Bada etä a̦ oni ja ya wa̦fa lä tamou wei tä bluca wawäblobä cätä. Moisesi tä a̦ ma cui ja, Yai Bada a wa̦no wäyälewä bä a̦ ma cui ja, amowa bä a̦ ma cui ja, ö̦jö waiquiwä. Cafä bämacö ca̦i juu showao däjä, inaja ya mada cublei —bä nowa tama.
42024045	Ö̦jö däjä bä bufi jaducublamalema, Yai Bada etä a̦ ja bä bufi möblobä.
42024046	Abinaja bä nowa ca̦i tama. —Tä a̦ oni malä cuu wei. Yai Bada tänö a shömabä a lä yaileno wei a nö nia bleaamamaje, a nomabä. A shäö fa cadidiojenö, bolacabö tä mö fa dödölönö a demi nia jocädou co̦oma. ¿Ö̦jö tawä?
42024047	Bluca bä bälöjöwä lä yaiblai bä nija, camiyä ya wa̦ lojodenö, tä a̦ nia wäyämou blaucubloma, wa̦lidiwä tä ja bä bufi lä lädou wei, Yai Bada tänö tä nowa nia lä mladamaö wei tä a̦ lä cui. Jelusale jamö tä a̦ nia wäyämou fa balöonö, bluca bä lä bälöblai bä nija tä a̦ nia wäyämou cuaaö nomöjöoma.
42024048	’Ya showadi lä cuaano wei wamale möma cudeenö, wamale a̦fa wäyäbä wamacö waiquiwä.
42024049	¿Ö̦jö tawä? Fayänö tä a̦fa wäyäö lä balöono wei ya tä nia shömaö. Yai Bada tänö wamacö nö nia lä wa̦lojomabou wei wama tä nö dabou showalanö, eja Jelusale jamö bä cua da balöicu —bä nowa tama.
42024050	Ö̦jö däjä, bä ca̦i faa fa co̦lufälönö, Bedania tä shabono ajede jamö bä lululefälöma. Bococu fa lelejeicunö, Yai Bada nija bä bayeliblamaö bufima.
42024051	Bä bayelimaö showale a ösöfälöma. Fedu jamö a co̦molayoma.
42024052	Cama ebä möfe bolanö a wa̦fa Bada doblao taö juomaje. Ö̦jö däjä, Jelusale jamö, bä bufi doblalolanö bä co̦a co̦layoma.
42024053	Yai Bada etä yafi jamö bä showadi fa jublaadinö, bä bufi doblalolanö Yai Bada a nofi shino doablamaje.
43001001	Bita a cuo showao mlao däjä, Bei Tä a̦, a wa̦fa lä jilou wei a cuo showao balöoma. Yai Bada sho cäcöbö cuo showadaoma. Ö̦jö a lä cui, Yai Bada bei a cuoma.
43001002	Jaba däjä, Yai Bada a jaba cuo lä showaono wei däjä, Bei Tä a̦, a wa̦fa lä jilou wei a ma cui, ö̦jö a ca̦i cuo mö feduo showaoma.
43001003	Täbä bluca lä tablamolayono wei däjä, ö̦jö lä a wa̦nö, täbä bluca tablamolayoma. Bei Tä a̦, a wa̦fa lä jilou wei a lä cuinö, ö̦jönö täbä tano lä mlai täbä cuami waiquiwä.
43001004	Täbä lä ba̦limiblamaö wei, ö̦jö a cuoma. Ö̦jö ba̦limiblamodima tä shi̦i lä cuinö, täbä bufi nia bluca wacacamaboma.
43001005	Mö didi tä jamö ö̦jö tä shi̦i wacacawä cudio showao. Didi tänö tä shi̦i lublamaimi.
43001006	Bei. Ya̦cumö Yai Bada a wa̦no wäyämobä, a wa̦lo shömölema. Juan a wa̦fa cuoma.
43001007	Ö̦jö tä shi̦i a̦fa wäyäbä Juan a waloquema, ba̦limiblamodima tä shi̦i a̦fa yai wäyäö shaliliobä. Yanowamö täbä bluca lä cuinö tä a̦ bejedi bufibeje.
43001008	Tä shi̦i a̦fa lä wäyäno wei, cama Juan a wa̦fa wäyämamonomi. Ma, Jesús a wa̦fa yai wäyäma. Ö̦jö bei tä shi̦i a̦fa yai wäyäbä a waloquema.
43001009	Jödödöwä täbä bufi nia lä wacacamabou wei tä shi̦i bejedi lä cui, ö̦jö Jesús a li cuoma. Bita jamö a juu waiquiimama, yanowamö täbä nijamö.
43001010	Bei Tä a̦, a wa̦fa lä jilou wei a lä cui, bita jamö a waloqueyoluma. Cama a wa̦nö täbä bluca ma tablamolayono wei ma cui, a nö ö̦jöböanomije.
43001011	Cama ebä cadidiwä nijamö a ma waloqueno wei ma cui ebä a̦ juonomi.
43001012	Ö̦jö ma cui, a wa̦ juaö fe lä yadiono wejei bä lä cui, a wa̦ bejedi lä bufino wejei, Yai Bada ijilubö ebä cuobä, bä tablamalema.
43001013	¿Ö̦jö tawä? Yanowamö täbä oshe tablamou lä culenaja mlai. Cama yanowamö täbä inaja taamamou fa ojodaonö mlai. Yai Bada tänö cama ebä tablamaö ojodao fa showadaonö, bä li tablamalema.
43001014	Awei. Ö̦jö bei tä a̦ jaba cuo lä showaono wei tä a̦ lä cui, ya̦cumö tä a̦ yanowamöblaleyoluma. A fa yanowamöblalunö, ö̦jönö yamalecö ca̦i bälöoma. Yama a doblao dalalema. Bä Ijilubö moli e cuoma yalo, bä Fö̦ö enö a doblamabou dodijioma. Bejedi lä. Täbä jödödöwä nofi showadi ojodaboma. Showadi a bejedimoma.
43001015	Fe ojomalewä Juan a lä cuinö, ö̦jö a wa̦fa wäyäö ja, abinaja a wa̦ i̦cali faö ja, a cuma. —Ya wa̦fa da wäyäblei, ei a waiquiwä. Abinaja bämacö nowa da tablei. “Camiyä ya nodi jamö, a juu lä jäimi, ö̦jö a shino Bada. Camiyä ya cuo mlao däjä, a cuo showao balöoma yalo, ö̦jö ya wa̦fa Bada wäyäö lä cule”, bämacö nowa da tablei —Juan a cuma.
43001016	Ö̦jö a nia juu lä juono wei a lä cuinö, täbä nofi showadi ojodabou yalo, showadi a bejedimou yalo, ö̦jö nija bämacö shino bayeliblamou. Showadi bämalecö nia shino bayelibladii.
43001017	Yai Bada tänö tä tamaö lä bufii wei, Moisesi nija tä a̦ ma jöbäqueno wei ma cui, täbä nofi nia yai lä ojodabou wei tä lä cui, Jesucristo nija ö̦jö tä shino yai wawälayoma, tä a̦ yai lä bejedii tä a̦ ca̦i.
43001018	Yanowamö bämacö nija Yai Bada tä dablamoimi. Tä dablamou ma mlai ma cui, bä Ijilubö moli e lä cuinö, bä Fö̦ö e nija a lä ajedelenö, ö̦jönö tä damalalema.
43001019	Fe ojomalewä Juan a lä cui, a wa̦liije däjä, a wa̦ nö wäo shalilioma. Jelusale jamö nofi bäyäalewä ai bä lä cuono wei, Lewi nodiwä ai bä cuo mö lä feduono wei sho, Juan nijamö judio bänö ö̦jö bä shömölemaje. Abinaja Juan nija bä cuyoluma. —Ei wa lä cuaale, ¿wedi cafä bei wa? —bä cuma.
43001020	A wa̦ juo quilii mlai ja, Juan a wa̦ nö wäo shalilio showadaoma. —Yai Bada tänö a shömabä a lä yaileno wei a lä cui, ö̦jö yami —a cuma.
43001021	A wa̦lii co̦oje ja, abinaja bä cuma. —Ja̦o. ¿Wedi bei wa dodijiwä, ö̦jö lä? Elia a lä cuono wei, ¿ö̦jö wa tawä? —bä cuma. —Ma. Ö̦jö ya ca̦imi —Juan a cuma. —Yai Bada a wa̦no wäyälewä a nia jo̦wa lä waloono wei, ¿ö̦jö bei wa? —bä cuu nomöjöoma. —Ma —a cuma.
43001022	Ö̦jö däjä, abinaja a nowa tamaje. —Ja̦o. ¿Wedi bei wa, ö̦jö lä? Yamalecö lä shömöleno wejei bä nija, ¿wedinaja yama tä a̦ wäaö cuojolobä? Cafä ¿wedi bei wa wa̦fa jilou?
43001023	Ö̦jö däjä, abinaja Juan a cuma. —Yai Bada a wa̦no wäyälewä Isaia a lä cuinö wale a̦fa wäyäö lä balöono wei, ö̦jö ya. Ulifi bloque jamö a wa̦ nia jo̦wa lä lojodoano wei, ei ö̦jö lä ya wa̦. Abinaja ya nia jo̦wa lä cuno wei. “¡Bada tä juu lä cuimi! A nia lä juu wei jamö, e yo shaliliblamaö da balöloje.” Einaja ya nia jo̦wa lä cuno wei ya wa̦ —Juan a cuma.
43001024	¿Ö̦jö tawä? Faliseo bä bada nija ö̦jö bä shömamoma.
43001025	A wa̦lii co̦oje ja, abinaja bä cuma. —Yai Bada tänö a shömabä a lä yaileno wei a lä cui, ö̦jö wami ja, Elia wa ca̦imi ja, Yai Bada a wa̦no wäyälewä wa ca̦imi ja, ¿wedi tä tabä bei wa täbä fe li ojomaö, ö̦jö lä? —bä cuma.
43001026	Abinaja Juan e cuma. —Camiyänö ya bä fe ojoblaö däjä, mau u ja ya bä jödödöblamaö. Ö̦jö ma cui, cafä wamacö nijamö wama a nö ö̦jöböaö lä mlale a coyocoa,
43001027	camiyä ya no jamö, a nia jo̦wa lä juno wei. Ö̦jö a shino yai doblaa ayaa cudeenö, ya bayeliblaö bädaobä tä ma cui ja, ya nö quilibö wei. Bei mamicö lä didio wei etäcö nata bädawä ma cui, ya etäcö nö cushaö quilibö wei —a Juan cuma.
43001028	¿Ö̦jö tawä? Jodana ai u mashi jamö, täbä fe lä ojomaö wei jamö, Juan a wa̦limaje, Bedania tä a̦fa ulifi lä cule jamö.
43001029	Ö̦jö tä fena ja, Jesús a juu fa dalalönö, Juan a wa̦ fama. —¡Ei, ei! Quiji a lä cui, Yai Bada tänö a shömölema. Oweja a wa̦fa ocalo lä jilamou wei a. Bita jamö täbä lä bälöblai täbä nowa wa̦lidiwä mladamabä, a nia lä shämou wei, ö̦jö lä a.
43001030	Ya wa̦fa da wäyäblei, ö̦jö a waiquiwä. Abinaja ya da cublei. “Camiyä ya nodi jamö a juu lä jäimi, ö̦jö a shino Bada. Camiyä ya cuo mlao däjä a cuo showao balöoma yalo, ö̦jö ya wa̦fa Bada wäyäö lä cule”, ya da cublei.
43001031	Camiyänö ma cui ya nö ö̦jöböanomi —Juan a cuma—. Ö̦jö ma cui, Isaeli nodiwä bä nija a dablamou wawädoobä, mau u ja, ya bä fe ojomaö mö juma —a cuma.
43001032	A wa̦fa wäyäö showawä ja, abinaja Juan a cuma. —Fedu jamö, jai joledo a cuwä, Yai Bada ya Bufi itou dalalema. Jesús nija a Bufi yanöcöquema.
43001033	¿Ö̦jö tawä? Camiyänö ya nö ö̦jöböano ma mlai ma cui, mau u ja ya bä fe ojomabä wale lä shömöleno wei a lä cuinö wale yömölama. Abinaja a cuma. “Wale Bufi nö nia itou lä daaö wei, ya Bufi lä yanöcöo wei nija, ö̦jö a lä cuinö, camiyä ya Bufinö täbä lä jödödöblamaö wei, ö̦jö bei a”, a cuma.
43001034	¿Ö̦jö tawä? Ö̦jö ya dalalema. Ya fa dalalönö, Yai Bada bei ya e a̦fa Ijilubö wäyäö malä cui. Ö̦jö a waiquiwä —Juan a cuma.
43001035	Ö̦jö tä fena ja, Juan a lä ublaono wei jamö, cama ai ecöbö lä nocamabono wei ecöbä ublao fa yädäonö,
43001036	Jesús a jayuama. A jayuaö fa dalalönö, abinaja cäcöbö nowa tama. —¡Ei, ei! Quiji a lä cui, Yai Bada tänö a shömölema. Oweja a wa̦fa ocalo lä jilamou wei a —cäcobö nowa tama.
43001037	Cäcöbö lä nocamabono wei cäcöbö lä cuinö, Juan a wa̦ fa ji̦libölänö, Jesús nija cäcöbö yaua nomöjölayoma.
43001038	Jesús a mö fa yabadalunö cäcöbö yaua dalalema. Cäcöbö wa̦lii ja, abinaja a cuma. —¿Wedi bei wafä tä dayäö cule? —a cuma. —Tä a̦ wäyäle —cäcöbö cuma—. ¿Wedi bä nija bei wa li bälöblaa cule?
43001039	Cäcöbö nacaa showalema. —Jabo. Ya lä cule jamö, wafä tä möbä —a cuma. Motoca a yajadou waiquioma. Cäcöbö nocaa fa showadalofälönö, a lä cuono wei tä yafi dabölalema. Ö̦ja cäcöbö fe weyalayoma.
43001040	Juan a wa̦ fa ji̦libölänö, Jesús nija cäcöbö lä yauono wei ai a lä cui, Andrés a wa̦fa cuoma, Simón Pedro bä fääshä e lä cui.
43001041	Ö̦jö a lä cuinö, bä a̦iyobö Simón a fa dayäblalönö a yömölalema. —Yai Bada tänö a shömabä a lä yaileno wei, yama a dalalei culoi, Cristo a wa̦fa lä jilabou wejei —a cuma.
43001042	Ö̦jö däjä, Jesús nija Simón a ca̦i juma. Ö̦jö nija Jesús a mamo fa showaicunö, a wa̦ ca̦i fama. —Jonasi bä ijilubö Simón wa e. ¿Ö̦jö tawä? Sefa wa wa̦fa ca̦i nia yädäo —a cuma. ¿Ö̦jö tawä? “Sefa”, a lä cudaliyono wei, “Pedro”, a yai cuma.
43001043	Ö̦jö tä fena ja, Calilea jamö Jesús a bufi cadidioma. Felipe a fa dalalönö, a nacalema. —Jabo. Camiyä nija a da yauiquiyo —e cuma.
43001044	Felipe a lä cui, Besaidateli a cuoma. Andrés a ma cui, Pedro a ma cui, ö̦jöteli bä bluca cuoma.
43001045	Felipe a lä cuino, Nataniel a fa dayäblalönö, abinaja e cuma. —Moisesi etä a̦ oni jamö a wa̦fa wäyämou lä balöono wei, yama a dalalei culoi. Yai Bada a wa̦no wäyälewä bä ma cuinö, a wa̦fa ca̦i onibomaje. Nasaleteli Jesús, ö̦jö a waiquiwä, José bä ijilubö e lä cui —e cuma.
43001046	Abinaja Nataniel e cuma. —Nasaleteli bä nijamö, ¿tä nö bayeli cublou yai tawä? —e cuma. Felipe abinaja e cuma. —Ja̦o. Jabo, ö̦jö lä. Wa möblabä.
43001047	Jesúsinö Nataniel a waloo fa dalalönö, abinaja a cuma. —Fei a lä waloole, Isaeli nodiwä cä a yai. A jolemou daomi —a cuma.
43001048	Nataniel abinaja e cudaliyoma. —Ja̦o. ¿Wedi tänö bei wale li daö cule? Abinaja Jesús a cuma. —Felipenö wa nacaö showao mlao däjä, ico fi cotä jamö wa da lole bäfä dalalema —a cuma.
43001049	Nataniel abinaja e cuma. —Tä a̦ wäyäle. Cafä Yai Bada wa e Ijilubö waiquiwä. Isaeli bäma ecö nija wa Bada nia lä läo wei, ¡ö̦jö wa dodijiwä!
43001050	Abinaja Jesús a cuma. —“Ico fi cotä jamö bäfä dalalema”, ya cuu ja, ö̦jö tä wai bädawä ma cuinö, ¿wale a̦ nia bejedi bufii tawä? Tä yai lä lojode wei, wa tä nia bluca dablaö —a cuma.
43001051	Abinaja Jesús a cuma. —Cafä wamacö nija ei ya wa̦ lä cui, bejedi lä ya wa̦. Judu wama mösö cacablou fa dalalönö, camiyä ya lä yanowamöblaleyoluno wei ya nija, Yai Bada wama etäbä a̦jele nia juu dablaö. ¿Ö̦jö tawä? Wama bä nia itou dablaö, wama bä nia ca̦i duo dablaö —a cuma.
43002001	Bolacabö tä mö didi fa cublalunö, Calilea tä ulifi jamö, Canaateli bä co̦camolayoma. Cäcöbö lä doayou wei cäcöbö nofi co̦camoabeje jamö, Jesús bä nöö e ca̦i loo coyocooma.
43002002	Jesús a ma cui, cama ebä lä nocamabono wei bä ma cui, ö̦jö bä bluca nacalemaje, cäcöbö nofi co̦camoabeje.
43002003	Bä co̦camobä jamö, nashiwä toubä waicoma cudeenö, Jesús nija abinaja bä nöö e cuma. —Nashiwä e toubä jo̦wa waicoma tai —e cuma.
43002004	Abinaja Jesúsnö bä nöö e nowa tama. —Nabe. Cafänö wale shömabä wami. Ya tä taö mö lä juno wei, ya tä taö showadaobä tämi —a nowa tama.
43002005	Ö̦jö däjä, cama e yafi lä cuono wei a wa̦ juamobä ebä lä cui, Jesús bä nöö enö bä yömölama. —Ijiluyänö wamacö nowa taö ja, wama a wa̦ nia juaö —a cuma.
43002006	Bei. Jai oshoboli bä bada cuwä, 6 täbä bada i̦tao ajedeoma, maa mabä ja bä lä tablaleno wejei bä bada. Judio bä showadi aumamou lä cuaaö weinaja bä aumamou cuaabä, ö̦jö ubä li cuoma, Moisesinö bä taamaö lä bufino weinaja showawä.
43002007	Bada a wa̦ juamobä ebä nija abinaja Jesús a cuma. —Fei bä bada lä i̦tatale bä jamö, mau ubä fe da lajoaboduje —a cuma. A wa̦ juaö fa showadalöjenö, ubä casö malöcöabodayomaje.
43002008	Ö̦jö däjä, bä iyabä jamö a bada lä loono wei a nija, ubä wabamaö bufima. Abinaja Jesúsnö bä nowa tama. —Bei. Fei däjä wama ubä fa jiquelönö, bada a nija ubä da jöbäcuduje —bä nowa tama. Inaja bä nowa tama yalo, ubä fa jiquelöjenö, e ubä ca̦i icuquemaje.
43002009	Ö̦jö däjä, bä iyabä jamö a bada lä loono wei a lä cuinö, nashiwä toubä cublou lä nomöjölayono wei toubä wabama. Mau ubä ja toubä lä tablamolayono wei tä ja, a mojoduoma. ¿Ö̦jö tawä? Toubä lä jiqueleno wejei bänö, ubä shino daö ayaomaje. Ö̦jö däjä bada a lä cuinö toubä fa wabanö, a bufi shi jalimolayoma. A suwäbö nia lä däono wei a fiya nacaamaö showadao bufima.
43002010	Abinaja a shi jalimolanö, a cuma. —¡Ei toubä shino yai coamamou dodijidawä! Ai täbä lä cuaaö weinaja mlai, cafä wa shino yai dodijaö. Ai täbä lä cuinö, nashiwä dodijidawä toubä coablamaö fa balöojenö, täbä bädöa waiquilaliyono wei ja, ö̦jö däjä wa̦lidiwä toubä li wawäblamaö majöo dicooje. Ö̦jö ma cui, cafänö wa toubä wawäblamaö lä majöle, toubä shino yai dodijidawä fe balojowä —a cuma.
43002011	Inaja Jesús a cuaaö ja, tä nö lä quilijii tä jaba wawäblamalema, Yai Bada e nö ö̦jöböamobä. Inaja a doblao damoa fa culalunö, cama ebä lä nocamabono wei bä lä cuinö a wa̦ bejedi bufilemaje. Calilea tä ulifi jamö a cuo däjä, inaja a cuaama, Canaateli bä nijamö.
43002012	Ö̦jö tä cublou waiquilayono wei ja, Cabenaoteli bä shabonobö jamö, Jesúsnö cama ebä ca̦i cua nomöjölayofälöma. Bä nöö e cuoma, bä fääshä ebä ca̦i, cama ebä lä nocamabono wei ebä ca̦i. Ö̦jamö bä fe weyablaliyoma.
43002013	Judio bänö Yai Bada a waiteli lä jayuano wei a nofi co̦camoaö co̦obeje, tä cublou ajedeoma. Ö̦jö cudeenö Jelusale jamö Jesús a ayoma.
43002014	Yai Bada etä yafi je̦fa jamö a fa falönö, blada bä ja yalo bä lä jöbäö wejei bä dalalema. Baca bä tabomaje, oweja bä ca̦i, joledo bä ca̦i. Blada bä lä nomöjöano wejei bä ca̦i läa dalalema.
43002015	Ö̦jö däjä, tocuta bä fa däalalönö, bä si yoabä täcö fa diyäblalönö, bä bluca yashuaquema. Oweja ebä sho, baca ebä sho, Yai Bada etä yafi je̦fa jamö bä lä cuono wei bä bluca yashuaquema. Blada bä lä nomöjöano wejei bä ma cui, bä bladabö ca̦i liyäyaö cuaama. Bä bladabö lä maquecono wei, täbä ca̦i jocäabodayoma.
43002016	Joledo bä lä nomöjöano wejei bä lä cui, abinaja bä nowa ca̦i tama. —Fei bä ca̦i da blajalöje. Fayä e yafi lä cui, yalo bä lulamobä e yafi tablama dijejä —bä nowa tama.
43002017	Ö̦jö däjä, cama ebä lä nocamabono wei ebä lä cui, tä a̦ oni cuo lä balöono wei tä a̦ ja bä bufi möblaliyoma. Abinaja tä a̦ oni cuu. Afä ya tä yafi nofi lä jalubou wei tänö, ya bufi nia wajäblou jödödöo. Einaja tä a̦ oni cuu.
43002018	Inaja Jesús a cuaaö yalo, judio bänö a wa̦limaje. —¿Wedi a wa̦nö, wa li inaja cuaaö bashio? Tä nö lä quilijii tä da wawämalö, Yai Bada wa e nö ö̦jöböamobä. “Ö̦jö lä a wa̦nö waiquiwä”, yamacö cubä —bä cuma.
43002019	Abinaja Jesús e cuma. —Ja̦o. Ei a yafi da wa̦lialöje, ö̦jö lä. Bolacabö tä mö didi fa cublalunö, ya yafi i̦tamaö co̦o wä —a cuma.
43002020	Ö̦jö däjä, abinaja judio bä cuu nomöjöoma. —Ei Yai Bada etä yafi i̦tamaöje däjä, lasha 46 a lalomalema ma cujei, bolacabö wa tä mö didi fa tablamalönö, ¿wa yafi nia i̦tamaö co̦o showadao daanö? —bä cuma.
43002021	Ö̦jö ma cui, Yai Bada etä a̦fa yafi wäyäö lä yacläono wei, cama a wa̦fa yai wäyämamoma. Yai Bada a tabou yalo, cama a yafibö a̦fa taoma.
43002022	¿Ö̦jö tawä? Jesús a fa nomalönö, a demi jocädou lä co̦layono wei däjä, cama ebä lä nocamabono wei ebä bufi jaducublaliyoma. Yai Bada tä yafibö a̦fa lä tamono wei tä nofi fa jaducubojenö, Yai Bada etä a̦ bejedi bufilemaje. Jesús a wa̦ bejedi ca̦i bufia showalemaje.
43002023	Jelusale jamö, Yai Bada a waiteli lä jayuano wei a nofi co̦camoaö co̦oje däjä, Jesús a cuoma. Ö̦jamö lä a culanö, Yai Bada e nö ö̦jöböamobä, tä nö lä quilijii tä bluca wawämalema. Ö̦jö tä dalalemaje yalo, bluca bänö a wa̦ bejedi bufilemaje.
43002024	Ö̦jö ma cui, ö̦jö bä nija Jesús a mölanomi.
43002025	Bä bluca daö waiquioma yalo, a mölanomi. Cama nija yanowamö täbä a̦fa wäyäbeje, tä cuono malä mlai. Cama a showawänö, bä jödödöwä daö malä showadaono wei.
43003001	Faliseo ai a wa̦fa Nicodemo lä cuono wei, judio bada a cuoma.
43003002	Ö̦jö a lä cui, didi däjä Jesús nija a icua fe fa jaluicunö, abinaja e cuma. —Tä a̦ wäyäle. Yamalecö yömölayolubä, Yai Bada tänö wa shömölema. Ö̦jö yama tä daö. Ö̦jö wa e nö ö̦jöböamobä, tä nö lä quilijii bluca wa tä wawämaö. Yai Bada tänö wa ca̦i cuo mlao fa cunoja, inaja wa nö cuaabö mlai —e cuma.
43003003	Abinaja Jesús e cuma. —Cafä nija ei ya wa̦ lä cui, bejedi lä ya wa̦. A tablamou co̦o lä mlai a lä cuinö, Yai Bada tänö cama ebä nia ca̦i lä cuo wei tä nia dablaimi —e cuma.
43003004	Abinaja Nicodemo e cuma. —Yanowamö täbä badao waiquio däjä, ¿wedinaja bä tablamou li cuo co̦obä? Bä tablamou co̦obä, bä nöö bä nija bä didio co̦obä tä cua malä mlai —e cuma.
43003005	Abinaja Jesús e cuma. —Cafä nija ei ya wa̦ lä cui, bejedi lä ya wa̦. Mau u ma cuinö, Yai Bada tä Bufi ma cuinö, ö̦jö tänö a tablamou co̦o lä mlai a lä cui, Yai Bada tänö cama ebä ca̦i cuobä jamö a cuo daomi.
43003006	¿Ö̦jö tawä? Yanowamö täbä nija bä lä tablamou wei, yanowamö täbä ijilubö. Yai Bada tä Bufinö bä tablamou lä co̦o wei bä lä cui, ö̦jö Yai Bada bei ijilubö ebä li.
43003007	¿Ö̦jö tawä? “Wamacö tablamou co̦obä lä”, bäfä nowa lä tafe tä ja, a bufi mla dijä.
43003008	Wadoli wa malä dale. A wadoli juu bufiobä jamö, a nia juimaö. A jayuabä jamö, wa wa̦ ji̦liaö bäa ma cule, wa nia dablaimi. “Ö̦jamö lä a cuoma a jayuquei lä cufe”, wa nofi nia ca̦i taboimi. A nia juu lä nomöjöo wei jamö ma cui, wa tä nia ca̦i daimi. Wa tä daö ma mlai ma cui, a malä cuaaö wei. Inaja showawä, Yai Bada tä Bufinö bä tablamaö lä co̦o wei, wa tä dablaö ma mlai ma cui, a cuaaö lä —Jesús e cuma.
43003009	Nicodemo abinaja e cuma. —¿Wedinaja täbä li fa taamamonö, täbä nia li tablamamou co̦o? —e cuma.
43003010	Abinaja Jesús e cuma. —Cafänö, Isaeli nodiwä wa ebä yömölabä wa ma cui, ¿wa tä li daimi tawä?
43003011	Cafä nija ei ya wa̦ lä cui, bejedi lä ya wa̦. Yama tä lä daö wei yama tä a̦fa wäyäö. Yama tä lä möno wei yama tä a̦fa taö. Ö̦jö ma cui, yama tä a̦fa lä taö wei, wama tä a̦ bufiboimi dicowä.
43003012	Eja täbä lä cuaaö wei tä ja, bämacö yömölaö ma cule, wamale a̦ bejedi bufiimi waiquiwä. Fedu jamö wama tä möö lä mlai tä ja bämacö yömölaö ja, bei wamale a̦ bejedi bufiimi yaiquei —Jesús a cuma.
43003013	Abinaja e cuu co̦oma. —Fedu jamö a yanowamö lä ösölayono wei a cuami, wama a wa̦ ji̦liabä. Ö̦jamö lä ya cuoma ya lä itolayono wei ya lä cuinö ya tä shino li daö, ya lä yanowamöblaleyoluno wei ya lä cuinö.
43003014	¿Ö̦jö tawä? Ulifi bloque a jamö, Moisesinö olu cäcö nö ijidubö befi ca̦i lä i̦taqueno weinaja, inaja showawä camiyä ya lä yanowamöblaleyoluno wei, ya befi ca̦i i̦tao cuobä ya.
43003015	Camiyä wale a̦ bejedi lä bufii wejei bä bluca lä cui, bä ba̦limi cuobä.
43003016	’Yai Bada tänö yanowamö täbä nofimaö fa dodijionö, bä Ijilubö moli ya e lä cui yale shömölema. Wale a̦ bejedi lä bufii wejei bä bluca lä cui, bä nomaö mlai ja bä ba̦limi cuobä.
43003017	Yai Bada tänö bita jamö bä Ijilubö wale lä shömöleno wei ya lä cui, yanowamö ya täbä nö bleaamabä wale shömano malä mlai. Ya täbä yai jucäabä wale shömölema.
43003018	’Wale a̦ bejedi lä bufii wejei bä lä cui, Yai Bada tänö ö̦jö bä nö bleaamabä bämi —a cuma—. Wale a̦ bejedi bufii lä mlajei bä lä cui, ö̦jö bä nö bleaamabä cäbä. Yai Bada bei Ijilubö moli ya e lä cui, wale a̦ bejedi bufiimije yalo, bä nö bleaamabä bä li waiquiwä.
43003019	’Yanowamö täbä bufi wacacamabobä, bita jamö Yai Bada etä shi̦i ma waloole ma cui, etä shi̦i bufiimije. Mö didi tä shino yai bufiije, ¿ö̦jö tawä? Bä dobloimi waiquiwä cudeenö bä jo̦yao bufi doblao. Inaja bä cuaaö cudeenö bä nö nia bleaamaö.
43003020	Wa̦lidiwä talewä bä bluca lä cuinö, Yai Bada etä shi̦i nofi wa̦libouje. Bä lä cuaaö wei bä dablamou bufiomi yalo, tä wacacaobä jamö ö̦jö bä juimi.
43003021	Ö̦jö ma cui, bä lä bejedimou wei bä lä cui, tä wacacaobä jamö ö̦jö bä shino yai icuo, Yai Bada etä a̦ lä juaö wejei wawädowä bä dablamobä —Jesús a cuma.
43003022	Ö̦jö tä cublou waiquilayono wei ja, Judea tä ulifi jamö Jesúsnö cama ebä lä nocamabono wei bä ca̦i juma. Ö̦jamö lä bä ca̦i fa yanöcöblaicunö, täbä fe ojomamama.
43003023	Bä fe lä ojomano wei a Juan lä cuinö, Enono jamö ai bä fe ca̦i ojomaö mö feduo showama, Salimiteli bä shabonobö ajede ja. Ö̦jamö mau bluca ubä ajedeoma yalo, Juan nija bä fa icuicunö, bä fe ojomamoma.
43003024	Bä doblou lä mlai bä fe laobä jamö, Juan a fe lao showaono malä mlai.
43003025	Bei. Yai Bada nija bä dodijidawä dablamobä, judio bä showadi lä aumamou wei tä a̦fa wayoaöje ja, Juannö bä lä nocamabono wei bä sho, judio ai a sho, bä a̦ bluca lämoma.
43003026	Ö̦jö däjä, Juan nija bä fa junö, abinaja bä cuma. —Tä a̦ wäyäle. Jodana ai u mashi jamö, cafä nijamö a lä icuono wei a lä cui, wa wa̦fa wäyäö da balöoblei a lä cui, fei däjä quiji a cua co̦a lä cule. Täbä fe ojomaö dicoo. ¿Ö̦jö tawä? Ö̦jö nija bä bluca juu bashia majöa lä cule —bä cuma.
43003027	Juan abinaja a cuu mö feduoma. —Ö̦jö a nö bada ö̦jöböaöje ja, ö̦jö Yai Bada tä mayo waiquiwä. Yai Bada tänö yanowamö täbä nofi bada tamaboimi ja, bä nofi nia taboimi bädaoje.
43003028	Cafä wamacönö wamale a̦ malä ji̦lileno wei. “Yai Bada tänö a shömabä a lä yaileno wei a lä cui, ö̦jö yami”, ya mada cublei. Ö̦jö a balö jamö Yai Bada tänö yale shömöa balölema.
43003029	’¿Ö̦jö tawä? —Juan a cuma—. Wa̦lonö suwä a däaö ja, cama e li suwä. Ö̦jö a wa̦ ja, cama e nofi lä cui, e bufi nia doblalou mö feduo. Inaja showawä, ö̦jö a nö Bada ö̦jöböaöje ja, fei däjä ya bufi shino yai doblalou.
43003030	Cama a nö Bada lä ö̦jöböamou wei, ö̦jö tä shino yai balafälöbä. Camiyä nija bä bufi cuo lä balöono wei, ö̦jö tä shino mlaaö majöofälöbä —a cuma.
43003031	Bä fe lä ojomano wei a Juan lä cui, abinaja a cuma. —Fedu jamö a cuoma a lä itolayono wei a lä cui, ö̦jö a shino Bada ayawä. Bita jamö camiyä sho bämacö li lä bälöle, ö̦jö ya. Bita jamö täbä lä cuaaö wei, camiyänö ö̦jö ya tä a̦fa shino wayoaö. ¿Ö̦jö tawä? Fedu jamö a lä cuono wei a lä cui, ö̦jö a shino Bada ayawä.
43003032	’Tä lä mödayono wei, tä a̦ ca̦i lä ji̦liledayono wei, ö̦jö tä a̦fa bluca wäyäö ma cui, a wa̦ bejedi bufiimije.
43003033	A wa̦ nofi yai mölabou fe lä yadio wejei bä lä cuinö, Yai Bada a wa̦fa ca̦i bejedi taöje.
43003034	¿Ö̦jö tawä? Yai Bada tänö a lä shömöleno wei a lä cui, ö̦jönö cama a wa̦no wäyäö. Yai Bada tänö a fa dobälönö, bei a Bufinö a malä jödödöbole.
43003035	Bämacö lä Fö̦ömole a lä cuinö, showadi bä Ijilubö e yai nofimaö. Jödödöwä täbä lojodobobä, a Bada tablamalema.
43003036	Ö̦jö bä Ijilubö e a̦ bejedi lä bufii wejei bä lä cui, ba̦limi bä cuobä bä li. Ö̦jö ma cui, bä Ijilubö e a̦ juaö lä mlajei bä lä cui, ö̦jö bä nia ba̦limi cuomi. Yai Bada tä nö wa̦lowä lä jushudou wei tänö bä nö bleaabä ö̦jö bä li.
43004001	Fe ojomalewä Juan a lä cuinö, cama ebä lä nocamabono wei bä fe bluca ojomama. Bada tä Jesús ma cui, inaja cama a ca̦i cuaaö mö feduo showaoma. ¿Ö̦jö tawä? Jesús ebä shino yai lä blucaono wei, faliseo bä bada lä cuinö tä a̦ fa ji̦liläjenö, bä a̦ wayoma. Ö̦jö däjä, Jesúsnö bä wa̦no fa ji̦lilänö,
43004002	-
43004003	ö̦jamö, Judea tä ulifi lä cui jamö, a bälöo bufionomi. Calilea jamö a juu co̦obä, a aa co̦layofälöma. ¿Ö̦jö tawä? Ö̦jö ma cui, Jesús a cadidiwänö täbä fe ojomanomi. Cama ebä lä nocamabono wei bä nija täbä fe li ojomamoma.
43004004	Bei. Calilea jamö Jesús a lä co̦imadi däjä, Samalia tä ulifi jamö a jayuquefälöma.
43004005	A jayuaö showale, Sicalateli bä shabonobö jamö a co̦blaliyoma. Bä ijilubö José e nija, Jacobo a bada lä cuono wei anö, etäca ficali lä jöbäqueno wei täca ajede jamö, bä shabonobö blaoma.
43004006	Ö̦jamö lä, Jacobonö uca yedu ja lä diyäno wei, uca cuo showaoma. ¿Ö̦jö tawä? Motoca a yo̦loloblodayou däjä, Jesús a wa̦shimi jolou ja, ö̦jö uca casö jamö a loofälöma.
43004007	Samaliateliyoma ai anö mau u jiquei ja a fa juimanö, Jesús e a̦ fama. —Ai u da jiquebayo —e cuma.
43004008	¿Ö̦jö tawä? Jesúsnö bä lä nocamabono wei bä cuonomi. Sicalateli bä nijamö, nii bä luluabeje bä ayoma yalo, Jesús a yami loo juoma.
43004009	Abinaja Samaliateliyoma e cuma. —Cafä judio wa ma cui, Samaliateliyoma ya nija, ¿mau bei wa u li nacaö cule? —e cuma. ¿Ö̦jö tawä? Judio bänö Samaliateli bä möö ojodaono malä mlajei.
43004010	Jesús e a̦ juo ja, abinaja e cuma. —Yai Bada tänö tä lä jöbäaö wei wa tä daö fa cunoja, cafä nija mau ya u lä nacafe wale nö ca̦i ö̦jöböaö fa cunoja, camiyä nija wa nö yai nacobö wei. Cafä nija ba̦limiblamamodima ya u nö jöbäquebö wei —e cuma.
43004011	Abinaja suwä e cuma. —U blajaa a lä cubocöli. Wa u jiqueabä wa tä ca̦i taboimi. ¿Ö̦jö tawä? ¿Wedi jamö ö̦jö ba̦limiblamamodima wa u nia li däaö?
43004012	Ei uca lä cui, Jacobonö yedu ja uca li diyäma. Cama nodiwä yama ecönö yama uca nofi tabou showaa. Cama a ma cui, bä ijilubö ebä ma cui, yalo ebä ca̦i bluca ma cui, ei u ja bä amishi bluca co̦oma. Inaja cama a jaba ma cuaano wei ma cui, ¿cafä wa wa̦fa nia shino lojode wäyämamou ayao daanö? —e cuma.
43004013	Abinaja Jesúsnö a nowa suwä tama. —Ei u ja, bä amishi lä co̦o wei bä lä cui, bä nia amishi mladou ma mlai ma cui,
43004014	camiyänö ya u lä jöbäaö wei u co̦aöje ja, bä amishaö co̦daaö mlaicätä. Ubä fe lä jojoblai jamö ubä fadii shi wa̦lii lä cuaaö weinaja, ba̦limiblamodima ya u nia lä jöbäaö wei, inaja u fa cuaadinö, ba̦limi bä nia cuo shi wa̦lii —a nowa tama.
43004015	Abinaja suwä e cuma. —Ja̦o. Ö̦jö u da jöbäbayo, ya amishaö co̦daaö mlaobä. Äyämö ya u jiquei mö juu co̦o mlaobä —e cuma.
43004016	Jesús abinaja e cuma. —Bei. Fe̦yalofä a da nacajalu, äyämö wa ca̦i juu co̦ima —e cuma.
43004017	—Ya fe̦yalobö cuami —a suwä cuma. —Bejedi lä wa wa̦ —Jesús a cuma—. Fe̦yalofä a cuami lä.
43004018	Afä wa̦lo 5 wa bä ma tabono wei ma cui, fei däjä wa lä tabole a lä cui, afä a malä mlai. Miji wa tä a̦ lä tafe tä a̦ ja, wa bejedimou —a cuma.
43004019	Abinaja suwä e cuma. —Fei däjä bäfä nö ö̦jöböaö. Yai Bada a wa̦no wäyälewä wa —e cuma.
43004020	Ö̦jö däjä, abinaja a cuma. —Camiyä yamacö bada lä cuono wei bä lä cuinö, ei macö jamö Yai Bada nija showadi bä möfe bolanö, a wa̦fa Bada doblao tablaama ma cujei, abinaja judio wamacö shino cuu dicoo. “¡Jelusale jamö yai! Ö̦jamö täbä möfe bolanö, a wa̦fa Bada nia shino doblao taöje”, wamacö shino cafä cudii —a suwä cuma.
43004021	Abinaja Jesúsnö a nowa tama. —Ei ya wa̦ lä cui tä a̦ nia bejedi wawäblou. Fayä nija bä möfe bolanö, a wa̦fa Bada doblao tabeje, fei macö nia yaiomi. “Jelusale jamö shino”, bä nia ca̦i cuimi.
43004022	Cafä Samaliateli wamacö lä cuinö, Yai Bada nija wamacö möfe bolanö, wama a wa̦fa Bada doblao ma taö wei ma cui, wama a yai daimi. Judio yamacönö yama a yai dalanö, yamacö möfe bolanö, yama a wa̦fa Bada doblao taö. Yanowamö täbä nia lä jucäamou wei, judio yamacö nija tä wawäblobä tä malä cui.
43004023	’Ö̦jö ma cui, abinaja tä nia shino cuo. Tä wawäblou waiquia lä cule. Bä möfe bolanö, Fayä a wa̦fa Bada doblao lä taö wejei bä lä cui, bei bä bufi yainö bä a̦ nia faö. Bä bejedimolanö bä möfe nia bou. ¿Ö̦jö tawä? Inaja bä lä cuaaö wei, Fayänö bä malä bufii wei.
43004024	Yai Bada a lä cui, yai bei cätä. ¿Ö̦jö tawä? Ö̦jö nija bä möfe lä bou wei bä lä cui, bei bä bufi yainö, a wa̦fa nia Bada doblao taöje. Bä bejedimolanö, bä a̦ nia faö —Jesúsnö a nowa tama.
43004025	Abinaja suwä e cuma. —Yai Bada tänö a shömabä a lä yaileno wei a lä cui, ö̦jö a nia juu, Cristo a wa̦fa lä jilamou wei a lä cui. Ö̦jö ya bufibou. Ö̦jö a waloqueyoluno wei ja, jödödöwä tä ja, yamalecö nia yai yömölaö, ö̦jönö —e cuma.
43004026	Ö̦jö däjä, abinaja Jesús e cuma. —Bäfäcö a̦ lä wayole, ö̦jö ei lä ya waiquiwä, ya cua shi lä wa̦lile —e cuma.
43004027	Ö̦jö däjä, cama ebä lä nocamabono wei ebä waloa co̦quema. Samaliateliyoma sho cäcöbö a̦ lä wayou wei cäcöbö fa dalalöjenö, bei bä bufi shädayaimoma ma cui, bä a̦ fanomi. “¿Wedi wa tä taö?”, bä cunomi. “Samaliateliyoma a ma cui, ¿wedi tä tabä wa wa̦ li wayomaö cule?”, bä ca̦i cunomi.
43004028	Ö̦jö däjä, ö̦jamö oshoboli e fa i̦tablacöfälönö, shabono jamö a suwä aa balölayoma. A fa co̦blalunö, abinaja bä nowa taö co̦ojoloma.
43004029	—Bä da jaboje. Quijamö wa̦lo a da möcöliyoje. Camiyänö ya tä bluca lä tano wei tä a̦ wawämaö cadidou cublei. Yai Bada tänö a shömabä a lä yaileno wei, ¿ö̦jö lä a mada tawä? —bä nowa tama.
43004030	Ö̦jö däjä, shabono jamö bä fa falalunö, ö̦jö nijamö bä bluca ayoma.
43004031	¿Ö̦jö tawä? Cama bä juu showao däjä, Jesús a nia iyamaö fe fa yadiojenö, cama ebä lä nocamabono wei bä a̦ fe blacäjoma. —Tä a̦ wäyäle. A da iyayo, ¿ö̦jö tawä? —ebä cudima.
43004032	Ö̦jö ma cui, abinaja a cuma. —Wama a nii daö lä mlai ya li tabou waiquia, ya iyabä —a cuma.
43004033	Inaja a cuma cudeenö, cama ebä lä nocamabono wei bä wa̦liyoma. Abinaja bä cuma. —¿Ai täbänö, ebä nii bälaa jäquemaje tawä? —bä cuma.
43004034	Abinaja Jesúsnö bä nowa tama. —Yale lä shömöleno wei ya wa̦ juaö bufi doblao. Tä tamaö lä bufii wei ya tä jödödöblaö. Ö̦jö iba nii bä waiquiwä.
43004035	¿Ö̦jö tawä? Abinaja wamacö cuu. “Belibo 4 bä cublou däjä, nii bäma bä nia taö”, wamacö cuu malä dao wei. ¡Tä da möje, ö̦jö lä! Bämacö nowa taö lä cule. Yai Bada etäca ficali jamö, fei däjä bä nii tamou showaobä cätä. Täbä yanowamö lä yömölamou wei, jai nii bä tamobä, bä waiquiwä.
43004036	’¿Ö̦jö tawä? Nii bä lä taö wejei, bä nowa ojode coamamou. Ai bä nijamö, nii bä bälaö lä cuaaö wejeinaja, camiyä nija bä yanowamö lulubou cuoje, ba̦limi bä cuobä. Mobä döaö lä balöo wejei bä ma cui, nii bä taö lä nomöjöo wejei bä ma cui, ö̦jö bä bufi bluca doblalobä.
43004037	Abinaja bä showadi lä cuu wei, bä a̦ nö malä bejediaö wei. “Ai bänö mobä döaöje, ai bä mö feduwä lä cuinö nii bä taöje”, bä cuu.
43004038	¿Ö̦jö tawä? Wamacö jaba ojodamou lä mlaono wei jamö, wama bä nii tabä bämacö shömölema. Ai bä ojodamou lä balöono wei jamö, fei däjä cafä wamacö ojodamou yädäblou nomöjöa lä cule —Jesúsnö bä nowa tama.
43004039	¿Ö̦jö tawä? Ö̦jö Samaliateliyoma a lä cuinö, Jesús a wa̦fa wäyäö co̦ojolobä jamö abinaja a cuma. “Camiyänö ya tä bluca lä tano wei tä a̦ wawämaö cadidio cublei”, a cuma. Einaja a cuma yalo, Samaliateli ai bä bluca lä cuinö, Jesús a wa̦ bejedi bufilemaje, ö̦jö shabono jamö bä lä bälöle bä lä cuinö.
43004040	Ö̦jö cudeenö, Jesús nija ö̦jö Samaliateli bä fa waloicunö, a fe weyamaö fa bufiijenö, ö̦jö bä nija bolacabö a fe dödölayoma.
43004041	Jesús a wa̦ fa ji̦liläjenö, cama ai bä bluca lä cuinö a wa̦ bejedi ca̦i bufia mö fedulemaje.
43004042	Ö̦jö bä lä cui, abinaja Samaliateliyoma nija bä cuma. —Fei däjä, ö̦jö bäma a wa̦ bejedi bufii lä cule, cafä wa wa̦ ja bädawänö mlai. Camiyä yamacö ma cuinö yama a wa̦ malä ji̦lileno wei. Yama a daö. Yanowamö jödödöwä täbä nia lä jucäaö wei, ö̦jö lä a waiquiwä —bä cuma.
43004043	Sicalateli bä nija a fe didi fa bolacablalufälönö, Calilea jamö Jesús a aa majölayoma.
43004044	Yai Bada a wa̦no wäyälewä bä lä cui, cama bä ulifibö yai ja, showadi bä a̦ ji̦liblaö lä mlajei tä a̦fa wäyäö malä waiquiono wei.
43004045	Calilea jamö a fa co̦blalunö, ö̦jamö bä lä bälöle bänö dodijidawä a co̦blamalemaje. Jelusale jamö bä iyaö ca̦i co̦camobä jamö, Jesús a dodijaö dablaö malä waiquiono wejei. ¿Ö̦jö tawä? Bä iyaö ca̦i co̦camobä jamö cama bä ca̦i cuoma.
43004046	Calilea tä ulifi jamö a fa co̦blalunö, Canaateli bä nija a waloa co̦aliyoma, uba nashiwä ubä cublou lä nomöjölayono wei ubä mau lä taamano wei jamö. ¿Ö̦jö tawä? Ö̦jö tä mashi biyä jamö, Cabenaoteli bä nija bä bada lä läono wei ai a lä cui, bä ijilubö e jalilioma.
43004047	Judea jamö a cuoma Calilea jamö Jesús a wa̦fa co̦blou fa ji̦lilänö, a nacaaö mö ayoma. Bä ijilubö e jalomadayobä, a wa̦ fe blacäjoma. A nomaö ajedewä, a cuoma.
43004048	Ö̦jö cudeenö, abinaja Jesús e cuma. —Tä nö lä quilijii ya tä wawämaimi ja, wamale a̦ bejedi bufiimi dicowä —e cuma.
43004049	Bada a lä cuinö, abinaja Jesús a nowa tama. —Tä a̦ wäyäle. Ijiluyä a fö̦shöacö mladono mlai ja, ¡a jabo da showadao! —a nowa tama.
43004050	Abinaja Jesús e cuma. —A da co̦bofälö. Ijilufä a nia jalou —e cuma. Jesús a lä cuno wei a wa̦ bejedi bufibole a co̦layofälöma.
43004051	A co̦ofälöö däjä, a wa̦ juamobä ebä mö balayoma. A yömölaöje ja, bä ijilubö e a̦fa demi wäyämaje.
43004052	A wa̦fa demi wäyämaje yalo, bä wa̦lii cadidoma. —¿Wedi jamö motoca a yai cuo däjä, a jaba ononoblaliyoma? —a cuma. Abinaja bä cuma. —Weyaja a motoca yo̦lolodayou däjä, a yobli mladou showadalayoma —bä cuma.
43004053	Ö̦jö bä a̦ ja, a bufi jaducublaliyoma, bä ijilubö e lä jaliliono wei a lä cui. “Ijilufä a nia jalou”, Jesúsnö a nowa lä tano wei däjä, ö̦jö däjä showadawä, a jo̦wa jaloa showalayoma. Ö̦jö däjä, cama a ma cuinö, cama ebä bluca ma cuinö, Jesús a wa̦ bejedi bufia showadalemaje.
43004054	¿Ö̦jö tawä? Judea tä ulifi jamö culanö, Calilea jamö a waloa fa majöicunö, tä nö lä quilijii tä jaba wawämalema, Yai Bada e nö ö̦jöböamobä. Ö̦jö däjä a juu co̦obä jamö, bada bä ijilubö e jalomaö däjä, inaja showawä a cuaaö co̦oma. Yai Bada e nö ö̦jöböamobä, a nö quiliaö co̦oma.
43005001	Ö̦jö tä cublou waiquilayono wei ja, Jelusale jamö judio bä nia iyaö ca̦i fa co̦camonö, ö̦jamö Jesús a alayoma.
43005002	¿Ö̦jö tawä? Jelusaleteli bä shabonobö jamö, oweja yoca lä cule jamö mau uca cuoma. Ebleo bä caficö a̦ ja, Besada uca a̦fa jilabouje. Ö̦jö u casö jamö, yano bloque 5 maloco bä fe fa̦yooma.
43005003	Ö̦jö bä yano jamö, bä lä wa̦lidii bä bluca blaoma. Ai bä jubäböoma, ai bä mata wa̦lidioma, ai bä ya̦toliböoma.
43005004	¿Ö̦jö tawä? Yai Bada etä a̦jele fa itoblaayonö, u qui̦yaamaö ja, a jalili itoo lä balöo wei a lä cui, bä jaloobloma.
43005005	Bei. Ö̦jamö lä ai a jalili nö dedeaö däjä, lasha 38 a faa ma waiquimaleno wei ma cui, a jalili cuo showaoma.
43005006	Jesúsnö ö̦jö a dablaö däjä, a jalili blao nö lä dedeano wei tä daö waiquioma yalo, a wa̦lima. —¿Wa jalou bufi doblaa cule? —e cuma.
43005007	Abinaja a jalili cuma. —Tä a̦ wäyäle. Mau u qui̦yaamaö däjä, lobe wale itoblamabä a cuami. Ya nö icublobimi. Ya obisai juu showai ja, ai bä shino itou balöo dicoo —a cuma.
43005008	Abinaja Jesúsnö a nowa tama. —Bei. A da ubladalu. Wa lä maquele wa täcö fa jocälänö, täcö cai̦ co̦jamöö da co̦o —a nowa tama.
43005009	A jaloa fa showadalunö, a lä maqueono wei täcö fa jocälänö, täcö ca̦i co̦layoma. ¿Ö̦jö tawä? Täbä yanöcöobä tä mö jalu sábado cuoma.
43005010	Ö̦jö cudeenö, abinaja judio bä cuma, a lä jalolayono wei a nija. —Bämacö yanöcöobä tä mö jalu. Wa lä maqueono wei wa täcö ca̦i jubä tämi. Tä a̦ läa —bä cuma.
43005011	Ö̦jö ma cui, abinaja a cuma. —Wale lä jalomaleno wei a lä cuinö, abinaja wale nowa tama. “Wa lä maquele wa täcö fa jocälänö, täcö ca̦i co̦jamöö da co̦o”, wale nowa tama —a cuma.
43005012	Abinaja faliseo bä bada cuma. —Wa täcö fa jocälänö wa täcö ca̦i co̦jamöbä, ¿wedinö bei wa li shömölei cufe? —bä cuma.
43005013	¿Ö̦jö tawä? A lä jalolayono wei a lä cuinö, Jesús a daö fa mlacunö a danomi showawä. A ca̦i dablaö co̦daanomi. Täbä bluca lä mashicono wei jamö, a nofi mojodudou showalayoma.
43005014	Ö̦jö tä cublou fa waiquilonö, a lä jalomaleno wei a lä cui, Yai Bada etä yafi jamö Jesúsnö a daa fa co̦lalönö, e a̦ fama. Abinaja e cuma. —Fei däjä wa demi, ¿ö̦jö tawä? Wa̦lidiwä tä taö co̦daa dijä, wa nö yai bleaaö fe balojoa dicoicu —a cuma.
43005015	Ö̦jö däjä, a lä jalomaleno wei a lä cui, judio bada bä nijamö a fa alunö, Jesús a wa̦fa wäyäö showadaoma. —Wale lä jalomaleno wei, ö̦jö Jesús a waiquiwä —a cuma.
43005016	Täbä yanöcöobä tä mö jalu jamö Jesúsnö a jalomalema yalo, judio bada bänö a bäyäblabeje a nabä jumaje.
43005017	Ö̦jö ma cui Jesús a nofi bäyäo ja, abinaja bä nowa tama. —Fayä a yanöcöblao mlai ja, showadi täbä bayeliblaö ojodao. Inaja showawä, camiyä ya ca̦i cuaaö mö fedua —bä nowa tama.
43005018	Täbä yanöcöobä tä mö sábado jalu ma cui ja a wasöomi cudeenö, Jesús a shäö bufi doblao waiquiomaje. Yai Bada nija a ca̦i Fö̦ömou fa cadidionö, bä jushuo balaö showadaoma, Yai Bada a sho cama cäcöbö a̦fa wäyämoma yalo.
43005019	Abinaja Jesúsnö bä nowa tama. —Cafä wamacö nija ei ya wa̦ lä cui, bejedi lä ya wa̦. Yai Bada bei Ijilubö ya e lä cui, camiyä ya cuaaö bufi lä doblao wei tänö ya cuaaimi. Fayä a lä cuaaö wei ya tä möö yalo, inaja camiyä ya e ca̦i cuaaö mö fedua. Fayänö tä lä taö wei, bä Ijilubö ya enö ya tä cai̦ taö mö fedua. ¿Ö̦jö tawä?
43005020	’Fayänö bä Ijilubö wale nofimaö dodijia yalo, a lä cuaaö wei camiyä nija tä bluca wawämaö. Ya lä cuaafenaja bädawä mlai, tä yai lä lojode wei tä nia wawämaö cuaaö. Camiyä nija tä fa wawämalönö, inaja showawä, yanowamö wamacö nija ya etä nia wawämaö cuo mö feduo, wamacö bufi yai shädayaimobä.
43005021	Bä lä nomaö wei, Fayänö bä demi jocädamaö lä co̦o weinaja, inaja showawä, bä Ijilubö ya e cuaaö mö feduo. Ya bä demi jocädamö lä ojode wei, ya bä li jocädamaö.
43005022	’¿Ö̦jö tawä? —Jesús a cuma—. Fayänö yanowamö täbä dobloimi jömaimi. Bä Ijilubö ya enö, ya täbä dobloimi jömabä wale yai tablamalema,
43005023	wale nofi dodijidawä tabobeje. Fayä Yai Bada a lä cui, a nofi dodijidawä lä tabou wejeinaja, bä Ijilubö ya e ma cui wale nofi ca̦i tabou mö feduobeje. Bä Ijilubö wale nofi dodijidawä tabou lä mlajeinaja, Fayä a ma cui inaja showawä a nofi ca̦i taboimi mö feduweje, wale lä shömöleno wei a lä cui.
43005024	’Cafä wamacö nija ei ya wa̦ lä cui, bejedi lä ya wa̦—a cuma—. Wale a̦ fa ji̦liajenö, wale lä shömöleno wei a wa̦ bejedi lä bufii wejei bä lä cui, ba̦limi bä cuobä bä li waiquiwä. Bä dobloimi jömamobä bämi. Ö̦jö bä lä cui, bä nomabä bä ma cuono wei ma cui, bä ba̦limiblou nomöjöa lä cule.
43005025	’Cafä wamacö nija ei ya wa̦ lä cui, bejedi lä ya wa̦ —a cuma—. Abinaja tä nia cuo. Tä cua waiquia a lä cule. Bufi nomawä bä lä cuinö, camiyä Yai Bada bei Ijilubö wale a̦ nia ji̦liaöje. Wale a̦ fa ji̦liläjenö, ba̦limi bä nia cuo.
43005026	Ba̦limi bä cuobä Fayänö bä lä taamaö weinaja, bei Ijilubö ya e ma cui, inaja showawä ya e ca̦i cuaaö mö feduobä wale malä tablamaleno wei.
43005027	Ya täbä dobloimi jömabä wale ca̦i lämabou, ya lä yanowamöblaleyoluno wei ya waiquiwä cudeenö.
43005028	’Camiyä ei ya wa̦ lä cui ja, bä bufi mla dijä —a cuma—. Abinaja tä nia malä cublou wei. Bä lä nomalaliyono wei bä bluca lä cuinö, wale a̦ fa ji̦liläjenö,
43005029	bä demi nia jocäcou. Demi bä cuo däjä, bä lä bejedimono wei bä lä cui, ba̦limi bä cuobä bä nia jocäcou. ¿Ö̦jö tawä? Wa̦lidiwä talewä bä lä cui, bä dobloimi jömamobä, bä nia ca̦i cama jocäcou mö feduo, bä nö yai bleaaö nomöjöobä.
43005030	Abinaja Jesús a cuma. —Camiyä ya cuaaö bufi lä doblao wei tänö ya cuaaimi. Fayä ya wa̦ fa ji̦linö, ya bä yanowamö li jömaö. Camiyä ya cuaaö bufi lä doblao weinaja mlai, wale lä shömöleno wei a lä cuinö wale yai taamaö bufi lä doblao weinaja, ya li cuaaö. Ö̦jö cudeenö, ya bä jömaö ja ya bejedimou showadawä.
43005031	’¿Ö̦jö tawä? —Jesús a cuma—. Camiyä ya wa̦fa shino wäyämamou ayao fa cunoja, wamale a̦ bejedi bufibä tä nö cuobö mlai.
43005032	Ai tänö wale a̦fa li yai wäyäö culadi. ¿Ö̦jö tawä? Ö̦jönö wale a̦fa lä wäyäö wei, ya bejedimou daö.
43005033	’Bä fe lä ojomaö wei a Juan ma cui nija afä wama bä ca̦i shömölema, wama a wa̦no ji̦liaö co̦ojolobä. ¿Ö̦jö tawä? —a cuma—. Ö̦jönö wale a̦fa wäyäö ja, a ca̦i bejedimoma.
43005034	¿Ö̦jö tawä? Yanowamö täbä a̦ ja, ya mölabä ya mlai ma cui, cafä wamacö bufi jaducublobä ya wa̦. Juannö wale a̦fa lä wäyäno wei, wama tä a̦ bejedi fa bufinö, wamacö jucäamou fe yadiobä.
43005035	Cowa wacö shi̦i lä culenaja a li Juan cuoma. Ö̦jö wama tä shi̦i nofi jaba doaö ma ojodaono wei ma cui, wamacö nö dedejeblonomi dicowä.
43005036	’Ö̦jö ma cui, Juannö wale a̦fa ma wäyäö wei ma cui, yale a̦fa yai bejedi wäyäö lä lojode wei, ai tä cua. ¿Ö̦jö tawä? Ya lä cuaaö wei tä showawänö, Fayänö wale lä shömöleno wei tä dablamou malä wawädole. Camanö wale taamaö cudeenö, ya e li cuaaö.
43005037	’Fayä cama a showawä ma cuinö wale a̦fa ca̦i bejedi wäyäö mö feduo, wale lä shömöleno wei a lä cuinö —a cuma—. Ö̦jö wama a wa̦ ji̦liaö mlai ja, wama a dablaö mlai ja, wamacö cua showaa.
43005038	Wale lä shömöleno wei ya lä cui, wamale a̦ ca̦i bejedi bufiimi dicowä ja, cama ma cui wama a wa̦ ca̦i bejedi taboimi.
43005039	’Ba̦limi wamacö cuobä, Yai Bada showadi wama tä a̦ oni mödii. ¿Ö̦jö tawä? Camiyä ya wa̦fa yai lä wäyämou wei, ö̦jö lä tä a̦ oni waiquiwä.
43005040	Ö̦jö ma cui, wamacö ba̦limi cuobä, camiyä nija wamacö juu moji dicowä.
43005041	’Yanowamö täbä nija ya nofi doamobä, ya tä dayäimi —a cuma—.
43005042	Ö̦jö ma cui, cafä bämacö daö. Bei wamacö bufi yainö, Yai Bada wama a nofimaimi.
43005043	Fayänö wale ma shömöleno wei ma cui, wamale a̦ juaimi. Ai a lä cui, a juu bufi doblao lä bädao wei a lä cui, ö̦jö lä wama a wa̦ nia shino yai juaö.
43005044	Yai Bada a yami lä cule nija wamacö a̦fa dodijaö tamobä tä ma cule ma cui, ö̦jö tä lä cui wama tä nofi yai cadidiboimi. Ma, Yai Bada nija mlai, yanowamö täbä nija wamacö a̦fa shino dodijaö tamou bufi doblao. Ö̦jö cudeenö, camiyä wamale a̦ bejedi nö bufibimi waiquiwä.
43005045	’Fayä nija camiyänö bämacö a̦fa nia taimi —a cuma—. Inaja wale nofi tabo dijejä. Moisesi a yai lä cuinö, wama a nofi lä mölabou wei a showawä lä cuinö, ö̦jönö wamacö a̦fa nia dobloimi taö.
43005046	Moisesi wama a wa̦ bejedi bufii fa cunoja, camiyä wamale a̦ nö ca̦i bejedi bufii mö feduobö wei. Cama etä a̦ oni jamö, camiyä wale a̦fa malä wäyäno wei.
43005047	Ö̦jö ma cui, Moisesi wama tä a̦ bejedi bufiimi waiquiwä ja lä, camiyä ¿wedinaja wamale a̦ bejedi bufii li cuo ayaobä?
43006001	Ö̦jö tä cublou waiquilayono wei ja, modu Calilea ai u mashi jamö Jesús a bucadubaliyoma, Dibelia u a̦fa ca̦i lä cule jamö.
43006002	Ö̦jamö lä, Jesús nijamö bluca dodijiwä bä nocalayoma. Yai Bada e nö ö̦jöböamobä, jalili bä jalomaö nö lä quiliano wei tä fa dalalöjenö, bä bluca nocalayoma.
43006003	¿Ö̦jö tawä? Jefu a balöcö jamö, Jesúsnö bä lä nocamabono wei bä ca̦i fa dolequebofälönö, bä ca̦i lobejelayoma.
43006004	¿Ö̦jö tawä? Judio bä nia iyaö lä co̦ono wei tä ajedoma. Yai Bada a waiteli lä jayuano wei a nofi nia co̦camoaö co̦maje.
43006005	Jesúsnö tä fa mödalönö, cama nija täbä comi juu lä ajedofälöno wei täbä bluca fa dalalönö, Felipe nija a wa̦ fama. —¿Wedinaja bämacö li fa cuaanö, nii bäma bä li luluabä, ei bä lä juimi bä iyabä? —a cuma.
43006006	Felipe a nia fa wabanö, a wa̦ li cuoma. Camanö tä nia lä taö wei tä daö malä waiquiono wei.
43006007	Abinaja Felipe a cuma. —Cuwi. Blada 200 bä ma cui ja, bäma bä nii ma dälei wei ma cui, bä nö obimi. Nii wajaquemi bä wai jöbädamou ma cuaaö wei ma cui, ai bä nö damolayobö —a cuma.
43006008	Cama ebä lä nocamabono wei ai a lä cui, Simón Pedro bä fääshä Andrés e lä cui, abinaja e cuma.
43006009	—Nii bä nowa bluca lä mlai, eja ijilu a lä cuinö 5 bä wai nii tabou, yuli bolacabö cäcö ca̦i. Ö̦jö ma cui, bä nia oimi. Ei bä lä yododole bä bluca fe balojowä —e cuma.
43006010	Abinaja Jesúsnö bä nowa tama. —Bä da loamaboduje —bä nowa tama. Bä yododoobä jamö, moimoima a blaucuoma yalo bä loomobodayoma. Wa̦lo jai 5.000 bä cuoma.
43006011	Ö̦jö däjä, nii 5 bä lä cuono wei, Jesúsnö bä dälema, yuli bolacabö cäcö ca̦i. Ö̦jö bä fa dälönö, fedu jamö a mö fa nonoicunö, bä nia lä iyano wei tä ja Yai Bada nija a bufi a̦fa doblalou wäyämoma. Ö̦jö däjä, bä bluca lä loono wei bä nijamö, bä jöböamaö cuaaö bufima. Yuli cäcöbö ma cui, inaja showawä, bä bufi läablalou mlai ja, bä jöbäaö cuaabeje.
43006012	¿Ö̦jö tawä? Täbä bluca fa iyaolalunö, bä bädöolaliyoma. Ö̦jö däjä, cama ebä lä nocamabono wei bä lä cui, abinaja Jesúsnö bä nowa taö nomöjöoma. —Bei. Nii bä sheje lä damalajei bä da co̦ablaje, bä wa̦lio bädao mlaobä —bä nowa tama.
43006013	Inaja bä nowa tama yalo, ö̦jö nii 5 bä nowa bluca lä mlai, bä sheje co̦a showaabodayomaje. Bä lä iyano wei bä lä cuinö, nii bä sheje lä damano wejei bä fa co̦läjenö, wöö 12 bä ja bä nii sheje fe lajoblamalemaje.
43006014	Nii bä wai bolacami ma cui ja, Jesúsnö täbä bluca lä iyamaleno wei tä fa dalalöjenö, ö̦jö däjä Yai Bada e nö ö̦jöbölemaje. Abinaja bä cuma. —Yai Bada a wa̦no wäyälewä a nia jo̦wa lä juno wei, ¡fei ö̦jö lä a waiquiwä! —bä cuma.
43006015	¿Ö̦jö tawä? Bada a yai tablamaö fe yadiobeje, a nabä juu lä bufiono wejei tä dama cudeenö, jefu a jamö a fe yami doleblaliyofälöma.
43006016	Tä mö weyaö däjä, modu u jamö cama ebä lä nocamabono wei bä dömöbaliyoma. Bä fa dömöbalunö,
43006017	canawä a ja bä fa döcäcälonö, Cabenao jamö bä bucaduobä bä befi ca̦i calälayoma. Tä mö didi ji̦cocoo ma waiquiono wei ma cui, cama bä nija Jesús a waloonomi showawä.
43006018	Ö̦jö däjä, wadoli a bada fa yacolemonö, modu u bada shäyäjama.
43006019	Ö̦jamö lä, modu u möamo ja bä yacolemou showao däjä, modu u feyaca jamö Jesús a jelejewä juu ajedoimama. Bä quilia fe balojolaliyoma.
43006020	Ö̦jö ma cui, Jesúsinö lobe bä quilii wasöblalema. —Ei camiyä cä ya. Bä quili dijä —bä nowa tama.
43006021	A döcäamaö bufi doblaomaje. Canawä a ja a fa döcäicunö, yedu bä nia juu bucaduo lä cuono wei jamö, bä befi ca̦i waloa showadaquema.
43006022	Ö̦jö tä fena ja, ai u mashi jamö bä bluca cuo lä juono wei bä nö dadio juoma. ¿Ö̦jö tawä? Jesús ebä lä nocamabono wei bä lä cui, canawä a jamö bä lä döcäcäbaliyono wei däjä, bä nö daamaje. Ö̦jö bä nijamö Jesús a coyocoonomi. Bä befi ca̦i yamili lä calälayono wei tä nö ca̦i daamaje. Ai a canawä ca̦i ca̦onomi.
43006023	Ö̦jö däjä, Dibelia jamö culanö bä befi ca̦i lä caläno wei, ai bä ca̦i canawä washölöblaliyomaje. ¿Ö̦jö tawä? Bada a lä cui, Yai Bada nija a bufi a̦fa doblalou wäyämou fa balöonö, bä nii lä wano wejei tä ajede jamö bä washölöquema.
43006024	Ö̦jö cudeenö, ö̦jamö Jesús a dablaö fa mlacujenö, cama ebä lä nocamabono wei bä ca̦i dablaö fa mlacujenö, ö̦jö bä canawä jamö bä döcäcäobaliyoma. Bä fa döcäcäobalunö, Cabenao jamö bä befi ca̦i caläa showalayofälöma, bucadu jamö Jesús a dayäbeje.
43006025	Ai modu u mashi jamö a dablaöje däjä, abinaja bä cuma. —Tä a̦ wäyäle. ¿Fei däjä wa co̦bei cufe? —bä cuma.
43006026	Jesúsnö abinaja bä nowa tama. —Cafä wamacö nija ei ya wa̦ lä cui, bejedi lä ya wa̦. Yai Bada ya e nö ö̦jöböamobä, tä nö lä quilijii ya tä ma wawämano wei ma cui, ö̦jö tänö wamacö bufi fa jaducublalunö wamale dayäimi. Ma, nii bänö wamacö bädölayoma yalo wamale li dayäaö. ¿Ö̦jö tawä?
43006027	’Nii bä mladou si lä ijejei bä ja, bä cuaablalou fe balojoo dijä. Täbä ba̦limi cuobä cäcö nii ja, wamacö shino yai ojodamobä. Ö̦jö cäcö nii ja wamacö dobämobä, ei lä ya waiquiwä, camiyä ya lä yanowamöblaleyoluno wei ya lä cui. Fayä Yai Bada tänö wale nö malä ö̦jöböamale —bä nowa tama.
43006028	Ö̦jö däjä, Jesús nija abinaja bä cuma. —¿Wedinaja yamacö yai cuaabä, ö̦jö lä, Yai Bada nija yamacö ojodamobä? —bä cuma.
43006029	Abinaja Jesús e cuma. —Yai Bada tänö wale lä shömöleno wei wamale a̦ bejedi da bufi, ö̦jö lä. Ö̦jö lä tä nabä shino shömaö —e cuma.
43006030	Ö̦jö cudeenö, abinaja bä cuu nomöjöoma. —Yai Bada wa e nö ö̦jöböamobä, tä nö lä quilijii tä da wawämalö, ö̦jö lä. Ö̦jö yama tä fa dalalönö, bäfä a̦ bejedi bufibä. ¿Wedi wa tä yai tabä, cafä bei wa?
43006031	Camiyä bämacö bada bä lä cuono wei bä lä cui, ulifi bloque jamö Moisesinö bä ca̦i juu ja, manaa bä ja bä iyama, tä a̦ oni lä cuu weinaja showawä. Abinaja tä a̦ cuu. Fedu jamö bä nii lä bläläno wei bä ja, bä iyamama. ’Einaja tä a̦ cuu —bä cuma.
43006032	Ö̦jö däjä, abinaja Jesús e cuma. —Cafä wamacö nija ei ya wa̦ lä cui, bejedi lä ya wa̦. Fedu jamö bä nii lä bläläno wei bä ja bä lä iyamano wei a lä cui, Moisesi a cuonomi. Ö̦jö lä Fayä a yai li cuoma, fedu jamö culanö, nii cäcö yai ja wamacö dobäö lä showale a lä cui.
43006033	Yai Bada tänö cäcö nii lä jöböaö wei cäcö lä cui, fedu jamö cäcö cuoma cäcö itolayoma. Yanowamö täbä ba̦limi cuobä, ö̦jö cäcö nii yai —Jesús e cuma.
43006034	Abinaja bä cuma. —Tä a̦ wäyäle. Showadi ö̦jö cäcö ja yamalecö da dobäblaayo —bä cuma.
43006035	Abinaja Jesúsnö bä nowa taö ja a cuma. —Bä ba̦limi cuobä cäcö nii lä cui, ö̦jö bei ya. Camiyä nija bä lä juu wei bä nia ofäimi. Camiyä wale a̦ bejedi lä bufii wejei bä nia amishaö co̦daaimi.
43006036	Ö̦jö ma cui, cafä wamacö nija ya mada cublei. Wamale ma dablaö wei ma cui, wamale a̦ bejedi bufiimi waiquiwä.
43006037	’Camiyä nija Fayänö bä yanowamö lä jöböaö wei bä bluca lä cui, camiyä nija ö̦jö bä nia juu. ¿Ö̦jö tawä? Camiyä nija bä lä juu wei bä lä cui, ya bä waii mlaicätä.
43006038	Fedu jamö culanö ya lä itolayono wei ya lä cuinö, camiyänö ya tä taö lä bufii wei ya tä tabä, ya itono malä mlai. Wale lä shömöleno wei a lä cuinö, ö̦jönö tä tamaö lä bufii wei ya tä yai tabä, ya malä itolayono wei.
43006039	’¿Ö̦jö tawä? —a cuma—. Wale lä shömöleno wei a lä cuinö, abinaja wale taamaö bufi doblao. Tä lä jödödöblole däjä, moli ya feimabou mlai ja, iba bä lä jöböbeno wei ya bä demi bluca jocädamaö co̦obä, wale tamabou bufi doblao.
43006040	Abinaja Fayänö täbä taamaö bufi doblao malä cui. Bä Ijilubö wale nö yai lä ö̦jöböaö wejei bä lä cui, wale a̦ bejedi bufiije ja, bä ba̦limi tamabou bufi doblao. Tä lä jödödöblole däjä, ö̦jö ya bä nia demi jocädamaö co̦o —a cuma.
43006041	Ö̦jö däjä, Jesús a wa̦ ja judio bä bufi jushujuablaloma. “Fedu jamö ya cö nii lä cuono wei ya cö itolayoma”, a cuma yalo, bä a̦ lämoma.
43006042	Abinaja bä cuma. —José bä ijilubö Jesús a wa̦fa lä cui, ¿fei ö̦jö a mlai daanö? Bä fö̦ö e ma cui, bä nöö e ma cui, bäma cäcöbö malä dale. ¿Wedi tabä “Fedu jamö culanö ya itolayoma”, bei a li cuu dicoo? —bä cuma.
43006043	Abinaja Jesúsnö bä nowa tama. —Bä bufi jushujuwä ca̦i fa dijä.
43006044	Wale lä shömöleno wei, Fayä a lä cuinö bä blacämaimi ja, camiyä nija cama bä nia juu bädaomi. Bä lä blacämaö wei bä lä cui, tä lä jödödöblole däjä, ö̦jö ya bä nia jocädamaö co̦o.
43006045	Yai Bada a wa̦no wäyälewä ai a wa̦ oni jamö, abinaja tä a̦ cuu. Yai Bada nija täbä nia bluca damamou. ’¿Ö̦jö tawä? —a cuma—. Einaja tä a̦ cuu. Fayä a wa̦no fa ji̦liläjenö, bä yai lä damamou wei bä lä cui, camiyä nija bä juu.
43006046	Ö̦jö ma cui, Fayä nija bä bufi ma damamou wei ma cui, yanowamö täbä lä cui nija Fayä a dablamoimi. Yai Bada tänö wale lä shömöleno wei ya lä cuinö, Fayä ya shino dablaö ayao.
43006047	’Cafä wamacö nija ei ya wa̦ lä cui, bejedi lä ya wa̦ —a cuma—. Wale a̦ bejedi lä bufii wejei bä lä cui, ba̦limi bä cuobä bä li waiquiwä.
43006048	Ba̦limiblamamodima cäcö nii lä cui, ö̦jö lä ya.
43006049	’Afä bada bä jaba lä cuono wei bä lä cuinö, manaa bä ma wano wejei ma cui, bä nomalaliyoma.
43006050	¿Ö̦jö tawä? Ya cö a̦fa nii lä wäyäle, fedu jamö culanö cäcö itolayoma, ö̦jö cäcö ja bä lä iyaö wei bä nomaö mlaobä.
43006051	Bä ba̦limi cuobä cäcö nii lä cui, ö̦jö bei ya waiquiwä, fedu jamö culanö ya lä itolayono wei ya lä cui. Camiyä ya cö nii lä cui ja bä lä iyaö wei bä lä cui, ba̦limi bä nia cuo. ¿Ö̦jö tawä? Yanowamö täbä ba̦limi cuobä ya cö nii lä jöböaö wei, bei ya ya̦ji nia jöböamou —a cuma.
43006052	Ö̦jö däjä, Jesús a wa̦ ja judio bä a̦ lafumayoma. Abinaja bä cuma. —¿Wedinaja bei ya̦ji nia li jöböamou cuo, bäma ya̦ji wabä?
43006053	Ö̦jö cudeenö, abinaja Jesúsnö bä nowa tama. —Cafä wamacö nija ei ya wa̦ lä cui, bejedi lä ya wa̦. Ya lä yanowamöblaleyoluno wei ya lä cui, wamale ya̦ji waimi ja, wamale i̦yäbö coaimi ja, ba̦limi wamacö nia cuomi.
43006054	Wale ya̦ji lä waö wejei, wale i̦yabö ca̦i lä coaö wejei bä lä cui, ba̦limi bä cuobä ö̦jö bä li. Tä lä jödödöblole däjä, ö̦jö ya bä demi nia jocädamaö co̦o.
43006055	Bei ya ya̦ji lä cui, ö̦jö nii cäcö yai malä cui. Bei ya i̦yäbö lä cui, bä amishi yai co̦obä, ö̦jö cäbä.
43006056	Wale ya̦ji lä waö wejei, wale i̦yabö lä coaö wejei, ö̦jö bä lä cui camiyä nija bä yanöcöwä cua, cama bä nija ya ca̦i yanöcöwä cua mö fedua.
43006057	’Fayänö wale shömölema, täbä lä ba̦limiblamaö wei a lä cuinö —a cuma—. Ba̦limi ya cuobä, camanö wale tablalema. Inaja showawä, wale lä waö wejei bä lä cui, camiyänö ba̦limi ya bä nia tablamaö.
43006058	Fedu jamö ya cuoma ya cö nii lä itolayono wei ya lä cui, ö̦jö camiyä ya cö a̦fa nii wäyämamou lä cule, camiyä bämacö bada bä lä cuono wei bänö, bä nii lä wano wejei mlai. Ö̦jö lä bä ma wano wejei ma cui, bä li nomalaliyoma. Camiyä ya cö a̦fa nii lä wäyämole ya cö ja bä lä iyaö wei, ba̦limi bä yai nia cuo —a cuma.
43006059	¿Ö̦jö tawä? Judio bä yododabä yafi jamö, inaja bä nowa tama, Cabenao jamö tä a̦ wäyäö däjä.
43006060	Jesús nija bä lä nocaono wei ai bä lä cui, ö̦jö a wa̦ fa ji̦liläjenö, abinaja bä nowa tayoma. —Ö̦jö tä a̦ ji̦limamou nofi jaducuwämi. Tä a̦ ji̦lio nö möblobimi —bä cuma.
43006061	Ö̦jö ma cui, Jesúsnö bä bufi jushujuwä ca̦i lä fano wei tä daö fa showadaonö, abinaja bä nowa tama. —Camiyä ei ya wa̦ ja, ¿wamacö nia ja̦amodou daanö?
43006062	Ya lä yanowamöblaleyoluno wei ya lä cui, ya jaba lä cuono wei jamö wamale yai ösöö dablaö fa cunoja, ¿wedinaja wamacö bufi nö cuu nomöjöobö wei?
43006063	Yai Bada tä Bufinö täbä shino yanowamö ba̦limiblamaö, cama yanowamö täbä showawänö mlai. Cafä wamacö nija ya wa̦ lä faö wei ya wa̦nö, bämacö bufi jaducublamabä ya wa̦, Yai Bada tä Bufinö wamacö ba̦limiblobä.
43006064	Ö̦jö ma cui, cafä ai wamacö lä cuinö wamale a̦ bejedi bufiimi —bä nowa tama. ¿Ö̦jö tawä? Jaba däjä ma cui, a wa̦ bejedi bufii lä mlajei bä daö malä showaono wei. A nia lä nomojoliano wei a ca̦i.
43006065	Abinaja a ca̦i cuma. —Ö̦jö cudeenö bämacö nowa taö mada waiquioblei. Fayänö bä blacämaö lä mlai, camiyä nijamö cama bä nia juu bädaomi —a cuma.
43006066	Ö̦jö tä cublou waiquilayono wei ja, cama nija bä lä nocaono wei ai bä bluca waicoma. A lä juaaö wei jamö, bä yauo mladaliyoma.
43006067	Cama 12 ebä nija abinaja Jesús e cuu juoma. —Cafä wamacö ma cui, ¿inaja showawä wamacö cublou ojode tawä? —a cuma.
43006068	Simón Pedro abinaja e cuma. —Tä a̦ wäyäle. ¿Wedi jamö a lä cui nija yamacö juu nomöjöobä? Täbä nia lä ba̦limiblou wei, cafänö wa tä a̦ yai li tabou.
43006069	Camiyä yamacönö bäfä a̦ li bejedi bufii waiquiwä. Yamacö bufi ca̦i jaducublaliyoma. Yai Bada tänö a lä yaileno wei, ö̦jö cafä bei wa dodijiwä —e cuma.
43006070	Abinaja Jesús e cuma. —Iba 12 wamacö lä cui bämacö yaia waiquilema. Ö̦jö ma cui, cafä wamacö ai a lä cui, fecula a —e cuma.
43006071	Simón Icaliode bä ijilubö Juda a wa̦fa wäyäma. Cama 12 ebä nija a ma cuono ma cui, a nia malä nomojoliano wei.
43007001	Ö̦jö tä cublou waiquilayono wei ja, Calilea jamö Jesús a juu cuaama. Judio bänö a shäö bufi doblao waiquiomaje cudeenö, Judea jamö a juu bufionomi.
43007002	Bei. Yano bä wai jamö bä cublamou däjä judio bä showadi iyaö ca̦i lä co̦camou wei, tä ajeoma.
43007003	Ö̦jö cudeenö, Jesús bä fääshä ebänö abinaja a nowa tamaje. —Eja wa cudio mlai ja, Judea jamö a yai da ju, ö̦jamö cafä nija bä nocao bufi lä doblao wei bä lä cuinö wa dablabeje. Wa lä cuaaö wei tä ca̦i möbeje.
43007004	Wawädowä bä nö ö̦jöböamou bufi lä doblao wei bä lä cui, bä cuaaö ja̦too malä mlai. Wa jo̦wa lä cuaaö wei wa tä taö ja, yanowamö täbä nija a da damolaludu —a nowa tamaje.
43007005	Bä fääshä ebä ma cuinö a wa̦ bejedi bufino malä mlajei.
43007006	Abinaja Jesúsnö bä nowa tama. —Cafä wamacö juu bufi doblao däjä, wamacö juu showadaobä wamacö ma cule, ö̦jamö lä camiyä ya jubä tä cuami showawä.
43007007	Yanowamö bänö cafä wamacö nofi wa̦libou dao ma mlajei ma cui, camiyänö ya täbä a̦fa dobloimi wäyäö yalo, wale nofi yai li wa̦libouje.
43007008	Bä iyaö ca̦i co̦camobä jamö, cafä bä da ju. Fei däjä camiyä ya nia juimi. Ya nia yai lä juu wei tä cua showaa malä mlai —bä nowa tama.
43007009	Einaja bä nowa fa talönö, Calilea jamö yanöcöwä a cuo juoma.
43007010	Ö̦jö ma cui, bä iyaö ca̦i co̦camobä jamö bä fääshä ebä aa waiquilayono wei ja, wawädowä a juu mlai ja, ja̦towä Jesús a nodia jälayoma.
43007011	Bä iyaö ca̦i co̦camobä jamö judio bänö a dayäalajenö, a wa̦liadalaö cuaamaje. —¿Wedi jamö ö̦jö lä bei a li? —bä cuma.
43007012	Bluca bänö a wa̦fa wajado wayoaö cuaamaje. —A dodijaö —ai bä cuma. —Ma. Täbä mölamaö dicoo talei —ai bei bä cuu mö feduoma.
43007013	Ö̦jö ma cui, judio bada bä nö quili fa tajenö, wawädowä a wa̦fa wayoanomije.
43007014	Bä iyaö ca̦i lä co̦camou wei bä nö dedejeblou waiquio däjä, Jesús a aa fa jälönö, Yai Bada etä yafi jamö a co̦blou jälayoma. A co̦blou fa jälonö, Yai Bada etä a̦ ja bä yömölama.
43007015	A wa̦ lä macocoablalou wei a wa̦ ja, judio bä bufi shädayaimoma. Abinaja bä cuma. —¿Wedinaja dodijiwä? Bada bä nija ei a damamono ma mlai ma cui, ¡tä nofi daö dodijiwä yai!—bä cuma.
43007016	Ö̦jö däjä, abinaja Jesúsnö bä nowa tama. —Ya tä a̦ lä wäyäö wei, camiyä ya wa̦ bädawämi. Wale lä shömöleno wei, ö̦jö lä ya wa̦no li wäyäö.
43007017	¿Ö̦jö tawä? Yai Bada tänö bä taamaö lä bufii wei tä ja bä lä ojodao wei bä lä cuinö etä a̦ nö nia ö̦jöböaöje. Camiyä ya bufi cuu lä bädao weinaja ya tä a̦ wäyäö dicoo ja, wale nia ca̦i daöje.
43007018	Cama bä bufi cuu lä bädao weinaja tä a̦ lä wäyäö wejei bä lä cui, cama bä a̦fa dodijidawä nia fa tamamonö bä a̦ li bädawä. Ö̦jö ma cui, a lä shömöleno wei a nö nia dodijidawä lä ö̦jöböamaö wei a lä cui, ö̦jö a shino yai bejedimou. A jolemou daomi.
43007019	’Yai Bada tänö tä tamaö lä bufii wei, cafä wamacö nija Moisesinö tä a̦ jöböquema, ¿ö̦jö tawä? —a cuma—. Tä a̦ ma jöböqueno wei ma cui, moli ai wamacö ma cuinö wama etä a̦ nofi cadidiboimi. ¿Wedi tabä bei wamale shäö bufi li doblao, ö̦jö lä?
43007020	Abinaja bä cuma. —¡Jolemou dijä! Fecula wa tabou yalo, wa wa̦ li faö mojodi. ¿Wedi jamö a lä cuinö wa li shäö bufi doblao? —bä cuma.
43007021	Abinaja Jesúsnö bä nowa tama. —Täbä yanöcöobä tä mö jalu sábado jamö, tä nö lä quilijii moli ya tä wawämaö ja, wamacö bufi bluca wedinajamou.
43007022	Wamale a̦fa ma taö wei ma cui, inaja showawä cafä wamacö malä cuaaö wei. Wamacö mosi sicö lä joyamou wei tä lä cui, Moisesinö tä nabä li shömöquema, ¿ö̦jö tawä? Ijilufä bä mosi sicö nia yai lä joyamou wei tä cublou däjä, täbä yanöcöobä tä mö jalu ma cui ja, wama bä mosi sicö joyaö fe yadio. ¿Ö̦jö tawä? Moisesinö tä jaba tamano ma mlai ma cui, bämacö nö badabö ai a jaba lä bälöono wei a lä cuinö, ö̦jönö tä yai jaba tamaö bufima.
43007023	’Moisesinö tä tamaö lä bufii wei tä ja wamacö cadidobä, täbä yanöcöobä tä mö jalu ma cui ja, ijilufä wama bä mosi sicö joyaö dao. Inaja wamacö ma cuaaö däjä ma cui, ¿wedi tabä ö̦jö tä mö jalu jamö ai ya jalomaö ja, camiyä nija bei wamacö shino li jushudou?
43007024	Wama täbä jömaö däjä, bä bufi yai da dayäo. Wamacö bejedimolanö bä yai jömaö da cadidioje. Inaja tä mömou cuwä ma cui, wamacö bufi nia lobe cuu jaödaomi —bä nowa tama.
43007025	Wawädowä Jesúsnö bä damaö cudeenö, abinaja Jelusaleteli ai bä cuma. —A shäö bufi lä doblao wejei, ¿fei bei ami?
43007026	Eja wawädowä a wa̦ ma fale ma cui, a wa̦ wasöimije. “Yai Bada tänö a shömabä a lä yaileno wei a lä cui, ö̦jö lä a waiquiwä”, bada bänö ¿fei bei a nofi tabou cadidia da culajenö?
43007027	Ö̦jö ma cui, fei a lä cui, cama bäma ebä mashi malä daö wei. Yai Bada tänö a shömabä a lä yaileno wei a yai wawäblou cadidio däjä, a nia daimije —bä cuma.
43007028	Inaja bä cuma yalo, Yai Bada etä yafi jamö Jesúsnö bä damaö ja, a wa̦ i̦cali fama. Abinaja a cuma. —¿Camiyä wamale daö da culanö? Camiyä ma cui, ya jaba lä cuono wei jamö wama tä daimi. Ö̦jö ma cui, camiyä ya juu bufi doblao tänö ya juu bädaonomi. Wale lä shömöleno wei a lä cui a bejedimou. Ö̦jö wama a ca̦i daimi.
43007029	Camiyänö ya shino daö lä cule. Cama a lä culadi jamö ya cuoma ya malä waloqueno wei. Ö̦jönö wale shömölema —a cuma.
43007030	Inaja a cuu yalo, a nia juwäama ma cujei, a nia yai lä shämou wei etä cuonomi showawä yalo, bä imicö queonomi.
43007031	Ö̦jö ma cui, ai bä bluca lä cuinö a wa̦ bejedi bufia fe yadilemaje. Abinaja bä cuma. —Yai Bada tänö a shömabä a lä yaileno wei a lä cui, fei a waiquiwä. ¿Wedi tabä ai bäma tä nö li dabou nomöjöquei? Yai Bada e nö ö̦jöböamobä, fei a lä cuinö, tä nö lä quilijii tä bluca wawämaö malä waiquii—bä cuma.
43007032	Jesús a wa̦fa wajado lä wayoaö wejei, faliseo bä bada lä cuinö bä a̦ fa ji̦liläjenö, cama bä ma cuinö, nofi bäyäalewä blowäjäwä bä ma cuinö, Yai Bada etä yafi jamö bä bada lä läono wei bä nija, Jesús a juwäamaö bufimaje.
43007033	Ö̦jö däjä, judio bä nija abinaja Jesús a cuma. —Cafä wamacö nija ya nö dedejedou fa bälonö, wale lä shömöleno wei nijamö ya nia juu co̦o.
43007034	Ö̦jö däjä, wamale nia ma dayäö wei ma cui, wamale nia dablaimi. Ya nia lä cuo wei jamö, wamacö juu daomi —a cuma.
43007035	Judio bä wa̦liyou ja, abinaja bä cuma. —Fei a lä cui, ¿wedi jamö a nia li juu fa nomöjöonö, a wa̦ li? Bei bäma a nia jo̦wa dablaö co̦daaimi. Clesiateli bä nijamö, ai bämacö judio lä coyocole bä nijamö, ¿ö̦jamö a nia juu tawä, shomi täbä nija tä a̦ li wäyäö nomöjöobä?
43007036	“Wamale nia ma dayäö wei ma cui, wamale nia dablaimi”, a cuma. “Ya nia lä cuo wei jamö, wamacö juu daomi”, a ca̦i cuma. ¿Ö̦jö tawä? ¿Wedinaja a bufi yai fa cunö, bei a wa̦ li cuo cufe? —bä cuma.
43007037	Bä iyaö waicou lä bufiono wei däjä, bä yai co̦camobä jamö, Jesús wawädowä a ubladaliyoma. A fa ubladalunö, a wa̦ i̦cali faö ja, abinaja a cuma. —Ai bä amishaö bädao ja, camiyä nija bä yai fa icubonö, bä amishi co̦oyolubä.
43007038	Camiyä wale a̦ bejedi lä bufii wejei bä lä cui, bei bä bufi jamö, ba̦limiblamamodima u fa bäda bädamonö u nia caläö cuaaö, Yai Bada etä a̦ lä cuu weinaja showawä —a cuma.
43007039	¿Ö̦jö tawä? Cama a wa̦ bejedi lä bufii wejei bä lä cui nija, Yai Bada tä Bufi nia lä jöböamou wei tä a̦fa yai tama. Fedu jamö a doblaodayobä a ösönomi showao yalo, a Bufi jöböamou showaono malä mlai.
43007040	Jesús a wa̦ ji̦liaöje däjä, abinaja ai bä cuma. —Yai Bada bäma a wa̦no wäyälewä nö lä dabole, fei a waiquiwä —ai bä cuma.
43007041	Ai bä lä cui, abinaja bä cuma. —Yai Bada tänö a shömabä a lä yaileno wei, fei ö̦jö a waiquiwä —ai bä cuu mö feduoma. Ö̦jö ma cui, ai bä mö feduwä lä cui, abinaja ö̦jö bä li cuma. —A shömabä a lä yaileno wei a lä cui, Calilea jamö a oshe nia wawäblono malä mlai.
43007042	Yai Bada etä a̦ oni cuu malä wawädoo wei. A shömabä a lä yaileno wei a lä cui, bada tä David a nodiwä nia cuo. Belenateli bä nijamö a nia oshe tablamou, David a oshe lä cuono wei jamö showawä, ¿ö̦jö tawä? —bä cuma.
43007043	Inaja bä a̦ cuablalou ja, Jesús a wa̦ ja, bä bufi bluca sheleleolaliyoma.
43007044	Ai bä lä cuinö a juwäamaö bufi ma doblaono wejei ma cui, moli ma cui imicö queo bädaonomi.
43007045	Ö̦jö däjä, Jesús a juwäabeje, bada bä lä shömöleno wejei bä lä cui, shinoco bä waloa co̦quema. Nofi bäyäalewä bä lä blowäjäi bä ma cuinö, faliseo bä ma cuinö, abinaja ö̦jö bä nowa tamaje. —¿Wedi tabä bei wama a ca̦i li juu showadaonomi? —bä nowa tamaje.
43007046	Bä lä shömöleno wejei bä bada lä cui, abinaja bä cuma. —Quiji a lä cui, a wa̦ yai walalawä fe balojowä. Ö̦jö a wa̦ yai ji̦limamou lä culenaja, yedu ja ma cui, fei däjä ma cui, ai bä a̦ ji̦limamou cuwämi waiquiwä —bä cuma.
43007047	Abinaja faliseo bä bada cuu nomöjöoma. —Cafä wamacö ma cui, ¿ö̦jö nija wamacö nia ca̦i luluamou dicoo tawä?
43007048	Bada ai bä ma cuinö, faliseo ai yamacö ma cuinö, ¿ö̦jö yama a wa̦ bejedi lä bufii wei, wama tä a̦ ji̦libou da culanö, wama a bufii mö feduobä?
43007049	Ö̦jö ma cui, fei bä lä co̦camole bänö Moisesi etä a̦ daö fa mlacujenö, bä li lulamou. Yai Bada nija bä waimobä cäbä —faliseo bä bada cuma.
43007050	Ö̦jö däjä, cama faliseo ai a bada lä cui, a wa̦ fama, Nicodemo a wa̦fa lä cuono wei, Jesús nija a jaba icua fe lä jaluqueno wei a lä cui. Cama ai ebä nija abinaja a cuma.
43007051	—Ma, inaja mlai. Inaja Moisesi bäma etä a̦ lä tabole tä a̦ cuimi. Cama bäma a wa̦ ji̦liaö balöa mlai ja, a yai lä cuaaö wei bäma tä daö mlalanö, bäma a nia jömaö showadaomi —a cuma.
43007052	Abinaja cama nija bä cuu nomöjöoma. —¿Cafä Calileateli wa mö fedua tawä? Yai Bada etä a̦ oni da mö. Calilea jamö Yai Bada a wa̦no wäyälewä a nia lä wawäblou wei, tä a̦fa wäyämoimi —bä cuma.
43007053	Ö̦jö däjä, cama bä yafibö jamö bä bluca co̦o co̦omobodayoma.
43008001	Ö̦jö bä bluca fa co̦obomobodunö, Oliba tä balöcö jamö, Jesús a li juma.
43008002	Tä mö jaluaimaö däjä, Yai Bada etä yafi jamö Jesús a jua fenaa fa co̦lunö, ö̦jö nija bluca täbä co̦camou fenao co̦oyoluma. A fa loicunö, tä a̦ wäyäö co̦oma.
43008003	Ö̦jö däjä, a joleblalobä jamö a suwä fa dalalöjenö, bada bä lija a juwämalemaje. A fa juwämalöjenö a ca̦i waloquemaje. Moisesi tä a̦ ja täbä lä damaö wejei bä ma cuinö, faliseo bä bada ma cuinö, ö̦jö bänö a suwä ca̦i fa jujenö, a möamoblamalemaje.
43008004	Abinaja Jesús nija bä cuma. —Tä a̦ wäyäle. Ei a suwä joleblalobä jamö a dalalemaje, cäcöbö yacao däjä.
43008005	¿Ö̦jö tawä? Inaja bä lä cuaaö wei bä lä cui, Moisesinö bä yai shämaö bufima, maa mabänö. Inaja tä a̦ oni malä cuu wei. ¿Wedinaja cafänö wa nofi yai tabou? —a nowa tamaje.
43008006	¿Ö̦jö tawä? Jesús a nia fa wabajenö bä a̦ li cuoma, Moisesi etä a̦ ja a wa̦ shominajaaö ja, a wa̦fa dobloimi tabeje. Jesús a lolanö, bei iminö, coshi coshi bä jamö tä a̦ onimama.
43008007	A wa̦lidiije ja, a ubladaliyoma. A fa ubladalunö, abinaja bä nowa tama. —Ja̦o, ö̦jö lä. Cafä ai wa lä cuinö, wa̦lidiwä wa tä taö dao lä mlai wanö, fei a suwä nija wa ma jaba shäyäabä, ö̦jö lä.
43008008	Inaja bä nowa fa talönö, a loa fa co̦icunö, coshi coshi a jamö bei iminö a onimou co̦oma.
43008009	Ö̦jö ma cui, Jesús a wa̦ fa ji̦liläjenö, bä yanöcöwä bluca co̦oquema. Bada bä co̦o fa balöoicunö, fiya bä co̦o juoquema. Jesús a loo juobä jamö, suwä a yami ublaa jäaliyoma.
43008010	Suwä nija Jesús a mamo fa showaicunö, abinaja e cuma. —Wa shäö bufi lä doblao wejei, ¿wedi jamö bei bä li cuoquei cufe? Wa shämobä, moli a ma cui, ¿bei a wa̦ ca̦i faö nomöjöo mlao cufe? —e cuma.
43008011	—Ma, tä a̦ wäyäle. Moli ma cui, a wa̦ ca̦i fanomi —a suwä cuma. Abinaja Jesús e cuma. —Camiyä ma cui, ya wa̦ ca̦i nia faimi. A da co̦jamö. Wa̦lidiwä wa tä taö co̦daaö mlai —e cuma.
43008012	Judio bä nija Jesús a wa̦ faö co̦o ja, abinaja a cuma. —Yanowamö ya täbä wacacamabobä, camiyä ei ya shi̦i. Camiyä nija bä lä nocao wei bä lä cui, mö didi jamö bä nia juimi. Camiyä ya shi̦i wacacaobä jamö bä cuo ja, ba̦limi bä nia cuo —a cuma.
43008013	Ö̦jö däjä, Jesús nija abinaja faliseo bä bada cuma. —Cafä wa wa̦fa wäyämamou bädao dicoo ja, wa wa̦fa bejedimou tabeje, tä cuami waiquiwä —bä cuma.
43008014	Abinaja Jesús e cuu mö feduoma. —Camiyä ya wa̦fa wäyämamou ma bädao wei ma cui, ya bejedimou. Ya cuo lä balöono wei tä ma cui, ya nia lä juu wei tä ma cui, ya tä malä dale. Ö̦jö ma cui, cafä wamacö lä cuinö, ya cuo lä balöono wei wama tä shino daimi. Ya nia lä juu wei tä ma cui, wama tä ca̦i daimi.
43008015	’Cafä wamacö lä cuinö, yanowamö showadi bä bufi lä cuaablalou weinaja, wamacö bufi fa cuaablalonö, wama täbä li jömaö. Camiyä ya lä cuinö ya täbä jömaimi.
43008016	Ö̦jö ma cui, ya täbä jömaö ma bädao wei, bejedi lä ya wa̦. Ya täbä jömaö cadidobä, camiyä ya bufi lä cuu weinaja ya nia cuu bädao malä mlai. Wale lä shömöleno wei a lä cuinö, wale a̦ fa bayelibonö ya wa̦ faö malä cui.
43008017	Moisesi wama etä a̦ oni lä tabole sibä jamö, abinaja tä a̦ cuu. Bolacabö cäcöbö a̦ nö wäo fe usucuwä ja, “Bejedi lä wafäcö a̦”, wama cäcöbö nofi nia tabou. ’Einaja tä a̦ cuu. ¿Ö̦jö tawä?
43008018	Camiyä ya wa̦fa wäyämamou. Fayä a ma cuinö, wale lä shömöleno wei a showawä lä cuinö, ö̦jönö yale a̦fa ca̦i wäyäö —Jesús a cuma.
43008019	Inaja a cuma yalo, abinaja bä cuu nomöjöoma. —¿Wedi jamö Faafä bei a, ö̦jö lä? Abinaja Jesúsnö bä nowa tama. —Fayä wama a daimi waiquiwä. Camiyä wamale ca̦i daimi. Camiyä wamale daö fa cunoja, Fayä a ma cui, wama a nö ca̦i daö mö feduobö wei—bä nowa tama.
43008020	Yai Bada etä yafi jamö bä yömölaö ja, einaja a cuma, Yai Bada nija bä blada lä jöböblaaö wejei, bä blada didiobä tä lä cule jamö. Ö̦jamö bä yömölaö ma wawädoono wei ma cui, a juwäamanomije. A yai nia lä shämou wei etä cuo showadaono malä mlai.
43008021	Judio bä nija abinaja Jesús a cuu co̦oma. —Ya nia julayou. Wamale nia ma dayäö wei ma cui, wamacö wa̦lidiwä showai wamacö nia nomalaliyo. Ya nia lä cuo wei jamö, wamacö juu daomi —a cuma.
43008022	Ö̦jö däjä, judio bä wa̦liyoma. —¿Cama a nia shämou daanö? “Ya nia lä cuo wei jamö, wamacö juu daomi”, a malä cui wei —bä cuma.
43008023	Abinaja Jesús a cuma, ö̦jö bä nija. —Eja cafä wamacö li cuo showadaoma wamacö, camiyä fedu jamö ya li cuo balöoma. Bita jamö wamacö lä bälöblai, ö̦jö lä wamacö showawä, camiyä ya shino shomi.
43008024	Wa̦lidiwä showawä wamacö nia lä nomablou wei tä ja, bämacö yömölalema. ¿Ö̦jö tawä? “Yai Bada tänö a nia lä shömano wei, fei a waiquiwä”, wamale nofi taboimi ja, wamacö wa̦lidiwä showai wamacö nia malä nomablou wei —a cuma.
43008025	Abinaja cama nija bä cuma. —Cafä ¿wedi bei wa dodijiwä? Abinaja Jesúsnö bä nowa tama. —Ya wa̦fa jaba da wäyämoblei däjä, bämacö nowa da tableinaja, ö̦jö ya waiquiwä.
43008026	Cafä bämacö a̦fa tabä, bluca ya tä tabou. Bämacö jömabä tä bluca. Ö̦jö ma cui, wale lä shömöleno wei ya wa̦ fa ji̦lilänö, yanowamö täbä nija, ö̦jö lä ya wa̦ nia shi̦lo yai wäyäö. Ö̦jö a bejedimou —bä nowa tama.
43008027	¿Ö̦jö tawä? Bä Fö̦ö e a̦fa yai lä wayoano wei tä ja, bä bufi jaducublonomi.
43008028	Ö̦jö cudeenö, abinaja Jesúsnö bä nowa taö nomöjöoma. —Ya lä yanowamöblaleyoluno wei ya lä cui, wamale befi ca̦i i̦tamaö waiquio däjä, ö̦jö lä däjä, wamale nö nia bejedi ö̦jöböaö. “Ö̦jö lä a waiquiwä cuoma, a da cubleinaja showadawä”, wamale nofi nia tabou. “Cama a bufi cuu lä bädao weinaja, a cuaanomi. Bä Fö̦önö tä a̦ wäyäö ja, a wa̦ yai cuoma”, wamale nofi nia tabou.
43008029	Wale lä shömöleno wei a lä cuinö wale ca̦i cua showaa lä cule. Wale daanomi. Ya yamimi. Showadi ya bufi malä doblamabou wei —bä nowa tama.
43008030	Inaja a wa̦ cuablalou showao däjä, bluca bänö a wa̦ bejedi bufilemaje.
43008031	Ö̦jö däjä, Jesús a wa̦ bejedi lä bufileno wejei bä judio lä cui bä nija abinaja a cuma. —Showadi wamale a̦ nofi cadidibou ja, camiyä nija bejedi lä wamacö nia shino yai nocao.
43008032	Yai Bada nija tä a̦ bejedi lä cule, wama tä a̦ bejedi fa dalalönö, ö̦jö tä a̦nö wamacö nia shino jujeblamolayou —a cuma.
43008033	Abinaja Jesús nija bä cuma. —Ablaamö nodiwä yama ecö waiquiwä. Yedu ja ma cui, shomi täbä nija yamacö ca̦i nosiemamou mlai ja, yamacö showawä. ¿Wedi tabä “Wamacö nia jujeblamolayou”, wa li cuu dicoo cufe?
43008034	Abinaja Jesúsnö bä nowa tama. —Cafä wamacö nija ei ya wa̦ lä cui, bejedi lä ya wa̦. Wa̦lidiwä tä lä taö wejei bä lä cui, wa̦lidiwä tä ja, bä li nosiemamou waiquiwä. Ö̦jö lä wa̦lidiwä tänö bä yai tabou. ¿Ö̦jö tawä?
43008035	Täbä ojodamobä täbä lä tabou wejei, wama tä daö. Shomi täbä nija bä lä nosiemamou wei bä lä cui, ö̦jö bä nija bä yanöcöwä cudiobä bämi. Bä ojodamobä bä li tabouje. Bä ijilubö ebä cadidiwä lä cui, ö̦jö ebä nia shino yanöcöwä cudio.
43008036	Ö̦jö cudeenö, Yai Bada bei Ijilubö ya e waiquiwä lä cuinö, wa̦lidiwä tä ja bämacö yai jujeblaö ja, wamacö nia yai jujeblamolayou.
43008037	’Ablaamö nija wamacö lä nodiblaliyono wei, ya tä daö lä. Ö̦jö wama ecö bäwä ma cui, wamale a̦ waii dicoo yalo, wamale shäö bufi doblao.
43008038	Fayä nijamö ya tä lä möno wei ya tä a̦fa wäyäö. Inaja showawä, cafä wamacö yai lä fö̦ömou wei nija wama tä a̦ lä ji̦lileno wei, wama tä li taö dicoo —bä nowa tama.
43008039	Abinaja bä cuma. —Ablaamö a lä cui nija yamacö yai fö̦ömou. —Ma —Jesús a cuma—. Ablaamö wama ecö ijilubö yai cuo fa cunoja, ö̦jö a lä cuaano weinaja, wamacö nö ca̦i cuaaö yauabö wei.
43008040	Ö̦jö ma cui, inaja wamacö cuaaimi dicowä. Yai Bada nijamö ya wa̦ lä ji̦lileno wei, cafä wamacö nija ya tä a̦ bejedi ma wäyäö wei ma cui, wamale shäö bufi doblaa dicoa lä cule. Inaja Ablaamö a cuaano malä mlai.
43008041	Wamacö fö̦öbö yai lä cuaano weinaja, wamacö cuaaö yauaö dicoa lä cule —Jesús a cuma. Abinaja bä cuma. —Shomi yamacö ijilubö malä mlai. Yamacö yai lä fö̦ömou wei, ö̦jö lä Yai Bada tä waiquiwä —bä cuma.
43008042	Abinaja Jesúsnö bä nowa tama. —Yai Bada wama ecö ijilubö cuo fa cunoja, wamale nö nofimabö wei. Ö̦jö lä Yai Bada nija ya cuoma ya malä juno wei. Camiyä ya juu bashio bufi fa doblaonö mlai, ö̦jönö wale yai shömölema.
43008043	¿Wedi tabä wamale a̦ ji̦lia möblaimi ö̦jö lä? Wedi tabä mlai. Wamale a̦ ji̦liaö moji waiquiwä yalo, wamale a̦ ji̦lia möblaimi.
43008044	’Faafä fecula bada wama ecö yai ijilubö. Ö̦jönö tä tamaö lä bufii weinaja, wamacö cuaaö bufi doblao. Jaba däjä ma cui, täbä shäö bufi doblao showaoma. A bejedimou daimi yalo, tä lä bejedi wei tä julii daimi waiquiwä. A jolemou däjä, cama a bufi lä cuaaö wei etä wawälayou. Jolemolewä a waiquiwä malä cui. Bä lä jolemou wei bä lä cui, ö̦jö nija bä li fö̦ömou.
43008045	’Ö̦jö ma cui, camiyä ya li bejedimou. ¿Ö̦jö tawä? Cafä wamacö nija bejedi ya tä a̦ li yai wäyäö cudeenö, wamale a̦ bejedi bufiimi.
43008046	¿Wedi jamö a lä cuinö wale nia dobloimi jömaö, ö̦jö lä? Ya jolemoimi waiquiwä ja lä, ¿wedi tabä wamale a̦ bejedi bufiimi?
43008047	Yai Bada ebä lä cuinö, cama Yai Bada etä a̦ ji̦liaöje. Yai Bada wama ecö waiquiwämi yalo, wama etä a̦ li ji̦liaimi —bä nowa tama.
43008048	Judio bä a̦ juoma. —Cafä Samaliateli bäfä a̦fa wa̦li wäyäö ja, yamacö a̦ bejedi. Fecula wa lä bälömabolenö, wa wa̦ li —bä cuma.
43008049	Abinaja Jesús a cuma. —Fecula ya bälömaboimi. Fayä ya nö yai dodijidawä ma ö̦jöböamaö wei ma cui, cafä wamacönö wamale nö li waiblaö.
43008050	Ö̦jö ma cui, wale a̦fa doblao tabeje, camiyänö ya tä dayäimi. Ö̦jö tä shino lä dayäö wei tä cuadayoa. Ö̦jönö wale nia shino jömaö.
43008051	Cafä wamacö nija ei ya wa̦ lä cui, bejedi lä ya wa̦. Wale a̦ nofi lä cadidibou wejei bä lä cui, bä nomaö mlaicätä —a cuma.
43008052	Jesús nija abinaja judio bä cuma. —Ei malä cui, ¡fecula wa malä bälömabole! Ablaamö a ma cui, a nomalayoma. Yai Bada a wa̦no wäyälewä bä ma cui, inaja showawä. Ö̦jö ma cui, “Wale a̦ nofi lä cadidibou wejei bä nomaö mlaicätä”, bei wa li cuu.
43008053	Bämacö nö badabö Ablaamö a ma cui, a nomalayoma. ¿Cafä wa shino yai lojode ayawä daanö? Yai Bada a wa̦no wäyälewä bä ma cui, bä ca̦i nomalaliyoma. Cafä ¿wedi bei wa wa̦fa yai li jilou? —bä cuma.
43008054	Jesús abinaja a cuu mö feduoma. —Camiyä ya wa̦fa doblao tamamou bädao ja, tä nowa cuami waiquiwä. Wale a̦fa yai doblao lä taö wei a lä cui, Fayä a, wama a jo̦wa lä bufibou wei a showawä lä cui.
43008055	Ö̦jö ma cui, Fayä wama a daimi. Camiyänö ya shino daö. ¿Ö̦jö tawä? “Ya daimi”, ya cuu fa cunoja, cafä wamacö jolemou lä culenaja, ya nö cuo mö feduobö wei. Ö̦jö ma cui ya daö lä. Ya wa̦ nofi ca̦i cadidibou.
43008056	Wamacö nö badabö Ablaamö a lä cuinö, a bufi doblalolanö wale nö daboma. Ya nia lä wawäblou wei tä daa fa balölalönö, a bufi doblao dodijioma —a cuma.
43008057	Ö̦jö däjä, abinaja Jesús nija judio bä cuma. —Jolemo dijä. Lasha 50 wa famaö showao ma mlao däjä ma cui, ¿“Ablaamö ya daö”, bei wa li cuu? —bä cuma.
43008058	Abinaja Jesús e cuma. —Cafä wamacö nija ei ya wa̦ lä cui, bejedi lä ya wa̦. Ablaamö a cua showaa mlai ja, ya cuo lä balöono wei, ei ya —e cuma.
43008059	Inaja a cuma yalo, maa mabä ya̦caalalemaje, a shäyäbeje. Ö̦jö ma cui, Jesús a nofi fa mojodublalufälönö, Yai Bada etä yafi jamö a siboa co̦a ja̦toa showalayofälöma.
43009001	Jesús a jayualanö jubäbö tä dalalema, jubäbö showadawä a oshe lä tablaleno wei a lä cui.
43009002	Cama ebä lä nocamabono wei bänö a wa̦liije ja, abinaja bä cuma. —Tä a̦ wäyäle. Ei a lä cui, ¿wedi mayo ja, a li jubäböblaliyoma? Cama a doblou lä mlai tä nowanö, ¿inaja a li tablamolayoma daanö? Ma, bä nöö, bä fö̦ö, ¿ö̦jö lä cäcöbö mayonö a jubäbö tawä? —bä cuma.
43009003	Abinaja Jesúsnö bä nowa tama. —Ma. Fei a lä jubäbö wei, cama etä nowanö mlai. Bä nöö e ma cui, bä fö̦ö e ma cui, ö̦jö cäcöbö mayonö ca̦i mlai. Cama nija Yai Bada etä lojode nia yai fa dablamonö, ö̦jö a waiquiwä.
43009004	Wale lä shömöleno wei a lä cuinö tä tamaö lä bufii wei bäma tä taö showadaobä cätä, tä wacacawä lä showai däjä. Tä mö fa dödölönö, täbä ojodamou daomi.
43009005	Eja, ei ya cua lä showale däjä, yanowamö ya täbä wacacamabobä ya shi̦i —bä nowa tama.
43009006	Einaja a cuolanö, mashita jamö tä fa cläshäcönö, bei canojoli bänö tä a̦jiblamalema. Inaja a fa tablalönö, a̦ji a̦ji cäcönö, jubäbö a lä cui mamo casöcö ya̦leblalema.
43009007	Abinaja a nowa taö showadaoma. —Siloe uca jamö, a mö da ya̦lömolöcölö —a nowa tama. ¿Ö̦jö tawä? Siloe tä a̦ lä cui, “Shömano”, tä a̦ li cuu. Bei. Einaja Jesúsnö a nowa tama yalo, a mö ya̦lömobä a ayoma. A mö fa ya̦lömolönö, a lä co̦layou wei, tä möablalaö cuaalanö a co̦layofälöma.
43009008	A lä jubäböono wei nija bä bälöo lä ajedeono wei bä lä cui, bä bufi wedinajamoma. A jubäbö nacou ja, imicö dodoablalou lä läaano wei a lä möno wejei bä lä cui, inaja showawä bä bufi wedinajamou ca̦i cuo mö feduoma. Abinaja bä cuma. —Quijamö a lolanö, imicö dodoablalou da läodiblei, ¡fei a nofi lä cui! —bä cuma.
43009009	—Awei. Ö̦jö lä a —ai bä cuma. —Ma —ai bä cuu mö feduoma—. Ö̦jö a mö li owäbou bäa lä cule. A lä jubäböono wei a lä cui, abinaja cama a cuma. —Ö̦jö lä ya —a cuma.
43009010	Abinaja bä cuma. —Ja̦o. Ö̦jö lä wa ja lä, ¿wedinaja wa mamocu li jaloa cua bälayoma? —bä cuma.
43009011	Abinaja a cuma. —Jesús a wa̦fa lä culenö, a̦ji a̦ji cäcönö wale mamo casöcö fa ya̦lelönö, Siloe uca jamö wale shömölema, ya mö ya̦lömobä. Ö̦jö cudeenö, ya julayoma. Ya mö fa ya̦lömolönö, bei ya mamocu yai jalolayou cublei —a cuma.
43009012	—Ö̦jö a lä cui, ¿wedi jamö a li culayou cufe? —bä cuma. —Cuwi —a cuma.
43009013	Ö̦jö däjä, a lä jubäböono wei a lä cui, faliseo bä bada nija a ca̦i jumaje.
43009014	¿Ö̦jö tawä? Jesúsnö a̦ji a̦ji lä tablaleno wei, mamocu ca̦i lä jalomaleno wei tä lä cui, täbä yanöcöobä tä mö jalu jamö tä tama.
43009015	Mamocu lä jalomaleno wei tä ja, faliseo bä badanö a wa̦lii co̦omaje. A wa̦liije ja, abinaja bä nowa tama. —A̦ji a̦ji cäcönö wale mamo casöcö fa ya̦lelönö, ya mö ya̦lömoa fa majölönö, ya täbä möö lä cule —bä nowa tama.
43009016	Faliseo ai bä bada lä cui, abinaja bä cuma. —Ma. Ei a lä jalomalöfe, Yai Bada tänö a shömanomi. Täbä yanöcöobä, tä mö jalu nofi cadidibou malä mlai —bä cuma. Ö̦jö ma cui, abinaja ai bä cuu mö feduoma. —Wa̦lidiwä talewä a cuo fa cunoja, tä nö lä quilijii tä lä wawämafenaja, a nö cuaaö fe balojoobö mlai —bä cuu mö feduoma. Einaja bä bluca cuu majöadalou ja, bä bufi shedequeblaliyoma.
43009017	Ö̦jö däjä, a lä jubäböono wei nija Jesús a wa̦lii cadidiomaje. —Cafä wa mamocu lä jalolayono wei wanö, ¿wedinaja cafänö wa nofi li tabou? —bä cuma. —“Yai Bada a wa̦no wäyälewä, ö̦jö a”, ya nofi tabou —a cuma.
43009018	A mamocu lä jalolayono wei, a jaba daö fa mlacujenö, judio bänö a wa̦ bejedi bufii jaöonomije. “A ma jubäböono wei ma cui, mamocu jalomalema”, a nofi tabonomije. Ö̦jö cudeenö, bei bä nöö e sho, bei bä fö̦ö e sho cäcöbö nacamaje.
43009019	Cäcöbö wa̦liije ja, abinaja bä cuma. —¿Ei ijilufä a tawä, jubäbö showadawä wafä a jo̦wa lä tano wei a lä cui? ¿Wedinaja a li fa cublalunö, täbä li möö majöwä? —bä cuma.
43009020	Bä nöö e, bä fö̦ö e sho, abinaja cäcöbö cuma. —Ei ijiluyä a. Yafä a daö. Jubäbö showadawä yafä a lä tano wei, yafä tä ca̦i daö.
43009021	Ö̦jö ma cui, fei däjä täbä möö lä nomöjöo wei, yafä tä daimi. Mamocu lä jalomaleno wei a ma cui, ö̦jö yafä a daimi. Ijiluyä a bada malä waiquii, cama a da wa̦lije. Cama a wa̦ nö wäobä a —cäcöbö cuma.
43009022	Judio bä nija cäcöbö quilima yalo cäcöbö a̦ li cuoma. ¿Ö̦jö tawä? Judio bada bä a̦ wayou malä waiquiono wei. “Yai Bada tänö a shömabä a lä yaileno wei, ö̦jö Jesús a waiquiwä”, wawädowä bä lä cuu wei, bä nia joyamaje. Judio bä yododabä yafi jamö, bä nia coyocomabou co̦daanomije.
43009023	Ö̦jö cudeenö, bä nöö e ma cui, bä fö̦ö e ma cui, cäcöbö a̦ cuoma. “A bada malä waiquii, cama a da wa̦lije”, cäcöbö lä cuno wei.
43009024	Einaja cäcöbö cuma yalo, a lä jubäböono wei a nacaö co̦omaje. Abinaja a nowa tamaje. —Yai Bada tä nofi shino yai da doabla. Wa mamocu lä jalomaleno wei, yama a dobloimi daö waiquiwä —bä cuma.
43009025	Abinaja e cuu mö feduoma. —Cuwi. Ö̦jö a doblou lä mlai ya etä daimi. Ya lä jalolayono wei ya tä shino yai daö. Ya ma jubäböono wei ma cui, fei däjä ya täbä dablaö —e cuma.
43009026	A wa̦lii co̦oje ja, abinaja bä cuma. —¿Wedinaja wa li fa taamanö, wa li jalolayoma? ¿Wedinaja a fa cuaanö, wa mamocu li wacacablamalema? —bä cuma.
43009027	Abinaja e cuma. —Uo. Bämacö yömölaö ma waiquiono wei ma cui, wamale a̦ ji̦lianomi. ¿Wedi tä tabä, wamale a̦ ji̦liaö bufi doblao co̦o? Ja̦o. Cafä wamacö ma cui, ö̦jö nija wamacö nocaobä, ¿bei wamale wa̦lii co̦o daanö? —e cuma.
43009028	A wa̦ lafujalajenö, abinaja a nowa tamaje. —Ö̦jö nija wa nocaobä, cafä wa. Camiyä yamacö lä cui, Moisesi nija yamacö nia lä nocao wei yamacö li cua waiquia.
43009029	Moisesi nija Yai Bada tä a̦ lä fano wei, yama tä daö ma cui, fei a lä cui, a jaba lä cuono wei yama etä daimi.
43009030	A mamocu lä jalolayono wei a lä cuinö abinaja bä nowa tama. —¡Shädayai! A jaba lä cuono wei wama etä daö ma mlai ma cui, ¡wale mamocu nofi lä jalomaleno wei!
43009031	Yai Bada tänö wa̦lidiwä talewä bä a̦ ji̦liaimi. Ö̦jö bäma tä daö. Yai Bada nija bä möfe bolanö, a wa̦fa Bada doblao lä taö wejei bä lä cui, ö̦jö bä a̦ shino ji̦liaö ayao, tä tamaö lä bufii wei tä ja, bä lä cadidou wei bä lä cui.
43009032	Bita jamö täbä yanowamö lä bälöle, yedu ja täbä jaba ma bälöaliyono wei ma cui, camiyä wale lä taamano weinaja, moli ma cui, tä a̦ ca̦i jaba ji̦limou buonomi. Fei däjä ma cui, tä a̦ ji̦limamoimi showawä. Jubäbö showadawä bä lä tablamou wei bä lä cui, bä mamocu nö dodijidablobimi waiquiwä.
43009033	Fei a lä cui, Yai Bada tänö a shömaö mlao fa cunoja, a nö cuaabö mlai —bä nowa tama.
43009034	Abinaja a nowa tamaje. —Cafä wa̦lidiwä talewä wa oshe fa cublalunö, wa cua lä showale wa lä cuinö, ¿camiyä wamalecö nia damaö majöo daanö? —a nowa talajenö, sibo jamö i̦cali a jilululemaje.
43009035	Mamocu lä jalolayono wei, Jesúsnö a wa̦fa jilulamou ji̦lilema. Ö̦jö däjä, a fa dayäblalönö, abinaja e cuma. —A lä yanowamöblaleyoluno wei a lä cui, cafänö ¿wa wa̦ bejedi bufii cule? —e cuma.
43009036	—Bada tä. ¿Wedi jamö a lä cui, bei a yanowamöblaliyoma, ya wa̦ bejedi bufibä? —a cuma.
43009037	—Fei ya lä yanowamöblaleyoluno wei, wale möö a lä cule —Jesús e cuma—. Cafä nija ya wa̦ lä fale, ö̦jö ya waiquiwä.
43009038	—Bada tä. Cafä bäfä a̦ bejedi bufii lä cule —e fa cudalunö, a möfe bodou fa showadalonö, a wa̦fa Bada doblao tama.
43009039	Jesús abinaja e cuma. —Täbä dobloimi jömamobä, eja, bita jamö ya waloqueyoluma. ¿Ö̦jö tawä? Täbä lä jubäbö wei bänö tä möbeje, ya juma. Bä mamocu a̦fa dodijidawä waiquiwä lä tamou wei bä lä cui, jai jubäbö bä cuo mö feduobä —e cuma.
43009040	Faliseo ai bä lä ajedeono wei bä bada lä cui, ö̦jö a wa̦ fa ji̦liläjenö, abinaja bä cuma. —Camiyä yamacö ma cui, ¿yamalecö a̦fa ca̦i möbloimi taö mada tawä? —bä cuma.
43009041	Ö̦jö bä nija abinaja Jesús a cuma. —Wamacö mamocu a̦fa wa̦lidiwä tamou showadao fa cunoja, afä tä nowa nö cuobö mlai. Täbä lä jubäbö wei, täbä shino bayeliblamou malä cui. Ö̦jö ma cui, “Yama tä dodijidawä möö waiquia lä cule”, wamacö cuu dicoo ja, afä tä nowa cua showaa.
43010001	Jesús a wa̦ faö co̦oma. —Cafä wamacö nija ei ya wa̦ lä cui, bejedi lä ya wa̦. Oweja bä lä ji̦colobou wejei yoca jamö bä faö lä mlai, casö jamö bä lucäö lä ja̦too wei bä lä cui, bä lä tomömou wei ö̦jö bä li. Shomi bä madofibö lä lämaö wejei, ö̦jö lä bä showawä.
43010002	’Ö̦jö ma cui, bei yoca jamö a yai lä faö wei a lä cui, oweja bä lä nowamaö wei ö̦jö a yai.
43010003	Ö̦jö a faö bufio ja, yoca lä jolemabou wei a lä cuinö e yoca caloblaö showadao. ¿Ö̦jö tawä? Oweja bänö ö̦jö a wa̦ ji̦lileije. Oweja bä a̦fa jayumalanö, sibo jamö bä lululefälöö.
43010004	Sibo jamö, cama ebä ca̦i bluca fa falönö, a balöafälöö. A wa̦ nö fa ö̦jöböajenö, ö̦jö nija oweja bä li yauquei.
43010005	Shomi nija bä yauomi, bä shino doculayou. Shomi bä a̦ nö ö̦jöböaö malä mlajei —a cuma.
43010006	Inaja a cuu yacläoma yalo, tä a̦ a̦fa yai lä wayoano wei, tä a̦fa ji̦liaö cadidionomije.
43010007	Tä a̦ ji̦liaö möblanomi cudeejenö, abinaja Jesús a cuma. —Cafä wamacö nija ei ya wa̦ lä cui, bejedi lä ya wa̦. Oweja bä lä faö wei, camiyä bei ya yoca.
43010008	Ya juu showao mlao däjä, bä bluca waloo lä baloöno wei bä lä cui, bä lä tomömou wei, ö̦jö lä bä li cuoma. Shomi etäbä lä lämaö wejei, ö̦jö lä bä showawä. Ö̦jö ma cui, ö̦jö bä nija oweja bä a̦ juonomi.
43010009	Camiyä ö̦jö bei cä ya yoca. Camiyä nija bä lä faö wei, bä nia jucäamou. Bä iyabä, quilii mlai ja bä nia fadii.
43010010	Bä lä tomömou wei bä lä cui, ö̦jö bä li tomömou mö juu. Bä shäö mö juuje. Bä mö watäblaö mö juuje. Camiyä ya lä cui, bä ba̦limi cuobä ya li waloquema, bä yai dodijidawä cudiobä.
43010011	’Oweja ya bä yai lä nowamaö wei, ei ya. Ö̦jö ya lä cuinö, oweja ya bä nowamabä, ya nia lä shämou wei tä ma cui ja, ya ojode.
43010012	Ai bä lä cuinö, oweja bä nowamabeje bä ma mlai ma cui, bä dobämou bufi fa doblaonö, bä jole jole läo. Oweja cama ebämi waiquiwä cudeenö, yalo waiteli a juu dablaöje däjä, oweja bä fa dacöfälöjenö, cama bä docua ayalayou. Yalo a waitelinö, oweja ba nabä quea fa jeicunö, bä shedequea jäamaquei.
43010013	Ö̦jö bä lä cui, blada bä nowa ja bä läo bädao yalo, bä doculayou. Oweja bä yai nofimaimije —Jesús a cuma.
43010014	-
43010015	Abinaja Jesús a cuu co̦oma. —Oweja ya bä yai lä nowamaö wei, ö̦jö bei ya. Fayänö wale daö lä culenaja, cama ya ca̦i daö cuwä mö lä fedulenaja, inaja showawä, iba ya bä daö cuwä mö feduwä. Iba bä lä cuinö camiyä wale cai̦ daö mö fedua lä culajei. ¿Ö̦jö tawä? Oweja ya bä nowamabä, ya nia lä shämou wei tä ma cui ja, ya ojode.
43010016	’Ai ya bä oweja ca̦i tabou, fei ya bä lä ji̦colobole mlai. Ö̦jö ya bä blacämaö mö feduobä ya. Ö̦jö bänö wale a̦ ca̦i nia ji̦liaöje. Ö̦jö ya bä fa co̦lönö, oweja moli bä nia shino yododoo. Ya bä nowamabä, moli ya nia shino läo.
43010017	’Iba ya bä bayeliblabä, ya shämou ojode yalo, Fayänö wale nofimaö. Ya demi nia jocädou co̦o cudeenö, ya shämou ojode.
43010018	¿Ö̦jö tawä? Cama bä lojodenö wale nia shäimije. Camiyä ya shämou li fa ojodaonö, ya nia li shämou. Ya shämou ojodaobä, Fayänö wale nö li wa̦lojomabou. Ya demi nia ca̦i jocädou lä co̦o wei, inaja showawä —Jesús a cuma.
43010019	Jesús a wa̦ ja, judio bä bufi shedecou co̦oma.
43010020	Abinaja ai bä cuma. —Fecula a lä bälömabole, a wa̦. A wa̦ faö nofi malä mojodi wei. ¿Wedi tabä bei wama a wa̦ li ji̦lidii?
43010021	Abinaja judio ai bä cuu mö feduoma. —Fei a wa̦ shaliliablalou lä cuaaö weinaja, fecula bänö bei bä a̦ famaö cuwämije. Fecula bänö ¿jubäbö bä mamocu jalomaö daö mada sijewä? —bä cuma.
43010022	Jelusale jamö judio bä iyaö ca̦i co̦camobä, tä cublou co̦layoma. Judio bä nö badabö lä cuinö, bufi doblalolanö Yai Bada etä nofi yafi jaba lä co̦camoano wejei, ö̦jö tä nofi jaducubolajenö, bä nia iyaö ca̦i co̦camou co̦oma.
43010023	¿Ö̦jö tawä? Maa a quei lä dodijio wei tä cuoma. Yai Bada etä yafi jamö Jesús a juadaloma, a yano lä boaono wei jamö. Salomo ö̦jö e yano a̦fa jilabomaje.
43010024	Yai Bada etä yafi jamö a juma cudeenö, cama nija judio bä fa co̦camoliyonö, a wa̦lii cadidioyolumaje. —Bei. Cafä bäfä a̦ nö dabou showaa lä cule. ¿Wedi tabä yamalecö yömölaö cadidiomi? Yai Bada tänö a shömabä a lä yaileno wei a lä cui, ö̦jö lä wa waiquiwä ja, wawädowä a wa̦ da wämobo —bä cuma.
43010025	Abinaja Jesús a cuma. —Bämacö yömölaö waiquiwä ma cui, wamale a̦ bejedi bufiimi. Fayänö tä tamaö lä bufii wei ya tä taö yalo, ya bejedi dablamobä ya waiquiwä.
43010026	Ö̦jö ma cui, iba oweja wamacömi yalo, wamale a̦ bejedi bufiimi.
43010027	Iba oweja bä yai lä cuinö wale a̦ yai ji̦liaöje. Ya bä ca̦i daö. Camiyä nija bä ca̦i yauo.
43010028	Ö̦jö bä lä cui ya bä ba̦limiblamaö. Bä nia ca̦i nomaimi. Camiyä nija ö̦jö bä nia lä jucäaö wei, moli ma cui a ca̦i cuami.
43010029	Iba oweja bä lä cui, Fayänö bä jöböbema. Ö̦jö a shino yai lojode ayawä. Fayä a ma cui nija bä nia ca̦i jucäamoimi. Ö̦jö nija bä jucäabä, moli ma cui a ca̦i cuami.
43010030	Fayä sho, ö̦jö yafäcö waiquiwä —a cuma.
43010031	Einaja a lä cuu wei a wa̦ ja, judio bänö maa mabä ya̦caa co̦alalemaje, Jesús a shäyäbeje.
43010032	Abinaja Jesúsnö bä nowa tama. —Fayänö dodijidawä tä wawämaö lä bufii wei, cafä wamacö nija bluca ya tä wawämalema. ¿Wedi jamö tä nowa yai ja, maa mabänö bei wamale nia li shäyäö? —bä nowa tama.
43010033	Abinaja bä cuma. —Wa tä dodijidawä lä wawämaleno wei tä nowa ja mlai, Yai Bada wa tä nö lä waiblaö wei tä nowa ja, bäfä nia yai shäyäö. Yanowamö wa mö feduwä ma cui, cafä Yai Bada wa wa̦fa jilou nofi jushuaö cudeenö, wa nia shäyämou —bä cuma.
43010034	Cama bä nija Jesús abinaja a cuma. —Yai Bada wama etä a̦ oni lä tabole jamö, ¿Yai Bada tänö cafä Isaeli wama ecö a̦fa bufiblamou wäyänomi daanö?
43010035	Yai Bada etä a̦ lä cuu wei, tä a̦ ca̦i shominajaö majöo daomi. ¿Ö̦jö tawä? Cafä wamacö nija Yai Bada a wa̦no waloa fa ayaicunö, wamacö jowa bufiblamou. Cafä wamacö bufiblamou wa̦fa wäyämoma ja lä,
43010036	¿camiyä bei wamale nia li bufiblaimi, eja, bita jamö Fayänö wale shömabä, wale lä yaileno wei ya lä cui? Yai Bada ya a̦fa Ijilubö jilou yalo, ¿wedi tabä “Yai Bada wa tä nö waiblaö”, wamale nowa li taö dicoo?
43010037	’Fayänö tä bluca tamaö lä bufii wei ya tä taimi ja, wamale a̦ bejedi bufi dijä, ö̦jö lä.
43010038	Ö̦jö ma cui, ya tä yai taö däjä, camiyä wamale a̦ bejedi bufii ma mlai ma cui, ya tä bluca lä taö wei tänö, bä bufi juducua fe da yadiicu. Camiyä nija Fayä a lä cule, wama tä daö fe yadiobä. Cama nija camiyä ya ca̦i lä cule, wama tä ca̦i dabä. Ö̦jö yafäcö —Jesús a cuma.
43010039	Bada bänö a juwäamaö wabaö ma co̦ono wejei ma cui, a fa moyawäonö a juwäamonomi.
43010040	Jodana u mashi bucadu jamö, Juannö bä fe jaba lä ojomano wei jamö, Jesús a aa fa co̦lufälönö, ö̦jamö a yanöcöquema.
43010041	Ö̦jamö Jesús nija bluca bä co̦camolayoma. Bä a̦ wayomayou ja, abinaja bä nowa tayoma. —Fe ojomalewä Juan a lä cuinö, tä nö lä quilijii tä wawämano ma mlai ma cui, fei a wa̦fa da wäyäblei a wa̦ bluca bejedioma —bä cuma.
43010042	Ö̦jamö ai bä blucanö a wa̦ bejedi bufilemaje.
43011001	-
43011002	Bedaniateli a Lasalo cuoma. Bä yaö ecöbö ca̦i bälöoma. Marta ai e a̦fa cuoma, María ai e a̦fa cuo mö feduoma. Ö̦jö María a lä cui, toubä nö lä cle̦deli wei toubänö, Bada tä Jesús mamicö fe lä löblaleno wei a suwä cuoma, cama fe̦ta ucunö, mamicö ya̦jöblaö lä majölayono wei a suwä lä cui. ¿Ö̦jö tawä? María bä a̦iyobö Lasalo e lä cui, e jalilioma.
43011003	Ö̦jö cudeenö, Jesús nija a wa̦fa wäyäbä, bä yaö ecöbönö, ai a shömöbölema. Abinaja a nowa nia tayoluma. “Tä a̦ wäyäle. Afä nofi a jalili tai”, a nowa nia tayoluma.
43011004	Ö̦jö ma cui, Jesúsnö a wa̦fa jalili ji̦liaö däjä, abinaja a cuma. —A lä jaliliale tä wayunö, a nia nomawä cudiomi. Yai Bada a wa̦fa doblao tamobä tä li, Yai Bada ya Ijilubö doblao dablamobä —a cuma.
43011005	Bei. Marta sho, bä fääshä María sho, bä a̦iyobö Lasalo sho, Jesúsnö ö̦jö bä bluca yai nofimaö dodijioma.
43011006	Ö̦jö cudeenö, Lasalo a wa̦fa jalili ji̦liaö däjä, a lä cuono wei jamö a yanöcöa balöquema. Ö̦jamö a fe weyaa bolacalayoma.
43011007	Ö̦jö däjä, cama ebä lä nocamabono wei bä nija abinaja a cuma. —Bei. Judea jamö bämacö juu da co̦o —a cuma.
43011008	Abinaja cama ebä cuma. —Tä a̦ wäyäle. Maa mabänö, judio bänö weyajada ja wa nia ma shäyäno wejei ma cui, ¿ö̦jamö bei wa mö nia li yabaö co̦ofälöö? —bä cuma.
43011009	Abinaja Jesús a cuma. —Bä quili dijä. Tä mö jaba wacacablou lä fenao wei däjä, ¿tä mö wacacawä nö dedeaimi daanö? Tä mö wacacao showaobä jamö täbä juu ja, motoca shi̦i cua yalo, täbä nö mojodili bleaaimi.
43011010	Ö̦jö ma cui, didi däjä täbä juu dicoo ja, tä lä wacacai etä cuami yalo, täbä wäcäblou si ijejewä —a cuu ja̦looma.
43011011	Inaja a cuu fa balöonö, abinaja bä nowa taö nomöjöoma. —Bäma a lä nofimaö wei a Lasalo miquema ma cui, ya la̦maö co̦obä ya nia juu —bä nowa tama.
43011012	Cama ebä lä nocamabono wei bä lä cui, abinaja bä cuma. —Tä a̦ wäyäle. A miquema ja lä, a jalou co̦o weicätä —bä cuma.
43011013	A lä nomalayono wei, Jesúsnö tä a̦fa yai wayoama ma cui, showadi täbä modawä ca̦i lä mio wei tä a̦fa bufimaje.
43011014	Ö̦jö däjä, Jesús a wa̦ yai wawädoblaliyoma. —Lasalo a nomalayoma.
43011015	¿Ö̦jö tawä? Cama nijamö ya cuonomi yalo ya bufi doblalou, ya cuo lä mlaono wei tänö, wamacö bufi yai jaducublobä. Wamale a̦ bejedi yai bufibä. Bei. Cama nijamö bämacö da ju —a cuma.
43011016	Jesúsnö bä nocamabou mö lä feduono wei bä lä cui nija, Tomás a wa̦ fama, Cäcöbä lä e̦lequeblaliyono wei a, a wa̦fa ca̦i lä jilabono wejei a lä cui. Abinaja a cuma. —Jabo. Bämacö ca̦i da ju. Jesús a nomabä jamö, bäma ecö nomaö yädäo mö feduo showadaobä —a cuma.
43011017	Bei. Maa maca jamö, Lasalo a nomawä maquebou waiquioje däjä, 4 tä mö didi cublou waiquilayono wei ja, Jesús a co̦blou jälayoma.
43011018	Bedaniateli bä shabonobö jamö, Jelusale tä ulifi ajedeoma yalo,
43011019	ö̦jamö culanö judio bluca bä juimama, bä a̦iyobö e ja, Marta, María cäcöbö a̦ nofi ojode tabeje.
43011020	Marta a lä cuinö, Jesús a wa̦fa juu fa ji̦lilänö, María yafi jamö a loo juo däjä, Jesús a mö baamabä a julayoma.
43011021	Abinaja e cuyoluma. —Bada tä. Eja wa yai cuo fa cunoja, a̦iwä a bufi nö mlaobö mlai.
43011022	Fei däjä ma cui, Yai Bada tänö cafä wa wa̦ lä ji̦liaö wei ya tä daö. Wa tä bayeli nacaö lä bädao wei tä ma cui, tä nia bayeli shömaö —e cuma.
43011023	—A̦iyofä a demi nia jocädou co̦o —Jesús e cuma.
43011024	Abinaja Marta e cuma. —Awei, ö̦jö ya tä daö. Tä lä jödödöblole däjä, Yai Bada tänö täbä demi bluca jocäcamaö co̦o däjä, ö̦jö däjä a demi nia jocädou co̦o —e cuma.
43011025	Abinaja Jesúsnö a nowa tama. —Täbä demi nia jocäcou lä co̦o wei, ö̦jö lä ei ya waiquiwä —Jesús a cuma—. Ba̦limi bä cuobä, camiyä ya showawä. Camiyä wale a̦ bejedi lä bufii wejei, bä ma nomaö wei ma cui, bä nia cudio fe yadio.
43011026	Bä demi lä cublai bä lä cuinö, wale a̦ bejedi bufiije ja, bä nomaö mlaicätä. ¿Ö̦jö tawä? ¿Wale a̦ bejedi bufii cule? —a cuma.
43011027	Abinaja Marta e cuma. —Awei, bada tä. Bäfä a̦ bejedi bufii. Yai Bada tänö a shömabä a lä yaileno wei a lä cui, ö̦jö cafä wa waiquiwä. Yai Bada tä Ijilubö wa e, bita jamö wa wa̦fa juu lä wäyäno wejei —e cuma.
43011028	Einaja a fa culunö, bä fääshä María a nacaö mö alayoma. Abinaja e wajado cuma. —Tä a̦ lä wäyäö wei a waloquei lä cufe. Cafä wa nacaö tai —e cuma.
43011029	A wa̦ fa ji̦lilänö, yedu María a jocädaliyoma, Jesús nijamö a juu showadaobä.
43011030	Bedaniateli bä shabonobö jamö, Jesús a yafinomi showawä. Martanö a mö lä bamaleno wei jamö, ö̦jamö a yanöcöo juoma.
43011031	¿Ö̦jö tawä? María yedu a fa jocädalunö, a sibolayofälöma. A nofi ojode tabeje, yafi jamö a ca̦i lä loono wejei bä judio lä cuinö a juu dalalemaje. “A nomawä maquebobeje jamö a ö̦cödayobä”, a nofi fa tabojenö, bä yaua showalayofälöma.
43011032	Ö̦jö däjä, Jesús a lä cuono wei jamö, María e fa ajedeblalunö, a dalalema. A fa dalalönö, bei a cotä jamö a möfe bolanö, a wa̦ fama. —Bada tä. Eja wa yai cuo fa cunoja, a̦iwä a bufi nö mlaobö mlai —e cuma.
43011033	María a ma cuinö, a ca̦i lä juno wejei bä judio ma cuinö, Lasalo a nomöa bluca bomaje. Bä bufi nö bleaaö fa dalalönö, Jesús a bufi nofi jushublaoma.
43011034	Abinaja a cuma. —¿Wedi jamö wama a nomawä maquequema? —Jabo, tä a̦ wäyäle —bä cuma—. Wa tä möblaabä.
43011035	Jesús a ö̦cöma.
43011036	A ö̦cöma cudeenö, abinaja judio bä cuma. —¿Ö̦jö tawä? A malä nofimano wei —bä cuma.
43011037	Ö̦jö ma cui, abinaja ai bä cuu mö feduoma. —A jubäbö lä cuono wei, a mamocu lä jalomaleno wei, ö̦jö a waiquiwä. ¿Wedi tabä Lasalo a ma cui, a bayeliblanomi, a nomaö mlaobä?
43011038	Ö̦jö däjä, Jesús a bufi nofi jushublaa fa co̦icunö, a nomawä lä maquebono wejei täca jamö, a ajedeblaliyoma. Maa maca bada cuoma. Maa ai manö maca fe laoma.
43011039	Abinaja Jesúsnö bä nowa tama. —Maa ma da blajamalöje —bä nowa tama. Inaja a cuu ja, Marta a wa̦ lämoma, bä a̦iyobö e bufi lä mlaqueno wei a lä cui. Abinaja e cuma. —Bada tä. Tä ni ji̦tali waiquiwä cätä. A nomawä maquea lä waiquile, 4 tä mö didi cublou waiquia —e cuma.
43011040	Abinaja Jesús e cuma. —Wale a̦ bejedi bufii ja, Yai Bada wa tä doblao dablaö wä. ¿Inaja bäfä nowa tanomi daanö, ö̦jö lä? —e cuma.
43011041	Inaja a cuma yalo, ma blajaa fe yadimalemaje. Ö̦jö däjä, Jesús a mö fa nonoicunö, abinaja a cuma. —Fabe. Cafänö wale a̦ ji̦liaö ja, ya bufi doblao.
43011042	Showadi wale a̦ shino lä ji̦liaö wei, ya tä daö waiquiwä ma cui, ei bä ublaa lä ajedele bä bufi jaducublobä ya wa̦. Cafänö wale lä shömöleno wei, tä a̦ yai bejedi bufibeje —a cuma. Inaja a cuu fa balöonö, a wa̦ i̦cali falayoma. —¡Lasalo! ¡Fäyämö a da fabo!
43011044	A lä nomalayono wei, a demi jocädou fa co̦lonö, a faa showalayoma. Bei imicö ma cui, bei mamicö ma cui, camishi acadafu bänö a o̦camaoma. Ai cäcönö a mö jo̦yao mö feduo showaoma. Jesúsnö a nabä shimöquema. —A da cushäblalöje, a jubä —a cuma.
43011045	Ö̦jö cudeenö, Lasalo a lä taamano wei tä fa dalalöjenö, María a ca̦i lä juno wejei bä judio bluca mö feduwä lä cuinö, Jesús a wa̦ bejedi bufilemaje.
43011046	Ö̦jö ma cui, ai bä mö feduwä lä cui, faliseo bä bada nijamö bä jua showalayoma. Jesús a lä cuaano wei tä a̦ wäquemaje.
43011047	Ö̦jö cudeenö, nofi bäyäalewä blowäjäwä bä lä cuinö, faliseo bä mö ca̦i feduwä lä cuinö, bada bä yododoblamalemaje, bä a̦ wayobä. Abinaja bä nowa tayoma. —¿Wedinaja bämacö yai cuaabä, ö̦jö lä? Yai Bada e nö nia fa ö̦jöböamonö, quiji a lä cuinö, tä nö lä quilijii bluca tä wawämadii.
43011048	Bäma a ja̦amaimi ja, jödödöwä bänö a wa̦ bejedi nia bufiije. “Ei a waiquiwä”, bä fa cunö, bä shi nia dou. Ö̦jö däjä, Lomateli bänö bämalecö nabä nia waloyoluuje. Yai Bada etä yafi nia wa̦liaöje. Judio bämalecö mö nia ca̦i watäblaöje —bä nowa tayoma.
43011049	Ö̦jö ma cui, cama ai a wa̦ bada fama, Caifasi a wa̦fa lä cuono wei. Nofi bäyäalewä ö̦jö a bada cuoma, ö̦jö däjä. Abinaja bä nowa tama. —Uo. Wiisibö ma cui wamacö bufi nofi jaducubloimi dodijiwä yai.
43011050	Wamacö nia yai lä bayeliblamou wei, wama tä daimi. Täbä bluca waicaö mlaobeje, moli a lä cui a shämou ja, ö̦jö tä dodijidawä waiquiwä. Judio bämacö mö bluca watäblamou showadao mlaobä —bä nowa tama.
43011051	Cama a bufi lä cuu weinaja, a wa̦ bädao cuonomi. Nofi bäyäalewä ö̦jö däjä a bada läoma cudeenö, ö̦jö nijamö Yai Bada a wa̦no tamou ja̦tooma. Judio bä bluca bayeliblamobä, Jesús a nia shämou lä läono wei, ö̦jö tä a̦fa yai wäyäö ja̦tooma.
43011052	¿Ö̦jö tawä? Cama judio bä bayeliblamou ayaobä mlai. Yai Bada bei ijilubö ebä bälöblawä lä shedequeblai, bä co̦amodayobä a nia shämoma, Yai Bada bei ijilubö moli ebä cuobä.
43011053	Inaja bä nowa tayoma yalo, Jesús a shäbeje tä nofi cadidibomaje. A nia yai lä taamano wejei tä ja, bä a̦ showadi wayoma.
43011054	Inaja a nofi washuamaje yalo, judio bä nija Jesús wawädowä a juu mlaa showadaaliyoma. Judea tä ulifi jamö a cuo bufio fa mlacunö, ulifi bloque tä ajede jamö a juu nomöjöoma, Eflaini ebä nodiwä ulifibö jamö. Ö̦jamö cama ebä lä nocamabono wei bä ca̦i yanöcöblaoma.
43011055	Yai Bada a waiteli lä jayuano wei, judio bänö a nofi nia co̦camoaö jaödao co̦omaje. Ö̦jö cudeenö, bluca bä lä bälöjöi Jelusale jamö bä juma. Bä iyaö showao mlao däjä, bä nia dodijidablamou balöoma, Moisesinö tä tamaö lä bufino weinaja showawä.
43011056	Ö̦jamö Jesús a dayäamaje. Yai Bada etä yafi jamö bä ublajalanö, bä wa̦liyoma. —Cafä ¿wedinaja wa bufi cuu dodijia cube? Bämacö iyabä jamö, ¿Jesús a juu mlai daanö? —bä cuma.
43011057	¿Ö̦jö tawä? Nofi bäyäalewä blowäjäwä bä ma cuinö, faliseo bä bada ma cuinö, ö̦jö bänö täbä nowa bluca taö waiquiomaje. Jesús a dablaö bädaoje ja, cama bä yömölaö showadaobeje bä a̦ fama, a juwäamaö showadaobeje.
43012001	Bei. Yai Bada a waiteli lä jayuano wei, 6 tä mö jalu cublou däjä tä nofi nia co̦camoaö co̦omaje. Bä iyaö showaa mlai ja, Bedaniateli bä nijamö Jesús a waloa balöquedayoma. Ö̦jamö Lasalo a bälöoma, Jesúsnö a demi jocädamaö lä co̦layono wei a lä cui.
43012002	Ö̦jamö Jesús a ca̦i iyabeje, bä yododama. Martanö nii bä bablaaö cuaama. Bä iyabä bä lä loono wei jamö, Lasalo a ca̦i cuoma.
43012003	Ö̦jö däjä, Maríanö toubä nö lä cle̦deli wei toubä besi fa dälänö, Jesús mamicö fe löblalema. Toubä nowa blucao dodijioma. Cama suwä fe̦ta ucunö, mamicö ca̦i ya̦jöblaö nocalayoma. ¿Ö̦jö tawä? Mamicö fe löblaö ja, a yafi nö cle̦deli jödödöblaliyoma.
43012004	Ö̦jö ma cui, Juda Icaliode a wa̦ läblaliyoma. Jesúsnö bä lä nocamabono wei ai e cuo mö feduoma, a nia lä nomojoliano wei a lä cui. Abinaja a cuu dicooma.
43012005	—Fei toubä nowa bluca fe balojowä. Ö̦jö lä toubä ja, ¿wedi tabä blada 300 bä däanomi, bä lä jo̦li wei bä yai bayeliblamobä? —a cuma.
43012006	Inaja a lä cuno wei a lä cui, bä lä jo̦li wei bä nofi jalujubou yalo a wa̦ cuonomi. Showadi a tomömoma yalo a wa̦ li cuoma. Cama bä bladabö talö yefiboma yalo, bä shino doaö ja̦tooma.
43012007	Abinaja Jesúsnö a nowa tama. —A suwä wasö dijä. Toubä shee lä jäblalufe toubä tabobä, wale nomawä maquebobeje jamö, wale jölöcaö co̦obä.
43012008	Bä lä jo̦li wei bä lä cui, cafä wamacö nijamö showadi bä nia malä cudio wei, wama bä bayeliblabä. Ö̦jö ma cui, camiyä ya yai nia cudiomi —a nowa tama.
43012009	Bedaniateli bä nijamö Jesús a jo̦wa cuoma yalo, Jelusale jamö bä judio lä co̦camono wei bä lä cui, Bedania jamö bä lobe aa balölayofälöma. Jesús a shino möbeje mlai. Lasalo a ma cui, ö̦jö a ca̦i möö bufi doblaomaje, Jesúsnö a jo̦wa demi jocädamaö lä co̦layono wei a lä cui.
43012010	Ö̦jö cudeenö, nofi bäyäalewä blowäjäwä bä lä cuinö, Lasalo a nofi ca̦i washuaö mö feduo showadaomaje, a shämobä.
43012011	¿Ö̦jö tawä? Lasalo a demi lä jocädamaleno wei tä nowanö, Jesús nija bä bufi mö blucablou fa nomöjölonö, judio bä blucanö a bejedi malä bufileno wejei.
43012012	Ö̦jö tä fena ja, bä iyaö ca̦i co̦camobä bä bluca lä yododano wei bä lä cuinö, Jelusale jamö Jesús a wa̦fa juu ji̦lilemaje.
43012013	Ö̦jö cudeenö, jai lasha si jenabä cuwä jenabä fa däabodujenö, bä a̦ noshi fa jalilaimadunö, Jesús a nabä aa mö balayomaje. Abinaja bä cufälöma. —¡Yai Bada a nofi shino yai da doablaje! Bada a wa̦nö a lä juimi, ¡ö̦jö a shino yai bayeliblamobä a! ¡Isaeli nodiwä bäma ecö nija a Bada läobä a! —bä cuma.
43012014	Jesúsnö bulo a ji̦ima fa dälänö a döcäquema, a befi ca̦i jubä, Yai Bada etä a̦ oni lä cuu weinaja showawä. Abinaja tä a̦ cuu.
43012015	Sionoteli wamacö. Bä quili dijä. Bulo a ocalo ja a döcälanö, ¡cafä wamacö nija a Bada läobä, a juu lä cuimi! ¿Ö̦jö tawä? Einaja tä a̦ cuu.
43012016	Ö̦jö tä lä cublaliyono wei tä ja, cama ebä lä nocamabono wei ebä bufi jaducublou showadaonomi. Ö̦jö ma cui, fedu jamö Jesús a lä doblaquedayono wei däjä, Yai Bada etä a̦ oni jamö, a wa̦fa lä wäyämono wei, tä a̦ nofi jaducudaö jälayomaje. Yai Bada etä a̦ oni jamö, a wa̦fa bluca wäyäö lä balöono wejeinaja, a yai bejedi taamamaje. Ö̦jö tä ja, bä bufi yai jaducublou jälayoma.
43012017	¿Ö̦jö tawä? Lasalo a nomawä lä maquebono wejei jamö, Jesúsnö a demi famaö lä co̦ono wei däjä, bä mamo bluca lä showaono wei bä lä cuinö tä a̦fa wäyädimaje.
43012018	Ö̦jö bä a̦ fa ji̦liläjenö, bluca bänö Jesús a nabä co̦camoaö mö baomaje, Yai Bada e nö ö̦jöböamobä, a nö lä quiliano wei tä a̦ ji̦lilemaje yalo.
43012019	Ö̦jö däjä, abinaja faliseo bä nowa tayoma. —Tä da möblaaje. Bäma a nö ja̦amabimi waiquiwä. Bluca bä lä bälöblai bänö, a bufii waiquiweje —bä nowa tayoma.
43012020	Jelusale jamö bä iyaö ca̦i co̦camobä bä lä juno wei bä nija, clieco bä ca̦i co̦yocomoma. Yai Bada nija bä möfe bolanö, a wa̦fa ca̦i nia Bada doblao fa tajenö, bä juma.
43012021	Ö̦jö lä bä shominö, Besaidateli Felipe nija bä icuquema, Calilea tä ulifi jamö a Felipe lä bälöono wei nija. Abinaja a nowa tamaje. —Tä a̦ wäyäle —bä cuma—. Jesús yama a möö ojode.
43012022	Andrés nija Felipe a wa̦ faö fa balöonö, Jesús nija cäcöbö fa junö, a yömölaböma.
43012023	Jesús abinaja a cuu mö feduoma. —Ya lä yanowamöblaleyoluno wei ya lä cui, Yai Bada tänö wale nia doblao dablamaö. Tä cublou ajedewä waiquia lä cule— a cuma.
43012024	Cama a nia lä taamamono wei tä a̦fa wäyäö ja, abinaja a cuu nomöjöoma. —Cafä wamacö nija ei ya wa̦ lä cui, bejedi lä ya wa̦. Mashita jamö, nii mo befi ca̦i lä quei wei, dude mo cuo däjä, mo nia cauu showadaomi. Mo nia yami blao. Wa̦lidiwä mo fa cublalunö mo shino caulayou. Mo fa caulunö, moli mlai, bluca mobä nia yädäo.
43012025	Inaja showawä, yanowamö bä ma cui, eja bä demi nia lä cudio wei tä ja, bä bufi mö lä blucao wei bä lä cui, bä ba̦limi nia cuodayoimi. Eja bä demi nia lä cudio wei tä ja, bä bufi mö blucao lä mlai bä lä cui, ö̦jö bä nia shino ba̦limi cuo ayao.
43012026	Wale a̦ juaö lä ojodao wejei bä lä cui, camiyä nija bä nocaobä ö̦jö bä li. Camiyä ya cuobä jamö, ö̦jö bä nia shino cuo. Wale a̦ juaö lä ojodao wejei bä lä cui, Fayänö bä nofi nia dodijidawä tamabou —a cuma.
43012027	Abinaja Jesús a cuma. —Ya bufi nofi jushublaa lä cule. ¿Wedinaja ya yai cubä? “Fabe. Fei däjä ya nö nia lä bleaaö wei tä ja, ¿wale noshi da umabo”, ya e cubä daanö? Ma, inaja ya taamamobä, ya malä waloqueyoluno wei —a cuma.
43012028	Ö̦jö däjä, Yai Bada nija abinaja a cuma. —¡Fabe! —a cuma—. Cafä a shino yai doblao da damolalu. Einaja a cuu ja, fedu jamö a culanö a wa̦ bädaliyoma. —Ya doblao damoa waiquilaliyoma. Ya nia ca̦i doblao dablamou co̦o —a cuma.
43012029	Bä bluca lä co̦caono wei bänö, a wa̦ fa ji̦liläjenö, ya̦lu a wa̦ bufimaje. Ai bä lä cui, abinaja bä cuu mö feduoma. —A̦jele anö a wa̦ wayomaö lä cufe —bä cuma.
43012030	Jesús abinaja a cuma. —Camiyä ya bufi jaducublobä a wa̦ cuonomi. Cafä wamacö bufi yai jaducublobä a wa̦ julayou lä cufe.
43012031	Fei däjä Yai Bada tänö yanowamö täbä nia jömaö. Fei däjä fecula bada a nö nia bleaamaö, bita jamö a lä nosiemou wei a lä cui.
43012032	Camiyä ya lä cui, ya befi ca̦i nia i̦tao. Ö̦jö däjä, bluca bä lä bälöblai, camiyä nija ya bä nia ajedamaö —a cuma.
43012033	¿Ö̦jö tawä? A shämobä, a nia yai lä taamano wejei tä jömabä, a wa̦ li cuoma.
43012034	Bä bluca lä co̦caono wei bä lä cui, abinaja bä cuma. —Yai Bada yama tä a̦ oni daö. A shömabä a lä yaileno wei a lä cui, a nia jo̦wa cudio. ¿Ö̦jö tawä? Wa lä yanowamöblaleyoluno wei wa lä cui, ¿wedi tabä wa befi ca̦i a̦fa i̦tao li wäyämamou dicoo? ¿Wedi jamö a lä cui, bei wa wa̦fa yanowamöblou li taö, ö̦jö lä? ¿Cafä mlai daanö? —bä cuma.
43012035	Abinaja Jesúsnö bä nowa tama. —Cafä wamacö nija lobe tä shi̦i cublaa. Ei tä shi̦i cua lä showale däjä, bä da cadidofälö, mö didi tä ja wamacö shi wa̦lia dicoicu. Tä mö didiobä jamö bä lä juu wei, bä mojodili ca̦i juu.
43012036	Cafä wamacö nija ya shi̦i cua lä showale däjä, wamale a̦ bejedi da bufi, tä wacacaobä jamö wamacö lä cuo wei, wamacö yai cublobä —bä nowa tama. Einaja bä nowa fa talöfälönö, shomi jamö a cua showalayofälöma, a dablaö mlaobeje.
43012037	Täbä mamo showao däjä, bejedi lä Jesús a nö quiliama. Yai Bada e nö ö̦jöböamobä, tä nö lä quilijii tä bluca ma wawämano wei ma cui, a wa̦ bejedi bufinomije.
43012038	¿Ö̦jö tawä? Yai Bada a wa̦no wäyälewä Isaia a wa̦ bejedi cublobä, ö̦jö lä tä li cuoma. Abinaja tä a̦ cuu. Tä a̦ wäyäle. Yama tä a̦ lä wäyäö wei, tä a̦ bejedi bufiimije. Cafä Bada wa nö lojode ö̦jöböamobä tä ma cule ma cui, bä bufi jaducubloimi. Einaja tä a̦ cuu.
43012039	¿Ö̦jö tawä? Tä a̦ bejedi bufibeje, bä cuonomi waiquiwä. Yai Bada a wa̦no wäyäö ja, Isaia a lä cuno weinaja showawä. Abinaja tä a̦ cuu.
43012040	Jai bä mamo casö miblawä, Yai Bada tänö bä tablamalema. Bä bufi ca̦i jifumaboma, tä lä dablaö wejei tä nö ö̦jöböaö mlaobeje. Bä bufi yai jaducublou mlaobä. Bä demi cudiobä, Yai Bada nija bä bufi mö yabajadou mlaobä. Einaja tä a̦ cuu.
43012041	¿Ö̦jö tawä? Jesús a nia lä doblaodayou wei a daa showalalema yalo, Isaianö a wa̦fa wäyäö balöoma.
43012042	Inaja tä ma cuono wei ma cui, bada bä ca̦i bluca ma cuinö, Jesús a wa̦ bejedi bufia fe yadilemaje. Ö̦jö ma cui, faliseo bä nö bada quili fa tajenö, wawädowä bä a̦ nö wäonomi, judio bä yododabä yafi jamö bä coyocamabou mladou mlaobeje.
43012043	¿Ö̦jö tawä? Yai Bada nija mlai, yanowamö täbä nija bä a̦fa nia dodijidawä lä tamou wei tä ja, bä bufi mö yai blucao dicooma.
43012044	Jesús a wa̦ i̦cali faö ja, abinaja a cuma. —Wale a̦ bejedi lä bufii wejei bä lä cuinö, camiyä wale a̦ bufii ayaomije. Wale lä shömöleno wei a ma cui, ö̦jö lä a wa̦ bejedi ca̦i bufii showaweje.
43012045	Camiyä wale lä dablaö wejei bä lä cuinö, wale lä shömöleno wei a ma cui, ö̦jö a ca̦i dablaö waiquiweje.
43012046	Cowa wacö shi̦i lä culenaja ya shi̦i cuobä, bita jamö ya waloqueyoluma, wale a̦ bejedi lä bufii wejei bä bluca lä cui, tä mö didiobä jamö bä shi wa̦lio mlaobä.
43012047	’Ai bänö wale a̦ ma ji̦liaö wejei ma cui, wale a̦ nofi cadidiboimije ja, ö̦jö bä lä cui ya bä nia jömaö showadaomi. Yanowamö ya täbä jömaö showadaobä, bita jamö ya juno malä mlai. Ya täbä jucäabä, ya yai juma.
43012048	Wale lä waii wejei, wale a̦ juaö lä mlajei bä lä cui, obi bä nia yai jömamou. Tä lä jödödöblole däjä, wale a̦ lä waileno wejei ya wa̦ showawänö, bä nia jömamou.
43012049	Camiyä ya bufi lä cuu weinaja ya tä a̦ wäyäö bädao malä mlai. Fayänö wale lä shömöleno wei a showawä lä cuinö wale nosiemaö ja ya wa̦. Cama a wa̦nö ya wa̦ cadidou.
43012050	Yai Bada tänö tä tamaö lä bufii wei tä ja bä cadidou ja, ba̦limi bä nia cuo. Ö̦jö ya tä daö cudeenö, Fayänö tä a̦ wäyämaö lä bufii wei, ya tä a̦ li wäyäö —a cuma.
43013001	Yai Bada a waiteli lä jayuano wei tä nofi nia co̦camoaö jaödao co̦omaje. Bä Fö̦ö e nijamö a nia co̦o lä jaödaono wei, Jesúsnö tä daö waiquioma. Ei tä bita tabi nia feiaö co̦oma. Cama ebä bita jamö lä cule, bä showadi lä nofimadino wei, bä nofimaö mladonomi. A waicobä jamö ma cui bä nofimaö fe yadio showaoma.
43013002	Bei. Simón bä ijilubö Juda Icaliode a lä cui, fecula bada anö a bufi taamaö waiquioma, bä weyade lä iyano wei däjä. Jesús a nia nomojoliama.
43013003	Jesús a lä cuinö, jödödöwä täbä lojodobobä, bä Fö̦ö enö Bada a yai tablamaö lä waiquilayono wei tä daö waiquioma. Yai Bada nija a cuo lä balöono wei tä ca̦i daö showaoma. Ö̦jö nijamö a nia lä co̦o wei tä ca̦i.
43013004	Ö̦jö tä daö waiquioma yalo, bä weyade iyabä jamö a fa ublalonö, cäcö lä feyacabono wei cäcö fa jayublalönö, cäcö casömalema. Ö̦jö däjä, täbä lä wejemamou wei cäcö a̦yoa majölema.
43013005	Madofi a jobocowä jamö ubä fa lölänö, cama ebä lä nocamabono wei bä mamicö yaluu ja, bä nabä jaba quequema. Bä mamicö fa yaludanö, cäcö lä a̦yobono wei cäcönö, bä mamicö ya̦jödaö nocamou showadaoma.
43013006	Simón Pedro nija a icua fa majöicunö, Pedro a wa̦ lämoma. —Bada tä. Camiyä wale mamicö yalubä yami —a cuma.
43013007	Jesús a wa̦ juoma. —Ei ya tä lä tale tä ja, fei däjä wa bufi jaducua ma mlale ma cui, wale nia lä taamaö wejei tä cublou balölayono wei ja, ö̦jö däjä wa bufi nia jaducublou nomöjöo —e cuma.
43013008	—Ma. Camiyä wale mamicö nia yaluimi —Pedro a cuu co̦oma. Jesús abinaja e cuma. —Bäfä yaluimi ja, camiyä nija wa nia yädäomi —e cuma.
43013009	Ö̦jö däjä, abinaja Simón Pedro a cuma. —Bada tä. Inaja wa cuu ja, bei ya mamicö bädawä mlai, bei ya imicö ca̦i da yalulu, bei ya fe ca̦i —a cuu nomöjöoma.
43013010	Abinaja Jesús e cuma. —A ya̦lömou lä waiquilayono wei a jödödöwä au waiquiwä. Bei mamicö nia shino ya̦lömou co̦o. ¿Ö̦jö tawä? Cafä wamacö au waiquiwä ma cui, moli ai wamacö lä cui a shino aumi —e cuma.
43013011	A nia lä nomojoliano wei a malä dano wei. Ö̦jö cudeenö, “Moli ai wamacö lä cui a shino aumi”, a cuma.
43013012	Bä mamicö yalua fa jödödöblalönö, cäcö lä feyacabono wei cäcö co̦a fa co̦lunö, bä lä iyano wei jamö a loa co̦quema. Abinaja bä nowa tama. —Fei bämacö lä taamafe tä ja, ¿wamacö bufi jaducua culawä?
43013013	Wamale a̦fa jayumaö ja, “Tä a̦ wäyäle”, wamacö cudou. “Bada tä”, wamacö ca̦i cudou, ¿ö̦jö tawä? Wamacö bejedimou. Ö̦jö ya malä cui.
43013014	Wamale nofi lä Badabou wei ya ja lä, ya tä a̦ ca̦i lä wäyäö wei ya ja lä, wamale nia owäbou. Cafä bämacö mamicö yaluu lä cuaafenaja, cafä wamacö ma cui, wamacö taamayou mö feduobä wamacö.
43013015	Wamale owämabä ya tä malä tafe, cafä bämacö taamaö lä cuaafenaja wamacö taamayou mö feduobä.
43013016	’Cafä wamacö nija ei ya wa̦ lä cui, bejedi lä ya wa̦ —bä nowa tama—. Bada a lä cui a nofi tabou mlaoje däjä, cama ebä nofi nia tabou ayaomi. Inaja showawä, bä lä shömaö wei a lä cui a nofi tabou mlaoje däjä, bä lä shömamou wei bä nofi tabou ayao mlajeicätä.
43013017	¿Ö̦jö tawä? Bämacö lä yömölale tä ja, wamacö bufi fa jaducuicunö wamale a̦ juaö ja, wamacö bufi nia yai doblalou.
43013018	’Cafä bluca bämacö a̦fa wayoaimi —Jesús a cuu co̦oma—. Iba ya bä lä yaileno wei, ya bä daö. Tä nia lä cublou wei tä lä cui, Yai Bada etä a̦ bejedi wawäblou bufio yalo, tä nia li cublou. Abinaja tä a̦ oni cuu. Camiyä nija a showadi lä iyano wei a lä cuinö wale nomojoliaö nomöjöa lä cule. ’Einaja tä a̦ cuu. ¿Ö̦jö tawä?
43013019	Tä cublou showaa mlai ja, bämacö yömölaö balöa lä cule, tä bejedi cublou däjä wamacö bufi yai möblobä. Ya wa̦fa showadi lä wäyämamou wei, wamale a̦ bejedi bufibä.
43013020	’Cafä wamacö nija ei ya wa̦ lä cui, bejedi lä ya wa̦. Ya bä lä shömaö wei bä lä cui, dodijidawä bä co̦blamaöje ja, camiyä ma cui wale dodijidawä co̦blamaö mö feduoje. Inaja showawä, camiyä dodijidawä wale lä co̦blamaö wejei bä lä cuinö, wale lä shömöleno wei a ma cui, ö̦jö a dodijidawä co̦blamaö mö feduoje —a cuma.
43013021	Einaja Jesús a fa culunö, a bufi nofi fa jushublaonö, cama a wa̦fa wäyämou shalilioma. —Cafä wamacö nija ei ya wa̦ lä cui, bejedi lä ya wa̦. Ya jolemoimi. Cafä wamacö ai a lä cuinö wale nia nomojoliaö—a cuma.
43013022	Jesúsnö bä lä nocamabono wei bä lä cui, “Ö̦jö a wa̦fa yai wayoaö daanö”, bä bufi cunomi yalo, bä wäyäcu möyou cuaama.
43013023	¿Ö̦jö tawä? Jesúsnö bä lä nocamabono wei ai e lä cui sho cäcöbö jö̦cöjöoma, a yai lä nofimano wei e lä cui sho.
43013024	Jesús nija ö̦jö a ajedeoma yalo, bei imicönö Simón Pedronö a wa̦limaö bufima. Abinaja e cublaloma. —Wa wa̦ fa ji̦lilänö yamalecö da yömöla. ¿Wedi jamö a lä cui, bei a wa̦fa yai li taö? —a cuma.
43013025	Ö̦jö cudeenö, Jesús nija a loo lä jö̦cöjöono wei a lä cui, abinaja e cuma. —Bada tä. ¿Wedi jamö a lä cuinö bei wa nia jömaö dodijio?
43013026	Abinaja Jesús e cuma. —Ei nii ya fa ödäblalönö, ya e nia lä jöböaö wei, ö̦jö lä a waiquiwä —e cuma. Ö̦jö däjä, nii a fa ödäblalönö, Juda nija a jöböquema, Simón Icaliode bä ijilubö e lä cui nija.
43013027	Nii a fa dälänö, cama nija Sadanasi a lucäa showadalayoma. Abinaja Jesús e cudaliyoma. —Wa tä nia lä taö wei, fei däjä tä taö da showadao —e cudaliyoma.
43013028	¿Ö̦jö tawä? Bä iyabä jamö bä lä loono wei bä lä cui, Jesús a lä cuno wei tä ja, bä bufi jaducuonomi.
43013029	Judanö blada bä talö yefiboma yalo, abinaja ai bä bufi cuma. “Bämacö iyabä, nii bä luluamaö bufii”, bä bufi cuma. Abinaja ca̦i. “Bä lä jo̦li wei bä dobäbä, a shömaö lä cule”, ebä bufi ca̦i cuu yacläoma.
43013030	¿Ö̦jö tawä? Nii a fa dälänö, Juda a siboa showadalayoma. Tä mö dödöoma.
43013031	Juda a siboa waiquilayofälöno wei ja, abinaja Jesúsnö bä nowa taa jelema. —Fei däjä ya lä yanowamöblaleyoluno wei ya lä cui, ya nia doblao dablamou. Ya lä cuaaö wei tänö Yai Bada ya nia ca̦i doblao dablamaö.
43013032	¿Ö̦jö tawä? Yai Bada ya doblao dablamaö ja, cama Yai Bada tänö camiyä ya lä yanowamöblaleyoluno wei ya lä cui, wale nö nia ca̦i doblao ö̦jöböamaö showadao.
43013033	’Ijiluyä wamacö —a cuu co̦oma—. Cafä wamacö nija lobe ya cublaa lä cule. Wamale nia dayäö. Judio bä nija ya lä cuno weinaja, cafä wamacö ma cui, bämacö nowa taö co̦a lä cule. Ya nia lä cuo wei jamö, wamacö juu daomi.
43013034	Cafä wamacö nija ya tä tamaö lä bufii wei, ya tä a̦ dude wäaö lä cule. Bä da nofimayo. Cafä bämacö nofimaö lä waiquilenaja, inaja showawä, bä nofimayou da cuo.
43013035	Wamacö yai lä nofimayou wei tänö, camiyä nija wamacö lä nocao wei, bluca täbä nija wamacö nö nia yai ö̦jöböamou —a cuma
43013036	Abinaja Simón Pedro e cuma. —Bada tä. ¿Wedi jamö wa nia yai juu? Jesús abinaja a cuma. —Ya nia lä juu wei jamö, fei däjä wa yauo daomi. Ö̦jö ma cui, obi wa nia shino juu nomöjöo —e cuma.
43013037	Pedro abinaja e cuma. —Tä a̦ wäyäle. ¿Wedi tabä wale li yaumabou showadaomi? Cafä bäfä bayeliblabä, ya shämobä tä ma cui ja, ya ojodaa lä cule —e cuma.
43013038	Abinaja Jesús e cuma. —¿Bei wa shämou ojode daanö? Cafä nija ei ya wa̦ lä cui, bejedi lä ya wa̦. Cadala a wa̦ faö showao mlao däjä, 3 wale nofi nia jole jole mojodubou cuo —e cuma.
43014001	Jesúsnö abinaja bä nowa tama. —Bä bufi nofi jushublao dijä. Yai Bada tä a̦ shino bejedi da bufije. Camiyä wamale a̦ bejedi ca̦i da bufi.
43014002	Fayä e yafi jamö, täbä nia lä bälöo wei bä yano bluca. Inaja tä cuo mlao fa cunoja, ya tä a̦ nö wäyäbö mlai. Ö̦jamö lä wamacö bälödiobä, bämacö yanobö nia dodijidabladayou.
43014003	Cafä wamacö bälöobä, ya tä dodijidablaö fa balölonö, bämacö nabä nia juimaö. Camiyä ya cuobä jamö wamacö cuo mö feduobä, bämacö nia co̦ablaö.
43014004	Ya nia lä juu wei jamö, wama yo daö waiquia —a cuma.
43014005	Tomás abinaja e cuma. —Bada tä. Wa nia lä juu wei jamö yama tä daimi. ¿Wedinaja yama yo li daö cuobä?
43014006	Abinaja Jesús a cuma. —Camiyä ö̦jö ya yoca waiquiwä. Bejedi tä lä cui, ö̦jö ya ca̦i. Täbä ba̦limi cuobä, ö̦jö ya showawä. Camiyä nija bä juu lä mlai, Fayä nija bä waloo daomi.
43014007	Camiyä wamale daö ja, Fayä wama a ca̦i daö waiquiwä. ¿Ö̦jö tawä? Fei däjä wama a yai daö. Wama a möö waiquiwä —a cuma.
43014008	Felipe abinaja e cuma. —Bada tä. Faafä a da jömöba, “Inaja lä waiquiwä”, yamacö cubä.
43014009	Abinaja Jesús e cuma. —Felipe. Cafä wamacö nija ya nö ma dedeale ma cui, ¿wale daimi showawä tawä? Camiyä wale lä möö wejei bä lä cuinö, Fayä a möö waiquiweje. ¿Wedinaja wa bufi li fa cunö, “Faafä a da jömöba”, bei wa li cuu cule?
43014010	Fayä nija ya lä cule, camiyä nija Fayä a ca̦i lä cule, ¿wama tä a̦ bejedi bufii yailawä? Cafä wamacö nija ya tä a̦ lä wäyäö wei, camiyä ya wa̦ bädawämi. Fayä ya wa̦no wäyäö. Ya ma cuaaö wei ma cui, camiyä nija Fayä a yai culanö, ö̦jönö tä taö.
43014011	Fayä nija ya lä cule, camiyä nija Fayä a ca̦i lä cule, tä a̦ bejedi da bufije. Ö̦jö lä yafäcö. ¿Ö̦jö tawä? Camiyä wamale a̦ bejedi bufii ma mlai ma cui, ya tä bluca lä taö wei tänö, bä bufi jaducua fe da yadiicu, wamale a̦ bejedi bufii fe yadiobä.
43014012	’Cafä wamacö nija ei ya wa̦ lä cui, bejedi lä ya wa̦ —a cuu co̦oma—. Wale a̦ bejedi lä bufii wejei bä lä cuinö, Yai Bada ya mayo wawämaö lä cuaaö weinaja bä nia cuaaö mö feduo. ¿Ö̦jö tawä? Fayä nija ya co̦o yalo, bä nia yai cuaaö.
43014013	Camiyä ya wa̦nö, wamacö nö bayeli nacao ja, wama tä nacaö lä bädao wei tä ma cui ja, bämacö a̦ nia juaö, Fayä ya doblao dablamabä.
43014014	¿Ö̦jö tawä? Camiyä ya wa̦nö, wamacö nö bayeli nacao lä bädao wei tä ma cui ja, ya tä nia taö —Jesús e cuma.
43014015	Jesús a wa̦ faö co̦oma. —Wamale nofimaö ja, ya tä tamaö lä bufii wei wama tä nofi nia cadidibou.
43014016	Fayä nija cafä bämacö nö bayeli fa nacalänö, cafä wamacö nija Bayeliawä ai a nia shömaö. Ö̦jönö wamacö ca̦i nia cuo shi wa̦lii.
43014017	Yai Bada tä Bufi lä cui, ö̦jö lä ya tä a̦fa taö, tä a̦ bejedi lä wäyäö wei. Yanowamö täbä lä cuinö, tä nö ö̦jöböaimije yalo, tä ca̦i daö fa mlacujenö, tä a̦ waibouje. Ö̦jö ma cui, cafä wamacönö wama tä li daö. Wamacö ca̦i malä cule. Cafä wamacö nija tä nia yai cuo cadidio.
43014018	’Bämacö ma daquei wei ma cui, bämacö nö nia beblalamaimi —a cuma—. Bämacö nabä nia juu co̦imaö.
43014019	Tä nö dedeblou mlai ja, yanowamö täbänö wale nia dablaö co̦o ma mlajei ma cui, cafä wamacönö wamale nia shino yai dablaö. Camiyä ba̦limi ya cua waiquia yalo, inaja showawä wamacö nia ba̦limi cuo mö feduo.
43014020	Ö̦jö däjä, wamacö bufi nia yai jaducublou. Fayä nija camiyä ya lä cule, wama tä nia daö wawädoo. Camiyä nija cafä wamacö lä cule, wama tä ca̦i nia daö. Cafä wamacö nija camiyä ya cua mö lä fedule tä ca̦i.
43014021	’¿Ö̦jö tawä? Ya tä tamaö lä bufii wei tä nofi lä cadidibou wejei bä lä cuinö, ö̦jö bä lä cuinö wale yai nofimaöje. Wale lä nofimaö wejei bä lä cui, Fayänö bä nia nofimaö mö feduo. Camiyä ya ma cuinö ya bä nia ca̦i nofimaö. Ö̦jö bä nija ya nia dablamou —a cuma.
43014022	Jesús nija Juda ai a lä cui a wa̦ fama, Juda Icaliode mlai. Abinaja e cuma. —Bada tä. ¿Wedi tabä afä yamacö lä cui nija wa nia shino li dablamou ayao? ¿Wedi tabä yanowamö täbä nija wa nia dablamoimi? —e cuma.
43014023	Abinaja Jesús e cuma. —Wale lä nofimaö wejei bänö, wale a̦ nofi nia cadidibouje. Fayänö bä nia nofimaö. Ö̦jö bä nija yafäcö nia walooyoluu, yafäcö bälödiobä.
43014024	Wale nofimaö lä mlajei bänö wale a̦ nofi cadidiboimije. ¿Ö̦jö tawä? Cafä wamacö nija ya tä a̦ lä wäyäle, camiyä ya wa̦ bädawämi, Fayänö wale lä shömöleno wei ya wa̦no taö.
43014025	’Cafä wamacö nija ya cua showalanö, ei ya tä a̦ bluca wäyäö waiquia —a cuma—.
43014026	Ö̦jö ma cui camiyä ya wa̦nö, Fayänö Bayeliawä a nia shömaö, cama a Bufi showawä lä cui. Ö̦jö a lä cuinö, bluca tä lä cule tä ja wamacö nia yömölabodii juo. Cafä wamacö nija ya tä a̦ bluca lä wäyäno wei tä a̦ ja, wamacö bufi nia jaducuamaö juo.
43014027	’Dodijidawä wamacö cuo juobä, bufi yanöcöwä tä ja bämacö dobäö lä cule. Camiyä ya bufi yanöcöwä lä culenaja wamacö bufi cuo mö feduobä. ¿Ö̦jö tawä? Yanowamö täbänö täbä bufi yanöcömabou daomije. ’Tä nia lä cublou wei tä ja, bä bufi nofi jushublao dijä —a cuma—. Bä quili dijä.
43014028	Ya nia lä co̦o wei, ya nia obi ca̦i juu lä co̦o wei, cafä wamacö nija ya wa̦fa wäyämou waiquia. Wamale yai nofimaö fa cunoja, Fayä nija ya nia lä co̦o wei tä ja, wamacö bufi nö yai doblalobö wei. Ö̦jö a shino yai Bada malä cui.
43014029	¿Ö̦jö tawä? Tä cublou showao mlao däjä, fei bämacö nowa taö balöa lä cule. Tä yai cublou däjä wamale a̦ bejedi bufibä.
43014030	’Bei —a cuma—. Fei däjä bämacö a̦ wayomadibä tä cuami waiquiwä. Fecula bada a ajeo lä cule, ei tä ulifi jamö a lä nosiemou wei a lä cui. Cama nija camiyä ya nosiemamoimi.
43014031	Fayänö wale lä nosiemaö wei tä ja ya li yai cadidou, yanowamö täbä bufi jaducublobä. Fayänö wale lä nofimaö wei tä dablabeje. ¿Ö̦jö tawä? Bei. Bämacö da jufälö —a cuma.
43015001	Jesús a wa̦ faö co̦oma. —Fayä ficali etäca jamö, camiyä too bei ya toto colo yai. Uba comi bä lalobä, too totobä lä dodijidablaö wei, ö̦jo Fayä bei a.
43015002	Ai ya totobä boco lä cui jamö, uba bä laloimi. Ö̦jö totobä boco nia bloque joyamou. Ai ya totobä boco lä cui jamö, uba bä ma faö wei ma cui, totobä fa aublalönö totobä nia boco ola joyaö, uba bä bluca yai fabä.
43015003	Cafä wamacö lä cui nija ya tä a̦ lä wäyäno wei tä a̦nö, wamacö aublamoa waiquilayoma, wamacö yai dodijabä.
43015004	’Camiyä nija bä yanöcöwä da cuicu —a cuma—, cafä wamacö nijamö ya lä culenaja showawä. Colo toto jamö totobä boco shadiomi ja, uba bä ca̦i nia faimi waiquiwä. ¿Ö̦jö tawä? Inaja showawä, camiyä nija wamacö yanöcöwä cuomi ja, cafä wamacö nija dodijidawä tä nia wawäbloimi.
43015005	Camiyä bei ya toto colo, ¿ö̦jö tawä? Cafä wamacö lä cui, bei ya totocu boco. Camiyä nija bä lä yanöcöo wei bä lä cui, cama bä nija ya ca̦i yanöcölanö, ö̦jö bä nia dodijaö. Ö̦jö bä lä cuinö, uba bä dodijidawä lalou lä culenaja, bluca tä nia dodijidawä wawämaö cuoje. Camiyä nija bä yanöcöomi ja, bä dobloimi malä waiquii.
43015006	Camiyä nija bä yanöcöwä cuo lä mlai, totobä boco fa manöblalönö, totobä boco fäö lä culenaja bä nia taamamou. ¿Ö̦jö tawä? Ö̦jö däjä, totobä boco fa dolalöjenö, cowa wacö jamö totobä shäyäblaaöje, totobä ö̦shöbä.
43015007	’Camiyä nija wamacö yanöcöwä cuo ja, showadi wamale a̦ nofi ca̦i jaducubou ja, camiyä nija wamacö nö bayeli nacao lä bädao wei tä ma cui ja, wamacö a̦ nia juamou —a cuma—.
43015008	Wamacö showadi lä dodijaö wei tänö, camiyä nija wamacö lä nocao wei tä nia dablamou. Ö̦jö däjä, Fayä a wa̦fa ca̦i nia doblao tamou.
43015009	Fayänö camiyä wale nofimaö lä culenaja, bämacö nofimaö cuwä mö feduwä. Bämacö lä nofimale tä ja bä da yanöcöicu.
43015010	Wamale a̦ nofi cadidibou ja, bämacö lä nofimale tä ja wamacö nia yanöcöo. Fayä ya wa̦ nofi cadidibolanö, camanö wale lä nofimale tä ja ya e yanöcöwä lä culenaja showawä.
43015011	’Camiyä ya bufi doblalou lä culenaja wamacö cuo mö feduobä, bämacö yömölaö lä cule —a cuma—. Wamacö bufi shino yai doblalobä.
43015012	Ya tä taamaö lä bufii wei, ei ya wa̦. Bä da nofimayo, ö̦jö lä, camiyänö bämacö nofimaö lä culenaja showawä.
43015013	Cama nofi ebä bayeliblabä a shämou lä läo wei a lä cui, ö̦jö a yai nofi fe balojowä.
43015014	Ya tä taamaö lä bufii wei wama tä taö ja, iba nofi lä wamacö.
43015015	’Bada a wa̦ juamobä bä lä cui, a bayeliblabeje bä li tabou —a cuma—. Bada a lä cui, cama a nia yai lä cuaaö wei, ö̦jö bä nija tä a̦fa nia wäaimi. Bä ojodamou buobä cäbä. Ö̦jö cudeenö, camiyä ya lä cuinö, “Ya wa̦ juamobä cäbä”, bämacö nofi fei däjä tabou bäami. Ma, “Iba ya bä nofimaö lä dodijile cäbä”, bämacö nofi yai tabou majöa lä cule. Fayä nija ya tä a̦ bluca lä ji̦lileno wei wama tä a̦ daö mö feduobä, ya tä a̦ bluca wäa malä waiquiqueno wei.
43015016	’Cafä wamacönö camiyä wamale yaianomi —a cuma—. Ma, camiyänö cafä bämacö yai yailema. Bämacö nia fa shömanö, bämacö cadidialalema, nii bä wawäblou lä culenaja, cafä wamacö ma cuinö, dodijidawä wama tä wawäblamaö cuobä. Wama tä dodijidawä lä wawäblamaö wei tä lä cui tä mladou mlai ja, tä cudalodibä. Inaja wamacö cuaaö ja, camiyä ya wa̦nö, Fayä nija wamacö nö bayeli nacao lä bädao wei tä ma cui ja, Fayänö wamacö nia dobäö.
43015017	¿Ö̦jö tawä? Bämacö yai taamaö lä bufii weinaja, ei ya wa̦ waiquiwä, wamacö nofimayobä, ö̦jö lä —Jesús a cuma.
43015018	Abinaja Jesús a cuu co̦oma. —Yanowamö täbänö wamacö nofi wa̦libouje ja, bä bufi da jaduculu. Camiyä wale nofi wa̦libou balöoma cudeejenö, inaja showawä wamacö nofi wa̦libou cuo nomöjöoje.
43015019	Yanowamö täbä bufi lä cuaablalou weinaja wamacö bufi cuaaö mö feduo fa cunoja, wamacö nö shino nofimabö wejei. ¿Ö̦jö tawä? Yanowamö ai täbä lä culenaja wamacö cuo ma balöono wei ma cui, iba wamacö cuo nomöjöobä, bämacö yailema. Ö̦jö cudeenö wamacö nofi wa̦libouje.
43015020	’Cafä wamacö nija ya lä cuno wei, tä a̦ nofi da jaduculeje. Bada a lä cui a nofi tabou mlaoje däjä, cama ebä nofi nia tabou ayaomije. ¿Ö̦jö tawä? Camiyä wale nö bleaamaö waiquiaje ja, inaja showawä, cafä wamacö nö nia ca̦i bleaamaö mö feduoje. Camiyä wale a̦ nofi cadidibou waiquiaje ja, inaja showawä, cafä wamacö a̦ nofi nia ca̦i cadidibou cuo mö feduoje.
43015021	Ö̦jö ma cui, wale lä shömöleno wei a daimije yalo, iba wamacö cudeenö wamacö nia inaja taamaö dodijioje.
43015022	’¿Ö̦jö tawä? —a cuma—. Yanowamö ya bä nowa tabä ya waloo mlao fa cunoja, bä nö wa̦lidiwä jömamobö mlai. Ö̦jö ma cui, fei däjä bä a̦fa mojodi tamobä, tä yai cuami.
43015023	Wale nofi lä wa̦libou wejei bä lä cuinö, Fayä a ma cui a nofi ca̦i wa̦libou mö feduoje.
43015024	Cama bä nijamö tä nö lä quilijii ya tä bluca wawämaö mlao fa cunoja, bä nö wa̦lidiwä jömamobö mlai. Ö̦jö ma cui, ya lä cuaano wei tä ma dalaleno wejei ma cui, wale nofi wa̦libou fe yadioje. Fayä a ma cui, a nofi ca̦i wa̦libou mö feduoje.
43015025	Moisesi tä a̦ oni lä tabou wejei sibä jamö, tä a̦ lä cuole tä a̦ bejedi wawäblou bufio yalo bä li cuaaö. Abinaja tä a̦ cuu. No mlai ja wale nofi wa̦libomaje. ’Einaja tä a̦ cuu —Jesús a cuma—.
43015026	¿Ö̦jö tawä? Ö̦jö ma cui, Fayä nijamö Bayeliawä a lä culadi, cafä wamacö nija ya nia shömadayou, tä a̦ bejedi lä wäyäö wei a lä cui. Fayä nija a culanö eja a waloo däjä, wale a̦fa nia wäyäö.
43015027	Cafä wamacö ma cuinö wamale a̦fa wäyäbä wamacö li. Ya bä jaba lä yömölano wei däjä, camiyä nija wamacö cudio fa showaonö, wamacö cua showaa malä cule.
43016001	Abinaja Jesús a cuu co̦oma. —Ei ya tä a̦ bluca lä wäyäle, wamale nofi lä mölabou wei, wama tä mladamaö mlaobä ya wa̦.
43016002	Judio bänö wamacö nia joyaöje. Bä yododabä bä yafi jamö wamacö nia coyocomabou co̦daaimije. Ö̦jö bädao mlai, abinaja bä bufi ca̦i nia cuu dicoo. “Ei bä lä cui ya bä shäö ja, jai Yai Bada ya yai bayeliblaö ya nia cuaaö”, bä bufi nia cuu dicoo.
43016003	Camiyä wale daimije yalo, Fayä a ca̦i daimije cudeenö, bä nia inaja cuaaö.
43016004	’Bämacö yömölaö balöa lä cule. Inaja cama bä yai cuaaö däjä, ya bä a̦fa lä wäyäfe wama tä a̦ nofi jaducubobä. Jaba däjä inaja bämacö nowa taö showadaonomi. Bämacö ca̦i nia cudioma yalo, ya wa̦ faö jaöonomi. Fei däjä, wawädowä bämacö nowa taö lä cule.
43016005	Abinaja Jesús a cuma. —Ö̦jö ma cui, wale lä shömöleno wei a lä cui nijamö, fei däjä ya nia co̦o ma cui, ya nia yai lä juu wei jamö wama tä wa̦liimi.
43016006	¿Ö̦jö tawä? Cafä wamacö nija ei ya tä a̦ wäyäö yalo, wamacö bufi yai wa̦lidiwä jödödöwä.
43016007	Wamacö bufi ma wa̦lidii ma cui, wamale a̦ da ji̦lilä. Bejedi lä ya wa̦. Ya nia lä co̦o wei tä ja, wamacö nia yai bayeliblamou. Ya co̦o mlao fa cunoja, cafä wamacö nija Bayeliawä a nö waloobö ma mlai ma cui, ya co̦o däjä, cafä wamacö nija ya nia shömadayou.
43016008	Ö̦jö a yai waloyoluu däjä, yanowamö täbä bufi nia taamaö, tä lä wa̦lidii tä nö ö̦jöböabeje. Tä lä dodijidai tä ca̦i. Wa̦lidiwä talewä bä nia lä jömamou wei, tä nö ca̦i ö̦jöböabeje.
43016009	’¿Ö̦jö tawä? —a cuma—. Camiyä wale a̦ bejedi bufiimije yalo, Bayeliawänö tä nö nia wa̦lidiwä ö̦jöböamaö.
43016010	Camiyä ya yai lä dodijaö wei tä ja, bä bufi nia ca̦i jaducublamaö. Ya dodijama yalo, Fayä nijamö ya fa co̦lunö, wamale nia dablaö co̦daaimi.
43016011	Yai Bada tänö täbä nia lä jömaö wei tä ja, Bayeliawänö täbä bufi nia ca̦i jaducublamaö. Bita jamö a yai lä nosiemou wei a fecula bada lä cui, ö̦jö a jömöbou malä waiquile.
43016012	’Cafä wamacö nija ya tä a̦ nia lä wäyäö wei, bluca ya tä a̦ tabou ma showale, fei däjä wamale a̦ nö yai ji̦liabimi —a cuma—.
43016013	Yai Bada tä Bufi waloyoluu däjä, bejedi tä a̦ jamö wamacö nia lulubou. Cama Bayeliawä a bufi lä cuu weinaja, a wa̦ nia faö bädaomi. Fayä nija tä a̦ bluca lä ji̦liaö wei tä a̦ nia yai wäyäö. Tä nia lä cublou wei, cafä wamacö nija tä a̦ nia ca̦i bluca wäwämaö.
43016014	Bayeliawä a lä cuinö, camiyä wale nia doblao dablamaö. Camiyä wale a̦ fa ji̦lilänö, cafä wamacö nija tä a̦ nia malä wawämaö wei.
43016015	Fayänö tä a̦ bluca lä tabole, iba tä a̦ li waiquiwä yalo ya wa̦. Ö̦jö cudeenö, “Camiyä ya wa̦ fa ji̦lilänö, cafä wamacö nija tä a̦ nia wawämaö”, ya malä cufe.
43016016	’Tä nö dedejeblou mlai ja, wamale nia möö mladou. Tä nö dedejeblou co̦o däjä, wamale nia shino dablaö co̦o —a cuma.
43016017	Cama ebä lä nocamabono wei ai ebä lä cui, abinaja bä nowa tayoma. —¿Wedinaja a bufi li fa cunö, einaja bämalecö nowa li taö cufe? Tä nö dedejeblou mlai ja, bäma a nia jo̦wa dablaö mladou. Tä nö dedejeblou fa co̦lonö, bama a nia jo̦wa shino dablaö co̦o. “Fayä nijamö ya co̦o yalo”, a ca̦i lä cufe, ¿wedinaja a bufi li fa cunö, bei a wa̦ li? —bä nowa tayoma.
43016018	Abinaja bä nowa ca̦i tayoma. —¿Wedinaja a cuu bufio yalo, “Tä nö dedejeblou mlai ja”, a li cuu cufe? Bäma a wa̦ ji̦liblaimi waiquiwä —bä nowa tayoma.
43016019	A wa̦lii bufi lä doblaono wejei Jesúsnö tä daö waiquioma yalo, abinaja bä nowa tama. —Bämacö nowa lä tafe tä a̦ ja, ¿wamacö wa̦liyo da culanö? Abinaja ya cuma. Tä nö dedejeblou mlai ja, wamale nia dablaö mladou. Tä nö dedejeblou co̦o däjä, wamale nia shino dablaö co̦o. ¿Ö̦jö tawä?
43016020	Cafä wamacö nija ei ya wa̦ lä cui, bejedi lä ya wa̦. Wamacö bufi nia jo̦liblou. Cafä wamacö lä cui, wamacö nia yai ma ö̦cöö wei ma cui, yanowamö täbä bufi nia bluca doblalou. ¿Ö̦jö tawä? Wamacö bufi ma jo̦liblaliyo wei ma cui, wamacö bufi nia dodijidablou co̦o.
43016021	’¿Ö̦jö tawä? —a cuma—. Suwä a lä cuinö ijilu a ninibou däjä, a nö bleaaö. Bä ijilubö e tablabä etä cublou waiquia cudeenö, a nö yai bleaaö. Ö̦jö ma cui, bä ijilubö e fa tablalönö, a nö lä bleaano wei tä ja, a nofi jo̦lio majöomi. Bä ijilubö dude e wai tabou yalo, a bufi doblalou majöquei.
43016022	Inaja showawä, fei däjä wamacö bufi nia ma cublou wei ma cui, bämacö wäyäcu möyou co̦a yalo, wamacö bufi nia shino doblalou co̦o. Ö̦jö lä däjä, wamacö taamaö ma bälajei ma cui, wamacö bufi nia doblalou fe yadio.
43016023	’Ö̦jö däjä camiyä nija wamacö nia nacoimi —a cuma—. Cafä wamacö nija ei ya wa̦ lä cui, bejedi lä ya wa̦. Inaja tä cublou däjä, Fayä nija, camiyä ya wa̦nö wamacö nö bayeli nacao lä bädao wei tä ma cui ja, wamacö nia dobämou.
43016024	Fayä nija, camiyä ya wa̦nö wamacö nö bayeli nacaomi showawä. Bä da naco. Wamacö nö bayeli fa nacaonö, wamacö nia dobäö, wamacö bufi yai doblalou fe balojoobä —a cuma.
43016025	Abinaja Jesús a cuma. —Cafä wamacö nija ya tä a̦ wäyäö däjä, ya wa̦ faö yaclämou talei. Ö̦jö ma cui, ya wa̦ faö yaclämou mlai ja, wawädowä ya wa̦ nia lä faö wei tä cublou ajedewä waiquiwä. Fayä ya wa̦fa nia wawädowä wäaö.
43016026	Fayä ya wa̦fa wawädowä wäaö däjä, camiyä ya wa̦nö wamacö nö nia bayeli nacao. Ö̦jö däjä, camiyänö Fayä nija bämacö nia bayelimaimi. Ma, inaja tä nia cuomi.
43016027	Cama Fayä a showawä lä cuinö wamacö malä nofimaö wei. Camiyä wamale nofimaö yalo, Fayänö wamacö nofimaö. Fayä nijamö ya cuoma ya lä waloqueyoluno wei wama tä a̦ bejedi bufii yalo, wamacö nofimaö.
43016028	Fayä nijamö ya culanö, bita jamö ya waloqueyoluma. Fei däjä ei bita ya tabi fa feicönö, Fayä nijamö ya nia co̦jamöö —a cuma.
43016029	Jesúsnö bä lä nocamabono wei, abinaja bä cuma. —Ja̦o. Fei däjä wa wa̦ faö yacläablalou mlai ja, wawädowä wa wa̦ faö.
43016030	Cafänö jödödöwä wa tä daö nö mlawä. Fei däjä, ö̦jö yama tä daö. Wa wa̦lii showao ma mlajei ma cui, cama bä bufi lä cuu wei, wa tä daö waiquiwä. Ö̦jö lä tänö yamacö bufi yai taamamou lä cule. Yai Bada nijamö wa cuoma wa lä waloqueyoluno wei tä lä cui, ö̦jö yama tä a̦ bejedi yai bufii lä cule —bä cuma.
43016031	—¿Ö̦jö tawä? —Jesús a cuma—. ¿Wamale a̦ bejedi bufii dodijia culawä, ö̦jö lä?
43016032	Wamale nia lä daaö wei tä nia cublou. Tä cublou waiquia lä cule. Wamacö nia sheleleblamodayou. Cafä wamacö yafibö jamö wamacö nia co̦oblou. Ö̦jö ma cui, ya yamimi. Fayänö wale ca̦i cua lä cule.
43016033	Camiyä nija wamacö culanö, wamacö bufi yanöcöo fe yadiobä ya wa̦. Bita jamö wamacö cua showalanö, wamacö nö nia ma bleaamaö wejei ma cui, bä bufi nö da wa̦lojoicu. Bita jamö a lä nosiemou wei a nija ya nö wa̦loblou waiquilayoma —a cuma.
43017001	Inaja Jesús a fa culunö, fedu jamö a mö fa nonoicunö a wa̦ fama. —Fabe, Fabemi. Wale taamaö lä bufio wei, fei däjä tä cublou waiquia lä cule. Ijilufä wale doblao da damalalö, cafä bäfä ca̦i doblao dablamaö mö feduo showadaobä.
43017002	Jödödöwä ya täbä juwäbobä, Bada wale malä tablamaleno wei, camiyä nija wa bä bluca lä jöböbeno wei, ba̦limi ya bä tablamabä.
43017003	Cafä Yai Bada wa bejedi cua lä ayale wa daöje ja, camiyä Jesucristo wale lä shömöleno wei wale ca̦i daö mö feduoje ja, ö̦jö tänö bä nia ba̦limi cuo.
43017004	Bita jamö ya cua showalanö, camiyä nija wa tä tamaö lä bufino wei, ya tä jödödöblalema. Inaja ya lä cuaano wei tänö, cafä bäfä doblao damalalema.
43017005	Fabe. Cafä wa lä cule jamö camiyä wale doblao da damalalö. Bita wa tablaö showao mlao däjä, cafä sho bäfäcö doblao lä cuono weinaja showawä.
43017006	’Fabe —a cuma—. Ei bita jamö afä wa bä lä tabono wei, camiyä nija wa bä jöböbema. Wa bä lä jöböbeno wei bä nija, cafä bäfä damalalema. Wa wa̦ nofi cadidibouje.
43017007	Cafänö wale lä dobäö wei tä lä cui, fei däjä tä daöje. Cafä nija showadi ya dobämou.
43017008	Cama bä nija, cafä bäfä a̦no malä wäyäno wei. Wa wa̦no ji̦liamaje. Cafä nijamö ya cuoma ya lä waloqueyoluno wei tä lä cui, ö̦jö tä bejedi ca̦i daöje. Cafänö wale lä shömöleno wei tä ma cui, ö̦jö tä a̦ ca̦i bejedi bufiije.
43017009	’Ö̦jö ya bä nö bayeli nacaö lä cule —a cuma—. Yanowamö ya täbä nö bayeli nacaö ma mlai ma cui, cafänö wa bä lä jöböbeno wei, ö̦jö ya bä shino yai bayelimaö. Afä bä malä cui.
43017010	Iba bä bluca lä cule, afä bä li. Inaja showawä, cafänö wa bä nofi lä ibabole, iba bä ca̦i waiquiwä. Ö̦jö bänö wale doblao dablamaöje.
43017011	Fei däjä, ei bita a lä cui ya nia daaö. Iba bä cuo juo däjä, cafä nijamö ya nia co̦o. ’Fabe. Cafä yami wa yaia —a cuma—. Cafä sho bäfäcö moli lä culenaja bä molio mö feduobä, bä da nowama. Cafä wa lojodenö wa bä nowamabä, camiyä nija wa lojode lä wäyämono wei tä showawä lä cuinö.
43017012	Ö̦jö ya bä ca̦i cuo showao däjä, camiyä nija wa lojode lä wäyämono wei tä showawänö, ya bä nowamadima. Ya bä noshi umaboma. Dodijidawä bä cua lä cule. A nomabä, moli a cuo lä showadaono wei a lä cui, ö̦jö a shino wa̦lidiblaliyoma. Cafä wa wa̦no oni jamö, tä a̦ lä cuu weinaja tä bejedi wawäblou bufioma yalo, ö̦jö tä li cublaliyoma.
43017013	’Ö̦jö ma cui, fei däjä cafä nija ya co̦o —Jesús a cuma—. Camiyä ya bufi doblalou lä culenaja, bä bufi doblalou cuo mö feduobä, eja ya cuo showao däjä ya tä a̦ bluca wäyäö.
43017014	Iba bä nija bäfä a̦no wäyäö ja, bä shomiblaliyoma. Yanowamö täbänö bä nofi wa̦libouje, cama bämi cudeenö. Camiyä ya shomi lä culenaja, iba bä cuwä mö feduwä yalo, bä nofi li wa̦libouje.
43017015	’Bita jamö iba bä lä cublai wa bä co̦aö showadaobä ya nacoimi —a cuma—. Ma. Fecula bada a yai lä wa̦lidii a lä cui nija wa bä noshi yai umabobä ya wa̦.
43017016	Yanowamö täbänö bä nofi taboimije. Cama ebämi. Bä li shomi, camiyä ya shomi lä culenaja showawä.
43017017	Afä dodijidawä bä cuobä, bejedi tä a̦nö bä da yaimacö. Cafä wa wa̦ lä cui, ö̦jö bejedi lä tä a̦ waiquiwä.
43017018	Yanowamö täbä nijamö camiyä wale lä shömöleno weinaja, cama bä ma cui, ya bä ca̦i shömöa mö fedulema.
43017019	Iba ya bä bayeliblabä, cafä nija ya jöböamou. Afä bejedi tä a̦ fa ji̦liläjenö, afä bä dodijidawä yaiobä.
43017020	’Fei iba bä waiquiwä lä cui, ya bä nö bayeli nacaö ayaomi —a cuma—. Cama bä a̦nö wale a̦ nia bejedi lä bufiaö wejei, ö̦jö ya bä nö ca̦i bayeli nacaö.
43017021	Jai moli bä bluca cublobä ya wa̦. Fabe. Camiyä nija cafä wa lä culenaja, cafä nija camiyä ya cua mö lä fedulenaja, inaja showawä camiyä bäfäcö nija ö̦jö bä cuo mö feduobä. Ö̦jö bämacö bluca cublobä. Inaja lä bämacö lä cuaaö wei tänö, yanowamö täbä bufi jaducublobä ya wa̦. Cafänö wale lä shömöleno wei tä lä cui, tä a̦ bejedi bufiabeje.
43017022	’Cafänö wale lä doblaamaö weinaja, camiyänö iba ya bä ca̦i doblao taamaö mö feduoma, cafä sho bäfäcö moli lä culenaja, ö̦jö bä moli cublou mö feduobä.
43017023	Cama bä nija ya culanö, camiyä nija cafä wa ca̦i cuobä. Ö̦jö däjä, cama bä ma cui, moli dodijiwä bä ca̦i cuo mö feduo showaobä. Yanowamö täbä bufi jaducublobä. Cafänö eja camiyä wale lä shömöleno wei wale dabeje. Cafänö camiyä wale lä nofimalenaja, iba wa bä nofimaö mö lä feduo wei tä lä cui, ö̦jö tä ca̦i dabeje.
43017024	’Fabe —a cuma—. Camiyä ya cuobä jamö, iba wa bä lä jöböbeno wei bä ca̦i cuo mö feduobä ya nacou, wale doblao dabladayobeje. Cafänö wale nofimama yalo, ei bita a colo cua showaa mlai ja, wale doblamabou lä showaono wei, wale dablabeje.
43017025	’Fabe, cafä wa lä cadidou wei wa. Yanowamö täbänö wa daö ma mlajei ma cui, camiyänö bäfä daö. Iba bä lä cuinö, eja wale lä shömöleno wei, wale ca̦i daöje.
43017026	Fei bä nija cafä bäfä damalalema. Inaja showawä, bäfä nia dablamaö cuo showao, cafänö wale lä nofimaö weinaja, yanowamö täbä nofimaö cuo mö feduobeje. Cama bä nija ya yai cuobä —a cuma.
43018001	Einaja Jesús a fa culunö, cama ebä lä nocamabono wei ebä ca̦i falayoma. Sedono u jamö bä ca̦i fa bucaduicufälönö, ö̦jamö lä ficali täca lä blaono wei jamö, bä ca̦i wawäblaliyoma.
43018002	Jesúsnö bä lä nocamabono wei, ö̦jamö lä bä ca̦i juu yaimoma yalo, Judanö täca ca̦i daö waiquioma, a nia lä nomojoliano wei a lä cuinö.
43018003	Judanö täca dama cudeenö, Jesús a nabä jubeje bä fa nacalänö, bä ca̦i ayofälöma. Lomateli ai bä sodado coyocomoma. Yai Bada etä yafi jamö bä lä läono wei ai bä ca̦i. ¿Ö̦jö tawä? Nofi bäyäalewä blowäjäwä bänö bä shömölemaje, faliseo bä bada ca̦inö. Cowa wacöbä shi̦i cuobä täbä däaquemaje. Wacöbä ca̦i ji̦ibomaje. Bä ishobä täbä ca̦i showabou showadaomaje.
43018004	Ö̦jö däjä, a nia lä taamano wejei tä daö waiquilanö, Jesús a wawäblaliyoma. Bä mö fa bamalänö, abinaja bä nowa tama. —¿Wedi jamö a lä cui, bei wama a nabä li juu cuimi?—bä nowa tama.
43018005	—Nasaleteli a wa̦fa Jesús lä cule —bä cuma. —Camiyä ö̦jö lä ya —Jesús a cuu showadaoma. Ö̦jö bä nija Juda a ublao coyocooma, a lä nomöjoliano wei a lä cui.
43018006	Jesús a lä cui, “Camiyä ö̦jö lä ya”, a cuu ja, a nabä lä juno wejei bä lä cui, bä quilili wäcäcäolaliyoma.
43018007	Ö̦jö däjä, Jesús a wa̦ faö co̦oma. —¿Wedi jamö a lä cui, wama a li dayäaö? —a cuu co̦oma. —Nasaleteli a wa̦fa Jesús lä cule —bä cuu co̦oma.
43018008	Jesús abinaja a cuu mö feduoma. —Camiyä ö̦jö lä ya. Ya cuu malä waiquiofe. Camiyä wamale nabä yai juu yalo, ei bä lä cui bä juwäma dijejä —a cuma.
43018009	A cuu lä balöono wei tä a̦ bejedi wawäblobä, a wa̦ li cuoma. Abinaja bä Fö̦ö e nija a lä cuno wei. “Wa bä lä jöböbeno wei bä lä cui, moli ma cui ya wa̦lidiblamanomi”, a lä cuno wei.
43018010	Ö̦jö däjä, Simón Pedro a lä cuinö, sibala a fa ucädalänö, a ishoa mö balayoma. Nofi bäyäalewä bada a wa̦ juamobä e nabä fa queicunö, jayu boco mashi lä cui jamö e yömöca baquequeblalema. Ö̦jö a nabä lä queono wei a lä cui, Maco a wa̦fa cuoma.
43018011	Pedro nija abinaja Jesús a cuu showadaoma, —Sibalafä a taa da co̦cu. Ya nö yai bleaabä, Yai Bada tänö tä däamaö lä ojode wei tä ja, ya noshi umlaobä ya malä mlai —a cuma.
43018012	Ö̦jö cudeenö, a nabä lä juno wejei bä lä cuinö, Jesús a juwäa showadalemaje. Sodado bä ca̦i lä cuono wei a bada ma cuinö, cama ebä ma cuinö, judio bä bada ma cuinö, Jesús a juwäa fa showadalöjenö, a bococu o̦cablalemaje.
43018013	Ö̦jö däjä, Anasi a bada nija a öböa balöquemaje. Nofi bäyäalewä, ö̦jö däjä a bada lä cuono wei a Caifasi lä cui nija a fecamamoma.
43018014	¿Ö̦jö tawä? Judio bä lä yömölano wei, ö̦jö Caifasi a li cuoma. Judio bä bluca waicaö mlaobeje, moli a shämou ja tä a̦fa dodijidawä lä tano wei a lä cui.
43018015	Simón Pedro a lä cui, Jesús nija a jäwäjäwä yauaö jäafälöma. Jesús nija ai a nocao mö lä feduono wei a sho. Ö̦jö ai a lä cui, nofi bäyäalewä a badanö a dama yalo, a jamabonomije. Ö̦jö bada e yafi je̦fa jamö a faa cadidilayoma, Jesús a lä öbölefälöno wejei jamö.
43018016	Ö̦jö a ma fafälöö däjä ma cui, bei yoca sibo jamö Pedro a ublao siboo juoma. Ö̦jö cudeenö, Jesús nija ai a nocao mö lä feduono wei a lä cui, nofi bäyäalewä bada anö a lä dano wei a lä cui, ö̦jö a siboa co̦layoma. Yoca lä jolemabou wei a suwä nija a wa̦ fa fanö, Pedro a famalema.
43018017	Ö̦jö däjä, yoca lä jolemabou a suwä lä cui, Pedro nija abinaja a cuma. —Ö̦jö Jesúsnö bä lä nocamabono wei, cafä ai wa e nofima. ¿Ö̦jö tawä? —Ma, ö̦jö yami —Pedro a cuma.
43018018	Tä si ajioma yalo, bada a wa̦ juamobä ebä lä cuinö, ö̦jamö bä lä läono wei bä ca̦i badanö, acanafu bä wacö fa jolacöjenö, bä bomou ca̦i ublajaoma. Ö̦jö bä ublajaobä jamö, Pedro a ca̦i bomobä a coyocooma.
43018019	Ö̦jö däjä, nofi bäyäalewä a bada lä cuinö, Jesúsnö bä lä nocamabono wei bä wa̦lima, tä a̦ lä wäyäno wei etä a̦ ca̦i.
43018020	Jesús abinaja e cuu mö feduoma. —Yanowamö täbä nijamö, wawädowä ya wa̦ shino faö talei. Judio bämacö yododabä yafi bä jamö ya tä a̦ shino wäyäö, Yai Bada etä yafi jamö ca̦i, judio bä bluca lä yododadii wei jamö. Moli ma cui, ya tä a̦ wäaö ja̦toonomi.
43018021	Wale a̦ lä ji̦lileno wejei bä lä cui nija wale a̦ yai da wa̦li, camiyä nija mlai. Ya bä nowa lä tano wei tä lä cui, cama bänö tä daöje —a cuma.
43018022	Inaja Jesús a cuu däjä, ö̦jamö bä lä läono wei ai a bada ublao lä ajedeono wei a lä cuinö, bei imicönö a si baiblalema. Abinaja e cuma. —Nofi bäyälewä bada a ma cui nija, ¿inaja bei wa e nia li cuu?
43018023	Abinaja Jesús e cuma. —Ya wa̦ faö wa̦lidiwä ja lä, tä lä wa̦lidii tä da jömöba. Ö̦jö ma cui, ya wa̦ cadidiwä waiquiwä ja, wale si baiblaö buobä tä cuami —e cuma.
43018024	Ö̦jö däjä, nofi bäyäalewä a bada Caifasi lä cui nijamö, Anasinö a bococu o̦cama shömöa nomöjölema.
43018025	Simón Pedro a bomou ca̦i ublao däjä, a wa̦lii co̦omaje. —Ö̦jö Jesúsnö bä lä nocamabono wei, cafä ai wa e nofima. ¿Ö̦jö tawä? —a cuma. A wa̦ jole mojodumou co̦o ja, abinaja a cuma. —Ma. Ö̦jö ya e mlaicätä —a cuma.
43018026	Nofi bäyäalewä a wa̦ bada juamobä ai e lä cui e a̦ fama, Pedronö yömöca lä baquequeblaleno wei e mashi lä cui. —Cafä wa lä cui, ¿Jesús sho ficali ca jamö bäfäcö dablanomi daanö?
43018027	Ö̦jö däjä, Pedro a wa̦ mojodumou fa co̦onö, yedu cadala a wa̦ nocablaliyoma.
43018028	Ö̦jö däjä, Caifasi e yafi jamö Jesús a ca̦i faa fa co̦löfälöjenö, Lomateli bada e yafi jamö a öböa fenalefälömaje. Ö̦jö ma cui, Lomateli bä shomi yalo, judio bänö bä nofi fa shamibojenö, u̦eshi jamö a ca̦i fanomije. Yai Bada a waiteli lä jayuano wei a nofi co̦camoaö co̦obä jamö, bä iyaö bufi doblaoma cudeenö, bä shamiaö bufionomi.
43018029	Ö̦jö cudeenö, cama bä nija Bilado a fa sibolunö, abinaja a cuma. —Ei a lä cui, ¿wedinaja a fa cuaanö, bei wama a wa̦fa li dobloimi taö? —a cuma.
43018030	Abinaja bä cuma. —Wa̦lidiwä talewä ei a cuo mlao fa cunoja, cafä nija yama a nö jöböabö mlai.
43018031	—A ca̦i juu da co̦lufälöje —Lomateli a bada Bilado cuma—. Wama bä dobloimi jömabä, afä Moisesi wama etä a̦ malä tabole. Abinaja judio bä cuma. —Yama a nia shäö lä showadao wei tä cuami. Tä a̦ läa. Lomateli wamacönö yamalecö malä wasöbole —bä cuma.
43018032	¿Ö̦jö tawä? Jesús a befi ca̦i nia lä i̦tamano wejei, cama a wa̦fa wäyämamou balöoma. Ö̦jö a wa̦ bejedi wawäblou bufio yalo, Lomateli a bada nija Jesús a jöböaö ojodaomaje.
43018033	Cama etä yafi jamö Bilado a faa fa co̦lunö, Jesús a nacamaö bufima. Abinaja e cuma. —Cafä ¿judio bada bei wa? —a cuma.
43018034	Abinaja Jesús e cuma. —Judio wale bada lä wa̦life, cafä wa bufi wedinajamou ja, ¿bei wa wa̦ cuo da cufanö? Ma, wale a̦ ji̦libou bäa ja, ¿bei wale wa̦lii cufe? —e cuma.
43018035	Bilado abinaja e cuma. —¿Camiyä judio ya daanö, ya bufi wedinajamobä? Cafä bäfä dobloimi jömabä, afä bä judio showawä ma cuinö wa bälaqueyolumaje. Nofi bäyäalewä bä blowäjäwä ma cuinö. ¿Wedinaja wa cuaaö dicooma? —e cuma.
43018036	Abinaja Jesús e cuma. —Bita jamö ya bada läobä yami. Yanowamö täbä nija ya bada läobä ya cuo fa cunoja, wale a̦ lä juaö wejei bä lä cui bä nö ishobö wei, judio bä nija ya jöböamou mlaobä. Ma, bita jamö bä bada lä nosiemou weinaja, ya bada cuobä yami —e cuma.
43018037	—Ö̦jö waiquiwä —Bilado e cuma—. Bada wa wa̦fa jilou malä waiquiofe. —Cafänö wale a̦fa shino bada jilaö lä cufe —Jesús e cuma—. Bejedi ya tä a̦ wawämabä ya oshe tablamolayoma. Inaja ya cuaabä ya bita jamö waloqueyoluma. Bejedi tä a̦ nofi lä yaibou wejei bä blucanö, wale a̦ ji̦liaöje —e cuma.
43018038	—¿Wedi bei tä a̦ li bejedi? —Bilado e cuma. Inaja a fa culunö, judio bä nija a faa co̦layoma. Abinaja bä nowa tama. —Jesús a doblou lä mlai ya etä daimi.
43018039	Ö̦jö ma cui, abinaja wamacö showadi cuaaö. Yai Bada a waiteli lä jayuano wei wama a nofi co̦camoaö co̦o däjä, afä ya fe lä lamabou wei moli wama a famaö bufio talei. ¿Ö̦jö tawä? Fei däjä, judio wamacö nija a bada cuobä a lä cui, ¿ö̦jö bei wama a jujeblamaö bufii cule?—bä nowa tama.
43018040	I̦cali bä a̦ faö co̦oma. —¡Miji mlai! ¡Balabasi a yai shino da cushäblalö! ¿Ö̦jö tawä? Ö̦jö Balabasi a lä cui, shomi bä madofibö lä lämadii wejei, ö̦jö a li cuoma.
43019001	Ö̦jö däjä, cama ebä nija, Biladonö Jesús a öböamaö bufima, a si yafelimabeje.
43019002	¿Ö̦jö tawä? Sodado bänö too totocö ca̦i mösöcöbö fa motoleblalöjenö, Jesús nija totocö yojoquemaje, bada bänö olo bä showadi yojobou lä cuaaö wejeinaja showawä. Ushi wacäjäwä cäcö labe ja, a jole jole ca̦i lucäa mö fedumalemaje.
43019003	Cama nija bä fa icublaanö, abinaja a nowa jole tamaje. —¡Bada tä! Judio bä nija wa bada lä läle, ¡dodijidawä wa bälödiobä! —a nowa jole tamaje. Inaja a nowa talajenö, bei bä imicönö, a si bluca baidamaje.
43019004	Bilado a siboa fa co̦lunö, abinaja judio bä nowa tama. —Bei. Cafä wamacö nija ya nia bälamaö co̦o, ya etä wa̦lidiwä dablaö lä mlai tä ja, wamacö bufi jaducublobä —bä nowa tama.
43019005	Ö̦jö däjä, mösöcö totocö yojobou showale, Jesús a ca̦i falayomaje. Ushi wacäjäwä cäcö ca̦i labe lucäbou showaoma. Biladonö a jömalanö, abinaja judio bä nija a cuma. —Bei. Fei a waiquiwä. A da dalalöje —a cuma.
43019006	Nofi bäyäalewä blowäjäwä bä lä cuinö, ai bä ca̦i bada lä cuinö, Jesús a fa dalalöjenö bä a̦ shi doa dicolayoma. —¡Fii balitama defi jamö a shino da basumacö! ¡A da basumacö! —¡Uo! —Bilado a cudaliyoma—. Cafä wamacö showawänö a da basucuduje, ö̦jö lä. A doblou lä mlai, camiyänö ya etä dablano malä mlai —a cuma.
43019007	Judio bä a̦ juo ja, abinaja Bilado a nowa tamaje. —Camiyä yamacönö, Moisesi yama etä a̦ tabou. Yama tä a̦ daö. Miji a lä cui, Yai Bada bei tä a̦fa Ijilubö jilou yalo, a nomabä a waiquiwä—a nowa tamaje.
43019008	Yai Bada bei tä a̦fa Ijilubö lä jilou wei, Biladonö tä a̦ fa ji̦lilänö, a yai quilia fe balojolaliyoma.
43019009	Cama etä yafi jamö a lucäa fa co̦lunö, Jesús a wa̦lii co̦oma. —Cafä ¿wediteli wa dodijiwä? —e cuma ma cui, Jesús e a̦ juonomi.
43019010	E a̦ juonomi yalo, abinaja e cuu nomöjöoma. —Camiyä nija ¿bei wa wa̦ juo mlaquei? Camiyä ya wa̦nö wa nia lä cushäblamou wei ya. Camiyä ya wa̦ showawänö, fii balitama defi jamö wa nia lä basuo wei ya —e cuma.
43019011	Jesús abinaja e cuma. —Camiyä wale nia lä taamaö wejei tä ja, wa lä läle wa lä cui, Yai Bada tänö wa lämabou mlao fa cunoja, wa nö läobö mlai. ¿Ö̦jö tawä? Cafänö wale shämaö ja, cafä nija tä nowa nia ma shadio wei ma cui, cafä nija wale lä jöböano wei a lä cui, ö̦jö etä nowa nia shino yai cuo —a cuma.
43019012	Ö̦jö a wa̦ fa ji̦lilänö, Biladonö a cushäblabä a wa̦ ma lojodoano wei ma cui, judio bä a̦ nö wa̦yäama. —Miji a lä cui wa cushäblamaö dicoo ja, Lomateli bada tä Sesa lä cui, wa nofimaimi waiquiwä. Bä a̦fa bada lä jilou wei bänö, Sesa a nofi malä wa̦libou wejei —bä cuma.
43019013	Ö̦jö bä a̦ fa ji̦lilänö, Jesús a wawäa co̦malema. Wa̦lidiwä talewä bä jömabeje, bada bä döcäobä täcö jamö Bilado a döcäquema. A lä döcäqueno wei tä ulifi lä cui, Maa mabä wei, tä a̦fa ulifi jilabouje. Ebleo bä caficö a̦ ja, Cabada tä a̦fa ulufi jilaö mö feduoje.
43019014	Ö̦jö tä fena ja, Yai Bada a waiteli lä jayuano wei a nofi nia yai co̦camoaö co̦omaje. ¿Ö̦jö tawä? Motoca a yo̦lolodayoma. Judio bä nija abinaja Bilado a cuma. —Cafä wamacö nija a bada läobä, fei a waiquiwä. ¡A da möje!
43019015	Bä a̦ i̦cali faö ja, abinaja bä cuma. —¡A befi ca̦i da i̦tamacö! ¡A befi ca̦i da i̦tamacö! ¡Fii balitama defi jamö a da basumacö! Bilado abinaja a cuma. —Cafä wamacö nija a bada läobä a lä cui, ¿fii balitama defi jamö, ya basuamabä a daanö? Nofi bäyäalewä blowäjäwä bä lä cui, bä a̦ juoma. —Yama a nofi badabobä, Lomateli bada Sesa a lä cui, ö̦jö a waiquiwä —bä cuma.
43019016	Ö̦jö däjä, fii balitama defi jamö a basuamabeje, ö̦jö bä nija Biladonö a noshi ö̦jödadalema.
43019017	Ö̦jö cudeenö, Jesús a ca̦i fa alujenö, a juma. A nia lä basuano wejei defi lä cui, camanö defi yalucua showalefälöma. Fe̦losi blaobä tä a̦fa ulifi lä cule jamö a ca̦i jumaje, ebleo bä caficö a̦ ja, Cocoda a wa̦fa lä jilabou wejei jamö.
43019018	Ö̦jamö lä, fii defi jamö a basuquemaje. Jesús a basua fa möamobalöjenö, ai cäcöbö ca̦i basua lu̦locua mö feduquemaje. Acasi boco mashi jamö ai a, jayu boco mashi jamö ai a, cäcöbö basua taaquemaje.
43019019	Jesús a lä basuono wei defi jamö etä a̦ oni shadiobä, Biladonö etä a̦ oniblamalema. Abinaja etä a̦ cuma. “Judio bä nija a bada cuobä, ei Nasaleteli Jesús a”, etä a̦ cuma.
43019020	Shabono ajede jamö Jesús a basuquemaje yalo, judio bluca bänö tä a̦ doblaö jayuamaje. Judio bä caficö a̦ ja tä a̦ oni cuoma. Lomateli bä caficö a̦ ca̦i ja. Clesiateli bä caficö a̦ ca̦i ja.
43019021	Judio bä nofi lä bäyäbou wejei bä blowäjäwä lä cuinö, ö̦jö tä a̦ oni fa möjenö, abinaja Bilado nija bä cuma. —“Judio bä nija a bada cuobä a”, tä a̦ oni nofi cuu lä dicoo wei. Inaja mlai. Abinaja tä a̦ oni yai cubä. “Judio bä nija a bada cuobä a wa̦fa lä jilou wei a”, tä a̦ yai oni cubä —bä cuma.
43019022	Bilado abinaja a cuma. —Ya tä a̦ lä oniblamalöfe, ö̦jö waiquiwä —a cuma.
43019023	Sodado bänö Jesús a fa basucöjenö, a lä didiono wei ebä camishi däalalemaje. Cama sodado 4 bänö bä nia fa tabojenö, bä shelelealalemaje. Labe ecö ca̦i. Ö̦jö ma cui, labe ecö lä cui, comadiwä cäcö diyäblamoa lä showadalayono wei cäcö cuoma.
43019024	Ö̦jö cudeenö, abinaja bä nowa sodado tayoma. —Bäma cäcö cacaö mlai ja, jömamodima a ja bämacö shino da wabäo, cäcö nia lä tabou wei a jömamobä —bä cuma. ¿Ö̦jö tawä? Yai Bada etä a̦ oni lä cule tä a̦ bejedi cublobä etä cuoma. Abinaja tä a̦ cuu. Ya lä didio wei cäcö shedequeblaleije. Ecö nia lä däablaö wejei bä nia fa jömamonö, madofi a ja, bä wabäo balöo. Einaja tä a̦ cuu.
43019025	Inaja bä sodado cuaaö showao däjä, Jesús a lä basuono wei defi cotä jamö, bei bä nöö e ublaoma. Bä nöö ai e ca̦i. Cleofa bä suwäbö María a wa̦fa lä cule a ca̦i. Madalateliyoma a wa̦fa María lä cule a ca̦i.
43019026	Jesúsnö bä nöö e dalalema. A lä nocamabono wei ai e lä cui, e ca̦i ublao ajedeoma, a yai lä nofimano wei e lä cui. Cäcöbö fa dalalönö, abinaja bä nöö e nija a cuu balöoma. —Nabe, nabemi. Ijilufä wa nofi nö lä tabobö weinaja, miji wa nofi nia tabou —a cuma.
43019027	Ö̦jö däjä, a lä nocamabono wei a lä cui nija abinaja a cuu nomöjöoma. —Bei. Naafä wa nofi nö lä tabobö weinaja, inaja showawä nayä wa nofi nia ca̦i tabou juo —a cuma. Inaja cäcöbö nowa fa talönö, a lä nocaono wei e lä cuinö, cama e yafi jamö a bälöobä, a nofi taa showadaalema.
43019028	Öjö däjä, tä bluca lä jödödöblaliyono wei tä fa dalalönö, a wa̦ Jesús fama. Yai Bada etä a̦ oni jamö tä a̦ lä cuu weinaja tä a̦ bejedi cublobä, abinaja a cuma. —Ya amishi —a cuma.
43019029	Ö̦jamö lä showawä, nashiwä toubä befi ca̦i i̦taoma. Inaja a cuu ja, ö̦jö toubä ja tä madofi wai fa ca̦dalöjenö, fii fi ja tä fa ji̦ibajenö, Jesús caficö ja toubä befi ca̦i dodobou ajedeojolayomaje.
43019030	Nashiwä toubä fa uyucanö, a wa̦ Jesús fama. —Tä jödödöblou waiquilayou lä cufe —a cudaliyoma. Ö̦jö däjä, a fe fa leidalunö, a möshöa jawäa fa showadaicunö, a nomalayoma.
43019031	Ö̦jö tä fena ja, Yai Bada a waiteli lä jayuano wei a nofi nia yai co̦camoaö co̦omaje. Täbä yanöcöobä tä mö nia ca̦i jalu sábado cuo showaoma yalo, tä nofi tabou bolacaomaje. ¿Ö̦jö tawä? Täbä yanöcöobä tä mö jalu ja, bä nomawä basudio showao dicoo mlaobä, Bilado nija judio bä a̦ fama. Fii defi jamö bä lä basuo wei bä lä cui, bä ucu yafequiblamaö bufimaje, bä nomaö showadaobä. Täbä yanöcöobä tä mö jalu sábado cublou showao mlao däjä, bä nomawä nia itomaö showadaomaje.
43019032	Ö̦jö cudeenö, sodado bä fa icuicunö, Jesús nija cäcöbö basua lä lu̦locuono wei, cäcöbö ucu yafequia balölalemaje.
43019033	Ö̦jö ma cui, Jesús nija bä icua fa nomöjöicunö, a nomawä waiquiwä fa dalalöjenö ucu yafequiblanomije.
43019034	Ö̦jö ma cui, sodado ai a lä cuinö, boo shi bada namonö, Jesús leboco diquibalejelayoma. Leboco fa diquibalujulunö, i̦yäbö falayoma, mau ubä ca̦i.
43019035	¿Ö̦jö tawä? Camiyänö ya tä daa fa cadidilalönö ya tä a̦ wäyäö lä cule, cafä wamacö ma cuinö, wama tä a̦ ca̦i bejedi bufii mö feduobä. Ya bejedimou. Yale a̦ nofi mölabobä ya wa̦.
43019036	Ö̦jö tä lä cublaliyono wei tä lä cui, Yai Bada etä a̦ oni lä cuu weinaja tä a̦ bejedi wawäblobä tä li cublaliyoma. Abinaja tä a̦ cuu. Moli ma cui, u nia cäblamoimi. Einaja tä a̦ cuu.
43019037	¿Ö̦jö tawä? Abinaja ai tä a̦ ca̦i cuu mö fedua. A lä diquiano wejei a lä cui nija bä mamo nia showao. Einaja tä a̦ cuu.
43019038	Ö̦jö tä cublou fa waiquilonö, Alimadeateli a wa̦fa José lä culenö Bilado a wa̦lima, Jesús a nomawä co̦abä. Ö̦jö José a lä cui, Jesús nija a nocaobä a ma cuono wei ma cui, judio bä nija a quilii ja, a wa̦ wawäanomi. Biladonö a wa̦ fa ji̦lilänö, a co̦amaö bufima. Ö̦jö däjä, a aa fa showadaalufälönö, a co̦lejelayoma.
43019039	Nicodemo a ca̦i juma, didi däjä Jesús nija a jaba icua fe lä jaluqueno wei a lä cui. Nö cle̦deli täbä bluca fa co̦cablalönö, täbä besi ca̦i jude waloquema.
43019040	Bei. Jesús a nomawä fa co̦bölönö, camishi acadafu au bä jamö, täbä nö lä cle̦deli wei täbä jädamaböö cuaama, a nomawä ya̦icoloblaböö nomöjöobä. Täbä nomawä lä maqueblaaö wejei jamö, inaja judio bä showadi cuaama.
43019041	Fii balitama defi ja, Jesús a lä basuqueno wejei jamö, ficali täca ajedeo blaoma. Ö̦jamö lä, nomawä bä maqueblaabeje maca lä tablaleno wejei maca dude cuoma, bä nomawä maquebou balöono lä mlajei maca.
43019042	¿Ö̦jö tawä? Täbä yanöcöobä tä mö jalu nia cublou lä fenao wei tä weyade cuo waiquioma cudeenö, bä shi jalimoma, tä nia lä tamou wei tä taö showadaobeje. Ö̦jö maca ajedeo waiquioma cudeenö, ö̦jamö Jesús a nomawä maqueböquema.
43020001	Domingo tä mö jalu lä cublole däjä, Madalateliyoma María a lä cui, a jocäblou fa fenablalonö, maa maca jamö a aa fenalayofälöma, motoca a jaba juimaö däjä. Bei täca jamö, maa ma bada lä läono wei, shomi jamö ma bada casöa dalalema.
43020002	Ö̦jö tä fa dalalönö, tä a̦ wäyäbä a läläa co̦layoma. Simón Pedro a yömölajaloma, Jesúsnö bä lä nocamabono wei, ai a mö feduwä lä cui a ca̦i, a yai lä nofimano wei a lä cui. Abinaja cäcöbö nowa tama. —Bada tä nomawä lä maqueono wei täca jamö, a cuami tai. A nofi fa dälöjenö, a nomawä maquea lä nomöjöqueno wejei, yama tä daimi —cäcöbö nowa tama.
43020003	Pedro sho, Jesúsnö ai a lä nocamabono wei a lä cui sho, cäcöbö faa fa showalöfälönö, nomawä a lä maquequeno wejei täca jamö, cäcöbö cadidiblaliyofälöma.
43020004	Bolacabö cäcöbö läläa ma showalayono wei ma cui, Jesús nija a lä nocaono wei ai a lä cuinö, Pedro a nojablamalema. A nomawä lä maqueono wei täca jamö, a waloa balöblabalecölöma.
43020005	Ö̦jamö a fa lodalunö, tä möö mö wädäama. Camishi acadafu au bänö, a lä ya̦icoloono wei bä jilaa ma dalaleno wei ma cui, bei täca jamö a lucänomi.
43020006	Ö̦jö däjä, Simón Pedro a waloa nomöjöquema. A nomawä lä maqueono wei täca jamö, a lucäa showalayofälöma. Camishi acadafu au bänö a lä ya̦icoloono wei bä jilaa fa dalalönö,
43020007	a mö lä jo̦yaono wei cäcö ca̦i daa mö fedua showalalema. Camishi acadafu bä lä jilaono wei jamö mlai, yami, shomi jamö cäcö cofuma li blaoma.
43020008	Ö̦jö däjä, Jesúsnö bä lä nocamabono wei ai a lä cui, bei täca jamö, a waloa lä balöqueno wei a lä cui, ö̦jö a lucäa nomöjölayoma. Ö̦jö tä bluca fa dalalönö, Jesús a demi jocädou lä co̦layono wei tä a̦ bejedi bufia showadalema.
43020009	Ö̦jö ma cui, Yai Bada etä a̦ oni jamö, Jesús a wa̦fa lä wäyäö wei tä a̦ ja, cäcöbö bufi jaducuo mlai ja, cäcöbö cuo showaoma. “Inaja lä a demi jocädou co̦obä lä”, cäcöbö bufi cunomi showawä.
43020010	Ö̦jö däjä, Jesúsnö cäcöbö lä nocamabono wei cäcöbö co̦a co̦layoma.
43020011	Cäcöbö ma co̦layono wei ma cui, a nomawä lä maqueono wei täca sibo jamö, María a ö̦cöö ca̦i ublao juoma. A ö̦cölanö, a fa lodalunö, a mö yejeblaquema. A nomawä lä maqueono wei täca u̦eshi jamö tä fa mödalönö,
43020012	a̦jele bolacabö cäcöbö dalalema. Camishi au cäcö ja, cäcöbö didioma. Jesús a nomawä lä maqueono wei jamö, cäcöbö döcäcäoma. Bei fe lä cuono wei jamö ai, bei mamicö cuo mö lä feduono wei jamö, ai a mö feduwä.
43020013	María nija cäcöbö a̦ faö ja, abinaja cäcöbö cuma. —¿Wedi tä ja bei wa wa̦ li dedeblalou cule? —cäcöbö cuma. —Ya nofi lä Badabou wei, a nomawä nofi fa dälöjenö, shomi jamö a maquea nomöjömaquemaje. Ö̦jö ya tä daimi yalo, ya bufi jo̦liblalou dodijia yalo ya wa̦ —a cuma.
43020014	Einaja a fa culunö, a mö fa lacödalunö, Jesús a ublaa dalalema ma cui, a nö ö̦jöböanomi.
43020015	Abinaja Jesús e cuma. —¿Wedi tä ja bei wa wa̦ li dedeblalou cule? ¿Wedi jamö a lä cui, bei wa li dayäö cuboyoi? —e cuma.
43020016	Ficali ca jamö a lä ojodamou wei a fa bufinö, abinaja e cuma. —Bada tä. Cafänö shomi jamö wa nomawä maquea nomöjömaquema ja, a jömöa da co̦bayo, ya co̦aö showadaobä —e cuma. Jesús abinaja e cuma. —María— e cuma. A wa̦fa jayublamolayou ja, María a mö lacöblaliyoma. Ebleo bä caficö a̦ ja, abinaja e cudaliyoma. —¡Tä a̦ wäyäle! —e cudaliyoma.
43020017	—Wale jubaö shi jalimou dicoo dijä —Jesúsnö a nowa tama—. Fayä a lä culadi jamö ya junomi showawä. Fääshäyä bä nija wale a̦fa yai da wäyädu. Fayä nijamö ya juu, cafä wamacönö wama a nofi Fö̦ömaö lä showale a lä cui nijamö. ¿Ö̦jö tawä? Yai Bada ya lä bufiblale a lä cui nija ya juu, wama a ca̦i bufiblaö mö lä feduo wei a nija —a nowa tama.
43020018	Madalateliyoma a María lä cui, Jesúsnö bä lä nocamabono wei bä nijamö a fa alunö, abinaja a cuma. —Bada ya tä daa fenalalei cublei —a fa cunö, Jesús a lä cuno weinaja, a wa̦no wäyäö showadaojoloma.
43020019	Jaba tä mö jalu cuoma, domingo tä lä cui. Tä mö jaba ji̦cocaö däjä, Jesúsnö bä lä nocamabono wei bä bluca dödöjöwä co̦camoma. Judio bä nö quili tamaje yalo, yocabä quefubomaje. Yedu Jesús a fa bädaliyonö, cama bä mötale jamö a ublaa damoa bädaalaliyoma. —Bä bufi da yanöcöicu —bä nowa tama.
43020020	Inaja a fa cunö, Jesús cama bei imicö mömou wawädooma, bei leboco ca̦i. Ö̦jö däjä, cama ebä lä nocamabono wei bä lä cuinö, Bada a nö fa ö̦jöbölöjenö, bä bufi doblaloma.
43020021	Ö̦jö däjä, —Bä bufi da yanöcöicu —a cuu co̦oma—. Fayänö wale lä shömöleno weinaja, cafä wamacö ma cui, bämacö shömaö mö fedua lä cule —a cuma.
43020022	Einaja a fa culunö, cama ebä nija a fa jolashicönö, abinaja bä nowa tama. —Yai Bada tä Bufi da taaleje.
43020023	Täbä doblou lä mlai, ai wama etä nowa taboimi ja, etä nowa nia cuomi. Wama etä nowa tabou showawä ja, etä nowa nia cudio —bä nowa tama.
43020024	Jesús a lä bädaliyono wei däjä, cama 12 a wa̦ lä juaö wejei ai e a̦fa Tomás lä cui, a cuonomi. Cäcöbö lä e̦lequeblaliyono wei a, a wa̦fa ca̦i lä jilamono wei a lä cui.
43020025	A cuonomi yalo Jesúsnö bä lä nocamabono wei ai bä lä cuinö a yömölaö juomaje. —Bada yama a daa co̦lalema —bä cuma ma cui, abinaja Tomás a cuu dicooma. —Jesús bei imicö lä basuono wei ya täca dablaö showao mlao däjä, bei ya imicönö ya dusi jubaö mlao däjä, bei leboco jamö ya imicö ca̦i lucäö mlao däjä, bämacö a̦ bejedi bufii mlaicätä —a cuma.
43020026	Ö̦jö däjä, 8 tä mö didi fa cublalunö, ö̦jö a yano jamö, Jesúsnö bä lä nocamabono wei bä jilao co̦oma. Ö̦jö däjä Tomás a ca̦i co̦caoma. Yocabä ma quefufubono wejei ma cui, yedu Jesús a bädaleyoluma. A fa bädaliyonö, cama bä mötale jamö a ublaa fa wawädoblalunö, —Bä bufi da yanöcöicu —a cuma.
43020027	Ö̦jö däjä, Tomás nija abinaja a cuma. —Eja wale imicö da jubayo. Wale imicö da möyo. Wa fa ajedeblaliyolunö, bei ya leboco jamö imicö da lucäliyo. Wa mölaö lä mlai tä da joyalö. Wale nofi yai da mölabo —a cuma.
43020028	Tomás abinaja e cuu mö feduoma. —¡Bada tä! Cafä bäfä shino yai bufiblabä wa.
43020029	Jesús abinaja e cuma. —Wale li möö yalo, wale a̦ bejedi li bufiblaö lä cule. Wale möö ma mlajei ma cui, wale a̦no bejedi bufii fe lä yadio wejei bä lä cui, ö̦jö lä bä bufi nia yai doblalou —e cuma.
43020030	¿Ö̦jö tawä? Inaja lä tä cuoma. Camiyänö ya tä lä dalaleno wei, ya tä a̦fa wäyäö. Yai Bada e nö ö̦jöböamobä, tä nö lä quilijii, Jesúsnö bluca tä wawämaö cuaama. Ei sibä jamö tä a̦ oni bluca wäyämamou. Yamalecö lä nocamabono wei yamacö mamo showao däjä, tä nö lä quilijii, ai tä bluca wawämaö showao mö feduoma, ei sibä jamö tä a̦ cua lä mlai.
43020031	Ö̦jö ma cui, Jesús wama tä a̦ bejedi bufibä, ya tä a̦ oni taaö lä cule. “Yai Bada tänö a shömabä a lä yaileno wei, ö̦jö Jesús a waiquiwä”, wama a nofi yai tabobä. “Yai Bada bei Ijilubö e”, wama a nofi ca̦i tabobä. Inaja wama a nofi tabolanö, cama a wa̦nö ba̦limi wamacö cuobä.
43021001	Ö̦jö tä cublou waiquilayono wei ja, modu Dibelia u casö jamö, cama ebä lä nocamabono wei bä nija Jesús a damoa co̦laliyoma. Ö̦jö däjä, abinaja tä cublaliyoma.
43021002	Cama ebä lä nocamabono wei, ei 7 ebä li cuoma. Simón Pedro a cuoma, Tomás a ca̦i, Cäcöbö lä e̦lequeblaliyono wei a, a wa̦fa ca̦i lä jilamou wei a lä cui. Canaateli Nataniel a wa̦fa lä cule a ca̦i. Sebedeo bä ijilubö ecöbö ca̦i. Jesúsnö bä lä nocamabono wei ai ecöbö ca̦i.
43021003	Simón Pedro abinaja e cuma. —Yuli ya bä nia ya̦caö —a cuma. —Camiyä sho, bämacö nia bluca juu —ebä fa cunö, bä bluca alayoma. Canawä a jamö bä fa döcäcäolalunö, bä caläa showalayoma. Ö̦jö ma cui, yuli bä ya̦caö mlajei ja, bä nö bleaaö fe jaludii buoma.
43021004	Tä mö wacacadou däjä, modu u casö jamö Jesús a ublaa ja̦toaleyoluma. Ö̦jö ma cui, cama ebä lä nocamabono wei bä lä cuinö a nö ö̦jöböanomije.
43021005	Ö̦jö bä nija abinaja Jesús a cudaliyoma. —Ijilubä. ¿Yuli wama bä ya̦caaö mlao cufe? —a cuma. —Ma. Yama bä ca̦i ya̦caaö buonomi —bä cuma.
43021006	Abinaja bä nowa taö nomöjöoma. —Jayu wamacö boco mashi jamö, ya̦camodima cäcö da quemabalöje. Ö̦jö däjä yuli wama bä nia dalalei —bä nowa tama. Ö̦jö cudeenö, ö̦jamö lä cäcö quea fa tamabalöjenö, yuli bä bluca cublaliyoma. Bä bluca cublaliyoma yalo, canawä a jamö bä tablaö doblonomije.
43021007	Jesúsnö bä lä nocamabono wei ai e lä cui, a yai lä nofimano wei e lä cui, abinaja Pedro nija ö̦jö a cuma. —Casö jamö quiji a lä ublale, ¡Bada cätä! —a cuma. ¿Ö̦jö tawä? Bä yulimobä jamö, Pedro a lä didiono wei ecö camishi jayublaö ma waiquilayono wei ma cui, “Bada cätä”, a wa̦ cuu fa ji̦lilänö, a lucäa co̦a showadaaliyoma. Ö̦jö däjä, modu u jamö a quea showadabaliyoma, lobe a washölöblou balöobä.
43021008	Ö̦jö ma cui, cama ebä lä nocamabono wei ai bä lä cui, yuli bä befi ca̦i fa shaiboimajenö, bä befi ca̦i yanöcö washölöblou jälayoyoluma. Modu u casö ajede jamö, bä befi ca̦i malä ca̦ono wei.
43021009	Bä fa washölöblalunö, acanafu bä wacö ja, yuli bä yaa dalalemaje, nii cäcö ca̦i.
43021010	Abinaja Jesúsnö bä nowa tama. —Wama bä yuli lä ya̦calöfe, ai bä da boimaje.
43021011	Inaja bä nowa tama cudeenö, canawä a jamö Simón Pedro a didiblaa fa co̦baludunö, ya̦camodima cäcö ja, yuli bä befi ca̦i fa shaiboimanö, bä washölöblamalema. Yuli bä badanö cäcö fe lajooma. ¿Ö̦jö tawä? Yuli 153 bä cuoma. Inaja bä bluca ma cuono wei ma cui, cäcö ca̦i jädöö buonomi.
43021012	Jesúsnö abinaja bä nowa tama. —Jabo. Bämacö da iya. ¿Ö̦jö tawä? Cama ebä lä nocamabono wei bä lä cui, moli ma cui a wa̦ faö bädaonomi. Bada tä Jesús a nö ma ö̦jöböleno wejei ma cui, “¿Cafä wa tawä?”, ebä cuu quilima.
43021013	Jesús a fa icuicunö, nii cäcö fa dälänö, bä dobälalema. Yuli bä ca̦i ja.
43021014	¿Ö̦jö tawä? A demi jocädou fa co̦lonö, cama ebä lä nocamabono wei bä nija Jesús a lä damolaliyono wei, ö̦jö 3 a cuo waiquioma.
43021015	Bä iyaö fa jödödöblalunö, Simón Pedro nija abinaja Jesús a cuma. —Jonasi ijilubö Simón wa lä cui. Ei bänö wale ma nofimaö wejei ma cui, ¿cafänö wale shino yai nofimaö dodijia da culanö? —Awei —a cuma—. Wale daö. Bäfä nofimaö —Pedro a cuma. —Wale nofimaö ja lä, iba bä lä cui, iba oweja bä wai lä cui bä da iyama —a cuma.
43021016	Jesúsnö a wa̦lii co̦oma. —Jonasi ijilubö Simón wa lä cui. ¿Wale nofimaö da culanö? —Awei, tä a̦ wäyäle —Pedro a cuma—. Wale daö. Bäfä nofimaö lä. Abinaja Jesús e cuma. —Wale nofimaö ja lä, iba oweja bä da nowama —e cuma.
43021017	Ö̦jö däjä, Jesúsnö 3 a wa̦lii co̦oma. —Jonasi ijilubö Simón wa lä cui. ¿Wale nofimaö da culanö? —e cuu co̦oma. ¿Ö̦jö tawä? “¿Wale nofimaö da culanö?”, 3 a cuu co̦o ja, Pedro a bufi nö bleaama. Abinaja e cuma. —Bada tä. Wa tä daö jödödöwä. Bäfä lä nofimaö wei wale daö —e cuma. —Wale nofimaö ja lä, iba oweja bä da iyama, ö̦jö lä.
43021018	¿Ö̦jö tawä? Cafä nija ei ya wa̦ lä cui, bejedi lä ya wa̦. Wa osheo däjä, camishi wa cäcö fa a̦yolänö, wa juu lä ojode wei jamö wa juma. Ö̦jö ma cui, wa wa̦lobadao däjä, wa bococu nia leleo. Cafä nija ai anö täcö fa o̦cacönö, wa juu ojode lä mlai jamö wa nia öböafälöö —e cuma.
43021019	Einaja a lä cuno wei, Pedro a nia lä shämono wei tä yai jömama, fii defi jamö bococu nia lä lelemabono wejei. A lä shämono wei tänö, Yai Bada tä nia doblao dablamama. Inaja a nowa fa talönö, —Camiyä nija a yai da nocaicu—e cuma.
43021020	Pedro a mö fa lacödalunö, Jesúsnö bä lä nocamabono wei, ai a yaua dalalema, a yai lä nofimano wei e lä cui. Bä lä iyano wei jamö, Jesús sho cäcöbö lä jö̦cöjöono wei, ö̦jö a cuoma. Jesús a wa̦lii däjä, “Bada tä. ¿Wedi jamö a lä cuinö wa nia nomojoliaö?” e lä cuno wei a lä cui.
43021021	Pedronö ö̦jö a yaua fa dalalönö, abinaja Jesús nija a cuma. —Bada tä. Quiji a nodiaö lä jäimi, ¿wedinaja ö̦jö a nia li taamamou? —a cuma.
43021022	Jesús abinaja e cuma. —Äyämö ya juu co̦o showao mlao däjä, ya demi tabou ojodao ja, ya nia tamabou. Cama a nia lä taamamou wei tä ja, a bufi cuaa dijä. Camiyä nija a yai da nocaicu —e cuma.
43021023	¿Ö̦jö tawä? Ö̦jö däjä, Jesús ai ebä nija, ö̦jö tä a̦ ji̦limou blaucublaliyoma. Abinaja bä nowa tayou cuaama. —Jesús nija a lä nocao wei ö̦jö a lä cui, a nia jo̦wa nomaimi fa talei—bä cuma. Bä cuma ma cui, inaja Jesús a cunomi. Abinaja a shino cuma. “Äyämö ya juu co̦o showao mlao däjä ya demi tabou ojode ja, ya nia tamabou. Cama a nia lä taamamou wei tä ja, a bufi cuaa dijä”, Pedro nija a shino cuu bädaoma.
43021024	¿Ö̦jö tawä? Ö̦jö a wa̦fa yai lä wäyämono wei a lä cui, Jesúsnö bä lä nocamabono wei ai e mö feduwä lä cui, camiyä Juan, ö̦jö lä bei ya e. Ei ya tä a̦fa bluca lä wäyäle, ö̦jö lä ya showawä. Camiyänö, ö̦jö bei ya tä a̦ bluca oniblaö lä cule. Ya tä a̦ lä wäyäle, yama tä a̦ bejedi daö.
43021025	Ö̦jö ma cui, ei bädawä mlai, Jesús a lä cuaano wei ai tä bluca cua showaa. Tä a̦ jödödöwä oniblaö fa cunoje ja, sibä nö blucao fe balojoobö wei. Bita a bada blaucuwä ma cui, ö̦jö sibä cuobä a nö obö mlai, ya bufi cuu.
44001001	Deofilo, cafä nija ya si jaba lä oniblaleno wei si ja, Jesús ya wa̦fa wäyäö balöoma. A lä cuaano wei tä ma cui ja, täbä lä yömölano wei tä ma cui ja, ö̦jö ya tä a̦ bluca wäyäö waiquioma,
44001002	a ösöö showao mlao däjä, a lä cuaano wei tä a̦ lä cui. ¿Ö̦jö tawä? Fedu jamö a co̦amamou showao mlao däjä, cama ebä nosiemaö balöoma, bä lä shömöleno wei bä lä cui. Yai Bada tä Bufinö a wa̦ fa cadidonö, bä nosiemama.
44001003	A nö lä bleaamano wejei däjä a fa nomalönö, a demi ca̦i jocädou fa co̦lonö, cama ebä showawä lä cui nija a demi damoa co̦laliyoma. A lä cuaano wei tä blucanö, a nö demi ö̦jöbömolayoma. 40 tä mö didi cublou jaöo mlao däjä, ö̦jö bä nija a dablamou lä cuaale jamö, Yai Badanö cama ebä nia ca̦i lä cuo wei tä a̦ wäyäö cuaama.
44001004	¿Ö̦jö tawä? Jesúsnö bä ca̦i cuo showao däjä, bä juu wasöma. —Äyämö, Jelusale jamö bä da yanöcöicu —a cuma—. Fayänö tä a̦fa wäyäö lä balöono wei tä ja, bä nö da daicu, cafä wamacö nija ya tä a̦fa da wäyäblei tä lä cui.
44001005	Juan a lä cuinö, mau u ja bä fe ojomaö ja, mau unö bä jödödöblamama ma cui, tä nö dedejeblou mlai ja, inaja showawä, Yai Bada tä Bufi yainö wamacö nia jödödöblaö nomöjöo —a cuma.
44001006	Ö̦jö cudeenö, bä lä yododano wei däjä, Jesús a wa̦limaje. —Bada tä. Isaeli yama ecö lä cui, eja yamacö nia bälöo shi ma wa̦lio wei ma cui, shomi bä bälöa läa showaa bashia lä cule. ¿Fei däjä, yamalecö bälöa lojodomabobä, ei tä waiquiwä tawä? —bä cuma.
44001007	Jesús a wa̦ juo ja, abinaja bä nowa tama. —Ö̦jö tä lä cui wama tä dabä wamacömi. Fayänö ö̦jö tä shino daö ayao. “Fei däjä dodijiwä”, a cubä, ö̦jö a shino.
44001008	Ö̦jö ma cui, cafä wamacö nija Yai Bada tä Bufi bälöo däjä, wamacö nö wa̦lojoblobä, wamacö nia bayeliblamou. Ö̦jö däjä, Jelusaleteli bä nija wamale a̦fa nia wäyäö. Judea jamö ma cui, Samalia jamö ma cui, wamale a̦fa wäyäö fa cuaaimadunö, täbä bälöo lä jödödole jamö ma cui, wamale a̦fa nia wäyäö cuaaö —a cuma.
44001009	Inaja bä nowa fa talönö, bä mamo showao däjä, Yai Bada tänö a ösömalefälöma. Ölajashi anö, a nö daamou mladaliyoma.
44001010	Fedu jamö Jesús a lä ösöimadi jamö, bä mö nonoo showao däjä, bolacabö täcöbö bädaliyoma. Camishi shuducaje cäcö labe ja, täcöbö didioma.
44001011	Abinaja bä nowa taböma. —Calilea tä ulifi jamö wamacö lä bälöle, ¿wedi tä tabä, bei wamacö mö li nonodia cule? Ö̦jö Jesús a lä cui, fedu jamö a lä ösölöfe, wamacö lä dacöfe a lä cui, a nia itou co̦oyoluu. Cafä wamacö mamo showao däjä, fedu jamö a ösöa lä culufenaja, inaja a nia cublou co̦o.
44001012	Oliba tä a̦fa balöcö lä jilabolajei jamö, Jesús a fa co̦lufälönö, cama ebä lä nocamabono wei bä lä cui, Jelusale jamö ebä co̦a co̦layoma. Yo ajededaoma.
44001013	Bä fa yafilönö, bä bälöblao lä feyacaono wei jamö bä fa dubofälönö, bä lucälayoma. Abinaja bä bluca cuoma, Pedro, Juan, Santiago, Andrés, Felipe, Tomás, Badolomei, Mateo, ö̦jö bä bluca lucälayoma. Afeo bä ijilubö Santiago a ca̦i lä cui. Simón a ca̦i lä cui, Lomateli täbä lämabou nofi lä wa̦libono wei a lä cui. Santiago bä ijilubö Juda a ca̦i lä cui.
44001014	Ö̦jö bä lä cui, Yai Bada nija showadi bä a̦ fadima. Ö̦jö bä ma cui, suwä bä ma cui, Jesús bä nöö María e ma cui, Jesús bä fääshä ebä ma cui, inaja bä bluca cuoma.
44001015	Bei. Jesucristo ebä lä yododano wei jamö, jai 120 bä cuoma. Ö̦jö bä nija Pedro a fa ubladalunö, a wa̦ falayoma.
44001016	—Iba wamacö. Juda a lä cuaano wei tä ja, bämacö bufi wedinajamobä tämi, Jesús a juwäabeje, täbä lä lulubono wei a lä cui. Ö̦jö tä da cublalui, Yai Bada a wa̦no bejedi wawäblobä, tä li cublaliyoma. ¿Ö̦jö tawä? Nö badabö David a lä cui, Yai Bada tä Bufinö a wa̦ fa cadidamanö, a wa̦fa wayoaö malä balöono wei.
44001017	Camiyä yamacö ai a cuoma. Yai Bada a nosie juamobä, ö̦jö a ma cui a ca̦i taamaö mö feduo showaoma.
44001018	¿Ö̦jö tawä? —Pedro a cuma—. Ö̦jö a doblou lä mlaono wei tä nowa ja, blada bä fa lululänö, ö̦jö bä ja, tä nowa ulifi co̦amamoma. Ö̦jö tä ulifi showawä ja a fa quelunö, bei shibä bläshäblaliyoma.
44001019	Ö̦jö tä lä cui, Jelusaleteli bä blucanö tä a̦ ji̦lilemaje. Ö̦jö tä a̦ ji̦lilemaje yalo, I̦yäbö wei tä a̦fa ulifi jilaquemaje. Cama bä caficö a̦ ja, Asedama tä a̦ li cuoma.
44001020	¿Ö̦jö tawä? Tä a̦ oni malä cule. Amowa täbä a̦ oni ja, tä a̦ lä cuu weinaja showawä. Fei däjä a yafibö nia blocoo. Ö̦jamö lä ai a nia bälöo nodiomi. ’Einaja tä a̦ cuu. Abinaja ai tä a̦ ca̦i —Pedro a cuma—. Cama a bada läobä tä ma cuono wei ma cui, fei däjä ai a nia läo juo nomöjöo. ’Einaja tä a̦ cuu.
44001021	-
44001022	Ö̦jö cudeenö, ai yama a nia lämabou nomöjöo —Pedro a cuma—. Bada tä Jesúsnö yamalecö ca̦i juu lä cuaano wei jamö, showadi bä lä co̦loloablalono wei bä lä cui, eja ai bä coyocoa. Juan nija Jesús a fe lä ojoblamono wei däjä, bä coyocoo fa showaonö, showadi camiyä yamacö nija bä yädäablalou cuaama. Fedu jamö Jesús a lä co̦amamono wei däjä ma cui, ö̦jö däjä bä ca̦i yädäo showaoma. Ö̦jö bä nija moli a nia yaiamou, Jesús yama a wa̦fa demi jocädou wäyäö cuaabä jamö, ö̦jönö yamalecö a̦ bayeliblaö cuaabä —a cuma.
44001023	Jesucristo ebänö, ö̦jö a wa̦ fa ji̦liläjenö, bolacabö cäcöbö jömöblalemaje. Ai bänö, José Basabaa, a jömöblalemaje, Juto a wa̦fa ca̦i lä cuono wei. Madia a ca̦i jömöblaö mö fedulayomaje.
44001024	Ö̦jö däjä, Yai Bada nija bä nö bayeli nacao ja, abinaja bä cuma. —Bada tä. Cafänö wa täbä bufi bluca yai lä daö wei, cafä wa. Ei cäcöbö nija wa yaiamaö lä bufile, camiyä yamacö nija a jömaö da cadido, ö̦jö a yai cuobä.
44001025	Cafä wa nosie juamobä a Juda lä cuono wei jamö, a bada läo nomöjöobä. Jesucristonö bä lä shömöleno wei bä nija a yädäobä. Ö̦jö bä nija Juda a yädäobä a ma cuono wei ma cui, a yacläa dicolayoma. A nö bleaabä jamö a alayoma —Yai Bada nija bä cuma.
44001026	Ö̦jö däjä, madofi a jamö cäcöbö a̦fa fa oniblalöjenö, a nia lä yaiono wei a wa̦fa nia oni wawäö mömaje. ¿Ö̦jö tawä? Inaja bä fa cuaanö, Madia a wa̦fa oni wawälayoma. Ö̦jö a wa̦fa fa wawälönö, Jesucristonö bä lä shömöleno wei bä nija a yädäquema.
44002001	Showadi bä nii lalou däjä, judio bä iyaö ca̦i lä co̦camou wei tä cublou fa co̦lonö, bä yododabä jamö Jesucristo ebä bluca co̦cablou co̦layoma.
44002002	Yedu jai wadoli a wa̦ bada cuwä tä a̦ fa itoimanö, bä lä loono wei a yafi lä cui jamö, a wa̦ jödödöblaliyoma.
44002003	Ö̦jö bä nija, jai cowa wacöbä cuwä wacöbä wai fa shedequeblalunö, ö̦jö bä bluca nija wacöbä wai döcäcäolaliyoma.
44002004	Inaja tä fa cuonö, Jesucristo bluca ebä nijamö, Yai Bada a Bufi fa jödödöblalunö, bä a̦ faö shomiblamalema. Yai Bada a Bufinö bä a̦ fa bädamanö, shomi bä caficö a̦ ja bä a̦ bluca fadou cuaama.
44002005	Bei. Ö̦jamö, Jelusale jamö, judio bä bluca bälöblaama, Yai Bada nija bä bejedimou bufi lä doblaono wei.
44002006	Ö̦jö a wa̦ bada lä ji̦lileno wejei däjä, bä bluca co̦cabloyoluma. Bä a̦ faö lä shomiblaliyono wei bä a̦ fa ji̦liläjenö, bä bufi wedinajamoma. Cama bä caficö a̦ showadawä ja, tä a̦ ji̦lilemaje yalo,
44002007	bä bufi shädayaimoma. Bä bufi wedinajamolanö bä a̦ fama. —Ei bä a̦ bluca lä cui, ¿cama Calileateli bä mlai daanö?
44002008	¿Wedinaja tawä? Camiyä bämacö a̦ caficö cadidiwä showawä ja, bä a̦ faö mö feduwä.
44002009	Bluca bämacö shomi coyocoa lä cule. Badia jamö bä lä bälöle bä ma cui, Media jamö bä lä bälöle bä ma cui, Elama jamö bä lä bälöle bä ma cui, bä cua lä cule. Mesobodamia jamö bä lä bälöle bä ma cui, Judea jamö bä lä bälöle bä ma cui, Cabadosia jamö bä lä bälöle bä ma cui, Bo̦do jamö bä lä bälöle bä ma cui, Asia jamö bä lä bälöle bä ma cui, bä bluca coyocoa.
44002010	’Judio bämacö waiquiwä bämacö ma cui, judio bämacö nija bä lä co̦cao wei bä ma cui, bä bluca coyocoa mö fedua —bä cuma—. Flijia jamö bä lä bälöle bä ma cui, Ba̦filia jamö bä lä bälöle bä ma cui, Ejido jamö bä lä bälöle bä ma cui, ö̦jö bä ca̦i bluca cua lä cule. Libia jamö, Sileneteli bä lä bälöle tä ajede jamö, ö̦jamö bä lä bälöle bä ma cui, Lomateli bä fama lä co̦blaliyono wei bä ma cule, ö̦jö bä bluca coyocoa.
44002011	Cleda jamö bä lä bälöle bä ma cui, Alabia jamö bä lä bälöle bä ma cui, bämacö bluca cua. Camiyä bämacö a̦ caficö cadidiwä showawä ja, bä a̦ faö lä cule. Yai Bada a wa̦fa lojode lä wäyäö wejei, camiyä bämacö a̦ faö lä culenaja, bä a̦ faö cuaaö cudeenö, walalawä bäma bä a̦ ji̦liaö lä cule —bä cuma.
44002012	Bä bufi bluca shädayaimoma. Bä bufi wedinajamoma yalo, cama bä ca̦i wa̦liyodima. —¿Wedinaja dodijiwä tawä?
44002013	Ö̦jö ma cui, ai bä lä cuinö bä noca flecamaje. —Shi wa̦limamodima ubä dude fa coalalöjenö, bä a̦ li biyäcäblalou lä cubiyei. Nashiwä toubänö bä shi li wa̦lii —bä cuma.
44002014	Ö̦jö ma cui, Pedro a wa̦ juo showadaoma. Ai bä 11 lä cuono wei bä ca̦i fa ubladalunö, a wa̦ i̦cali fama. —Judio wamacö mö lä fedui. Jelusale jamö wamacö lä bälöle wamacö. Ei ya wa̦ lä cui, wamale a̦ da ji̦lilä.
44002015	Ei bä lä cui, wama bä shi a̦fa wa̦lii lä tafe, bä shi wa̦lii malä mlai. Einaja a motoca jaba ösöblou cuo däjä, täbä shi wa̦libä tä cuami.
44002016	Ma, ei bä a̦ lä shomiblalufe, yedu jamö Yai Bada a wa̦no wäyälewä Joeli a lä cuinö, ö̦jö tä a̦fa ca̦i wäyäö balöo showaoma. Abinaja tä a̦ cuu.
44002017	Yai Bada ya wa̦no taö lä cule. Yai Bada tänö täbä nia lä jömaö wei tä cublou ajedou däjä, bluca bä nija Yai Bada tä Bufi nia jo̦wa yai jöbömou. Wamacö ijilubö bä ma cuinö, wamacö tääbö bä ma cuinö, a wa̦no nia wäyäöje. Tä nia lä cublou wei, cafäteli ai bä fiyanö, tä yai nia wawädou mööje. Bada bä lä cuinö, tabi tä nia li dablaöje.
44002018	Bejedi lä ya wa̦. Yai Bada a nosie juamobä bä suwä ma cui nija, bä wa̦lo ma cui nija, Yai Bada cama a Bufi nia jöböamou. A Bufi fa jöbömoicunö, a wa̦no nia jo̦wa wäyäöje.
44002019	Täbä bufi möblobä, fedu jamö tä nö lä quilijii, tä nia bluca wawämadayou. Bita jamö ma cui, yanowamö bämacö lä cule jamö, a mayo nia ca̦i jo̦wa dablamou nö quiliaö. I̦yä i̦yä bä ma cui, cowa wacöbä ma cui, waqueshi bä bada lä tolucou wei bä ma cui, ö̦jö täbä nia bluca wawäblou.
44002020	Bada tä nö nia yai lä quiliaö wei, tä mö jalu cublou showao mlao däjä, motoca a shi̦i nia jo̦wa lublou balöo. Belibo a ma cui, i̦yä i̦yä bä wacä lä culenaja, a nia cublou nö quilio.
44002021	Ö̦jö däjä, Bada a nija a bayeliblamou lä bufio wei a lä cui, a nia jo̦wa jucäamou. ’Einaja tä a̦ cuu. ¿Ö̦jö tawä? —Pedro a cuma—.
44002022	Isaeli cä wama ecö. Nasaleteli Jesús ya wa̦fa wäyäö ja, wamale a̦ da ji̦lilä. Yai Bada tänö cafä wamacö nija Jesús a fa shömölönö, a nö wa̦lojoblamalema, wamacö bufi jaducublobä. Yai Bada tänö a nia lä shömano wei, “Fei a waiquiwä”, wama a nofi tabobä. ¿Ö̦jö tawä? Cafä wamacö nija a da cuoblei däjä, Yai Bada a lä cui, ¡bejedi a lojode damalalema! Tä nö lä quilijii tä bluca wawämalema. Jesús nija Yai Bada a lojode damoa dodijilaliyoma. ’¿Ö̦jö tawä? —a cuma—.
44002023	Ö̦jö a Jesús shäbeje, wama a jöbäa dicoquema. Yai Bada tänö inaja a taamaö bufi doblao waiquioma yalo, tä cublaliyoma. Tä daö waiquioma. Wa̦lidiwä talewä bä nija, fii balitama defi jamö wama a shäa dicomalema.
44002024	Ö̦jö ma cui, a ma shäleno wejei ma cui, Yai Bada tänö a jucäa fe yadilema. A ca̦i demi jocädamaö co̦layoma. A nomaö shi wa̦lijiobä a cuono malä mlai.
44002025	¿Ö̦jö tawä? Ö̦jö yedu ja, Davidnö a wa̦fa wäyäö balöoma. Abinaja a cuma. Bada a lä cui, showadi ya bufibou. Ya shominajablou mlaobä, wale malä ajedebou wei.
44002026	Ö̦jö cudeenö, ya bufi doblalou. Ya wa̦ bufi ca̦i doblao faö. Quilii mlai ja ya nia cudio.
44002027	Bä lä nomaö wei bä cuobä jamö, wale noshi nia ö̦jödabou malä mlai. Camiyä wale lä yaileno wei ya lä cui, wale sicö nia jodemaimi.
44002028	Dodijidawä ya cudiobä, cafänö wale damama. Wale ca̦i lä cua wei tänö, showadi ya bufi nia doblalou. ’Einaja a cuma —Pedro a cuma—.
44002029	Iba wamacö. Wamacö bufi yai jaducublobä, ya wa̦ nia wawädoablalou. Nö badabö David a lä cui, ö̦jö tä a̦fa lä tano wei ja, cama a wa̦fa tamonomi. ¿Ö̦jö tawä? David a fa nomalönö, mashita jamö nomawä a didiquemaje. Bäma a didibou malä showale.
44002030	Ö̦jö ma cui, Yai Bada a wa̦no wäyälewä a li David cuoma cudeenö, tä nia lä cublou wei tä ja, a moyawäo showaoma. Yai Bada a wa̦ lä wäono wei, tä a̦ ca̦i daö waiquioma, cama David a bada läo lä cuono weinaja, e nia bada nodiwä lämabou lä juono wei tä a̦ lä cui.
44002031	’Ö̦jö cudeenö, tä cublou showao mlao däjä, Yai Bada tänö a shömabä a lä yaileno wei, a nia demi jocädou lä co̦ono wei tä ca̦i daö showaoma. ¿Ö̦jö tawä? Bä lä nomaö wei bä cuobä jamö, a noshi nia a̦fa ö̦jödaboimi lä wäyäno wei ja, cama a wa̦fa tamou mlai ja, a nia lä shömano wei bei a wa̦fa li wäyäma. Ö̦jö sicö yai jodemanomi.
44002032	Ö̦jö Jesús a lä cui, Yai Bada tänö a demi jocädamaö co̦layoma. Camiyä bluca yamacö mamocunö, yama a demi daa co̦lalei cublelei.
44002033	’¿Ö̦jö tawä? —a cuma—. A nö Bada ö̦jöböamobä, cama Yai Bada jayu boco mashi jamö, a döcämabou lä culadi. Ö̦jamö a Bada lä döcämaqueno wei däjä, bä Fö̦önö a dobälema. Cama a Bufi a̦fa wäyämamou lä balöono wei tä ja, a dobälema. Ö̦jö tä ja, cama a fa dobämamoludunö, camiyä yamalecö dobäa fe dolea nomöjölema. Ei wama tä lä möle, wama tä a̦ lä ji̦liale, ö̦jönö tä wawäblamalei lä cufe.
44002034	Cama David a ösöono malä mlai, fedu jamö. A ösöono ma mlai ma cui, abinaja a cuma. Iba Bada a nija, abinaja Bada a yai lä cui a cuma. Eja, camiyä ya lä cule jamö a da döcäiquiyo, jayu ya boco mashi jamö.
44002035	Eja wa döcäo showao däjä, bä nö lä nabämou wei bä lä cui, cafä nija ya bä möfe nia quilili bomabou. ’Einaja a cuma. ¿Ö̦jö tawä? —Pedro a cuma—.
44002036	Isaeli wama ecö bufi bluca jaducublobä ya wa̦. Ö̦jö Jesús a lä cui, fii balitama defi ja wama a lä shämaleno wei a showawä lä cui, Yai Bada tänö Bada bei a yai tablamalema. A shömabä a lä yaileno wei, ö̦jö a —a cuma.
44002037	¿Ö̦jö tawä? Pedro a wa̦ fa ji̦liläjenö, bä bufi nö yai bleaaö fe balojooma. Pedro a ma cui nija, Jesucristonö bä lä shömöleno wei ai bä ma cui nija, abinaja bä cuma. —Shädayai. Iba wamacö. ¿Wedinaja yamacö li cuaaö dodijiobä? —bä cuma.
44002038	A wa̦ juo ja, abinaja Pedro a cuma. —Wedinaja mlai. Wa̦lidiwä tä ja, bä bufi da lädalu. Jesucristo nija wamacö bufi fa cuicunö, ö̦jö a wa̦nö, bä fe da ojomamo. Wamacö doblou lä mlai tä ma cule, tä nowa mladamabä. Inaja wamacö cublaliyo ja, cama Yai Bada tä Bufi ja, wamacö nia dobämamou.
44002039	Cafä wamacö ma cui nija, wamacö ijilubö nodiwä ma cui nija, bä blajawä lä bälöle bä ma cui nija, bluca wamacö bayeliblamobä tä a̦ wäa malä balöqueno wei. ¿Ö̦jö tawä? Yai Bada bäma a lä bufiblaö wei a wa̦ nö wäoma, bäma a nofi lä Badabole a lä cui. Cama nija bä ajedou co̦obä bä bufi lä taamaö wei bä lä cui nija a wa̦ nö wäquema, täbä bluca bayeliblabä —a Pedro cuma.
44002040	Jesús a wa̦fa wäyäö ja, bä yömöladima. Yai Bada etä a̦ ja bä nowa talanö, abinaja a ca̦i cuablaloma. —Ei bä lä bälöblai, bä dobloimi waiquiwä. Ö̦jö bä lä cui bä nö bleaabä jamö, wamacö nö bleaaö bashio mlaobä, bä da nowamöo —a cuma.
44002041	Ö̦jö cudeenö, Pedro a wa̦ fa ji̦liläjenö, tä a̦ dädaö lä showalayono wejei bä lä cui, bä fe bluca fa ojoblamolunö, Jesucristo ebä nija bä yädäblou showadalayoma. Bä lä yädäblaliyono wei bä lä cui, jai 3.000 bä cuoma.
44002042	Jesucristonö bä lä shömöleno wei bä a̦ ji̦liaö bufi doblaomaje. Ö̦jö bä sho, bä nofi tamayou bufi doblaoma. Bä iyabä jamö ma cui, bä ca̦i co̦caablalou bufi doblaoma. Yai Bada nija bä nö bayeli nacaobä jamö ma cui, bä ca̦i yädäablalou bufi doblao showaoma.
44002043	Jesucristonö bä lä shömöleno wei bä lä cuinö, tä nö lä quilijii showadi tä bluca wawämamaje, tä tamou dao lä mlai. Ö̦jö cudeenö, ö̦jamö lä bä bluca lä cuono wei bä quilima.
44002044	Jesús a bejedi lä bufibono wejei, cama bä bluca yaiblamolayoma. Bä bayeliblayou bufi doblaoma. Cama bä madofibö ma cui ja, bä bufi läablalou mlai ja, bä madofibö nofi bluca ibamayoma.
44002045	¿Ö̦jö tawä? Abinaja bei bä taamayoma. Ai bä jo̦li ja, ulifi bä lä tabou wejei bä ma cui, madofi bä lä tabou wejei bä ma cui, blada bä ja bä jöböqueije. Ö̦jö däjä, ö̦jö blada bä ja, bä lä jo̦lio wei bei bä bluca dobäleije, bä cuaama.
44002046	Cama bä bluca lä cui, showadi Yai Bada e yafi jamö bä yododaö nosi blacäcodima. Cama bä yafibö jamö bä iyaö ca̦i co̦camodima. Bä iyamayou bufi doblaoma.
44002047	Yai Bada a lä cui, showadi a nofi dodijaö doablamaje. Dodijidawä bä cuoma yalo, ö̦jamö bä lä bälöle bä blucanö, bä nofimamaje. Inaja bä cuaalanö, Yai Bada tänö bä jucäaö lä nocamono wei bä lä cui, Jesucristo ebä nija bä yädäblamaö nosi blacäcofälöma.
44003001	Bei. Yai Bada nija showadi bä nö bayeli nacaobä tä cublou däjä, motoca a yadodafälöö däjä, Yai Bada etä yafi jamö Pedro, Juan sho cäcöbö alayoma.
44003002	Ö̦jamö, bä lä fablaaö wei jamö, a wa̦lo juno lä mlai a bälaquemaje, Dodijidawä yoca a̦fa lä jilabou wejei jamö. Ö̦jö yoca lä jolale jamö, bä lä faö wei bä nija a nofi ojode tablamobä, showadi a lomabodimaje, a nacobä. A oshe lä cublono wei däjä, a wa̦lidio fa showadaonö a li wa̦lidioma.
44003003	Ö̦jö a lä cuinö, Yai Bada etä yafi jamö Pedro, Juan sho cäcöbö lucäö fa dalalönö, a nofi ojode tablamobä, a nacoma.
44003004	Ö̦jö nija cäcöbö mamo fa showaicunö, Pedro a wa̦ fama. —Camiyä yafäcö nijamö mamo da showaicu.
44003005	Ö̦jö cudeenö, a mölaa fa showadaicunö, ö̦jö cäcöbö nija a mamo showadaliyoma ma cui,
44003006	abinaja Pedronö a nowa taö nomöjöoma. —Blada ya bä tabou ma mlai, ya tä lä tabole tä ja, bäfä nia yai dobäö. Nasaleteli Jesucristo a wa̦ lojodenö, wa fa ublaicunö, a da ju.
44003007	Inaja a fa cunö, Pedronö jayu boco fa dälänö, a fa ublamaimadunö, ö̦jö däjä showawä, yedu bei mamicö ma cui, bei wa̦yamobö ma cui, a jödödöwä jifudou showalayoma.
44003008	Ö̦jö a lä jifudole däjä, a shi jaliwä ca̦i yudu yudumou showadaoma. A ca̦i lojode juda judaablaloma. Ö̦jö däjä, Yai Bada etä yafi jamö cäcöbö ca̦i lä lucäle däjä, a wa̦ ca̦i yudu yudumou showai, a wa̦ ca̦i juda judaablalou showai, cäcöbö ca̦i lucälayoma. Yai Bada a nofi doablaö dodijioma.
44003009	Yai Bada e yafi jamö bä bluca lä cuono wei bä lä cuinö a juu dalalemaje. Yai Bada a nofi lä doano wei, a wa̦ ca̦i ji̦lilemaje.
44003010	A nö ca̦i ö̦jöbölemaje. Yai Bada e yafi ja, Dodijidawä a wa̦fa yoca lä jilabou wejei jamö, a wa̦lidiwä lä lodiono wei a malä cuono wei, a nofi ojode tablamobä showadi a lä nacono wei. Ö̦jö a dodijidablaliyoma yalo, bä bufi shädayaimoma. Bä shi bluca ca̦i jalimolayoma.
44003011	A juno lä mlai a wa̦lo lä cuinö, Pedro, Juan sho cäcöbö juwäbou showao däjä, ai bä lä cui bä a̦ ca̦i bluca läläaimama. —¡Shädayai! ¿Wedi tä mayo li dodijiwä? —bä bufi wedinajamolanö, bei bä cuma. Tä yafi yädäa lä boale ja bä cuoma, Salomo tä a̦fa yafi lä jilabolajei jamö.
44003012	Bä bluca lä co̦camole tä fa dalalönö, abinaja Pedronö bä nowa tama. —Isaeli wama ecö. ¿Wedi tä ja, wamacö bufi li wedinajamou cule? ¿Wedi tabä camiyä yafäcö nija wamacö mamo li showaa cule? Ei yama a lä jumale, camiyä yafäcö a̦ lojodenö tä cublonomi, camiyä yafäcö dodijaö lä showadaono wei tänö mlai.
44003013	Bämacö nö badabö Ablaamö a ma cui nija, Isaacö a ma cui nija, Jacobo a ma cui nija, ö̦jö bä nija a lä bufiblamou wei a lä cuinö, Jesús a doblao damalalema. ¿Ö̦jö tawä? Ö̦jö Jesús a lä cui, Yai Bada a nosie yai lä juaö wei a, bada bänö a shäbeje, wama a noshi lä ö̦jödabono wei a lä cui. Biladonö ö̦jö a nia ma jujeblano wei ma cui, ö̦jö a mamo mötale däjä, wama a waia dicolema.
44003014	’Yai Bada a wa̦ yai juabä, a ma yaiono wei ma cui, ö̦jö a shino ma bejedimono wei ma cui, wama a wailema. Bilado wama a fa wa̦linö, a lä unocai wei wama a yai shino jujeblamaö bufi doblao dicooma.
44003015	¿Ö̦jö tawä? —a cuma—. Täbä lä demidamaö wei, wama a shäa dicomalema. Wama a ma shämaleno wei ma cui, Yai Bada tänö a demi jocädamaö co̦layoma. Camiyä yamacönö, yama a demi daa co̦lalema.
44003016	’Ei a wa̦lo lä cui, wama a lä dale, eja wama a lä möle, ö̦jö Jesús a wa̦ lojodenö bei a li lojodoblou co̦layoma, Jesús yafä a nofi mölabou yalo. ¿Ö̦jö tawä? Jesús yafä a nofi lä mölabole tänö, cafä wamacö nijamö ei a wa̦lo demi ublaa wawädoa lä cule.
44003017	’Bei —a cuma—. Iba wamacö. Cafä wamacö ma cui, cafä wamacö nija bä bada lä läo wei bä ma cui, wamacö bufi mojoduoma yalo, ö̦jö wama tä taö dicooma. Ö̦jö ya tä daö.
44003018	Ö̦jö ma cui, yedu jamö Yai Bada a wa̦no wäyälewä bä a̦ fa cadidonö, tä a̦ wäyäö balöomaje. A shömabä a lä yaileno wei e lä cui, ö̦jö a nö nia lä bleaano wei, tä a̦ ca̦i wäablalaö showaomaje. ¿Ö̦jö tawä? Fei däjä tä a̦ bejedi wawäblaliyoma. Wamacö cuaaö lä dicoono wei tä ja, Yai Bada tänö tä a̦ bejedi wawäblamalema.
44003019	’Ö̦jö cudeenö, bämacö nowa taö lä cule —a cuma—. Wa̦lidiwä tä ja, bä bufi da lädalu. Yai Bada nija bä bufi da cuicu. Wamacö doblou lä mlaono wei tä lä cui, tä nowa mladamabä. Inaja wamacö cuaaö ja, tä dodijidablamaö fa co̦lonö, Yai Bada tänö wamacö bufi lojodoaamadibä.
44003020	Jesús a ca̦i shömaö co̦obä, a shömabä a lä yaileno wei a lä cui.
44003021	Fedu jamö Jesús a cublaa balöadayoa. Eja Yai Bada tänö tä bluca cadejeblaö lä bufiole däjä, a shömaö co̦o wä. Inaja Yai Bada tä malä cuno wei. ¿Ö̦jö tawä? Yai Bada a wa̦no wäyälewä bä a̦ fa cadidonö, ö̦jö tä a̦fa wayoaö malä balöono wejei.
44003022	Moisesi a ma cuinö, Jesucristo a wa̦fa wäyäö balöoma. Abinaja tä a̦ cuu. Yai Bada a wa̦no wäyäbä, camiyä wale shömaö lä cuaano weinaja, cafä Isaeli wama ecö nodiwä nija, ai a nia shömaö cuo nomöjöo. Ö̦jönö wamacö yömölaö lä bädao wei tä ma cui ja, wama a wa̦ nia ji̦liaö.
44003023	Ö̦jö Yai Bada a wa̦no wäyälewä a nia lä shömaö wei a lä cui, ai anö a wa̦ ji̦liaimi ja, Yai Bada ebä nija a nia co̦caomi. A nia nomamaö. ’¿Ö̦jö tawä? —Pedro a cuma—. Einaja tä a̦ cuu.
44003024	Fei däjä tä lä wawäblole, Yai Bada a wa̦no wäyälewä bä bluca lä cuono wei bänö, ö̦jö tä a̦fa wäyämaje. Samuel a ma cuinö, bä cublou lä nodiono wei bä ma cuinö, ei tä lä wawäblole tä a̦fa bluca wäyämaje.
44003025	¿Ö̦jö tawä? Yai Bada a wa̦no wäyälewä bä cuo lä balöono wei, wama ecö nodiwä. Cafä wamacö nö badabö nija Yai Bada a wa̦ nö lä wäono wei däjä, abinaja Ablaamö a nowa tama. Bluca bä bälöjöwä lä yaiblai bä ma cui, ijilufä ebä nodiwä nija bä nia bayeliblamou mö feduo. ’¿Ö̦jö tawä? —a cuma—. Einaja tä a̦ cuu. Cafä wamacö lä cui, ö̦jö Ablaamö wama ecö li nodiwä waiquiwä.
44003026	Ö̦jö cudeenö, Yai Bada a wa̦ yai lä juaö wei a fa wawämalönö, cafä wamacö nija a shömöa balölema, wamacö doblou lä mlai tä ja, wamacö fe bluca fa dadomalönö, wamacö yai bayeliblamobä —a Pedro cuma.
44004001	Ö̦jö bä nija Pedro, Juan sho cäcöbö a̦ faö showao däjä, bada bänö cäcöbö nabä waloaliyomaje. Nofi bäyäalewä blowäjäwä bä ma cui, Yai Bada etä yafi nowamabeje bä ca̦i lä cuono wei a ma cui, saduseo bä ca̦i bada ma cui, ö̦jö bä bluca icuquema.
44004002	Jesús a wa̦fa wäyäböma yalo bä jushuoma. ¿Ö̦jö tawä? Jesús a demi jocädou lä culayono weinaja, yanowamö täbä nia demi ca̦i jocädou co̦o, cäcöbö nofi cuu jushuama cudeenö, bä bada jushuoma.
44004003	Ö̦jö däjä cäcöbö juwäa showalemaje. Tä mö weyaa jaödalayoma cudeenö, cäcöbö fe lao fe jalubä, cäcöbö didiquemaje.
44004004	Ö̦jö ma cui, Pedro, Juan sho cäcöbö nija tä a̦ lä ji̦lileno wejei ai bä bluca mö feduwä lä cuinö tä a̦ bejedi bufiblaö fa showadalojenö, Jesucristo ebä bluca cublaliyoma. Ö̦jö däjä, Jesucristo ebä lä cui, jai 5.000 bä wa̦lo cublou majölayoma.
44004005	Ö̦jö tä fena ja, judio bä bada lä nosiemou wei bä ma cui, ai bä ca̦i bada ma cui, Moisesi tä a̦ ja täbä lä damaö wejei bä ma cui, Jelusale jamö ö̦jö bä bada co̦cablaliyoma.
44004006	Anasi lija bä yododoblaliyoma, nofi bäyäalewä a bada lä cui lija. Ö̦jö bä lä co̦cablaliyono wei jamö, Anasi ai ebä cuo mö feduoma, Caifasi a ma cui, Juan a ma cui, Alejado a ma cui, ö̦jö ebä bluca cuo mö feduoma.
44004007	Pedro, Juan sho cäcöbö fa mötalömabalöjenö, cäcöbö wa̦limaje. Abinaja cäcöbö nowa tamaje. —¿Wedi tä lojodenö, ö̦jö wafä a li wa̦lo jalomalema? ¿Wedi a wa̦nö, wafäcö inaja li cuaaö bashio? —cäcöbö nowa tamaje.
44004008	Ö̦jö däjä, Yai Bada tä Bufinö Pedro a fa jödödöblalönö, a wa̦ juo shalilioma. —Bada wamacö lä läo wei wamacö. Wamacö bufi lä walalai wamacö ca̦i bada.
44004009	Ei a wa̦lo juu lä mlaono wei a lä cui, wama a bayeliblaö wa̦lii ja, a lä jalolayono wei wama tä ca̦i wa̦lii ja,
44004010	bä yömöca da daicu, ö̦jö lä. Cafä wamacö ma cui nija, Isaeli bluca ebä ma cui nija, ya wa̦ wawädou showadaobä. Nasaleteli Jesucristo a lä cui, fii balitama defi ja wama a lä shämaleno wei a lä cui, Yai Bada tänö a demi jocädamaö co̦layoma. Ö̦jö a wa̦ lojode showawänö, ei wama a wa̦lo demi ublaa dablaö lä cule.
44004011	Jai maa mabä ja, wama a yafi nia lä i̦tamaö wei wamacö bada lä culenö, maa wama ma lä waileno wei, ö̦jö Jesucristo a li waiquiwä. Ö̦jö wama ma lä waileno wei, fei däjä a yafi colo lojodoobä, ma yai li cublou nomöjölayoma.
44004012	Ai a nija bämacö nia lä jucäamou wei a cuami. Jödödöwä täbä lä bälöblai täbä ma cui nija, ai a wa̦fa wäyämamou malä mlai, bämacö jucäamobä —Pedronö bä nowa tama.
44004013	Pedro, Juan sho cäcöbö a̦ waiteli lä juono wei tä fa dalalöjenö, bada bä bufi wedinajamoma. Oni sibä ja, cäcöbö damamou fe balojoono malä mlaono wei. Showadi ai bä cua lä bädalenaja cäcöbö cuo mö malä feduono wei. Bä bufi fa möblalunö, “Jesús nija showadi cäcöbö lä nocaablalodino wei cäcöbö nofi yaiwä”, cäcöbö nofi tadalemaje.
44004014	Ö̦jö ma cui, cäcöbö nofi ma wa̦libono wejei ma cui, a lä jalomaböleno wei a ca̦i ublaoböma yalo, bä a̦ läobä tä cuonomi.
44004015	Ö̦jö däjä, sibo jamö cäcöbö ca̦i famaö fa bufijenö, bä lä yododoono wei jamö, bada bä a̦ bluca wayou juoma.
44004016	Abinaja bä nowa tayoma. —¿Wedinaja bei bäma cäcöbö li taamabä tawä? Ei cäcöbö a̦ lä fafe cäcöbönö, tä nö lä quilijii tä malä wawämaböno wei. Bäma cäcöbö a̦fa jolemou tabä tä cuami waiquiwä. Jelusaleteli bä blucanö, ö̦jö tä daö malä waiquilajei.
44004017	Ö̦jö ma cui, ei tä a̦ lä wäyäfe, tä a̦ ji̦limou blaucublou mlaobä bäma cäcöbö a̦ shino da wasö, moli a bädawä ma cui nija Jesús a wa̦fa wäyäböö co̦daaö mlaobä —bä nowa tayoma.
44004018	Ö̦jö cudeenö, cäcöbö nacaa fa co̦malöjenö, cäcöbö wasöö dodijiomaje. —Jesús wafä a̦fa nia wäyäö co̦daaimi. Ö̦jö etä a̦ ma cui ja, wafä bä nia yömölaö co̦daaimi —bä cuu fe blacäjoma.
44004019	Cäcöbö ma wasöno wejei ma cui, Pedro, Juan sho cäcöbö a̦ juo ja, abinaja cäcöbö cuma. —¿Wedi jamö tä lä cui tä yai dodijidawä, ö̦jö lä? Yai Bada etä a̦ yai ji̦limamou mlai ja, cafä wamacö lä cuu wei, ¿ö̦jö tä a̦ shino yai juamamobä daanö? ¿Wedinaja cafä wamacö bufi li cuu? Ma, cafä wamacö a̦ nia yai juamamoimi.
44004020	Yafä tä lä möno wei tä ma cui, yafä tä a̦ lä ji̦lileno wei tä a̦ ma cui, yafä tä a̦ wäyäö mladobä tä cua malä mlai —cäcöbö cuu mö feduoma.
44004021	Cäcöbö wasööje ja, bada bä a̦ nö quiliama. Ö̦jö däjä, cäcöbö jujeblalemaje. Cäcöbö nö ninili bleaamaö bufi ma doblaono wejei ma cui, yanowamö täbä nija bä quilima. Täbä shi doo malä waiquiono wei. A lä jalomaböleno wei tä nowa ja, bluca bänö Yai Bada a nofi doablaamaje.
44004022	Ö̦jö a lä cui, Yai Bada tä lojode dablabeje, a lä jalomaböleno wei a wa̦lo lä cui, a badao malä waiquiono wei. A wa̦lidio showao däjä, lasha 40 a malä jayublamaleno wei.
44004023	Cäcöbö fa jujeblalöjenö, cama ebä nija cäcöbö co̦blou lä co̦ono wei jamö, cäcöbö a̦ nö wäoma. Nofi bäyäalewä blowäjäwä bä ma cui, bä bufi lä walalai bä bada mö feduwä ma cui, ö̦jö bä wa̦no wäyäböö showadaojoloma.
44004024	Ö̦jö cäcöbö a̦ fa ji̦liläjenö, Yai Bada nija cama bä a̦ bluca faö showadaoma. —Bada tä. Yai Bada wa tä. Judu wa mösö lä tablaleno wei wa. Ulifi a bada ma cui, modu ubä lä cublai ubä ma cui, wa ubä tablalema. Fedu jamö bä bluca lä culadi bä ma cui, bita jamö bä bluca lä cule bä ma cui, mau jamö bä bluca lä cublai bä ma cui, wa bä bluca lä tablaleno wei, ö̦jö cafä wa dodijiwä.
44004025	Wa wa̦ juamobä, camiyä yamacö nö badabö David a lä cuono wei, bei wa Bufinö wa wa̦ macocamama. Abinaja wa cuma. ¿Wedi tä tabeje, judio bä lä mlai bä jushudou fe balojolayoma? Ö̦jö bä shomi lä cuinö, ¿wedi tä tabeje, Yai Bada a nofi jole jole li washublalamaje?
44004026	Bä bälöo lä dodijio wei bä bluca lä cublai, bä wayu itoblaliyoma. Bä bada lä läo wei bä lä cui, bä co̦cablaliyoma. Bada tä lä bufiblamou wei tä ma cui, cama e lä yaileno wei a ma cui, cäcöbö nabä queobeje bä toujublaliyoma. ’Einaja wa cuma —Yai Bada nija bä cuma—.
44004027	Eja, Jelusale jamö bä mada toujablei. Elode a ma cui, Bo̦sio Bilado a ma cui, judio bä lä mlai bä sho, Isaeli nodiwä ebä ca̦i bluca sho, ö̦jö bä bluca co̦cablaliyoma. Afä wa lä yaileno wei a lä cui, ö̦jö Jesús a nabä co̦camoamaje.
44004028	A nia lä taamano wejei, yedu jamö ma cui, cafänö wa tä taamaö bufi doblao waiquioma. Wa tä taamaö bufi fa doblaonö, cafä wa lojodenö wa tä wawäblamalema.
44004029	’Fei däjä ma cui, ei wa bä a̦ ji̦liaö, Bada tä —bä cuma—. Bä jo̦wa waitelimou bufi doblao. ¿Ö̦jö tawä? Cafä wa wa̦ juamobä yamacö lä cui, yamacö bufi da lojodomabo, quilii mlai ja, afä yama tä a̦ wäyäö fe yadiobä.
44004030	Yama tä a̦ wäyäbä jamö, bä lä jalili wei bä ca̦i da jaloma, cafä wa mayo dablamobä. Wa wa̦ juamobä, afä wa lä yaileno wei a Jesús lä cui, ö̦jo a wa̦ lojodenö, tä nö lä quilijii yama tä bluca wawämaö showadaobä —bä cuma.
44004031	Yai Bada nija bä a̦ faö waicou däjä, bä lä co̦cablono wei a yafi lä cui, a yafi qui̦da qui̦damou nö quiliama. Ö̦jö bä bluca lä cui, Yai Bada tä Bufinö bä fa jödödöblalunö, bä quilii mlai ja etä a̦ wäyäö waiteliblou showadalayomaje.
44004032	Jesucristo bufilewä bä lä cui, bä bufi shedecou mlai ja, moli tä ja bä bufi bluca yaimoma. Bä bluca lä tabono wejei bä ma cui ja, “Ei iba moli tä li cuobä”, bä cunomi. Bä bufi läablalou mlai ja, bä madofibö nofi bluca ibamayoma.
44004033	Jesucristonö bä lä shömöleno wei bä lä cuinö, Bada tä Jesús a wa̦fa demi jocädou wäyäöje däjä, Yai Bada a lojode damoa dodijia showadalaliyoma. Yai Bada tänö wawädowä bä bayeliblaö cuaama.
44004034	Cama bä nija, moli a ma cui a jo̦limobä a cuonomi. Abinaja bä showadi cuaama. Ulifi bä nofi lä tabono wejei bä lä cuinö, blada bä ja bä ulifibö jöböamaje. Yafi bä lä tabono wejei bä ma cuinö, inaja showawä, bä yafibö jöböamou cuoma, blada bä ja. Ö̦jö bä ja, bä blada lä doano wejei, bä blada ca̦i fa waloojenö,
44004035	Jesucristonö bä lä shömöleno wei bä nija, bä blada jöbömaje. Ö̦jö bä lä cuinö, bä lä jo̦li wei bä dobäö fe dolemou nomöjöomaje.
44004036	¿Ö̦jö tawä? Inaja showawä, Shibleteli ai a ca̦i cuaaö mö feduoma, José a wa̦fa lä cuono wei. Lewi nodiwä ö̦jö e li cuoma. Showadi täbä bufi lojodoaamaö cuaaö cudeenö, Jesucristonö bä lä shömöleno wei bä lä cuinö a wa̦fa Benabei jilaa nömöjöquemaje.
44004037	Ö̦jö Benabei a lä cuinö, cama etä ulifi fa jöböcönö, blada bä dälema. Ö̦jö bä blada ca̦i fa waloicunö, Jesucristonö bä lä shömöleno wei bä nija bä jöböquema, bä lä jo̦li wei bä dobäö mö feduobeje.
44005001	Inaja bä ma cuaaö däjä ma cui, abinaja Anania a cuaaö dicooma, bä suwäbö Safila sho cäcöbö lä cui. Cama a ficalibö ca fa jöbömoicunö, blada bä dälema.
44005002	Bä suwäbö e sho cäcöbö a̦ wayou balöo ja, ai bä blada mashi jo̦yaquema. Ai bä blada mashi lä cui, Jesucristonö bä lä shömöleno wei bä nija, jai bä comi jöböquema a wa̦ cuaama.
44005003	Ö̦jö ma cui, abinaja Pedronö a nowa tama. —Anania. ¿Wedi tä tabä fecula bada a Sadanasi nija bei wa bufi li lulumoa dicolayoma? ¿Wedi tabä Yai Bada a Bufi nija wa li jolemolayoma? Afä ficali wa täca lä nomöjöqueno wei täca nowa ja, wa bä blada lä däleno wei, wa bä mashi tabou malä showale.
44005004	’Wa täca jöböaö showao mlao däjä, afä täca cadidiwä cuoma. Wa täca fa jöböcönö, ö̦jö täca nowa ja wa bä blada lä däleno wei, afä bä ca̦i blada cuo showaoma. Wa bä jöböaö bufi doblao ja, wa bä jöböabä bä li cuoma. Wa bä noshi umabou bufi doblao ja, wa bä noshi ca̦i umabobä. Einaja tä yai ma cuono wei ma cui, ¿wedi tä tabä, jai wa bä comi jöböquema bei wa wa̦ li cuaaö dicooma? Yanowamö yamacö nija wa jolemonomi. Yai Bada nija wa yai jolemoa dicolayoma —Pedronö a nowa tama.
44005005	Ananianö ö̦jö a wa̦ fa ji̦lilänö, a nomawä wäcädou showalayoma. Ö̦jö tä a̦ lä ji̦liano wejei, bä bluca quilia fe balojolaliyoma.
44005006	Fiya bänö, acadafu sicönö a nomawä fa o̦cablalöjenö, sibo jamö a ca̦i fa alujenö, a didiquemaje.
44005007	Inaja tä cublou waiquilayono wei ja, tä nö fa dedejedalunö, ö̦jamö lä bä suwäbö e mojodi waloa jäqueyoluma.
44005008	Ö̦jö nija Pedro a wa̦ faö nomöjöoma. —Ficali täca nowa ja, ¿einaja bä cudale wafä bä dälema? —a cuma. —Awei —a jole cuma—. Wa lä cufenaja bä cudale yafä bä dälema —a cuma.
44005009	Einaja a cuu ja, abinaja Pedronö a nowa tama. —¿Wedinaja wafäcö bufi cuu fa dicoonö, inaja bei wafäcö nowa li tayoma? ¿Wedi tabä Yai Bada wafä a Bufi mölamabä, bei wafäcö li wabäo dicoblaoma? Bei. ¡Fe̦yalofä a nomawä lä didiqueno wejei, bä mamicö jo̦wa blölölömou co̦a lä cuimi! Ö̦jamö lä, cafä wa nomawä nia bälaö nomöjöoje —a cuma.
44005010	Pedro a cotä ja, a suwä fa wäcäblaicunö, a waicou showadaoma. Fiya bä fa falönö, a nomawä fa dalalöjenö, sibo jamö ö̦jö a ca̦i aa nomöjölayomaje. Bä fe̦yalobö a didia lä balöqueno wejei jamö, ö̦jö a didia yädäquemaje.
44005011	Jesucristo ebä bluca lä cui, bä quilii dodijioma. Ai bä ma cui, tä a̦ lä ji̦liano wejei bä bluca ca̦i quilii fe balojooma.
44005012	Jesucristonö bä lä shömöleno wei bä lä cuinö, Jelusaleteli bä nijamö, tä nö lä quilijii bluca tä wawämamaje. Yai Bada etä yafi yädäa lä boale ja, showadi bä bluca yododoblaama, Salomo e a̦fa yafi lä cule jamö.
44005013	Ai täbä lä cui, ö̦jö bä nija täbä jole jole yädäblou quilima. Ö̦jö ma cui, Jelusaleteli bä lä cuinö, “Ö̦jö bä nofi yai dodijaö”, Jesucristo ebä nofi tabou fe balojoomaje.
44005014	¿Ö̦jö tawä? Jesucristo a bejedi fa bufilöjenö, showadi bä yädäblou nosi ma blacäcono wei ma cui, ¡ö̦jö däjä yai! Wa̦lo bä ma cui, suwä bä ma cui, Bada tä nija bä bluca yädäblou dodijilayoma.
44005015	Jalili bä jalomaö fa dalalöjenö, bä shi fa jalimolunö, cama jalili ebä ca̦i bluca sibolayomaje. Pedro a jayuabä jamö, bei yo casö jamö bä jalili blaaquemaje. Täbä maqueobä täbä ja, bä maqueaquemaje. ¿Ö̦jö tawä? Ö̦jamö lä Pedro a jayuaö däjä, “Bei a malashinö bä fa jo̦yablamafälönö bä jalobä”, a nofi tabomaje.
44005016	Jelusaleteli bä shabonobö jamö ai bä yanobö lä siboblamono wei jamö ma cui, ai bä bluca ca̦i waloblaaö mö feduoma. Jalili bä ma cui, bä lä feculaböono wei bä ma cui, ö̦jö bä ca̦i fa waloicujenö, bä bluca jalolaliyoma.
44005017	Ö̦jö ma cui, nofi bäyäalewä a bada lä cui, a bufi jushujuo fe balojooma. Cama nija bä cuo mö lä feduono wei bä saduseo ma cui, ö̦jö bä bufi ca̦i bluca jushujuo mö feduo showaoma, Yai Bada yafi jamö bä lä badamou wei bä lä cui. Jesucristonö bä lä shömöleno wei, bä nofi doablamou ayao cudeenö, bä jushuoma.
44005018	Ö̦jö däjä, bä juwäa fa co̦malöjenö, bä doblou lä mlai bä fe lä laono wei jamö, bä fe laa co̦maquemaje.
44005019	Ö̦jö ma cui, didi däjä Yai Bada tänö a̦jele etä fa shömöludunö, bä fe lä laono wei yoca fa caloblalönö, bä öböa siboblaö co̦layoma. Abinaja bä nowa tama.
44005020	—Yai Bada etä yafi jamö wamacö cua fa co̦lunö, bä yömölaö da co̦oduje. Fei däjä, Yai Bada nija dodijidawä wamacö cua lä nomöjöle, bä a̦ da wäyämo —bä nowa tama.
44005021	A̦jele a wa̦ fa ji̦liläjenö, Yai Bada etä yafi jamö bä lucäa fa fenalunö, tä a̦ wäyäö co̦o fenaomaje. Bei. Bä nia lä yododano wei jamö, nofi bäyäalewä a badanö, cama ebä ca̦i waloa fenaquema. Ö̦jö däjä, Isaeli ebä bada lä cui, bä bluca nacaa fenaalalema, bä a̦ wayobä. Bä bluca fa co̦cablalunö, Jesucristo ebä nia co̦aö fa fenaojenö, ai ebä shömölemaje, bä fe lä lamaqueno wejei jamö.
44005022	Ö̦jö ma cui, bä fe lä laono wei jamö bada bä waloo däjä, bä cuonomi. Ö̦jö däjä, bä cuono lä mlai tä a̦ wäyäö co̦jolomaje. Abinaja bä cuma.
44005023	—Bä fe lä lao wei tä yafi jamö, yoca lojodooma ma cui, sibo jamö yoca nofi lä läbou wejei bä läo ma showao däjä ma cui, yama yoca fa caloblalönö, a yafi blocooma —bä nowa tamaje.
44005024	Ö̦jö däjä, ö̦jö tä a̦ fa ji̦liläjenö, bä bufi wedinajamolayoma. Yai Bada etä yafi nowamabeje bä ca̦i lä cule a bada ma cui, nofi bäyäalewä blowäjäwä bä ma cui, “Shädayai. ¿Wedinaja bei tä nia cublou nomöjöo, ö̦jö lä?”, bä bufi cudaliyoma.
44005025	Ö̦jö däjä, ai a co̦blou fa nomöjölonö, ö̦jönö bä yömölaö nomöjöoma. —¡Quija, quija! Wama bä fe lä laqueno wei bä lä cui, Yai Bada etä yafi jamö bä cua co̦a lä cubiyei. Täbä yömölaö co̦a lä cubiyejei —a cuma.
44005026	Ö̦jö däjä, Yai Bada etä yafi nowamabeje bä ca̦i lä cule a bada lä cuinö, cama ebä fa nacalänö, bä co̦a co̦lemaje. Yanowamö täbä nija bä quilima yalo, dodijidawä bä öböalalefälömaje. “Maa ma bänö yamalecö shäö mlaobeje”, bä bufi fa cunö, bä i̦cali öbömanomije.
44005027	Bä ca̦i waloa fa co̦icujenö, bada bä lä yododoono wei jamö, bä mötaleblamalemaje. Nofi bäyäalewä a bada lä cuinö, abinaja bä nowa tama.
44005028	—Jesús wama a wa̦fa wäyäö co̦daaö mlaobä, bämacö wasöö ma dodijiono wei ma cui, Jelusaleteli bä nijamö, ö̦jö wama tä a̦ jo̦wa jödödöblamaö waiquia lä cule. Ö̦jö bädawä mlai, ö̦jö a lä shämono wei a lä cui, camiyä yamacö nija wama tä nowa jo̦wa shadimabou bufi doblao —a cuma.
44005029	Ö̦jö ma cui, Pedro, Jesucristonö bä lä shömöleno wei ai bä sho, abinaja bä cuma. —Yai Bada yama a wa̦ yai ji̦liabä yamacö. Yanowamö wamacö a̦ ma läo wei ma cui, bämacö a̦ ca̦i nia ji̦liaimi.
44005030	Fii balitama defi ja wama a fa basumacönö, Jesús wama a shämalema. Wama a ma shämaleno wei ma cui, Yai Badanö a demi jocädamaö co̦layoma, bämacö nö badabö nija a lä bufiblamou wei a lä cuinö.
44005031	’¿Ö̦jö tawä? A nö Bada ö̦jöböamobä, cama Yai Bada jayu boco mashi jamö, a döcämabou lä culadi. Yanowamö täbä jucäabä, ö̦jö a Bada. Wa̦lidiwä tä ja, Isaeli nodiwä ebä bufi lädamabä, a Bada tablamalema, bä doblou lä mlai tä ma cule, tä nowa mladamabä.
44005032	¿Ö̦jö tawä? Tä lä cublaliyono wei yama tä a̦fa wäyäbä, ö̦jö yamacö. Yai Bada a Bufi ma cuinö tä a̦fa ca̦i wäyäö. A wa̦ lä juaö wejei bä nija a Bufi jöböamou —bä cuma.
44005033	Inaja bä cuma yalo, bä bada jushudou fe fa balojolonö, bä shäö bufi doblaomaje.
44005034	Ö̦jö ma cui, bä lä yododano wei bä nijamö, ai a faliseo lä cui a bada ubladaliyoma. Camalieli a wa̦fa cuoma. Moisesi tä a̦ ja täbä lä damaö wei ö̦jö a bada cuoma. Judio bä blucanö a nofi tabomaje. Ö̦jö a fa ubladalunö, Jesucristonö bä lä shömöleno wei bä lä cui, bä sibomaö balöo bufima, cama bada bä a̦ wayou juo balöobä.
44005035	Ö̦jö bä fa famalöjenö, bada bä lä yododoono wei bä nija abinaja Camalieli a cuu juoma. —Isaeli wama ecö. Ei wama bä nia lä taamaö wei tä ja, bä bufi da moyaweicu. ¿Ö̦jö tawä?
44005036	Ei tä cublou showao mlao däjä, ai tä wawäblou mada balöoblei. Ö̦jö Deuda a wa̦fa lä cuono wei a fa wawäblalönö, a wa̦ bada wäyämamou fa cuaanö, cama nija bluca bä lulolayoma. Ö̦jö nija jai 400 bä nocaoma. Ö̦jö ma cui, a fa shälöjenö, cama ebä bluca lä nocamabono wei bä mada sheleleblalui. Ö̦jö däjä, tä a̦ ji̦limamou co̦daaö mlai, tä a̦ mladou showalayoma.
44005037	Ö̦jö a nodi jamö, Calileateli a Judanö, cama ai ebä lulubou nomöjöoma. ¿Ö̦jö tawä? Bämalecö a̦fa bluca da onimablejei däjä, a wawäblaliyoma. Ö̦jö a fa shälöjenö, cama ebä lä nocamabono wei bä bluca ca̦i sheleleblou nomöjölayoma.
44005038	’Fei däjä ma cui, abinaja ya cuu ja wamale a̦ da ji̦lilä. Ei bä lä cui bä yabäca dijejä. Bä cuobä. Ei tä a̦ ma tabolajei ma cui, yanowamö tä a̦ bädawä ja, tä a̦ cudio mlaicätä.
44005039	Ö̦jö ma cui, ei Yai Bada tä mayo waiquiwä cua ja, ö̦jö bä nija wamacö nö nia wa̦lojaimi. Yai Bada tä ma cui nija wamacö a̦ läo dicoo wei, ¿ö̦jö tawä? —a cuma.
44005040	Inaja a lä cuu wei, a wa̦ ji̦lilemaje. Jesucristonö bä lä shömöleno wei bä lä cui, bä lucäa fa co̦malöjenö, bä si yafelilalemaje. Jesús a wa̦fa wäyäö co̦daaö mlaobeje, bä wasöö co̦omaje. Ö̦jö däjä, bä jujeblaö showalayomaje.
44005041	Bada bä lä co̦caono wei jamö, bä faa co̦layofälöma. Jesús a nowa ja bä nö li bleaama cudeenö, bä bufi doblaloma. Inaja Yai Bada tänö bä taamaö bufi doblao ja, bä bufi yai doblaloma.
44005042	Yai Bada etä yafi jamö ma cui, cama bä yafibö jamö ma cui, showadi bä damaö fe yadiomaje. Täbä yömölaöje ja, abinaja bä cudima. —Yai Bada tänö a shömabä a lä yaileno wei a lä cui, ö̦jö Jesús a waiquiwä.
44006001	Bei. Ö̦jö däjä, Jesucristo nija bä lä nocao wei ebä blucablou däjä, cama bä showawä bä a̦fa tayoma. Clesiateli bä caficö a̦ lä däleno wejei bä judio lä cui, bä nacömoma, cama judio bä caficö a̦ lä showabono wejei bä nija. Nii showadi bä jöbäö lä shedecaö wejei bä ja, camateliyoma bä lä feiblono wei bä walablaö dicooje ja, bä jushudaliyoma.
44006002	Jesucristo 12 ebä lä cuinö tä nia fa cadejeblajenö, Jesucristo nija bä lä nocaono wei ebä bluca co̦camomamaje. Abinaja bä nowa tamaje. —Yai Bada yama etä a̦ wäyäbä, ö̦jö yamacö li waiquiwä. Nii bä ja yamacö yabäcamou ja tä dodijidawämi.
44006003	¿Ö̦jö tawä, iba wamacö? Ö̦jö cudeenö, cafä wamacö nija 7 wama bä nia yaiaö, nii showadi bä jöbäbeje jamö, yama bä lämabobä. Bä a̦fa wayoamou dao lä mlai wama bä nia yaiaö, Yai Bada tä Bufinö bä lä jödödöbou wei, bä bufi ca̦i lä jaducui.
44006004	Inaja cama bä li ma cuaaö däjä, camiyä Yai Bada nija yamacö a̦ fadibä, yama etä a̦ ca̦i wäyädibä, showadi ö̦jö yama tä nabä nia cadidou mö feduo —bä cuma.
44006005	Ö̦jö bä a̦ ja, bä bufi bluca fa doblalonö, ei bä a̦fa lä cule bä yailemaje. Esteban a yailemaje, a bufi cadidilanö Jesucristo a nofi lä mölabono wei a lä cui. Yai Bada tä Bufinö a jödödöbou ja, showadi a cadidoma. Felipe a ca̦i yailemaje. Blocolo a ma cui, Nicanolo a ma cui, Dimono a ma cui, Bamena a ma cui, Nicolasi a ma cui, ö̦jö bä bluca yaialalemaje. Nicolasi a lä cui, Adioquiateli a cuoma. Judio a jaba cuono ma mlai ma cui, ö̦jö bä nija a fa yädäblalunö, Jesucristo nija a bufi cuquema.
44006006	Ö̦jö bä 7 lä cui, Jesucristonö bä lä shömöleno wei bä nija bä ca̦i jumaje. Wawädowä bä bada nia fa lämabojenö, bä imicö maquelanö, Yai Bada nija bä nö bayeli nacamaje.
44006007	Inaja bä fa cuaanö, Yai Bada tä a̦ ji̦limou blaucou cuaama. Ö̦jö däjä, Jelusale jamö, Jesucristo nija bä nia lä nocao wei ebä blucablou dodijilayoma. Nofi bäyäalewä ai bä bluca ma cuinö, Jesucristo etä a̦ fa julejenö, a bufilemaje.
44006008	Yai Bada tänö Esteban a bayelibou wawädooma, a nö ca̦i wa̦lojomaboma. Yanowamö täbä nija, tä nö lä quilijii tä bluca wawämama, tä tamou dao lä mlai.
44006009	Ö̦jö däjä, Esteban nija judio ai bä a̦ läoma. Ö̦jö Sileneteli ai bä cuoma. Alejadiateli ai bä cuo mö feduoma. Shomi bä judio lä yododaö wei yafi jamö, showadi ö̦jö bä co̦cabloma, Jujeblano tä a̦fa yafi lä jilabono wejei jamö. Silisia jamö bä judio lä bälöle ai bä ma cui, Asia jamö bä judio lä bälöle ai bä ma cui, ö̦jö bä lä cui bä a̦ ca̦i bluca läoma.
44006010	Ö̦jö ma cui, Yai Bada tä Bufinö a wa̦ faö fa moyawäonö, Estebannö bä a̦ nö wa̦lojamanomi.
44006011	Ö̦jö däjä, ai täbä nija Esteban a nofi washuquemaje, bada bä nija a wa̦fa jole wäyäbeje. Ö̦jö bä lä cui, abinaja bä jole cuma. —Estebannö Moisesi a nö lä waiblano wei, yama a wa̦ ji̦lilema. Yai Bada tä ma cui, tä nö ca̦i waiblama. Yama a wa̦ ji̦lilema —bä jole cuma.
44006012	Ö̦jö bä a̦ ja, ai bä shi bluca jalimoa showadalayoma. Bada bä ma cui, Moisesi tä a̦ ja täbä lä damaö wejei bä ma cui, ai bä ma cui, ö̦jö bä shi fa jalimolunö, Esteban a nabä juu showadaomaje. A fa juwälöjenö, bada bä yododoobä jamö a shailefälömaje.
44006013	Esteban a wa̦fa jole wäyäbeje, ai bä fa ublamacöjenö, abinaja ö̦jö bä jole cuma. —Ei Yai Bada yama etä yafi lä yaibole tä ma cui, tä yafi nö waiblaö dicoo. Moisesi tä a̦ ma cui, showadi tä a̦ nö ca̦i waiblaö.
44006014	Yama a wa̦ malä ji̦lileno wei. Nasaleteli Jesús a lä cuinö, ei bei a yafi nia jo̦wa wa̦liaö. Moisesinö yamalecö taamaö lä bufino wei tä a̦ lä cui, ö̦jö bei tä a̦ nia jo̦wa shomiblamaö nomöjöo—bä cuma.
44006015	Bada bä lä yododoono wei bä lä cui, Esteban nija bä mamo fa showaicunö, wäyäcu shi̦i lä wacalamiono wei wäyäcu dalalemaje, a̦jele bä wäyäcu lä culenaja showawä.
44007001	Nofi bäyäalewä a bada lä cui, Esteban nija abinaja a cuma. —¿Fei bä a̦ lä fafe, bä a̦ bejedi daanö?
44007002	Abinaja Esteban a cuu nomöjöoma. —Iba wamacö. Bada wamacö. Wamale a̦ da ji̦lilä. Camiyä bämacö nö badabö Ablaamö a lä cui nija, Yai Bada etä shi̦i wawälayoma. ¿Ö̦jö tawä? Mesobodamia jamö a bälöo showao däjä, Alana jamö a waloo showao mlao däjä a fa damolalunö,
44007003	abinaja Ablaamö a nowa taö ja, a cuma. Afä wa tä ulifi tabi fa feicänö, afä wa bä fa dacönö, a da alufälö. Cafä nija ya tä ulifi nia lä jömöaö wei jamö, wa waloobä. ¿Ö̦jö tawä? —Esteban a cuma—. Einaja Yai Bada a cuma.
44007004	Inaja a nowa fa talönö, cadeo bä ulifibö tabi fa feicöfälönö, Alana jamö a bälöblaa nomöjöquefälöma. Ö̦jamö lä bä fö̦ö e bufi fa mlaicunö, Yai Bada tänö eja a bälaa nomöjöqueyoluma, bämacö bälöa lä showale tä ulifi ja.
44007005	Eja a ma bälaqueno wei ma cui, camanö tä ulifi nofi yai tabobä, wajaquemi tä wai ulifi ma cui tä jöböanomi. Tä jöböaö showadaono ma mlai ma cui, tä ulifi tabou juobeje tä a̦fa wäyäö balöo showaoma. ’¿Ö̦jö tawä? Bä ijilubö e cuo showaono ma mlai ma cui, cama nodiwä ebä nija tä ulifi nofi nia tamabou nodiablalou showaoma.
44007006	Yai Bada tänö a yömölaö ja, cama nija bä nia lä nodiblono wei tä a̦fa wäa showaquema, shomi täbä nija bä nia lä bälöblaono wei tä a̦ ja. Ö̦jamö bä nosie juamobä bä shi nia wa̦limabomaje. Bä nö bleaamaö showaoje däjä, lasha bluca 400 a nia jo̦wa famaö nodiablalou showaomaje.
44007007	Abinaja Yai Bada a cuma. Bä nosie juamobä bä nia ma tabou wejei ma cui, camiyänö ö̦jö ya bä nö nia bleaamaö mö feduo. Ö̦jö ya bä nö bleaamaö fa balöonö, iba bä lä cuinö tä ulifi nia daafälööje. Camiyä nija bä nö bayeli nacaobä, eja wale nofi nia co̦camoayoluuje. ’¿Ö̦jö tawä? —Esteban a cuma—. Einaja Yai Bada a cuma.
44007008	Ö̦jö däjä, Ablaamö a nia lä bayeliblano wei tä a̦ fa wäcönö, bei bä mosi sicö joyamaö bufima, cama ebä nö ö̦jöböamobä. A wa̦ nofi jaducubolajenö, bei bä mosi sicö joyamaö nodiablalobeje. Ö̦jö cudeenö, Ablaamö bä ijilubö Isaacö e oshe lä cublono wei däjä, 8 tä mö didi fa tablamalönö, bä fö̦ö enö mosi sicö joyalema. Ö̦jö Isaacö a lä cuinö, inaja showawä bä ijilubö Jacobo e taamaö nomöjöoma. Jacobo a lä cuinö, inaja showawä bä ijilubö 12 ebä taamaö nomöjöo nodiama. Ö̦jö 12 ebä nija bämacö yaiablalou nodiablalou showawä.
44007009	’¿Ö̦jö tawä? —a cuma—. Ö̦jö 12 bäma ecö nodiwä lä yaile bä lä cuono wei bänö, bä fääshä José e nofi wa̦libomaje. Cama a nofimamou ayao ja, a nofi fa wa̦libojenö, Ejido jamö a bälabeje a jöböquemaje, blada bä ja. Ö̦jö ma cui, Yai Bada tänö a bayelibou fa showaonö,
44007010	a nö ma bleaamano wejei ma cui, a bayelibladima. A bufi fa moyawämabonö, Ejido jamö a bälöo lä dodijiono wei a lä cuinö, José a nofi mölaboma. Bada a tablamalema, Ejido tä ulifi jamö a bada läobä. Cama etä yafi jamö ma cui, ö̦jamö a ca̦i lämaboma.
44007011	’Ö̦jö däjä, Ejido ma cui jamö, Canaana ma cui jamö, ofi tä blaucublaliyoma —a cuma—. Täbä nö ofili bleaama. Bämacö nö badabö iyabä tä cuonomi dodijiwä.
44007012	Ö̦jö ma cui, Jacobonö Ejidoteli bä ulifibö a̦fa nö niji ji̦lilema. Ö̦jö däjä, ö̦jamö bä ijilubö ebä jaba shömöa balölema, camiyä bämacö nö badabö lä cui.
44007013	Bä juu lä co̦ono wei däjä, bä a̦iyobö ebä nija José a wa̦fa fa wäamonö, a nö ö̦jöbömolayoma. Bada a yai lä cui nija, José ebä bluca damoa showalaliyoma.
44007014	Josénö bä fö̦ö Jacobo e fa nacamalänö, cama nija bä bluca lä cuono wei bä ca̦i nacaa mö fedua showamalema. Ö̦jö bä bluca lä cui, 75 bei bä cuoma.
44007015	’Ö̦jö däjä, Ejido jamö Jacobonö cama ebä ca̦i alayoma —a cuma—. Ö̦jamö lä cama a ya̦cumö fa nomalönö, camiyä bämacö nö badabö yanöcö nomablou cuaaö mö feduoma.
44007016	Bä fa nomalalunö, Siquemö jamö bei toubä maloco bälaö co̦omaje. Ö̦jamö lä maa maca jamö toubä didiquemaje, Ablaamönö tä ulifi lä lululeno wei jamö. Amolo bä ijilubö ebä nija, blada bä ja tä ulifi lä däleno wei jamö.
44007017	’Ö̦jö ma cui, Yai Badanö Ablaamö nija tä a̦fa wäyäö lä balöono wei tä a̦ wawäblou bufio däjä, Ejido jamö Jacobo nodiwä ebä fa balalönö, bä blucablaliyoma.
44007018	Bä balaö showao däjä, Ejido jamö ai a bada läa nomöjöaliyoma. José nija bä jaba lä bayeliblamono wei, ö̦jönö tä danomi.
44007019	Ö̦jönö bämalecö nö badabö mölamalema. Bä ijilubö lä cublono wei bä wawäblamaö bufima, bä nomamabä.
44007020	’Ö̦jö däjä, Moisesi a oshe cublaliyoma —a cuma—. A ca̦i wai liyäjäo dodijioma. Bä fö̦ö e nija a oshe lä cuono wei däjä, belibo 3 bä lublamalema.
44007021	Ö̦jö däjä, a fa wawäblamalöjenö, bada bä tää enö a däa nomöjölema. Jai cama e dodijiwä dejemi a nofi fa taalönö, a badaalema.
44007022	Ejidoteli bä nija Moisesi a fa damamonö, cama bä bufi jaducuwä lä culenaja a cublou mö fedulayoma. A wa̦ lä fano wei tä ma cui ja, a ca̦i lä cuaano wei tä ma cui ja, a nö wa̦lojaö dodijioma.
44007023	’Moisesinö lasha 40 a fa famalönö, cama ebä cadidiwä möö bufi doblaoma, Isaeli ebä nodiwä lä cui.
44007024	Ö̦jö bä nija a fa waloicunö, Ejidotelinö Moisesi camateli a nö bleaamaö fa dalalönö, a nö yuabä a icuquema. A shäa showadalema.
44007025	Abinaja a bufi cuma. “Ya bä bayeliblabä, Yai Bada tänö wale lämabou a lä cule”, Moisesi a bufi cuma. “Ya bä nia lä bayeliblaö wei tä ja, iba bä bufi ca̦i jaducua mö fedule dao”, a bufi ma cuno wei ma cui, bä bufi jaducuonomi.
44007026	’Ö̦jö tä fena ja, a aa fa co̦lunö, cama Isaeli ecöbö a̦fa tayou dalalema. Cäcöbö nofimayou co̦obä, a wa̦ faö läoma. “Iba wafäcö. Cafä wafäcö ma cui, ¿wedi tabä wafäcö a̦fa tayou dicoa cule? Wafäcö nö bleaamayobä wafäcömi”, a cuma.
44007027	Inaja a cuma ma cui, a yai doblou lä mlaono wei a lä cui, a wa̦ lafujolanö a fa ja̦ilönö, a nowa tama. “Camiyä yamacö nija, ¿wedinö cafä bei wa li bada tamaquema, yamalecö dobloimi jömabä?
44007028	Weyaja, Ejidoteli wa shäa lä taleno weinaja, ¿wale nia shaö cuo mö feduo daanö?” a cuma.
44007029	Ö̦jö a wa̦ fa ji̦lilänö, Madiana tä ulifi jamö Moisesi a docua mö cua showalayoma. Ö̦jamö a fa bälöalunö, suwä a fa dälönö, bä ijilubö bolacabö ecöbö taquema.
44007030	’¿Ö̦jö tawä? —Esteban a cuma—. Ö̦jamö lä, lasha 40 a faa fa co̦malönö, Sinai cäcö ajede jamö, Yai Bada a wa̦ faö bufio ja, Moisesi nija a̦jele etä shömöledayoma. Fii defi wacö lä wao wei jamö, tä wawälayoma, ulifi bloque jamö.
44007031	Ö̦jö tä fa dalalönö, tä mömou nö quilijioma yalo, a bufi mlama. Tä möö ajedeobä a blacäö däjä, Bada tä a̦ bädaliyoma.
44007032	Abinaja a cuma. Cafä wamacö nö badabö nija ya lä bufiblamou wei ya. Ablaamö ma cui nija, Isaacö ma cui nija, Jacobo ma cui nija, ö̦jö bä nija ya lä bufiblamou wei ya. ’Einaja a cuma. Ö̦jö däjä, Moisesi a quilili blösö blösömoma. Tä möö fa quilinö, a mö jö̦cöoma.
44007033	Abinaja Bada tänö a nowa taö ja a cuma. Wa mamicö lä didile täcö da jayublalö. Eja camiyä ya li cua yalo, miji wa tä ulifi lä cabale tä ulifi yaia.
44007034	Ejido jamö, iba bä nö lä bleaamalajei ya bä dablaö dodijia waiquia lä cule. Ya bä a̦ nö bleaaö ji̦liaö waiquiwä. Ejidoteli bä nija ya bä jucäabä, ya itou waiquia lä cule. ¿Ö̦jö tawä? Bei. Ejido jamö cafä bäfä nia shömaö.
44007035	’¿Ö̦jö tawä? Einaja a cuma —Esteban a cuma—. Ö̦jö Moisesi a lä cui, a wailemaje. “¿Wedinö bei wa li bada tamaquema, yamalecö dobloimi jömabä?”, bä cuma. Ö̦jö ma cui, a ma waileno wejei ma cui, Yai Bada tänö bada ö̦jö a fa tablamalönö, a shömölema, bä nö bleaabä jamö bä jucäabä. Fii defi möamo jamö, Yai Bada a̦jele etä lä wawälayono wei a wa̦ ja, a shömölema.
44007036	Ö̦jönö bä lulubou co̦oma. Ejido jamö ma cui, modu Wacä u jamö ma cui, Yai Bada tä lojode dablamaö ja, tä nö lä quilijii tä bluca wawämaö cuaama, tä tamou dao lä mlai. Ulifi bloque jamö ma cui, ö̦jamö lasha 40 a famaö lä cuaafälöno wejei jamö, inaja a cuaaö showalanö bä lulubou cuaama.
44007037	’Ö̦jö a Moisesi showawä lä cuinö, abinaja Isaeli nodiwä bä nowa tama. Yai Bada a wa̦no wäyäbä, camiyä wale shömaö lä cuaano weinaja, cafä Isaeli wama ecö nodiwä nija, inaja showawä ai a nia shömaö cuo nomöjöo. ’Einaja bä nowa tama —Esteban a cuma—.
44007038	Tä ulifi blocoobä jamö, Isaeli nodiwä bä co̦camolanö, bä juu lä cuaafälöno wei, ö̦jö Moisesinö bä ca̦i cuoma. Sinai cäcö jamö ö̦jö Moisesi nija showawä, Yai Bada tänö cama a̦jele etä lä shömöleno wei a wa̦ fama. Camiyä bämacö nö ca̦i badabö cuoma, Moisesinö. Yai Bada nija dodijidawä bä ba̦limi cuobä, Moisesi nija tä a̦ bluca wäyäö fa balöonö, bämacö nö badabö nija tä a̦ wäyäö fe dolemou nomöjöoma.
44007039	’Ö̦jö ma cui, camiyä bämacö nö badabönö a wa̦ ji̦liaö bufio dicoo fa mlacujenö, a wa̦ juanomije —a cuma—. A wa̦ wailemaje. Ejido jamö bä bufi mö shino yabajaoma.
44007040	Abinaja Aaloni nija bä cuma. “Bei. Yama täbä bufiblabä, täbä nö idubö da tablalö. Ö̦jö bäma täbä ca̦i fa balömabonö, ö̦jö bä nija bämacö yai nocaobä. Ö̦jö Moisesi a lä cui, Ejido jamö bämalecö lä co̦leno wei a lä cui, ‘Ö̦ja lä a cule daanö’, yamacö bufi cuimi waiquiwä”, bä cuma.
44007041	’Ö̦jö däjä, baca ocalo a nö idubö tablalemaje. A bufiblabeje a lä tablaleno wejei a ja, yalo bä ö̦shö dodobou showaomaje. A nö idubö lä tablaleno wejei a ja, bä bufi doblalou dodijioma.
44007042	Ö̦jö cudeenö, wa̦lidiwä tä ja Yai Bada tänö bä noshi ö̦jödabou nomöjöoma, judu mösö jamö bä bluca lä culadi bä nija, bä jole bayeliblamou nomöjöobä. Ö̦jö bä nija bä möfe bolanö, bä nö jole bayeli nacaobä. Yai Bada a wa̦no wäyälewä bänö, tä lä oniblaleno wejeinaja showawä. Yai Bada a wa̦no wäyäö ja, abinaja ai a cuma. Isaeli wama ecö. Ulifi bloque jamö, lasha 40 wama a famaö lä cuaafälöno wei däjä, ¿cama Yai Bada a dodijiwä nija wama bä yalo ö̦shö yai dodobou yaio nowa tawä? Ma. Inaja wamacö nofi cuaanomi.
44007043	Wamacö jocäö lä cuaafälöno wei jamö, ö̦jö shomi bä nija a lä bufiblamou wei, Moloco a lä cui, ö̦jö bei wama e yano ca̦i jocädou cuaafälöma. Shomi bä nija a bufiblamou mö lä feduo wei a shidicali ma cui, ö̦jö bei wama a nö idubö shino ca̦i judou cuaafälöma. Lefana wama a wa̦fa shidicali lä jilaö wei. Ö̦jö bä nija wamacö nö bayeli nacaobä, wama bä nö idubö tablalema. ¿Ö̦jö tawä? Ö̦jö cudeenö, bä nö lä nabämou wei bä nija, Babilonia tä fe biyä jamö wamacö nia bälamou nomöjöo. ’¿Ö̦jö tawä? —Esteban a cuma—. Einaja Yai Bada a cuma.
44007044	Ulifi bloque jamö, camiyä bämacö nö badabönö Yai Bada etä yano tabomaje, bä bufi jaducuafälöbä. Moisesi nija Yai Bada tänö tä taamaö lä bufino weinaja, a yano tablamama. “Einaja tä mömou cuo dodijiobä”, Yai Bada a lä cuno weinaja, inaja showawä Moisesinö a yano tablamalema.
44007045	’¿Ö̦jö tawä? Camiyä bämacö nö badabö lä cui, Josuénö bä ca̦i waloa lä nomöjöqueyoluno wei däjä, Yai Bada etä yano ca̦i fa juimajenö, e ca̦i waloqueyolumaje. Yai Badanö, eja shomi bä lä bälöjömono wei bä fa yashublalönö, ö̦jö bä bälöa läa nomöjömaquema. Yai Bada etä yano tabou fa showaojenö, nö badabö David a bälöo lä nodiono wei däjä ma cui, e yano tabou nodio showaomaje.
44007046	’Ö̦jö David a lä cuinö, Yai Bada a bufi doblamaboma —Esteban a cuma—. E yafi tablaö bufi doblaoma, ö̦jamö Jacobo nija a lä bufiblamou wei a yai cuobä.
44007047	E yafi tablaö bufi ma doblaono wei ma cui, bä ijilubö Salomo e lä cuinö etä yafi yai tablalema.
44007048	Ö̦jö ma cui, yanowamö bämacönö bäma bä yafi lä tablaö wei jamö, ö̦ja Yai Bada a shino Bada lä ayai a lä cui, a nia cuomi. Yai Bada a wa̦no wäyälewä a lä cuno weinaja showawä. Abinaja tä a̦ cuu.
44007049	Fedu jamö Bada a yai läo. Bita a lä cui, a mamicö li maqueobä a li. ¿Wedi wama tä yafi fa tablalönö, bei wama a nia bälömabou? ¿Wedi jamö wama a nia li yanöcömabou?
44007050	Cama a showawänö ¿fei täbä bluca ca̦i tablanomi daanö? ’¿Ö̦jö tawä? —a cuma—. Einaja tä a̦ cuu.
44007051	Wamacö bufi nofi jifuwä. Jai Yai Bada wama a wa̦ nofi mojodubou, wamacö cuwä. Wama a wa̦ juaimi. Wama tä a̦ ji̦liblaimi. Yai Bada a Bufi ma cui, ö̦jö showadi wama a wa̦ ca̦i waibou. Wamacö nö badabö lä cuaano weinaja, wamacö cuaaö nodiablalou showawä.
44007052	Yai Bada a wa̦no wäyälewä bä lä cui, ¿bä nö bluca bleaamanomi sijewä? Yai Bada a wa̦ juamobä a lä yaileno wei a ma cui, ö̦jö a wa̦fa juu wäyäö lä balöono wejei bä bluca ca̦i shäa balöalalemaje. Ö̦jö a wa̦fa juu lä wäyäno wejei a lä cui, cafä wamacö lä nodiblaliyono wei wamacö ma cuinö, fei däjä wama a fa nomojolilänö wama a shämalema.
44007053	Cafä wamacönö wama tä a̦ tabobä, Yai Bada a̦jele etäbä nija Moisesinö tä a̦ ma däleno wei ma cui, wama tä a̦ ji̦liaö bädaonomi —Esteban a cuma.
44007054	¿Ö̦jö tawä? Esteban a wa̦ fa ji̦liläjenö, bä jushudou fe fa balojolonö, bä asi asimou showadaoma.
44007055	Ö̦jö ma cui, Yai Bada tä Bufinö Esteban a fa jödödöblalunö, fedu jamö a mö fa nonoicunö, Yai Bada bei tä shi̦i dalalema. Jesús a ca̦i ublaa dalalema, Yai Bada jayu boco mashi jamö.
44007056	Ö̦jö tä fa dalalönö, abinaja Esteban a cuma. —Bei. ¡Quiji tä da möje! Judu mösö ca fa jolablalunö, Yai Bada jayu boco mashi jamö, a lä yanowamöblaleyoluno wei bei ya ublaa dablaö lä cule —a cuma.
44007057	Ö̦jö a wa̦nö, bä jushudou fe fa balojolonö, bä a̦ nacli faa showalayoma. Bä yömöcacö fa jumödalunö, ö̦jö lä bä bluca showadawänö, Esteban a nabä läläa showadaquemaje.
44007058	A nabä fa queicujenö, shabono a sibo jamö a shailefälömaje. Ö̦jö däjä, bä nia lä ishou wei bänö, camishi ebä jayua fa balölalöjenö, fiya a ublao lä yädäono wei a cotä jamö, bä jilaaquemaje. Bä fa jilaacöjenö, maa mabänö Esteban a fa shäyälalöjenö a nomamalemaje. Ö̦jö a fiya ublao lä yädäono wei a lä cui, Saulo a wa̦fa cuoma.
44007059	Maa mabänö, inaja a ma taamaöje däjä ma cui, a wa̦ Esteban faö fe fa yadionö, Jesucristo nija a nö bayeli nacaoma. —¡Bada tä! ¡Jesús! —a cudaliyoma—. Wale bufi da co̦lö.
44007060	Ö̦jö däjä, Esteban a fa diyäliicunö, moli a wa̦ i̦cali faa co̦layoma. —Bada tä. Ei wale lä shälajei bä nija, wale nö bäshölö tabo dijä —a fa cudalunö, a bufi mlaa showadaquema.
44008001	Esteban a shäbeje jamö, ö̦jö a fiya Saulo lä cuono wei, a wa̦ ca̦i yädäoma. Ö̦jö tä mö jalu showawä ja, Jelusale jamö Jesucristo ebä lä yododaö wei bä nö bluca bleaamabeje, bä nabä quea showadaquemaje. Bä nö bleaamaö dodijiomaje yalo, Judea jamö ma cui, Samalia jamö ma cui, Jesucristo ebä bluca sheleleomobodayoma. Jesucristonö bä lä shömöleno wei bä shino waiquio juoma.
44008002	Yai Bada nija bä bejedimou bufi lä doblaono wei ai bä lä cuinö, Esteban a nomawä fa co̦löjenö, a didiquemaje. A nomöa ca̦i däbou fe balojoomaje.
44008003	Ö̦jö ma cui, Saulonö, Jesucristo ebä lä yododaö wei bä nö bleaamaö fe balojoo showaoma. Cama bä yafibö jamö a lucäblou fa cuaanö, wa̦lo bä ma cui, suwä bä ma cui, bä läcäamaö cuaama. Bä läcäamaö fa cuaanö, bä fe lamaquema.
44008004	Bei. Jesucristo ebä lä sheleleblaliyono wei ebänö, etä a̦ wäyäö cuaamaje.
44008005	Felipe a lä cui, Samalia tä ulifi jamö a alayoma. A fa alufälönö, shabono ai a jamö a fa co̦blalunö, Yai Bada tänö a shömabä a lä yaileno wei a wa̦fa wäyäma.
44008006	Felipe nija bä yömöca fa daonö, Yai Bada tä lojode lä dablamaö wei tä ca̦i fa möjenö, ö̦jö bä blucanö a wa̦ ji̦liamaje.
44008007	Bä bluca malä jalolaliyono wei. ¿Ö̦jö tawä? Bä lä feculaböono wei bä jalomama. Fecula ebä fa si̦lalamooblonö, bä docuoblofälöma. Ai bä mö feduwä lä cui, bä lä ya̦toliböono wei bä ma cui, bä juno lä mlai bä ma cui, ö̦jö bä bluca ca̦i jalomaö mö feduo showaoma.
44008008	Ö̦jö cudeenö, ö̦jö a shabono jamö bä bufi bluca doblaloma.
44008009	Ö̦jö a shabono ja, Simón a wa̦fa lä cule a bada shaboli fa bälöonö, a feculamoma. A feculamou nö quiliama cudeenö, cama a wa̦fa ca̦i bada wäamoma yalo, Samalia jamö bä lä bälöblai bä bufi bluca shädayaimomama.
44008010	Bada bä ma cuinö, oshe bä ma cuinö, a wa̦ bluca ji̦limaje. Abinaja bä nowa tayoma. —Fei Simón a lä cui, Yai Bada etä a̦fa yai lojode lä wäyämou wei, fei ö̦jö lä a waiquiwä —bä nowa tayoma.
44008011	Simón a nö feculamou quiliaö nö dedeama yalo, ö̦jö nija bä bufi shädayaimou dodijioma. Showadi a wa̦ ji̦limaje.
44008012	Ö̦jö ma cui, Felipe a fa waloicunö, bluca bä nija tä a̦ dodijidawä wäyäma. Yai Bada tänö cama ebä ca̦i lä cuo wei tä a̦ fa wäyänö, Jesucristo a wa̦fa ca̦i wäyäö mö feduo showaoma. Ö̦jö tä a̦ bejedi fa ji̦liläjenö, tä a̦ bufilemaje. Tä a̦ fa bufilöjenö, wa̦lo bä ma cui, suwä bä ma cui, bä fe bluca ojoblamoa showadalayoma.
44008013	Cama Simón a ma cui, ö̦jö tä a̦ ca̦i fa bufilänö, a fe ca̦i ojoblamolayoma. A fe fa ojoblamolunö, Felipe nija a nocaablalou showadaquema. ¿Ö̦jö tawä? Felipenö Yai Bada tä lojode dablamaö dodijioma. Tä nö lä quilijii tä bluca tama, tä tamou dao lä mlai. Ö̦jö tä bluca fa mönö, Simón a bufi shädayaimoma.
44008014	Bei. Jelusale jamö, Jesucristonö bä lä shömöleno wei bä lä cuinö tä a̦ ji̦lilemaje. Samaliateli bänö Yai Bada etä a̦ bejedi lä däleno wejei tä a̦ fa ji̦liläjenö, ö̦jamö lä Pedro, Juan sho cäcöbö shömöa showadaalemaje.
44008015	Ö̦jamö cäcöbö fa waloicunö, Samaliateli bä nö bayeli nacaböma, Yai Bada a Bufi lucäbä.
44008016	Ö̦jö bä nija a Bufi lucänomi showawä cudeenö, Yai Bada nija cäcöbö a̦ fama. Bada tä Jesús a nofi mölabomaje yalo, bä fe shino ojoblamoa bälayoma.
44008017	Ö̦jö däjä, ö̦jö bä nija cäcöbö imicö fa maqueicunö, Yai Bada a Bufi lucäo showadaolaliyoma.
44008018	Jesucristonö bä lä shömöleno wei cäcöbö imicö fa maqueicunö, Yai Bada a Bufi lucäö lä showadaono wei, Simón a lä cuinö tä möma. Ö̦jö tä fa mönö, blada bä dodoboma.
44008019	Abinaja cäcöbö nowa tama. —Cafä wafäcö lä cuinö, lojode wafä tä lä tabole tä ja wafäle da dobälö, camiyä ya ma cuinö, inaja showawä ya bä taamaö mö feduobä. Camiyä ya imicö lä maqueo wei däjä, Yai Bada a Bufi lucäö showadaobä —a cuma.
44008020	Ö̦jö ma cui, abinaja Pedronö a nowa tama. —Yai Bada tänö no mlai ja, bämalecö ma bayeliblaö wei ma cui, “Blada bä ja ya dobämobä”, ¿bei wa bufi li cuu dicowä? Shobali wacö jamö afä bladafä bä ca̦i da culu.
44008021	Camiyä yafäcö ojodamobä jamö, cafä wa nia yädäomi. Yai Bada nija wa bufi cadidia malä mlai.
44008022	Ei wa doblou lä mlale tä ja, a bufi da lädalu, ö̦jö lä. Wa bufi lä cuole tä nowa mladamabä, Bada tä nija a wa̦ da wämoicu. Wa bayeliblaö ja̦toa bälayou fa cui.
44008023	Bufi waiyou tä lä cuinö wa lä wa̦lidiblole, bäfä dobloimi dablaö malä waiquile —Pedronö a nowa taö showadaoma.
44008024	Simón abinaja a cuu mö feduoma. —Bada tä nija wafäle da bayelima, wafäcö lä cufenaja wale taamaö dicoo mlaobä —a cuma.
44008025	¿Ö̦jö tawä? Pedro, Juan sho cäcöbö lä cuinö, ö̦jamö bä lä bälöle bä nija Bada tä a̦fa wäyäböma. A wa̦no wäböquema. Ö̦jö däjä, Jelusale jamö cäcöbö co̦o ja, Samalia jamö bä lä bälöblai bä bluca nijamö, Jesucristo etä a̦ dodijidawä wäyäböö jayuaö co̦ofälöma.
44008026	Bei. Felipe nija Yai Bada tänö a̦jele etä fa shömöludunö, abinaja Felipe a nowa tama. —A da alufälö. Motoca a queo lä mlai jamö wa fa culufälönö, yo lä jafedile yo ja wa cuobä. Jelusaleteli bä lä bälöle yo lä cui, Casa jamö yo lä shadile yo ja, wa cuicu —a nowa tama. Ö̦jö yo lä cui, ulifi bloque jamö yo jayua.
44008027	Inaja a nowa taö ja, a aa showadalayoma. Ö̦jö yo jamö a fa waloicunö, Ediobiateli a bada lä yädäono wei a juu dalalema. Ediobia jamö bada a lä nosiemono wei a suwä lä cuinö a bada lämaboma, cama madofi ebä bluca nowamabä. Ö̦jö a lä cui, Jelusale jamö Yai Bada a wa̦fa nia Bada doblao fa tanö, a alayoma. A fa alunö,
44008028	a co̦o co̦imama. Läläamodima cäcö jamö a befi ca̦i läläalanö, tä a̦ oni möfälöma. Tä a̦ oni lä doafälöno wei tä a̦ lä cui, Yai Bada a wa̦no wäyälewä Isaia etä a̦ cuoma.
44008029	¿Ö̦jö tawä? Yai Bada a Bufinö, Felipe nija ö̦jö a nabä shömöquema. —Läläamodima cäcö jamö a befi ca̦i lä läläale jamö, e da boaicu —a cuma.
44008030	Ö̦jö cudeenö, ö̦jö nija Felipe a fa läläicunö, a läläaö boaama. Ö̦jö däjä, Yai Bada a wa̦no wäyälewä Isaia etä a̦ lä doaö wei a wa̦ fa ji̦lilänö, a wa̦lima. —Miji wa tä a̦ oni lä doale tä a̦ ja, ¿wa bufi jaducua cube? —a cuma.
44008031	Abinaja Ediobiateli a cuma. —Tä a̦ wawämabä a cuami ja, ya bufi jaducublou mlaicätä —a cuma. Einaja a fa cunö, cama a befi ca̦i lä läläale täcö jamö, Felipe a döcäa ajedeamaö bufima.
44008032	Tä a̦ lä doafälöno wei tä a̦ lä cui, abinaja tä a̦ oni cuma. Oweja a shäbeje jamö a lulumamou lä culenaja, a lulumamou cuoma. Oweja ocalo a co̦icö jasömamou däjä, mamicai a cadödio lä culenaja, a mamicai cudioma.
44008033	A nö waiblamaje. A wa̦fa jole fa wäyäjenö, a shämaö bufimaje. Cama nodiwä ebä nia bälöo juomi. A bälöa mladou malä waiquilayono wei. Einaja tä a̦ oni cuma.
44008034	Ö̦jö däjä, bada a lä cuinö, Felipe nija tä a̦ wa̦lima. —¿Wedi bei tä a̦fa li tamou dodijio, ö̦jö lä? Yai Bada a wa̦no wäyälewä a lä cui, ¿cama bei a wa̦fa wäyämamou daanö? Ma, cama a wa̦fa wäyämamou mlai, ¿ai bei a wa̦fa wayoaö daanö? —a cuma.
44008035	Ö̦jö däjä, Felipe a wa̦ fama. Ö̦jö tä a̦ wawäa fa balömalönö, Jesús dodijawä etä a̦ wäyäö nomöjöoma.
44008036	Ö̦jö yo jamö cäcöbö befi ca̦i fa lälälönö, mau u jamö cäcöbö waloquema. Ö̦jö däjä, abinaja bada a cuma. —Fei mau u da mö, fei, fei. Camiyä ya fe ojoblamou showadaobä, ¿ai bei tä läami daanö? —a cuma.
44008037	—Jesús wa wa̦ bejedi bufii ja, wa fe ojoblamobä wa waiquiwä —a Felipe cuu mö feduoma.
44008038	Ö̦jö däjä, bada a lä cuinö, läläamodima cäcö yanöcödamaö fa bufinö, Felipe sho cäcöbö fa itoblalunö, mau u ja cäcöbö itoquema. Felipenö a fe ojoblalema.
44008039	Cäcöbö washölöblou fa co̦lonö, Yai Bada tä Bufinö Felipe a däa showadalefälöma. ¿Ö̦jö tawä? Bada tänö Felipe a dablaö co̦o mlai ja, a bufi ca̦i doblao co̦a co̦layoma.
44008040	Yai Bada a Bufinö Felipe a däa fa showadalefälönö, Asodo jamö a bälaa fa nomöjöcönö, ö̦jamö lä a damoa nomöjölaliyoma. Ö̦jamö lä a jayualanö, bluca bä shabonobö jamö, Jesucristo etä a̦ dodijidawä wäyäö fa jayuaimadunö, Sesalea jamö a waloa nomöjöquema.
44009001	Bei. Ö̦jö Saulo a lä cui, a wa̦ waitelimou showai ja, Bada tä nija bä lä nocao wei bä nia jo̦wa waicama. Nofi bäyäalewä a bada lä cui nija a fa icuicunö,
44009002	si oniblamalema, Damaco jamö si oni ca̦i jubä. Ö̦jamö, judio bä yododabä yafi bä jamö, ö̦jö tä a̦ oni ca̦i fa co̦blalunö, bada bä nija tä a̦ nia oni mömaö cuaama. Ö̦jö tä a̦ oni fa möjenö, Jesucristo a wa̦ lä juaö wejei bä cublawä ja, bä jömabeje. Wa̦lo bä ma cui, suwä bä ma cui, Saulonö bä fa dalalönö, bä juwäa fa showadalönö, Jelusale jamö bä nia bococu o̦cama bälaö co̦oma.
44009003	¿Ö̦jö tawä? Saulonö bä co̦aö mö jufälöö däjä, Damacoteli bä nijamö a co̦blou bufio däjä, fedu jamö tä shi̦i fa bädalunö, cama a lä cule jamö tä shi̦i bada wacacadioma.
44009004	Ö̦jö däjä, a fa wäcäblaicunö, a wa̦ ji̦lia showalema. —Saulo, Saulo —a cuma—. ¿Wedi tabä wale nö bleaamaö dicoa cule?
44009005	—Bada tä —Saulo a cuma—. ¿Wedi bei wa jo̦wa? —Wale nö lä bleaamaö wei Jesús ya wa̦ —a cuma—.
44009006	Abinaja wa yai cuaabä. Wa fa jocädalunö, Damaco shabono jamö a da yafilö. Wa nia yai lä cuaaö wei tä ja, ö̦jamö lä wa nia yömölamou nomöjöo —a cuma.
44009007	Saulonö bä ca̦i lä juno wei bä lä cui, ö̦jö a wa̦ ja, mamicai bä ublajaoma. Bei a yai dablaö ma mlajei ma cui, a wa̦ shino ji̦liaö buomaje.
44009008	Saulo a fa jocädalunö, mamo casicö ma yobadaliyono wei ma cui, tä möblanomi. Ö̦jö cudeenö, a fa öbölöfälöjenö, Damaco jamö a ca̦i co̦blaliyomaje.
44009009	Ö̦jamö a jubäbö cuo showao däjä, bolacabö tä mö didi ma tablamaleno wei ma cui a jubäbö cuo showaoma. A ca̦i iyanomi showawä. A amishi ca̦i co̦onomi showawä.
44009010	Bei. Damaco jamö Jesucristo nija a lä nocao wei, a wa̦fa Anania cuoma. Cama nija Bada tä Jesucristo wawädowä a fa bädalunö, abinaja a nowa tama. —Anania. Anania abinaja a cuma. —Aö. ¿Wedi cätä, Bada tä?
44009011	Bada tänö abinaja a nowa tama. —Shaliliwä yo a̦fa lä jilabou wejei yo jamö wa fa alufälönö, Juda e yafi jamö, Dasoteli a wa̦ da wa̦li, Saulo a wa̦fa lä cule. Ö̦jamö a nö bayeli nacao lä cubiyei.
44009012	Cafä Anania wa lä cui, wawädowä wa dablaö waiquia lä cule. Jai wa co̦blou, wa nofi tabou waiquiwä. Bei mamocu dodijidablou co̦obä, wa imicö maqueo dablaö waiquiwä —a nowa tama.
44009013	Ö̦jö ma cui, abinaja Anania a cuma. —Bada tä. Ö̦jö wa wa̦fa lä wäyäfe, bluca bä nija ya wa̦fa ji̦libou waiquia. Jelusale jamö afä bä lä cui bä nö jo̦wa bleaamaö dodijioma.
44009014	Nofi bäyäalewä blowäjäwä bä lä cuinö, eja a shömaö nomöjöomaje. Ö̦jö bä a̦ ja, camiyä yamalecö nia jo̦wa o̦caö nomöjöo, cafä bäfä nofi lä mölabou wei yamacö lä cui —a cuma.
44009015	Ö̦jö ma cui, abinaja Bada tänö a nowa taö fe yadioma. —Ma, a da alufälö. Wale a̦fa wäyäö cuaabä, iba ya yaia malä waiquilöfe. Judio bä lä mlai bä ma cui, bada bä bälöo lä dodijio wei bä ma cui, Isaeli nodiwä ebä ma cui, ö̦jö bä nia bluca yömölaö cuaaö.
44009016	Wale a̦fa wäyäö tä nowa ja, a nö nia lä bleaamaö wejei tä ja, camiyänö ya nia yömölaö —Jesús a cuma.
44009017	Inaja a nowa fa talönö, Anania a aa showalayofälöma. A fa yafilönö, Saulo a dalalema. Imicö maquelanö, abinaja a nowa tama. —U̦asi. Saulo. Cafä nijamö, Bada tä Jesúsnö wale shömölei lä cufe, wa juimabä jamö a dablamou lä läono wei a lä cuinö. Wa mamocu dodijidablou co̦obä wale shömölema, Yai Bada tä Bufinö wa ca̦i jödödöblou showaobä —a cuma.
44009018	Yedu, Saulo mamocu jamö jai yuli niyosibä cuwä täcö fa quelunö, tä möö dodijidablou co̦layoma. A fa jocädalunö, a fe ojoblamoa showadalayoma.
44009019	Ö̦jö däjä a iyaö fa co̦onö, a lojodoblou co̦layoma. Jesucristo nija bä lä nocao wei bä nija a fa yädäblalunö, Damaco jamö a fe weyablaama.
44009020	Judio bä yododabä yafi bä jamö, Yai Bada Ijilubö e a̦fa Jesús wäyäö cuaaö ja, abinaja bä nowa tablaama. —Jesucristo a lä cui, Yai Bada cä tä Ijilubö waiquiwä —bä nowa tablaama.
44009021	A wa̦ lä ji̦liaö wejei bä lä cui, bä bufi bluca shädayaimoma. Abinaja bä nowa tayoma. —Jelusale jamö, Jesús a nofi lä mölabou wejei bä nö lä bleaamano wei, ö̦jö a nofi lä cui. Eja ma cui, inaja a nia cuaaö fa co̦oyonö, Jesucristo bäma ecö nabä malä co̦blalufe. Nofi bäyäalewä blowäjäwä bä nija, o̦cama bämalecö nia bälaö fa co̦onö —bä nowa tayoma.
44009022	¿Ö̦jö tawä? Ö̦jö ma cui, Jesucristo a wa̦fa wäyäö ja, Saulo a wa̦ faö fa lojodoablaloimadunö, a wa̦ nö wa̦lojoblaliyoma. Damacoteli judio bä lä cui, bä a̦ ma lämono wei ma cui, bä a̦ nö wa̦loblamanomi. Abinaja Saulonö bä nowa shino tadima. —Jesús a lä cui Yai Bada tänö a shömabä a lä yaileno wei, ö̦jö a waiquiwä —bä nowa taö lojodoama.
44009023	Tä nö fa dedelönö, judio bä yododama. Saulo a nofi lämabeje, a wa̦fa ma wayoano wejei ma cui,
44009024	Saulo a moyawälayoma. A shäbeje, ala nacö jamö yoca lä joleono wei jamö bä läoma. Jalu däjä ma cui, didi däjä ma cui, ö̦jamö bä ma lämodino wei ma cui,
44009025	cama ebä lä nocaono wei bänö, shomi jamö a documalemaje. Didi däjä, ala nacö jamö a ca̦i fa dubofälöjenö, yolofi a ja a fa didiicunö, tocota cäcönö sibo jamö a befi ca̦i itoa ja̦tomalemaje.
44009026	A fa doculunö, Jelusale jamö a co̦blaliyoma. Ö̦jö däjä, Jesucristo nija bä lä nocao wei ebä nija, a yädäblou bufi doblaoma ma cui, ebä quilii dicooma. “Jesucristo nija ö̦jö a ca̦i nocaa mö fedua lä cule”, ebä bufi cuno malä mlai.
44009027	Ö̦jö ma cui, Benabei a lä cuinö a bayeliblaö fe yadilayoma. Jesucristonö bä lä shömöleno wei bä nija a ca̦i fa junö, a nofi bäyäama. Bei yo jamö, Saulo nija Bada tä Jesús a lä bädaliyono wei, tä a̦fa wäyäma. Jesúsnö a wa̦ lä wayomano wei tä a̦ ca̦i. Damaco jamö, Jesús a wa̦fa wäyäö lä waiteliblaliyono wei tä a̦ ca̦i.
44009028	Ö̦jö cudeenö Jelusale jamö, Saulonö Jesucristo ebä ca̦i dodijidawä juu cuaaö nomöjöoma.
44009029	Showadi Bada tä a̦fa wäyädima. Ö̦jö ma cui, ai bä judio mö feduwä lä cuinö a wa̦ ji̦lianomije. Clesiateli bä caficö a̦ lä däleno wejei bä judio lä cui, ö̦jö bä ca̦i ma yömölano wei ma cui, bä a̦ shino lämodima. Bä bufi nia möblamaö fe fa yadionö, a wa̦ ma lojodoano wei ma cui, Saulo a shäbeje a nofi washuamaje.
44009030	Jesucristo ebä lä cui, ö̦jö tä a̦ ja bä fa moyawälönö, Saulo a documalemaje. Sesalea jamö a ca̦i waloa fa balöicujenö, Daso jamö a shömöa co̦lemaje.
44009031	Ö̦jö däjä, Judea jamö ma cui, Calilea jamö ma cui, Samalia jamö ma cui, Jesucristo ebä bluca lä yododoblai bä yanöcöblou jälayoma. Bä nö bleaamaö co̦daaö jaöonomije. Bä bufi lojodoblaliyoma. Bada tä nija bä fa quilinö, bä bejedimoma. Yai Bada tä Bufinö bä bayeliboma. Inaja bä dodijidawä fa cuaanö, bä blucablaliyoma.
44009032	Bei. Pedro a lä cuinö, Yai Bada ebä lä bälöblai bä fe walou cuaama. Lidateli bä nijamö a fa alufälönö, ö̦jö bä fe ca̦i walolema.
44009033	Ö̦jamö Eneasi a jalili dalalema. A ya̦toliböoma. A jalili blao showao däjä, lasha 8 a faa waiquimalema.
44009034	Ö̦jö nija Pedro a wa̦ fama. —Eneasi. Jesucristonö wa jalomaö lä cule. Wa fa jocäblaluno, wa lä maquele täcö da cofublalö —a cuma. Inaja Pedro a fa cunö, a jalili jocädou showalayoma.
44009035	Lidateli bä bluca ma cuinö, Salonateli bä bluca ma cuinö, ö̦jö a jalou fa dalalöjenö, Bada tä Jesús a bufia showalemaje.
44009036	Bei. Jobe jamö, a wa̦fa suwä Dabida cuoma. Jesucristo nija a lä nocaono wei a suwä cuoma. Clesiateli bä caficö a̦ ja, Doca a wa̦fa jilabomaje. A dodijama. Bä lä jo̦li wei showadi bä shino bayelibladima.
44009037	Ö̦jö däjä, a fa jalililalunö a bufi mlaquema. A nomawä fa yalublalöjenö, a yano lä feyacale jamö a nomöa bobeje a blabejelayomaje.
44009038	¿Ö̦jö tawä? Jobe tä ajede jamö, Lidateli bä shabonobö blao mö feduoma, Pedronö bä fe lä walono wei jamö. Ö̦jö cudeenö, ö̦jamö Pedro a jo̦wa juu fa ji̦liläjenö, Jesucristo nija bä lä nocao wei ebänö, bolacabö cäcöbö shömölemaje, Pedro a nacaböbä. Cäcöbö fa co̦blalunö, Pedro nija cäcöbö a̦ fajaloma. —Lobe, lobe —cäcöbö cuma—. Camiyä yafäcö nija a yaua da showaiquiyo, ¿ö̦jö tawä?
44009039	Inaja cäcöbö cuu ja, Pedro a yaua showalayofälöma. Ö̦jamö lä a ca̦i fa waloböicunö, a yano lä feyacale jamö a ca̦i duböa showabefälöma. Ö̦jamö lä Pedro a lä ublale jamö, bä suwä ö̦cöö ca̦i ajedeblaliyoma, bä lä yamiblaliyono wei bä suwä bluca lä cui. Bä didimabobä, Docanö camishi ebä lä diyälaleno wei ebä ca̦i yocoamaje. ¿Ö̦jö tawä? Bä lä feyacabono wejei bä ma cui, bä lä u̦eshibono wejei bä ma cui, bä ca̦i cuo showao däjä, bä bluca diyälalema.
44009040	Pedronö sibo jamö bä bluca fa shömölönö, Yai Bada nija a nö bayeli nacabä, a dijoblaquema. A nö bayeli fa nacalänö, nomawä a lä cui nija a mamo showadou nomöjölayoma. A mamo fa showadalunö abinaja e cuu nomöjöoma. —Dabida, wa fa jocädalunö, a ublaa da co̦lu —e cuma. Einaja a cuu ja, ö̦jö a suwä lä nomalayono wei a mamo casö jocädaliyoma. Pedro a fa dalalönö, a loquema.
44009041	Ö̦jö däjä, Pedronö boco fa dälönö, a ublamafälöma. Yai Bada ebä nacaa fa co̦alalönö, bä suwä lä yamiblono wei bä ca̦i nacaa fa co̦alalönö, ö̦jö bä nija Doca a demi daa co̦malalema.
44009042	Jobeteli bä nija ö̦jö tä a̦ ji̦limou fa blaucublalunö, ö̦jö ai bä bluca lä cuinö, Bada tä Jesús a bejedi bufia showalemaje.
44009043	Jobeteli Simón a wa̦fa lä cule nija Pedro a fa cualunö, ö̦jamö lä a fe weyablaama. Ö̦jö a Simón lä cui, showadi yalo sibä lä dodijamano wei a li cuoma.
44010001	Sesalea jamö, Conelio a wa̦fa lä cule a bälöoma. Judio a cuonomi. Sodado 100 bä ca̦i lä cuono wei a bada cuoma. Ö̦jö 100 bä ca̦i lä cuono wei bä lä cui, Italiano ebä a̦fa sodado jilabomaje.
44010002	Ö̦jö a lä cui, Yai Bada nija a bejedimou bufi doblaoma. Cama a ma cuinö, cama ebä ma cuinö, Yai Bada tä nö quili bluca tamaje. A bufi läo mlai ja, judio bä lä jo̦li wei showadi bä dobäma. Yai Bada nija a nö shino bayeli nacaodima.
44010003	¿Ö̦jö tawä? Motoca a lä yajadodoblole däjä, Yai Bada tänö cama a̦jele etä fa shömöludunö, Conelionö wawädowä tä möma. Conelio a lä cule jamö a fa lucälönö, a wa̦ wawälayoma. —Conelio —a cuma.
44010004	Yai Bada tä a̦jele nija a mamo quilili showalanö, a wa̦ juoma. —¿Wedi cätä, Bada tä? Abinaja a̦jele e cuma. —Showadi Yai Bada nija wa nö bayeli lä nacao wei tä a̦ ji̦limou culadi. Bä lä jo̦li wei, wa bä showadi lä dobäö wei, ö̦jö tä ca̦i dablamodayou. Yai Bada tänö cafä wa nofi jaducubou.
44010005	¿Ö̦jö tawä? Jobe jamö, afä wa bä fa shömölönö, Simón a co̦amaö da bufi, Pedro a wa̦fa lä yädäle.
44010006	Yalo sibä lä dodijamaö wei a Simón lä cuinö a bälömabou lä cule, modu u casö jamö —a̦jele e cuma.
44010007	A wa̦ lä wayomano wei a̦jele tä fa co̦lunö, Conelionö cama ai ebä nacajelema. Showadi a wa̦ lä juaö wejei bä nija, bolacabö ecöbö nacalema. Sodado bä ca̦i lä cuono wei bä nija, moli a ca̦i nacaa mö fedulema, Yai Bada nija a bejedimou bufi lä doblaono wei a lä cui.
44010008	A̦jele a lä cuno wei tä a̦ ja, bä fa yömölalönö, Jobe jamö bä shömöa showadaalema.
44010009	Ö̦jö tä fena ja, Pedro a co̦abeje, Jobe jamö bä ajedequeyoluma, motoca a yo̦loloblou däjä. A nia lä co̦aö wejei bä ajedou däjä, Pedro a nö bayeli nacaobä, feyaca yafi jamö a dubefälöma.
44010010	Ö̦jamö lä a fa ofälöjulunö, nii bä löbömaö bufima. Ö̦jö ma cui, nii bä löbömaö showaoje däjä, cama nija wawädowä etä bädaliyoma.
44010011	Tä fa mödalönö, judu mösö ca jolaa dalalema. Ö̦jamö lä, jai acadafu sicö bada cuwä, tä itolayoma. Sicö casö jududuoma. Sicö fa itoimadunö, mashita jamö sicö blaaliyoma.
44010012	Ö̦jö sicö jamö, yaitawä bä ma cui bä yalo bluca coyocomoma. Bä yalo lä jölölou wei bä ma cui, bä lä yäö wei bä ma cui, bä bluca didioma.
44010013	Ö̦jö däjä, tä a̦ wawälayoma. —Bei, Pedro. Miji bä da shäalalö, wa iyabä —tä cuma.
44010014	Ö̦jö ma cui, abinaja Pedro a cuma. —Ma, Bada tä. Wa bä a̦fa shami lä taö wei ya bä waimi waiquiwä. Wamodima bämi —a Pedro cuma.
44010015	Ö̦jö däjä, a wa̦ wawäö lä balöono wei, a wa̦ faö co̦oma. —Camiyä Yai Bada ya lä cuinö ya täbä aublaö lä waiquile, wa täbä a̦fa shami taö mlai —a cuma.
44010016	¿Ö̦jö tawä? Pedro nija tä lä wawälayono wei tä lä cui, tä wawäa bolacablou fa co̦lonö, ö̦jö däjä showawä, fedu jamö tä befi ca̦i co̦moa co̦layofälöma.
44010017	Bei. Cama nija tä lä wawälayono wei tä ja, Pedro a bufi wedinajamou showao däjä, Conelionö bä lä shömöleno wei bä waloquema. Bä fa waloicunö, bei yoca sibo jamö bä ublaqueyoluma. Simón e yafi wa̦liadalaö fa cuaaimadujenö, bä waloa cadidibeyoluma.
44010018	Sibo jamö bä ublalanö, bä comöma. —¿Mijamö Pedro a cua culawä, Simón a wa̦fa lä yädäle? —bä cuma.
44010019	Cama nija tä lä wawälayono wei tä ja, Pedro a bufi dayäblalou showao däjä, Yai Bada tä Bufinö abinaja a nowa tama. —Bei. Fama 3 bänö wa dayäö lä cuboyojei.
44010020	A itoa da co̦lufälö. Ö̦jö bä nija a yauo quilii dijä, camiyänö ya bä malä shömöleno wei —a nowa tama.
44010021	A fa itolufälönö, fama bä nija Pedro a wa̦ fama. —Wamale lä dayäle cä ya. ¿Wedi wama tä nabä li juu cufe? —a Pedro cuma.
44010022	Abinaja bä cuu mö feduoma. —Bada tä Conelio e yafi jamö bäfä nia luluaö fa co̦ofälönö, yamacö waloquei lä cufe. Ö̦jö Conelio a lä cuinö, sodado 100 bä ca̦i lä cule a. A bejedimou bufi doblao. Yai Bada nija a quilii dodijiwä. Judio bä blucanö, a wa̦fa dodijaö taöje. ¿Ö̦jö tawä? Ö̦jö nija Yai Bada a̦jele etä fa wawälönö, cafä wa nacamaö bufima, Conelionö wa wa̦ ji̦liabä —bä cuma.
44010023	Ö̦jö cudeenö, cama nija bä cuo fe jalubä, Pedronö bä nacalema. Ö̦jö tä fena ja, fama bä nija Pedro a nocalayofälöma. Ö̦jamö Jobeteli Jesucristo ai ebä lä cui, Pedro nija bä ca̦i nocaquema.
44010024	Moli bä fa miicufälönö, Sesalea jamö bä co̦blaliyoma. Conelionö bä nö daboma. Cama mashi ebä ma cui, cama nofi ebä ma cui, ö̦jö bä bluca fa co̦cablamalönö, bä yododaö mö baoma.
44010025	Pedro a ajedou fa dalalönö, Conelionö a nabä läläa mö baquema. Ö̦jö a cotä jamö, a möfe fa deiblaicunö, a wa̦fa bada doblao tama ma cui,
44010026	Pedronö a ublamaö co̦oma. Abinaja a cuma. —A da ublaicu. Yanowamö bäfäcö malä cui —a cuma.
44010027	Conelio a wa̦ wayomaö showale, yafi jamö a ca̦i falayoma. A ca̦i fa falönö, bluca bä co̦camou dalalema.
44010028	Ö̦jö bä nija a wa̦ faö showadaoma. —Judio yamacö lä waio wei, cafä wamacönö yamalecö daö waiquiwä. Judio bä lä mlai yama bä ca̦i cuo daomi. Shomi yama täbä fe ca̦i waloimi. Ö̦jö ma cui, Yai Bada tänö yale bufi jaducublamaö waiquiwä, judio bä lä mlai ya bä waii dicoo mlaobä. Ya bä a̦fa shami taö mlaobä.
44010029	Ö̦jö cudeenö, cafä wamacö ma cuinö, wamale nacamaö lä bufino wei däjä, ya wa̦ läo mlai ja, ya yaua showaquema ya malä cui. Bei. ¿Wedi wama tä tabä, wamale li nacamaö bufima, ö̦jö lä? —Pedro a cujoloma.
44010030	Abinaja Conelio a cuma. —Weyajada ja, einaja motoca cuo däjä, Yai Bada nija ya wa̦ fama, showadi bä nö shino weyade bayeli lä nacao wei däjä. ¿Ö̦jö tawä? 4 tä mö didi cua waiquia. Iba yafi jamö ya wa̦ faö däjä, bei a wa̦lo bädaliyoma. Shuducaje shi̦ wacalawä sicö ja, a lä didile a fa wawäblalunö, camiyä ya mö cuobä jamö a ubladaliyoma.
44010031	Ö̦jamö a fa ubladalunö, a wa̦ fama. “Conelio”, a cuma. “Showadi Yai Bada nija wa nö bayeli lä nacao wei, tä a̦ ji̦limou culadi. Bä lä jo̦li wei wa bä showadi lä dobäö wei, ö̦jö tä ca̦i dablamodayou. Yai Bada tänö wa nofi jaducubou lä culadi.
44010032	Ö̦jö cudeenö, abinaja wa nia cuaaö. Jobe jamö afä wa bä fa shömölönö, Simón a co̦amaö da bufi, Pedro a wa̦fa lä yädäle. Yalo sibä lä dodijamaö wei a Simón lä cuinö a bälömabou lä cule, modu u casö jamö”, a cuma.
44010033	’Ö̦jö cudeenö cafä bäfä nacamaö showadao bufima —Conelio a cuma—. Wa juu fa ojodaonö wa malä co̦blalufe. Bei. Yamalecö da yömöla. Bäfä a̦ nia fa ji̦lianö, eja yamacö bluca co̦camou lä cule. Yai Bada tänö bämalecö ca̦i malä cule. Bada tänö tä a̦ wäyämaö lä bufile tä a̦ da wäba —a cuma.
44010034	Ö̦jö däjä, Pedro a wa̦ fama. —Fei däjä ya bufi jaducua lä cule. Yai Bada tänö ai täbä shino nofimaö ayaomi.
44010035	Jödödöwä bä bälöblawä lä yaiblai bä ma cui nija, Yai Bada tä nö quili lä taö wejei, bä lä cadidou wei bä lä cui, ö̦jö bä nia waiimi.
44010036	Camiyä Isaeli yama ecö nija tä a̦ lä shömöleno wei, wama etä a̦ ji̦libole cätä. Tä a̦ dodijidawä. Jesucristo a lä cuaano wei tänö, Yai Bada tänö yanöcöwä bämalecö ca̦i nia jo̦wa cuo. Ö̦jö Bada tä Jesucristo lä cui, bäma a nofi bluca Badabobä a.
44010037	’Juan nija bä fe ojoblamobä, camanö bä yömölaö balöoma. Ö̦jö däjä, Calilea jamö tä bluca lä cublaliyono wei, wama tä a̦ ji̦libou waiquile cätä. Ya̦cumö, Judea tä ulifi jödödöwä jamö, tä a̦ wäyämou cuaama.
44010038	Ö̦jö Nasaleteli Jesús a lä cui, Yai Bada tänö a bayelibou ja, bei Bufinö a jödödöboma. A nö ca̦i wa̦lojomaboma. ¿Ö̦jö tawä? Täbä shino bayeliblaö cuaama. Fecula bada tänö bä nö lä bleaamano wei, bä bluca ca̦i jalomaö cuaama. Yai Bada tänö a ca̦i malä cuono wei.
44010039	Judio yamacö bälöa lä blaucole jamö ma cui, Jelusale jamö ma cui, Jesús a lä cuaano wei yama tä bluca dalalema. Fii balitama defi ja a fa basumacöjenö, a shämalemaje.
44010040	’Ö̦jö ma cui, bolacabö tä mö fa dödölönö, Yai Bada tänö a demi jocädamaö fa co̦lonö, a demi daa co̦malalema.
44010041	Judio bä bluca nija mlai, camiyä yama ecö yai co̦dawä nija a demi damalalema, yama a wa̦fa wäyäö cuaabä yamalecö lä yaileno wei yamacö nija. A demi jocäblou fa co̦lonö, yama a ca̦i lä iyano wei yamacö lä cui nija.
44010042	’Ö̦jö däjä, yanowamö yama bä yömölabä yamalecö nosiemama, Yai Bada tänö a Bada lä tablamaleno wei yama a wa̦fa wäyäbä. Bämacö demi lä showai bämacö ma cui, bä nomaa lä waiquilaliyono wei bä ma cui, bämalecö nia bluca lä jömaö wei, ö̦jö a. Bämacö dodijaö ma cui, bämacö doblou ma mlai ma cui, ö̦jönö bämalecö nowa nia taö. Ö̦jö yama tä a̦ bluca wäyäbä yamalecö nosiemama.
44010043	¿Ö̦jö tawä? Yai Bada a wa̦no wäyälewä bä bluca lä cuinö, Jesucristo a wa̦fa wäyäö balöomaje. Ö̦jö a bejedi lä bufibou wejei bä bluca lä cui, bä doblou lä mlai tä ma cule, Yai Bada tänö tä nowa nia jo̦wa mladamama. Inaja bä jo̦wa cuu balöoma —Pedronö bä nowa tama.
44010044	Pedro a wa̦ faö showao däjä, Jesucristo etä a̦ lä ji̦liano wejei bä bluca nija, Yai Bada tä Bufi lucäa showadalayoma.
44010045	Pedro nija bä lä yauono wei bä bufi shädayaimoma, Jesucristo a bejedi lä bufibono wejei bä judio lä cui. Judio bä lä mlai bä ma cui nija Yai Bada tä Bufi lucäö fe yadio ja, bejedi bä bufi möaama.
44010046	Bä caficö a̦ lä shomiblaliyono wei tä a̦ malä ji̦lileno wejei, Yai Bada tä nofi doablaöje ja. Ö̦jö däjä, Pedro a wa̦ falayoma.
44010047	—Camiyä judio yamacö nija Yai Bada tä Bufi lucäa lä culufenaja, fei bä ma cui nija, inaja a Bufi lucäa cua mö feduolaliyou lä cufe. Mau u ja bä fe ojoblamou showadaobä, bämacö a̦ läablalobä tä cuami waiquiwä —a cuma.
44010048	Ö̦jö däjä, Jesucristo a wa̦nö, bä fe ojoblamaö showadao bufima. Bä fe fa ojoblamolunö, cama bä nija Pedro a fe weyamaö bufimaje.
44011001	Bei. Jesucristonö bä lä shömöleno wei bä ma cui nija, Judea jamö Jesucristo ebä lä cuono wei bä ma cui nija tä a̦no waloquema. Judio bä lä mlai bänö Yai Bada etä a̦ lä bufiblaleno wejei tä a̦ ji̦lilemaje.
44011002	Ö̦jö cudeenö, Jelusale jamö Pedro a co̦a fa co̦bonö, Jesucristo bufilewä ai bä judio lä cuinö a bäyäblaö mö baomaje, Moisesi tä a̦ nofi lä yaibono wejei bä lä cuinö.
44011003	Abinaja a nowa tamaje. —¿Wedi tä tabä judio bä lä mlai bä nija wa fa falönö, wa iyaö ca̦i li co̦cao dicooma?
44011004	Ö̦jö däjä, Pedro a wa̦ fa falönö, tä bluca lä cublaliyono wei tä a̦ wäyäma. Abinaja a cuma.
44011005	—Jobe jamö ya cuo däjä, Yai Bada nija ya nö bayeli nacaoma —a cuma—. Ö̦jö däjä, tä fa wawäblalunö, jai acadafu sicö bada cuwä ya tä itou dalalema. Jai sicö casöcö juwäbouje, sicö casö jududuo cuoma. Sicö fa itoimadunö, camiyä nija sicö itoimama.
44011006	Ö̦jamö lä ya täbä cua möö ja, bluca ya bä yalo coyocoa dalalema. Bä yalo ji̦ima lä tabou wejei bä ma cui, ulifi jamö bä yalo lä juu wei bä ma cui, bä lä jölölou wei bä ma cui, bä lä yäö wei bä ma cui, ya bä bluca dalalema.
44011007	’Ö̦jö däjä, ya wa̦ ji̦lilema. Abinaja wale nowa tama. “Bei, Pedro. Bä da shäalalö, wa iyabä”, wale nowa tama.
44011008	Ö̦jö ma cui, abinaja ya e cuma. “Ma, Bada tä. Wa bä a̦fa yalo shami lä taö wei bä ja, ya caficö shamiaö daimi waiquiwä. Wamodima bämi”, ya e cuma.
44011009	Ö̦jö ma cui, fedu jamö a wa̦ fa bädalunö, a wa̦ faö co̦oma. “Yai Bada tänö täbä aublaö lä waiquile, wa täbä a̦fa shami taö mlai”, a cuma.
44011010	’¿Ö̦jö tawä? —Pedro a cuma—. Tä lä wawälayono wei, bolacabö tä cublou co̦layoma. Jödödö tä lä cuaano wei däjä, fedu jamö bä befi ca̦i bluca co̦molayoma.
44011011	Ö̦jö tä lä cublole däjä, yamacö lä cuono wei a yafi jamö, fama 3 bä walobeyoluma, Sesalea jamö culanö, camiyä nija bä lä shömöleyoluno wei.
44011012	Yai Bada tä Bufinö, wale yauamaö bufii showadaoma. Jesucristo ai 6 ebä lä cule, camiyä nija bä fa yauicunö, Conelio e yafi jamö yamacö co̦blaliyoma.
44011013	’Ö̦jö Conelio a lä cuinö yamalecö yömölaö mö baoma —a cuma—. Cama e yafi jamö, Yai Bada a̦jele etä jo̦wa wawälayoma. Ö̦jamö lä e fa ublaicunö, abinaja a nowa jo̦wa tama. “Jobe jamö Simón a co̦amaö da bufi, Pedro a wa̦fa lä yädäle.
44011014	Ö̦jönö wa nia yömölaö. Cafä wa ma cui, afä wa bä ca̦i lä cule bä ma cui, wamacö bluca bayeliblamobä, tä a̦ nia wäyäö”, a̦jele tänö bei a nowa jo̦wa tama fa talei.
44011015	’Ö̦jö däjä, ya wa̦ jaba faö däjä, lobe, ö̦jö bä nija Yai Bada tä Bufi lucälayoma, camiyä bämacö nija a Bufi lucäa da culuinaja showawä —a cuma—.
44011016	Ö̦jö däjä Bada a wa̦ jaba lä fano wei, ya tä a̦ nofi jaducubou showadaoma. Abinaja a lä cuno wei. “Juan a lä cuinö, mau u ja bä fe ojomaö ja, mau unö bä jödödöblamama ma cui, Yai Bada tä Bufinö wamacö nia jödödöblaö cuo.” Einaja a cuma.
44011017	’¿Ö̦jö tawä? —Pedro a cuma—. Bada tä Jesucristo bäma a lä bufiblaö wei bämacö lä cui, cama a Bufi ja, Yai Bada tänö bämalecö dobälalema. Inaja showawä, judio bä lä mlai bä ma cui, ö̦jö bä ca̦i dobäa mö fedua showalalema. Inaja bämalecö bluca taamaö fe usucuwä waiquiwä yalo, Yai Bada nija ya wa̦ läo bashiobä tä cuonomi, ¿ö̦jö tawä? —a cuma.
44011018	Ö̦jö tä a̦ fa ji̦liläjenö, Pedro a bäyäblaö co̦daanomije. Yai Bada tä nofi yai doablamaje. Abinaja bä cuma. —Ja̦o. Judio bä ma mlai ma cui, ¡Yai Bada tänö bä nofi ca̦i bayeliblaö bufi doblao yai! Ö̦jö bä ma cui, bä bufi lädobä, Yai Bada tänö bä bufi malä jaducublamaleno wei, bä ba̦limiobä —bä cuma.
44011019	Esteban a lä shäleno wejei däjä, Jesucristo ebä nabä bluca quea lä showadaqueno wejei däjä, bä docua blajaa showadaaliyoma. Fenisia jamö ma cui, Shible jamö ma cui, Adioquiateli bä lä bälöle jamö ma cui, bä blajao shedequeomobodayoma. Bä lä docuolaliyono wei jamö, Jesucristo etä a̦ dodijidawä wäyäö cuaama ma cujei, judio bä shino yömölaö ayaomaje.
44011020	Ö̦jö ma cui, Shibleteli ai bä ma cui, Sileneteli ai bä ma cui, abinaja cama bä cuaama. Adioquia jamö bä fa waloicunö, judio bä lä mlai bä ca̦i fa yömölajenö, Bada tä a̦fa Jesús wäyämaje.
44011021	Yai Bada tä lojodenö bä fa bayeliblamonö, bluca bänö tä a̦ bejedi fa bufiläjenö, Bada tä Jesucristo a bufilemaje.
44011022	Jelusale jamö, Jesucristo ebä lä yododano wei bä lä cuinö, ö̦jö tä a̦ fa ji̦liläjenö, Adioquia jamö Benabei a shömölemaje.
44011023	Ö̦jamö a fa co̦blalunö, Yai Bada tänö bä lä bayeliblaleno wei tä fa dalalönö, a bufi doblaloma. Ö̦jö däjä, abinaja bä nowa tama. —Bada tä nija showadi wamacö bufi bejedimou fe yadiobä, bä bufi yai da shaliliicu —Benabeinö bä nowa tama.
44011024	Cama Benabei a dodijama. Yai Bada tä Bufinö a fa jödödöblalunö a showadi cadidoma. A bufi cadidilanö Jesucristo a nofi mölabou dodijioma. Ö̦jamö, Bada tä Jesús a fa bufiläjenö, cama nija bluca bä yädäblaliyoma.
44011025	Ya̦cumö, Benabei a lä cuinö, Daso jamö Saulo a nia fa dayäanö a alayoma.
44011026	A daa fa co̦lalönö, Adioquia jamö a ca̦i juu co̦oma. Lasha ai a lalou jaöo mlao däjä, Jesucristo ebä yododabä jamö showadi cäcöbö fa co̦cablonö, bluca bä yömölabödima. Ö̦jamö lä, Adioquia jamö, Jesucristo nija bä lä nocao wei ebä lä cui, Cristo bufilewä bä a̦fa jaba jilabomaje.
44011027	Bei. Ö̦jö lä däjä, Jelusale jamö Yai Bada a wa̦no wäyälewä bä lä cuono wei, Adioquia jamö ai bä alayofälöma.
44011028	Ö̦jö ai a lä cui, Acabo a wa̦fa cuoma. Bä lä yododano wei jamö ö̦jö a fa ublaicunö, Yai Bada tä Bufinö a wa̦ fa macocoamanö, ofi a nia lä cublono wei bei tä a̦fa wäyäö balöoma. Jödödöwä bä lä bälöblai, ofi tänö bä nö nia jo̦wa bleaaö cuaama. A la cuno weinaja, inaja showawä tä cublaliyoma. Lomateli bada Claudio a lä läono wei däjä, tä bejedi wawäblaliyoma.
44011029	Ö̦jö cudeenö, Jesucristo nija bä lä nocao wei ebä bufi shaliliblou showadalayoma, bufi läo mlai ja, blada bä shömabeje. Judea jamö Jesucristo ebä bälöo mö lä feduono wei bä bayeliblabeje.
44011030	Inaja showawä bä cuaama. Blada bä fa co̦camalöjenö, Benabei, Saulo cäcöbö nija bä jöböquemaje. Jelusale jamö, Jesucristo ebä ca̦i lä yododaö wejei bä bada nija bä jöböaböö fe doleobä.
44012001	Ö̦jö däjä, bada tä Elode lä cui, Jesucristo ai ebä nija a jaba waitelimoma.
44012002	Juan bei a̦iyobö Santiago a lä cui, shocobi anö a shämalema.
44012003	Santiago a lä shämaleno wei tä ja, judio bä bufi doblalou fa dalalönö, a waitelimou co̦oma. Showadi, nii bä juluu lä mlai bä ja, judio bä iyaö ca̦i lä co̦camou wei tä cublou co̦o däjä, Pedro a juwäa nomöjömalema.
44012004	A fa juwämalönö, a fe lamaquema. Judio bänö Yai Bada a waiteli lä jayuano wei a nofi co̦camoaö co̦obeje, bä co̦cablou waiquiono wei ja, ö̦jö a nia shämaö nomöjöoma. Pedro a docuu mlaobä, sodado bluca bä lämaquema. Bä nia läo lä nomöjono wei, 4 bä sodado toujublamalema.
44012005	¿Ö̦jö tawä? Pedro a fe labomaje. Ö̦jö ma cui, Jesucristo ebä bufi cadididilanö, Yai Bada nija a nö bayeli nacadimaje.
44012006	Elodenö a shämaö fenao lä bufiono wei däjä, ö̦jö tä didi showawä ja, Pedro a mioma. A nofi lä lämaböno wei cäcöbö sodado lä cuinö, Pedro a o̦cama möamomaboböma. Boo bolacabö shicönö a bococu o̦cao yädäoma. Ai bä lämou mö lä feduono wei bä lä cui, bei yoca lä joleono wei yoca sibo jamö, bä läo mö feduoma.
44012007	Ö̦jö däjä, Yai Bada tänö cama a̦jele etä fa shömöludunö, a bädaliyoma. A fa bädalunö, Pedro a fe lä laono wei jamö tä shi̦i wacacablaliyoma. A̦jele a lä cuinö a fa jushulunö, Pedro a la̦malema. —¡Lobe, lobe! A da jocäblalu —a fa cunö, bococu lä o̦cao wei boo eshicö wajeblou showadalayoma.
44012008	Abinaja Pedro a nowa ca̦i tama. —Bäshäcu ja sicö da a̦yolä. Mamicö da besiblalu. A taamaö lä bufino weinaja, Pedro a cuaaö showadaoma. Ö̦jö däjä, a̦jele a wa̦ faö co̦oma. —Wa sicö fa jalelänö, camiyä nija a da yauiquiyo —a cuma.
44012009	A fe lä laono wei jamö, Pedro a faa fa co̦lufälönö, Yai Bada a̦jele etä nija a yaua showaquema. A ma yauqueno wei ma cui, “Wale yai bayeliblaö da culanö”, a bufi cuu mlai ja, tabi a bufima.
44012010	Bei yoca nofi lä lämano wejei bä sodado nijamö, cäcöbö jayua mötalöquema. Bä läo lä bayäcäono wei bä nijamö, cäcöbö jayua fa nomöjöicufälönö, shabono jamö bä lä joleblou wei yoca jamö cäcöbö waloquema, boo shicönö yoca lä tablaleno wejei yoca jamö. Cama yoca caloblou fa bädalonö, cäcöbö falayoma. Ai a yafi mashi jamö cäcöbö fa cadidofälönö, yedu a̦jele tä dablamou mladaliyoma.
44012011	Ö̦jö lä däjä, Pedro a bufi yai möblaliyoma. “¡Bejedi lä!” a bufi cudaliyoma. “Bada tänö a̦jele e fa shömöludunö, wale nofi bayeliblaö lä mlaloiyofe, Elodenö wale shämaö mlaobä. Judio bänö wale shaö nö lä dabou wejei tä ma cui ja, ¡wale bayeliblalei lä cufe!”, a bufi cudaliyoma.
44012012	A bufi fa möblalunö, María e yafi jamö a cadidiblaliyofälöma. Ö̦jö María a lä cui, Juan Marcos bei bä nöö e cuoma. Yai Bada nija bä a̦ fabä, ö̦jö e yafi jamö bä bluca yododooma.
44012013	Bä jaba lä faö wei jamö, yoca fe lä laono wei yoca cloocama. Tä jo̦wa lä cloocamole tä möblaabä, bei yoca lä lale ja, Lode a wa̦fa moco lä cule a icuquema.
44012014	Pedro a wa̦ nö fa ö̦jöbölönö, ö̦jö a wa̦ ja, a bufi fa doblalonö, yoca caloblaö mlai ja, a läläa mö yabaquema. Bei yoca sibo jamö, Pedro a wa̦fa ublao wäyäma.
44012015	—Wa wa̦ li biyäcäblalou mlai a da cuicu —a nowa tama ma cujei, moco a wa̦ fe fa blacäjonö, —Bolebole a jo̦wa —bä cuu nomöjöoma.
44012016	Ö̦jö ma cui, Pedronö yoca cloocadii juo showaoma. Ya̦cumö yoca fa caloblalöjenö, bei a dalalemaje. A fa dalalöjenö, bä bufi yai shädayaimoma.
44012017	Bei imicönö, Pedronö bä a̦ fa wasölönö, a wa̦ nö wäoma. A fe lä laono wei jamö, Bada tänö a famaö lä cuaano weinaja tä a̦ fa wäyänö, abinaja a cuma. —Jacobo ma cui nija, Jesucristo ai ebä ma cui nija, wamale a̦fa da wäyä, ¿ö̦jö tawä? —a cuma. Ö̦jö däjä, shomi jamö a aa showalayofälöma.
44012018	Tä mö fa jalulunö, Pedro a dabloimi yalo, a docuu mlaobä bä sodado lämou lä nomöjono wei bä a̦fa tayou fe balojooma.
44012019	Elode a bada lä cuinö, Pedro a ma dayäamano wei ma cui, a dablanomije. Ö̦jö däjä, a nofi lä lämano wejei bä fa nacamalänö, bä wa̦lii cadidioma. Pedro a lä documaleno wejei tä nowa ja, bä bluca shäamalalema. Ö̦jö däjä, Elodenö Judea tä ulifi fa daacöfälönö, Sesalea jamö a bälöa nomöjöquema.
44012020	Bei. Diloteli bä ma cui nija, Sidonoteli bä ma cui nija, ö̦jö bä nija bada tä Elode a lä cui, a jushuoma. Nii bä ja, ö̦jö nija bä shino dobämoma yalo, Elode a jushuo fa dalalöjenö bä bufi nofi jushublaoma. A wa̦ nia fa wayomajenö, Blato nija bä a̦ faö balöoma, Elode e yafi jamö a bada lä läono wei a lä cui nija. Ö̦jönö bä fa famalönö, bada a wa̦ oquemabeje, cama bluca showadawä bä icuquema.
44012021	Bä a̦ wayobä tä lä cublaliyono wei däjä, camishi liyäjäwä cäcö ja Elode a didioma, bada bä yai lä didio wei cäcö ja. Ö̦jö däjä, bada bä döcäobä täcö jamö, a fa döcäicunö, a wa̦ cadidolanö tä a̦ labamalema.
44012022	Cama a wa̦ ja, bä a̦ shi bluca dolayoma. —¡Camiyä yanowamö bämacö a̦ faö lä cuaaö weinaja mlai, yai täbä a̦ cadidou lä cuaaö weinaja a wa̦ ji̦limamou cuwä! —bä shi jaliwä ca̦i cuma.
44012023	Yai Bada a nofi shino doablamobä tä ma cule ma cui, cama Elode a nofi yaimamou bufi fa doblaonö, yedu Yai Bada a̦jele etä isholayoma. Mosha bä nija Elode a nabä fa shömöcönö, a nomamalema.
44012024	¿Ö̦jö tawä? Yai Bada etä a̦ ji̦limamou balaa showalayoma. Etä a̦ bejedi lä bufino wejei bä blucablou fe balojolayoma.
44012025	Benabei, Saulo sho cäcöbö lä cuinö, Jelusale jamö bä blada bälaböö fa balöonö, Adioquia jamö cäcöbö co̦a co̦layoma. Juan a ca̦i co̦böa co̦layofälöma, Marcos a wa̦fa lä yädäle.
44013001	Bei. Adioquia jamö, Jesucristo ebä lä yododano wei bä nijamö, Yai Bada a wa̦no wäyälewä bä cuoma. Ö̦jö bä showawä lä cuinö, Yai Bada etä a̦ ja bä ca̦i damamaje. Abinaja bä cuoma. Benabei a cuoma, Simón a ca̦i, Ushiteli a wa̦fa ca̦i lä yädämabono wejei. Sileneteli a ca̦i Lusio cuoma, Maneno a ca̦i. Ö̦jö Maneno a lä cui, Elode a bada sho cäcöbö badalayoma. Saulo a ca̦i cuoma.
44013002	Ö̦jö bä lä cui, bä iyaö yabäcou mlaobä, nii bä ja bä wasöolanö Bada tä nija bä nö bayeli nacaodima. Inaja bä cuaaö däjä, cama bä nija Yai Bada a wa̦ Bufi bädaliyoma. Abinaja a cuma. —Benabei, Saulo sho ya cöbö yaia waiquilema. Ya cöbö shömabä jamö cäcöbö ojodamobä, iba cäcöbö da yaimacöje —a cuma.
44013003	¿Ö̦jö tawä? Nii bä ja bä yabäcou mlai ja Yai Bada nija bä nö bayeli nacao däjä a wa̦ bädaliyoma. Ö̦jö däjä, bä a̦ faö waicou ja, ö̦jö cäcöbö nija bä imicö maqueoma. Bä imicö maquelanö, cäcöbö yaimaquemaje. Ö̦jö däjä cäcöbö shömöa showadalemaje.
44013004	Yai Bada tä Bufinö cäcöbö shömama yalo, cäcöbö alayoma. Seleusia jamö cäcöbö fa waloicunö, Shible tä ulifi lä jo̦cole jamö bä befi ca̦i caläfälöma.
44013005	Salaminateli bä nijamö cäcöbö befi ca̦i fa waloicunö, judio bä yododabä yafi bä jamö, Yai Bada etä a̦ wäyäböö cuaama. Juan Marcos a luluboböma, cäcöbö bayeliblafälöbä.
44013006	Ö̦jö tä lä jo̦cole jamö, bä bluca lä bälöblai bä fe waloo fa cuaajenö, Bafositeli bä nijamö bä waloa nomöjöquema. Ö̦jamö lä judio a bada shaboli lä cui, a dalalemaje, Yai Bada a wa̦no jole lä wäyäno wei a lä cui. Bajesusi a wa̦fa cuoma.
44013007	Ö̦jamö a bada lä läono wei a lä cuinö a shaboli yädämaboma, Sejio Baulo a wa̦fa lä culenö. Ö̦jö a bada lä cui, a bufi jaducaö si ijejeoma. Yai Bada etä a̦ ji̦liaö bufi fa doblaonö, Benabei, Saulo sho cäcöbö nacamalema.
44013008	Ö̦jö ma cui, shaboli Bajesusi a bada lä cuinö tä a̦ ji̦liamaö bufio fa mlacunö a wa̦ läoma, bada anö Jesucristo a nofi mölabou mlaobä. Ö̦jö a bada shaboli lä cui, Clesiateli bä caficö a̦ ja, Elima bei a wa̦fa ca̦i cuo mö feduoma.
44013009	Ö̦jö a wa̦ ma lämono wei ma cui, Saulo nija Yai Bada tä Bufi fa jödödöblalunö, a möö shalilioma. Ö̦jö Saulo a lä cui, Pablo a wa̦fa ca̦i yädäa lä cule.
44013010	Ö̦jö a möö fa cadidionö, a wa̦ fama. —¡Fecula bada wa ijilubö! Tä lä dodijidai wa tä nofi bluca lä wa̦libole wa. Showadi wa täbä mölamaö. Wa̦lidiwä showadi wa tä tadii. Yai Bada etä a̦ lä bejedi wei, wa etä a̦ shomiblamabä, ¿bei wa nia shijilodoimi?
44013011	Bei. Bada wa tä lojode möbä. Wa nia jubäbömaö. Wacacawä wa tä ca̦i dablaö jaöo mlaicätä —Pablonö a nowa tama. Inaja Pablonö a nowa lä tale däjä, yedu tä möö mladou showadalayoma. A jubäbölayoma. A öbömamobä tä dayäblalama.
44013012	Ö̦jö tä fa dalalönö, bada a lä cuinö, bejedi tä a̦ bufia showalema. Yai Bada a wa̦fa lä wäyämono wei tä a̦ ja, a bufi malä shädayaimolayono wei.
44013013	Ö̦jö däjä, Pablonö bä ca̦i lä cule, bä befi ca̦i caläa co̦layofälöma. Bafosi jamö bä fa jocälöfälönö, Ba̦filia tä ulifi jamö, Bejeteli bä lä bälöle bä nija, bä befi ca̦i waloaliyoma. Ö̦ja lä Juan Marcosnö bä fa dacöfälönö, Jelusale jamö a co̦a mö yabaa co̦layofälöma.
44013014	Ö̦jö däjä, Bejeteli bä nijamö cäcöbö shu̦lucoa fa co̦läfälönö, Bisidia tä ulifi jamö cäcöbö waloa nomöjöquema, Adioquia tä a̦fa shabono cuo mö lä feduono wei jamö. Täbä yanöcöobä tä mö jalu ja, judio bä yododabä yafi jamö cäcöbö fa falönö, cäcöbö fama looma.
44013015	Bä lä yododano wei jamö, Moisesi tä a̦ oni fa doajenö, Yai Bada a wa̦no wäyälewä etäbä a̦ oni ca̦i doaö mö fa feduojenö, bada bänö fama cäcöbö wa̦limaje. —Bei. Iba wafäcö lä cui. Yai Bada etä a̦ ja, yamalecö yömölaö bufi doblao ja, fei däjä yamalecö da yömölabö, ö̦jö lä —bä cuma.
44013016	Ö̦jö cudeenö, Pablo a fa ublaicunö, bei imicönö bä a̦ fa wasölönö, abinaja a cuma. —Isaeli wama ecö mö lä fedui. Yai Bada wama a nö quili lä tale. Wamale a̦ da ji̦lilä.
44013017	Yai Badanö, Isaeli bäma ecö nö badabö fa yailönö, Ejido jamö bä fa blucablamalönö, cama a lojodenö bä lulubou co̦ofälöma.
44013018	Ulifi bloque jamö bä ca̦i wayumö lä culayofälöno wei däjä, lasha jai 40 a lalou jaöo mlao däjä, bä doblono ma mlai ma cui, bä bayeliblaö fe yadiofälöma.
44013019	Canaana jamö, 7 bä bälöblawä lä yaiblai bä mö bluca watäblaö fa baläläonö, ö̦jö bä ulifibö jamö bä bälömabou juoma. Lasha jai 450 a lalou jaöo mlao däjä, ö̦jö bä lä cuinö tä ulifi juwäbou nö dedeaö nomöjöomaje.
44013020	’Inaja Yai Badanö bä taamaö fa balöonö, bä lulubobeje ai bä bada lämabou nomöjöoma —a cuma—. Ö̦jö däjä, Samuel a shömöa nomöjölema, Yai Bada a wa̦no lä wäyäno wei.
44013021	Ö̦jönö bä ca̦i ma bälöono wei ma cui, bada a yai lämabou bufi fa doblaojenö, Yai Bada tänö Sisi bä ijilubö Saulo a shömöa nomöjölema, ö̦jönö bä ca̦i bälöobä. Bejamino nodiwä e li Saulo cuoma. Lasha jai 40 a lalou jaöo mlao däjä Saulo a bada läo bälöoma.
44013022	Ö̦jö a Saulo waia fa majölönö, David bada a yai tablamaö nomöjölayoma, ö̦jamö a läobä. Yai Bada tänö ö̦jö David a wa̦fa dodijaö tama. Abinaja a cuma. Isai bä ijilubö David a lä cuinö wale bufi doblamabou fe balojoo. Ya tä tamaö lä bufii wei, tä nia taö jödödou. ’¿Ö̦jö tawä? —Pablo a cuma—. Einaja Yai Bada a cuma.
44013023	Ö̦jö David nija Yai Bada tänö a wa̦fa wäyäö lä balöono wei tä a̦ bejedi cublaliyoma. Isaeli bäma ecö jucäabä, David nodiwä e ya̦cumö wawäblamalema, Jesús a lä cui.
44013024	’A wawäblou mlao showao däjä, Juan a wawäblou balölayoma —a cuma—. Isaeli nodiwä bä bluca yömölabou balöoma. Abinaja bä nowa tama. “Wa̦lidiwä tä ja wamacö bufi fa lädalunö, bä fe da ojomamo”, bä nowa tama.
44013025	Ö̦jö Juan a lä cuinö bä yömölaö waicou ajedou däjä, abinaja bä nowa ca̦i tama. “¿Wedinaja bei wamale nofi li tabou dicoa cule? Showadi bäma a nö lä dabou wei, ö̦jö ya mlai. Ma, camiyä ya nodi jamö, ö̦jö a nia shino wawäblou nomöjöo. Ö̦jö a lä cui a shino yai doblaa ayaa cudeenö, bei mamicö busi nata bädawä ma cui ja, ya nö bayeliblabimi”, bä nowa Juan tama. ¿Ö̦jö tawä?
44013026	’Iba wamacö —a cuma—. Ablaamö nodiwä wamacö lä cui. Shomi wamacö ca̦i, Yai Bada wama a nö quili lä taö wei wamacö. Bämacö nia lä jucäamou wei tä a̦ lä cui, camiyä bämacö nija tä a̦ shömölema, ¿ö̦jö tawä?
44013027	Bämacö jucäabä a ma cuono wei ma cui, Jelusaleteli bä ma cuinö, bä ca̦i lä culajei bä ma cuinö, ö̦jö a nö ö̦jöböblanomije. Täbä yanöcöobä tä mö jalu ja, Yai Bada a wa̦no wäyälewä, showadi bä a̦ oni doaö daö ma cujei, tä a̦ nofi jaducubonomije. ¿Ö̦jö tawä? Tä a̦ nofi jaducubou fa mlacujenö, tä a̦fa lä wäyämou wei tä a̦ bejedi wawäa dicoblamalemaje. A shämaö malä bufino wejei.
44013028	¿Ö̦jö tawä? Tä nowa cua mlai ma cui, bä a̦ faö buoma. Bilado nija a shämalemaje.
44013029	’¿Ö̦jö tawä? —a cuma—. Yai Bada etä a̦ oni jamö, Jesucristo a wa̦fa bluca lä wäyämono wei tä a̦ bejedi wawäblaliyoma. Ö̦jö däjä, fii balitama defi ja a lä basuono wei, a nomawä itomalemaje. Maa maca jamö a nomawä ma didiqueno wejei ma cui,
44013030	Yai Bada tänö a demi jocädamaö co̦layoma.
44013031	Calilea jamö, cama nija bä showadi lä yauono wei bä lä cui bä nija a dablamou nö dedeama, Jelusale jamö bä ca̦i lä alayofälöno wei bä lä cui bä nija. Fei däjä ö̦jö bä lä cuinö, yanowamö täbä nija a wa̦fa wäyäö cuaabeje bä li.
44013032	’Yama tä a̦ dodijidawä wäabä, cafä wamacö nija yamacö waloo lä cule —a cuma—. Bämacö nö badabö nija, Yai Bada tänö tä a̦fa wäyäö lä balöono wei tä a̦ lä cui,
44013033	camiyä bämacö lä nodiblaliyono wei bämacö nija tä a̦ bejedi cublaliyoma. ¿Ö̦jö tawä? Jesús a demi jocädamaö lä co̦layono wei ja, tä a̦ bejedi wawäblamalema, Amowa tä a̦ lä cuu weinaja showawä. Abinaja tä a̦ cuu. Ijiluyä bei wa. Fei däjä wawädowä iba bäfä nö yai ö̦jöböamaö lä cule. ’Einaja tä a̦ cuu —a cuma—.
44013034	Yai Bada tänö, ba̦limi a demi nia jocädamaö lä co̦ono wei tä ma cui, ö̦jö tä a̦fa ca̦i wäyäö balöoma. Abinaja tä a̦ oni cuu. Iba wamacö lä cui, bämacö bayeliblaö weicätä, David nija ya wa̦ nö lä wäono weinaja showawä. Ya wa̦ shomiblou majöo mlaicätä.
44013035	’Einaja tä a̦ cuu —a cuma—. Ö̦jö cudeenö, ai tä a̦ li amowa ja, abinaja a cuu mö feduo. Camiyä wale lä yaileno wei ya lä cui, wale sicö nia jodemaimi.
44013036	’¿Ö̦jö tawä? —Pablo a cuma—. Einaja tä a̦ cuu. David a lä cuinö, cama ebä ca̦i cuo showao däjä, Yai Bada tänö a tamaö lä bufino wei tä ja, a cadidoma. Ö̦jö däjä, a bufi fa mlaicunö, a nomawä didiquemaje, cama showadi ebä nomawä lä taamaö wejeinaja showawä. A nomawä fa didicöjenö sicö jodelayoma.
44013037	Ö̦jö ma cui, Yai Bada tänö a demi jocädamaö lä co̦layono wei a lä cui, sicö yai jodeonomi.
44013038	’¿Ö̦jö tawä? —a cuma—. Iba wamacö. Ei ya wa̦ lä cui, wamale a̦ da ji̦lilä. Ö̦jö a demi jocädamaö lä co̦layono wei a lä cui, wama a nofi mölabou ja, wamacö doblou lä mlai tä ma cule, Yai Bada tänö tä nowa mladamalei. Tä nowa lä mladamaö wei tä a̦ ja, bämacö yömölaö lä cule.
44013039	Moisesi tä a̦ nofi lä mölabou wejei bä nija tä nowa mladobä tä cuono ma mlai ma cui, Jesucristo a bejedi yai lä bufibou wejei bä bluca lä cui nija, Yai Bada tänö tä nowa taboimi waiquiwä.
44013040	¿Ö̦jö tawä? Bä da moyaweicu, ö̦jö lä, Yai Bada a wa̦no wäyälewä a wa̦ nö lä quiliano weinaja, wamacö taamamou dicoo mlaobä. Abinaja tä a̦ cuu.
44013041	Bei. Yai Bada wama a wa̦ nö lä waiblaö wei wamacö lä cui. Wamacö bufi nia möblou ca̦i nomaö. Cafä wamacö bälöo däjä, ya tä nia taö nö malä quiliaö wei. Wamacö ma yömölaö wejei ma cui, wama tä a̦ nia bejedi bufiimi. ’¿Ö̦jö tawä? —Pablo a cuma—. Einaja tä a̦ cuu.
44013042	Pablo, Benabei sho cäcöbö mini sibou däjä, cäcöbö nacabou co̦omaje, täbä yanöcöobä tä mö jalu cublou co̦o däjä, tä a̦ wäyäböö co̦oyolubä.
44013043	Ö̦jö däjä, judio bä yododabä yafi jamö bä a̦ wayou lä waicou wei däjä, bä bluca faa co̦layofälöma. Bä faa lä co̦layofälöö wei däjä, Pablo, Benabei nijamö judio ai bä yaua showalayofälöma. Yai Bada nija bä bejedimou bufi fa doblaonö, judio bä nija bä lä yädäono wei ai bä ma cui, ö̦jö bä ca̦i nocaa showalayofälöma. Ö̦jö däjä bä lä nocaono wei bä yömölaböö cuaaö co̦ofälöma, Yai Bada tänö bä nofi lä ojodabou wei tä shino yai bufibobeje.
44013044	Täbä yanöcöobä tä mö jalu cublou co̦o däjä, Yai Bada etä a̦ nia ji̦liaö fa co̦ojenö, bä yododaö co̦oma. Ö̦jö däjä, ö̦jö täbä shabonobö jamö, bä bluca lä bälöono wei bä nö mlaoma.
44013045	Ö̦jö ma cui judio bada bänö täbä bluca co̦camou fa dalalöjenö, bä jushudaliyoma. Cama bä a̦ bada ji̦liamou bufi doblao fa ayaonö, bä bufi jalujoma. Pablo a wa̦ faö däjä bä a̦ lämodima. A nö ca̦i waiblamaje.
44013046	Ö̦jö däjä, Pablo, Benabei sho cäcöbö a̦ faö waiteliama. Abinaja cäcöbö cuma. —Ja̦o. Cafä judio wamacö nija Yai Bada etä a̦ wäyämou balöobä tä ma cuono wei ma cui, wama tä a̦ waii waiquiwä yalo, judio bä lä mlai bä nija yama tä a̦ nia wäyäö nomöjöo. Wamacö ba̦limiblou moji waiquiwä.
44013047	Bada tänö yamalecö nosiemaö ja, abinaja tä a̦ malä cuu wei. Bämacö yaia waiquilema. Judio bä lä mlai bä nijamö, jai shi̦i jilajawä wama ecö nia cuo, bä bufi möblobä. Bä bälöo lä jödödole jamö ma cui, bä jucäamobä wama tä a̦ wäyäö cuaabä. ’¿Ö̦jö tawä? —Pablo a cuma—. Einaja tä a̦ cuu.
44013048	Judio bä lä mlai bänö, Pablo a wa̦ fa ji̦liläjenö, bä bufi doblaloma. Yai Bada etä a̦ ji̦liaö bufi doblaomaje. Bä ba̦limiobä, Yai Bada tänö bä yaia lä waiquileno wei bä bluca lä cuinö, bejedi tä a̦ bufia showalemaje.
44013049	Ö̦jamö Bada etä a̦ ji̦limamou blaucou cuaaö showaoma.
44013050	Ö̦jö ma cui, suwä bä nö lä madofibö wei, judio bänö bä jushuo lulubomaje, Yai Bada nija bä bejedimou bufi lä doblaono wei bä suwä lä cui. Bada bä a̦ showadi lä ji̦liono wei bä ma cui, ö̦jö bä shi ca̦i jalimomaö mö feduo showaomaje. Pablo, Benabei sho cäcöbö nö bleaamabeje, bä bluca fa jushudamalöjenö, shomi jamö cäcöbö yashublalemaje.
44013051	Yai Bada etä a̦ wailemaje yalo, bä nia dobloimi fa jömabönö, bei cäcöbö mamicö jamö bä mashita lä sudiono wei bä fa yaösöblaböläfälönö, Iconio jamö cäcöbö docua showalayoma.
44013052	Ö̦jö ma cui, Adioquia jamö Jesucristo nija bä nocao bufi lä doblaono wei bä lä cui, bä bufi yai doblaloma. Yai Bada tä Bufinö bä fa jödödöblalönö, ö̦jö nija bä luluamou bufi doblaoma.
44014001	Bei. Iconio jamö cäcöbö fa co̦blalunö, judio bä yododabä yafi jamö cäcöbö falayoma. Ö̦jamö cäcöbö a̦ lä fano wei cäcöbö a̦nö, bluca bä bufi tamaböquema. Judio bä ma cuinö, judio bä lä mlai bä ma cuinö, bluca bänö tä a̦ bejedi bufilemaje.
44014002	Ö̦jö ma cui, tä a̦ bejedi bufii lä mlajei bä judio lä cuinö, bä judio lä mlai bä jushuo lulubomaje. Jesucristo ebä a̦fa wäyäö fa dicoojenö, bä nofi wa̦lilemaje.
44014003	Ö̦jamö Pablo, Benabei sho cäcöbö bälöo yanöcöblaoma. Bada tä a̦fa wäyäböö ja, cäcöbö a̦ faö waiteliama. Yai Bada tänö täbä nofi lä ojodadaö wei tä a̦fa wäyäböbä jamö, cama tä lojode dablamoma, tä a̦ bejedi bufibeje. Cäcöbö nö fa wa̦lojoblamalönö, tä nö lä quilijii bluca tä wawämaböma, tä tamou dao lä mlai.
44014004	Ö̦jö ma cui, ö̦jamö bä lä bälöle bä lä cui, bä bufi sheleleblaliyoma. Ai bänö, judio bä a̦ ji̦lii bufi doblaomaje. Ai bä mö feduwä lä cuinö, Jesucristonö bä lä shömöleno wei cäcöbö a̦ ji̦lii bufi doblao mö feduomaje.
44014005	Ya̦cumö tä wa̦lidiblaliyoma. Judio bä lä mlai bä ma cuinö, judio bä ma cuinö, cama bada ebä ma cuinö, ö̦jö bä blucanö maa ma bänö cäcöbö nia shäyämaje. Cäcöbö nö nia lä bleaamano wejei däjä
44014006	cäcöbö fa moyawälönö, Licaonia jamö cäcöbö docua cua majölayoma. Litateli bä lä bälöle bä ma cui nijamö, Debeteli bä lä bälöle bä ma cui nijamö, ai bä bälöo lä ajedele bä ma cui nijamö, ö̦jamö cäcöbö cua majölayoma.
44014007	Ö̦jamö cäcöbö fa cualunö, ö̦jö bä nija tä a̦ dodijidawä wäyäböö nomöjöoma.
44014008	Bei. Litateli bä nija a jalili looma. A oshe lä cublono wei däjä mamicö wa̦lidio fa showadaonö, a juu doblonomi showawä.
44014009	Ö̦jö a lä cui, Pablo nija a yömöca daoma. ¿Ö̦jö tawä? Pablonö ö̦jö a möö fa shalilonö, a bufi lä cuaablalou wei etä dalalema. A jalobä, Jesucristo a nofi mölabou waiquioma.
44014010	Ö̦jö etä fa dalalönö, i̦cali a nowa tama. —A da ubladalu. A ubladou fa showadalonö, a juma.
44014011	Pablo nija a jalomaö fa dalalöjenö, bä lä co̦camono wei bä a̦ shi bluca jalimolayoma. Cama Licaoniateli bä caficö a̦ ja, abinaja bä nowa tayoma. —¡Täcöbä lä bufiblamou wei täcöbä waloqueyoluu lä cufe! ¡Camiyä yanowamö bämacö lä culenaja cäcöbö fa cublalunö, cäcöbö cuaaö lä cubiyei!
44014012	Yai täcöbö fa bufijenö, cäcöbö a̦fa jilamaje. Benabei a lä cui, fecula Jubide a fa bufijenö, Jubide a wa̦fa jilamaje. Pablo a lä cui, a wa̦ yai faö lojode yalo, fecula Meculio a bufimaje. Ö̦jö cudeenö, Meculio a wa̦fa jilaö mö feduomaje.
44014013	Ö̦jamö lä, fecula Jubide nija täbä nofi lä bäyäbono wei a bada cuoma. Jubide nija bä nö bayeli nacaobä yafi jamö a bada läoma, shabono a sibo jamö. Ö̦jö a lä cuinö, jole jole bä fa ji̦ilalönö, baca bä baushiblalema. Bä fa baushiblalönö, bei yoca jamö bä ca̦i waloquema. ¿Ö̦jö tawä? Cama ebä nia fa yododoblamanö, fecula Jubide a lä bufino wei nija yalo bä nia ö̦shö dodoboma.
44014014	Ö̦jö ma cui, Benabei, Pablo cäcöbönö tä a̦ ji̦libölema, Jesucristonö cäcöbö lä shömöleno wei cäcöbö lä cuinö. Tä a̦ fa ji̦libölänö, bä lä yododale bä nijamö, cäcöbö bufi jalujuwä ca̦i läläablaloma. Cäcöbö bufi jaluaö yalo, cäcöbö camishibö cacablamolayoma. Abinaja cäcöbö cuma.
44014015	—¿Wedi tabä inaja wamacö li cuaaö dicoa cule? Cafä wamacö lä culenaja, yafäcö cuwä mö feduwä yafäcö. Yanowamö bämacö bluca. ¿Ö̦jö tawä? Yafä tä a̦ dodijidawä bälaö mö juu lä cufe. Wama bä jole lä bufiblaö wei wama bä fa dacönö, Yai Bada nija wamacö bufi yai cuobä. Ö̦jö a shino ba̦limi cua ayaa. Judu mösö ma cui, bita a ma cui, modu u ma cui, ö̦jö bä bluca tablalema. Ö̦jö bä jamö bä bluca lä cule, bä ca̦i tablaö showaoma.
44014016	’Jaba däjä, bämacö nö badabö bälöblawä lä yaiblamono wei bä lä cui, cama etä jamö bä cuaaö ma cadidiono wei ma cui, Yai Bada tänö bä nö bleaamaö jaöonomi.
44014017	Ö̦jö ma cui, wama a daö fe yadiobä, wamacö bayeliblaö showaoma. Maa showadi a blälämama. Nii showadi bä ca̦i lalomama. Nii bä ja wamacö bufi fa doblalamanö, ö̦jönö wamacö dodijidawä tabou ja̦too showaoma —cäcöbö cuma.
44014018	Pablo, Benabei cäcöbö nija yalo bä ö̦shö dodobou bufi doblao fe fa yadiojenö, bä mini ja̦amodou ma mlai ma cui, ö̦jö cäcöbö a̦nö bä ya̦cumö wasömolayoma.
44014019	Ö̦jö ma cui, judio ai shomi bä fa waloicunö, Pablo a nofi wa̦libobeje bä a̦ fama. Adioquiateli bä judio ma cuinö, Iconioteli bä judio ma cuinö, ö̦jö bä a̦nö bä bufi tablamalemaje. Ö̦jö däjä, maa mabänö Pablo a fa shäyälalöjenö, nomawä a fa bufijenö, shabono a sibo jamö a shailefälömaje.
44014020	Ö̦jö ma cui, Jesucristo nija bä lä nocao wei bänö Pablo a fe fa̦yoblaöje däjä, a jocädou co̦layoma. Shabono jamö a yafia co̦layoma. Ö̦jö tä fena ja, Debe jamö Benabei sho cäcöbö cua nomöjöa showalayoma.
44014021	Debe jamö tä a̦ dodijidawä fa wäyäbönö, Jesucristo nija bä nocao mö feduobä bä bluca tablamabölema. Ö̦jö däjä, cäcöbö mö yabaö fa co̦imadunö, Lita jamö cäcöbö waloa fa co̦icunö, Iconio jamö cäcöbö waloa fa majöicunö, Adioquia jamö cäcöbö waloa co̦quema.
44014022	Cäcöbö jayuaö co̦lanö, Jesucristo nija bä lä nocao wei, ebä bufi lojodoamaböö cuaaö co̦ofälöma. A nofi mölabou fe yadiobeje, bä yömölaböö cuaama. Abinaja bä nowa taböma. —Yai Bada tänö cama ebä nia ca̦i lä cuo wei tä cublou showao mlao däjä, bämacö yanöcöobä tä cuami waiquiwä. Jesucristo bäma a nofi lä mölabou wei, showadi bämalecö nö nia bleaamaöje —bä nowa taböö jayuaö co̦ofälöma.
44014023	Jesucristo ebä lä yododoblai bä nijamö bä bada cublamobä, bä ca̦i taamaböö cuaafälöma, Jesucristo ebä ca̦i yododaö juobeje. Ö̦jö däjä, cäcöbö iyaö wasöolanö, bä nö bada bayeli nacaböö showaoma, Bada tä Jesucristo a nofi lä mölabono wejei a showawä lä cui nija bä bayeliblamobä.
44014024	Ö̦jö däjä, Bisidia jamö cäcöbö fa jayuicunö, Ba̦filia jamö cäcöbö waloquema.
44014025	Ö̦jamö, Bejeteli bä nija Jesucristo etä a̦ wäyäböö fa jayuaimadunö, Adalia jamö cäcöbö waloa majöquema.
44014026	Ö̦jö däjä, Adioquia jamö cäcöbö befi ca̦i caläa cuaa co̦layoma, Yai Bada tänö cäcöbö bayeliblaö cuaabä, cäcöbö nö bayeli jaba lä nacano wejei jamö. ¿Ö̦jö tawä? Bä yömölaböö fa jödödöabodunö, cäcöbö lä shömano wejei bä nijamö cäcöbö co̦blou co̦layoma.
44014027	Adioquia jamö cäcöbö co̦a fa co̦bonö, Jesucristo ebä lä yododaö wei bä nacaböalalema. Yai Bada tänö cäcöbö nö wa̦lojamaö lä cuaano wei, tä a̦ wäyäböö co̦joloma. Jesucristo a nofi mölabou mö feduobeje, judio bä lä mlai bä bufi jaducublamaö lä cuaaimano wei tä a̦ ca̦i.
44014028	Ö̦jamö Jesucristo nija bä lä nocao wei ebä nija, cäcöbö nö dedeblaliyoma.
44015001	Judea jamö ai bä lä bälöle, Adioquia jamö bä fa waloicunö, Jesucristo ebä judio lä mlai bä yömölamaje. Abinaja bä nowa tamaje. —Moisesi tä a̦ ja wamacö cadidoimi ja, wamacö mosi sicö janöblamoimi ja, wamacö jucäamou daomi —bä nowa tamaje.
44015002	Pablo, Benabei sho cäcöbö a̦ läblaliyoma. Cäcöbö a̦ lojodoaama ma cui, bä a̦ faö fe blacäjou showaoma. Ö̦jö cudeenö, Jesucristonö bä lä shömöleno wei bä bada wa̦lidayobeje, Pablo a ma cui, Benabei a ma cui, ai bä ma cui, Jelusale jamö bä shömölemaje. Ö̦jamö lä, Jesucristo ebä ca̦i lä yododano wejei bä a̦ bada ji̦liabeje.
44015003	Ö̦jö cudeenö, Jesucristo ebä lä yododaö wei bä lä cuinö, ö̦jö bä fa shömölöjenö, bä aa showalayofälöma. Fenisia jamö ma cui, Samalia jamö ma cui, bä bluca yömölaö jayuaö cuaafälömaje. Judio bä lä mlai bä Jesucristo bufilewä ca̦i cublou mö lä fedulayono wei, tä a̦ wäyäö fa cuaaimadujenö, Jesucristo ebä bufi bluca doblaloma.
44015004	Jelusale jamö bä waloo däjä, Jesucristo ebä lä yododaö wei bä bufi doblaloma. Bä ca̦i lä yododaö wejei bä bada ma cuinö, bä ca̦i fama möö bufi doblao mö feduomaje. Jesucristonö bä lä shömöleno wei bä ma cuinö, inaja showawä. Ö̦jö bä bluca nija, Yai Bada tänö bä nö wa̦lojamaö lä cuaano wei tä a̦ bluca wäyäö co̦ojolomaje.
44015005	Ö̦jö ma cui, Jesucristo a bejedi lä bufino wejei bä a̦ bada faliseo shomiaö dicooma, Moisesi tä a̦ nofi lä yaibou wejei bä lä cui. Ö̦jö bä fa ublaicunö, abinaja bä cuma. —Ö̦jö bä judio lä mlai, wama bä a̦fa Jesucristo bufilewä lä wäyäö wei, ö̦jö bäma bä mosi sicö nia joyamaö bufii. Moisesi tä a̦ nofi cadididobeje bäma bä nia ca̦i yömölaö, dodijidawä bä cuobä —bä faliseo cuma.
44015006	Ö̦jö tä a̦ wayoabeje, Jesucristonö bä lä shömöleno wei bä ma cui, Jesucristo ebä ca̦i lä yododaö wejei bä bada ma cui, bä bluca co̦camolayoma.
44015007	Bä a̦ wayou nö dedeaö waiquiwä ja, ö̦jö däjä Pedro a fa ubladalunö, a wa̦ fama. —Iba wamacö. Judio bä lä mlai bä nija, Jesucristo ya etä a̦ dodijidawä wäyäbä, Yai Bada tänö camiyä wale jaba lä yaileno wei, wama tä daö. Camiyä ya wa̦nö, tä a̦ bejedi bufibeje.
44015008	¿Ö̦jö tawä? Yanowamö täbä bufi lä daö wei a Yai Bada lä cuinö, ö̦jö bä nija a Bufi fa jöbömoicunö, cama ebä jömaö wawädooma, camiyä bämacö nija a Bufi lä jöbömoqueno weinaja showawä.
44015009	Judio bämacö ma cui, judio bä lä mlai bä ma cui, bämalecö fe bluca usucumabou showaoma. Jesucristo a nofi mölabouje yalo, cama bä ma cui, bä bufi ca̦i aumaö mö feduo showaoma.
44015010	’Ö̦jö cudeenö, abinaja ya cuu —a cuma—. ¿Wedi tä tabä Yai Bada wama a li wabaö bufi doblao, wama a jushuo lulubobä? Jesucristo nija bä lä nocao wei ebä lä cui, Moisesi tä a̦ ja wama bä yabäcaö dicoo ja, wama bä nia doblamaimi. Camiyä bämacö nö badabö ma cui, camiyä bämacö ma cui, ö̦jö tä a̦nö bämacö doblono malä mlai.
44015011	Ma. Bada tä Jesúsnö bämalecö nofi lä ojodadaleno wei tänö, bämacö nia jucäamou. Ö̦jö bäma tä a̦ bejedi bufii waiquia. Ö̦jö tä showawänö, cama bä ma cui bä nia ca̦i jucäamou mö feduo showao —Pedro a cuma.
44015012	Ö̦jö däjä bä a̦ bluca fa waidalunö, Benabei, Pablo cäcöbö nija bä yömöca daoma. Judio bä lä mlai bä nijamö cäcöbö lä juno wei däjä, Yai Bada tänö cäcöbö nö wa̦lojamaö lä cuaano wei tä a̦ wäyäböma. Yai Bada tä lojode dablamobä, tä nö lä quilijii tä bluca lä wawämaböno wei tä a̦ ca̦i, tä tamou dao lä mlai.
44015013	Cäcöbö a̦ faö fa waiconö, Santiago a wa̦ faö nomöjöoma. —Iba wamacö. Wamale a̦ da ji̦lilä.
44015014	Simón Pedro bäma a wa̦ ji̦lia waiquilei lä cufe, ¿ö̦jö tawä? Yai Bada tänö cama ebä tabobä, judio bä lä mlai bä jaba lä bayeliblaleno wei tä ja, bämalecö yömölalema.
44015015	Yai Bada a wa̦no wäyälewä bä lä cuinö, ö̦jö tä a̦fa ca̦i wäyäö balöomaje. Abinaja tä a̦ cuu.
44015016	Yai Bada ya wa̦no wäyäö lä cule. Obi a nia juu co̦o. David e yafi lä wäcälayono wei e yafi nia taö co̦o. Defibä lä jilale defibä fa co̦alalunö ö̦jö defibä showawä ja, yafi nia dodijidawä i̦tabou,
44015017	ai bä lä bälöblai bä blucanö, Bada tä bufiblabeje. Judio bä ma mlai ma cui, cama ebä blucanö, a bufiblabeje.
44015018	Einaja Yai Bada bei a cuma, showadi täbä lä yömölabou wei a lä cui.
44015019	’¿Ö̦jö tawä? — Santiago a cuma—. Einaja tä a̦ cuu yalo, abinaja bämacö nowa taö lä cule. Judio bä lä mlai, Yai Bada tä lä bufiblaö wejei, bäma bä yabäcaö mlai.
44015020	Oni bäma tä a̦ shino yai fa shömölönö, bäma bä wasöbä. Nö idubö täbä ja, bä nii lä dodobou wejei bä ja, bäma bä iyaö wasöbä. Bä lä joleblalou wei tä ma cui ja, bäma bä ca̦i wasöbä. Yalo bä olami lä shi̦amou wei bä ja, bäma bä ca̦i iyaö wasöbä, i̦yäbö cua lä showale a ja. I̦yä i̦yä bäma bä ca̦i waö wasöö showadaobä.
44015021	Yedu jamö ma cui, jödödöwä täbä shabonobö jamö, Moisesi tä a̦ ja bä yömölamou malä waiquii. Täbä yanöcöobä tä mö jalu ja, judio bä yododabä yafi bä jamö, ö̦jö tä a̦ oni doamou blaucou malä cui —a cuma.
44015022	Ö̦jö a wa̦ fa ji̦liläjenö, Jesucristo ebä lä yododaö wei bä a̦ bluca wayoma. Jesucristonö bä lä shömöleno wei bä ma cui, cama ebä ca̦i lä yododaö wejei bä bada ma cui, bä a̦ bluca wayou fa balöonö, bä bufi shaliliblaliyoma. Adioquiateli bä nijamö cäcöbö shömabeje, bolacabö cäcöbö bada yailemaje, Pablo, Benabei sho cäcöbö co̦ofälöbä jamö, cäcöbö yauo showaofälöbä. Bada cäcöbö lä yaileno wejei, Juda Basabaa ai a wa̦fa cuoma, Sila ai a wa̦fa cuo mö feduoma.
44015023	Ö̦jö cäcöbönö tä a̦ oni bälaböbä, si jöböquemaje. Abinaja tä a̦ oni cuma. Adioquiateli wamacö nija. Silia jamö wamacö lä bälöle wamacö ca̦i nija. Silisia jamö wamacö lä bälöle wamacö ca̦i nija. Cafä Jesucristo wama ecö lä cui nija yama tä a̦ oni shömaö bufi doblaa lä cule, judio wamacö lä mlai wamacö nija. Jesucristonö yamalecö lä shömöleno wei yamacö ma cuinö, cama ebä ca̦i lä yododaö wejei bä ca̦i bada ma cuinö, ö̦jö yamacö blucanö, yama tä a̦ oni shömaö lä cule. ¿Dodijidawä wamacö cua culawä?
44015024	Cafä wamacö nija, ai yamacö jo̦wa juu fa ja̦toonö, wamacö bufi jo̦wa wedinajamomaö dicoomaje, shomi tä a̦ lämaö bufi doblao fa dicoojenö. Camiyä yamacö badanö, yama bä shömanomi. Inaja bä jo̦wa cuaama yalo,
44015025	ai yama cäcöbö nia shömaö. Yama cäcöbö shömaö bufi doblaa lä cule, tä cadejeblaböbä. Ö̦jö yama tä a̦ fa wayoanö, yamacö bufi bluca shaliliblaliyoma. Ai yama cäcöbö fa yailönö, Benabei, Pablo sho cäcöbö co̦ofälöbä jamö, cafä wamacö nija yama cäcöbö nia shömaö. Benabei ¡bejedi lä yama a nofimaö, Pablo a ca̦i!
44015026	Cäcöbö nia ma shäno wejei ma cui, cäcöbö waiquidonomi. Bada tä Jesucristo a wa̦ juaböö bufi fa doblaonö, etä a̦ wäyäböö fe yadioma.
44015027	Ö̦jö cudeenö, Juda yama a nia shömaö, Sila a ca̦i, ei yama tä a̦ lä oniblale tä a̦ wäyäböbä.
44015028	Yamalecö cadidamabä, Yai Bada tä Bufinö yamalecö bufi shaliliblamalema. Cafä wamacö nija bluca yama tä a̦ nia läamaimi. Ei tä ja bämacö nia shino wasöö, dodijidawä wamacö cuobä.
44015029	Nö idubö täbä ja, bä nii lä dodobou wejei bä wa dijejä. I̦yä i̦yä bä ca̦i wa dijejä. Yalo bä olami lä shi̦amou wei, bä ca̦i wa dijejä. Bä ca̦i joleblalo dijä. Inaja lä waiquiwä. Einaja tä a̦ oni cuma.
44015030	Ö̦jö cudeenö, cäcöbö fa shömölöjenö, Adioquia jamö bä bluca aa showadalayofälöma. Ö̦jamö bä fa waloicunö, Jesucristo ebä lä yododano wei bä bluca fa nacaalalöjenö, cama bä nija si oni jöböquemaje.
44015031	Tä a̦ oni fa ji̦liläjenö, bä bufi lojodoblaliyoma. Bä bufi ca̦i doblaloma.
44015032	Juda a ma cuinö, Sila a ma cuinö, Yai Bada a wa̦no wäyälewä cäcöbö cuoma yalo, bä yömölaböö dodijioma. Bä bufi lojodoblamabölema.
44015033	-
44015034	Ö̦jamö cäcöbö nö dedeblou fa balölonö, Jesucristo ebänö, dodijidawä cäcöbö shömöa co̦lemaje, cäcöbö lä shömöleno wejei bä nijamö.
44015035	Ö̦jö ma cui, Pablo, Benabei sho cäcöbö yanöcöa showaquema, Adioquiateli bä yömölaböö juo showaobä. Cama cäcöbö ma cuinö, ai bä bluca mö feduwä ma cuinö, bluca bänö bä yömöladimaje. Bada tä a̦fa wäyädimaje.
44015036	Tä nö dedea fa co̦lunö, Benabei nija abinaja Pablo a cuma. —Bada tä Jesucristo bäfä a̦fa lä wäyäno wei jamö, bäfäcö mö yabaö da co̦ofälö, Jesucristo ebä bluca lä cublai, bäfä bä dodijaö möö cuaaö co̦ofälöbä —a cuma.
44015037	Benabei a lä cuinö, Juan Marcos a nocamabou bufi ma doblaono wei ma cui,
44015038	Pablo a wa̦ lämoma. —Ö̦jö a mlai —a cuma—. Ba̦filia jamö bäfäcö da cuoblei däjä, ö̦jönö bäfälecö daa fa dicocufälönö, bäfälecö bayeliblaö mada maoblei —a cuma.
44015039	Inaja Pablo a cuu ja, cäcöbö jushuo lulayoa fa dicolunö, cäcöbö shedequeblaliyoma. Benabei a lä cuinö, Juan Marcos a fa nacaläfälönö, Shible jamö, ö̦jö sho cäcöbö befi ca̦i caläö co̦ofälöma.
44015040	Ö̦jö ma cui, Pablonö Sila a yaia mö fa fedulönö, ö̦jö a ca̦i aa mö fedua showalayoma. Bada tänö cäcöbö bayeliblaö cuaabä, Jesucristo ebä lä cuinö cäcöbö nö bayeli nacaö fa balöojenö, cäcöbö shömölemaje.
44015041	Silia jamö ma cui, Silisia jamö ma cui, cäcöbö jayuaö lä cuaano wei jamö, Jesucristo ebä lä yododoblai bä fe bluca waloböö cuaama. Bä bufi bluca lojodoamaböö co̦ofälöma.
44016001	Pablo a jayuablalou fa showaimadunö, Debe ma cui jamö, Lita ma cui jamö, ö̦jamö a waloa nomöjöquema. Ö̦jamö Jesucristo nija a lä nocao wei a wa̦fa Timoteo fiya lä cule, a dalalema. Timoteo bä nöö e lä cui, judioteliyoma e cuoma. Jesucristo a bejedi bufiboma. Ö̦jö ma cui, bä fö̦ö e lä cui, judio a cuonomi.
44016002	Jesucristo ebä bluca lä cuinö, Litateli bä ma cuinö, Iconioteli bä ma cuinö, Timoteo a wa̦fa bluca dodijaö tamaje.
44016003	Pablonö Timoteo a nocamabou bufi fa doblaonö, mosi sicö joyaa balömalema, ö̦jamö bä lä bälöblai bä judio lä cuinö a waii dicoo mlaobeje. Timoteo bä fö̦ö e lä cui, judio a lä mlai a malä dano wejei, Moisesi etä a̦ tabou lä mlai.
44016004	Bluca bä lä bälöjöi bä fe waloo fa cuaaimadujenö, bä yömölaö cuaamaje. Jelusale jamö bä bada lä yododano wei, bä wa̦no ca̦i wäyämaje, bä a̦ juabeje. Jesucristonö bä lä shömöleno wei bä ma cui, cama ebä ca̦i lä yododaö wejei bä ca̦i bada ma cui, ö̦jö bä bufi shalililanö bä a̦ lä fano weinaja showawä.
44016005	Tä a̦ fa ji̦liläjenö, Jesucristo ebä lä yododoblai bä bufi lojodoblaliyoma. Jesucristo a nofi shino yai mölabou cadidiomaje. Bä Jesucristo bufilewä ca̦i cuaaö nosi blacäcoma.
44016006	Pablonö bä ca̦i lä cuono wei bä nija, Asia jamö Yai Bada tä Bufinö tä a̦ wäyäö wasöma. Ö̦jö cudeenö, Flijia ma cui jamö, Calasia ma cui jamö, ö̦jamö lä bä shino jayuquefälöma.
44016007	Misia jamö bä fa waloicunö, Bidinia jamö bä nia juu ma nomöjöono wei ma cui, Jesús a wa̦ Bufi läoma.
44016008	A wa̦ läoma cudeenö, Misia jamö bä jayua fa showadaicufälönö, Doasi jamö bä cua nomöjölayoma.
44016009	Ö̦jamö lä, Pablo nija wawädowä etä bädou fe jalulayoma. Masedoniateli e wawädowä fa ubladaliyonö, e a̦ bädaliyoma. —Jabo. Eja Masedonia jamö wa fa juimanö, yamalecö da bayeliblaliyo —a majali nowa tama.
44016010	Pablonö ö̦jö tä a̦ fa ji̦lilänö, yamacö shu̦lucou showadaoma, Masedonia jamö yamacö jubä. “Ö̦jö lä Yai Bada tä mayo waiquiwä”, yamacö bufi cuma. “Masedoniateli bä nija yama tä a̦ dodijidawä wäyäbä, Yai Bada tänö yamalecö shömöa cadidia waiquilei lä cufe”, yama a nofi taboma.
44016011	Ö̦jö cudeenö, Doasi jamö yamacö shu̦lucua fa co̦lufälönö, Samodasia jamö yamacö befi ca̦i caläö cadidou showadaofälöma. Ö̦jö tä fena ja, Neaboli jamö yamacö jua fa nomöjölofälönö,
44016012	Filiboteli bä nijamö yamacö waloa nomöjöquema, Masedonia tä ulifi jamö bä jaba lä bälöle bä nija, Lomateli bä bälöo lä balöono wei jamö. Ö̦jamö yamacö fe fa weyablalunö,
44016013	täbä yanöcöobä tä mö jalu ja, yamacö fa sibolunö, mau u casö jamö yamacö judayoma. “Ö̦jamö lä bei täbä nö bayeli nö nacaobö”, yamacö bufi cuma cudeenö, yamacö fa alufälönö, yamacö loaliyoma. Yamacö fa loalunö, suwä bä lä yododano wei bä nija yama tä a̦ wäyäma.
44016014	Yamalecö a̦ lä ji̦lileno wei a suwä ai lä cui, Diadilateliyoma a cuoma, Lidia a wa̦fa lä cule. Camishi ushujuwä bä lä nomöjöano wei a li suwä cuoma, bä camishi nowa lä bluca wei. Yai Bada nija a möfe bolanö, showadi a wa̦fa Bada doblao tama. Ö̦jö a suwä lä cuinö, Pablo a wa̦ ji̦liaö shaliliobä, Bada tänö a bufi jaducublamalema.
44016015	A bufi fa jaducublalunö a fe ojoblamolayoma, bä ca̦i lä cuono wei bä sho. Ö̦jö däjä, abinaja yamalecö nowa taö fe blacäjoma. —“Bejedi lä, Bada tä lä culadi a nö bufibou waiquiobö lä”, wamale nofi tabou ja, camiyä yamacö nijamö bä da cuiquiyo —a cudima.
44016016	Yai Bada nija bä nö bayeli nacaobä jamö, yamacö juu co̦o däjä, bä nosie juamobä a suwä lä tabono wejei a lä cui, yama a mö bamalema. A feculaoma. A fecula lä bälöono wei a wa̦nö, a wa̦ suwä shomioma. Tä nia lä cublou wei tä a̦ wawämaö balöoma. Ö̦jö a wa̦ ji̦lii bufi doblaomaje cudeenö, a suwä lä tabono wejei bä lä cuinö, blada bä fa nacajenö, a wa̦ ji̦limamaje. Cama suwä a wa̦ ja, blada bluca bä däamaje.
44016017	Pablonö yamalecö ca̦i lä juno wei jamö, a wa̦ suwä ca̦i yauama. Abinaja a i̦cali cufälöma. —Yai Bada tä Bada lä ayai a nosie juabeje, fei bä li. Cafä wamacö nija etä a̦ wäyäöje, wamacö jucäamobä —a suwä cuma.
44016018	Einaja a cuaaö showao däjä, tä nö dedejedaliyoma. A wa̦ faö wa̦lioblodii nojaaö ja, ya̦cumö Pablo a mö fa yabadalunö, a fecula lä bälöono wei a nija a wa̦ fama. —Jesucristo a wa̦ lojodenö, bäfä shömaö lä cule. A suwä da dacöfälö—a cuma. Einaja a fa cunö, a suwä daa showadaquefälöma.
44016019	Ö̦jö ma cui, a suwä lä tabono wejei a blocoblou nofi jushulayou ja, bä nö bayeliblamou co̦daabimi yalo, bä jushudaliyoma. Ö̦jö däjä, Pablo, Sila cäcöbö fa juwämalöjenö, bada bä yododabä jamö, cäcöbö läcämalefälömaje, nii bä showadi lä luluamou wei jamö.
44016020	Bada bä nija cäcöbö ca̦i fa icuicujenö, abinaja bada bä nowa tamaje. —Fei judio cäcöbö li. Eja Lomateli yamacö lä bälöle yamalecö yabäcaböö dodijia.
44016021	Yamalecö taamaböö lä bufii weinaja, camiyä Lomateli yamacö cuaabä yamacömi. Tä a̦ läa. “Ja̦o”, yamacö cubä yamacö ma mlai ma cui, cäcöbö a̦ fe blacäjou —bä cuma.
44016022	Ö̦jö tä a̦ fa ji̦liläjenö, ö̦jamö bä bluca lä yododano wei bä fa jocäcädalunö, Pablo, Sila cäcöbö nabä quea showadaquemaje. Bada bänö cäcöbö fa juwälöjenö, cäcöbö camishibö cacalalemaje. Fii fibänö cäcöbö si yowamalalemaje.
44016023	Cäcöbö si fa yowamalalöjenö, bä doblou lä mlai bä fe lä labou wejei jamö, cäcöbö fe jalili lamaquemaje. Ö̦jamö a lä lämono wei a nosiemäo showadaomaje, cäcöbö documaö mlaobä.
44016024	Inaja a nowa tamaje yalo, u̦eshi yano jamö cäcöbö lojodomabou showaoma. Cäcöbö docuu mlaobä, madofi jude tänö cäcöbö matacö badädäa showaaquema.
44016025	Bäshäcuoladi, Yai Bada nija Pablo, Sila sho cäcöbö nö bayeli nacao fe jaluma. Yai Bada tä nija cäcöbö ca̦i amowamoma. Ai bä fe lao mö lä feduono wei bä lä cui, bä yömöca daoma.
44016026	Ö̦jö däjä, yedu mashita i̦cali a fa qui̦da qui̦damonö, bä fe lä laono wei a yafi colo bloloblaliyoma. A yafi colo lä bloloblaliyo wei ja, bei yocabä ca̦i caloa showaolaliyoma. Bä fe lä labono wejei bä matacö ca̦i lä badädäbono wejei, täbä madofi bluca jayoyolaliyoma.
44016027	A lä lämou wei a lä cui, yedu a fa jocädalunö, bei yocabä bluca caloa fa dalalönö, a quililaliyoma. “Ya bä documaö tä nowa ja, bada tänö wale nia shämaö showadao”, a bufi cuma yalo, cama enö a nia shämou showadaoma. Shocobi a fa ucädalänö, cama a mini shämou däjä,
44016028	Pablo a wa̦ i̦cali läblaliyoma. —Cafä a shämo dijä. Eja yamacö bluca jilaa showaa lä cule —a cudaliyoma.
44016029	A lä lämono weinö, cowa wacö fa nacalänö, u̦eshi yano jamö a shi jali falayoma. Pablo, Sila cäcöbö cotä jamö, a fa yäläblaicunö, a quilili blösö blösömoma.
44016030	Cäcöbö siboa fa showadamalönö, abinaja cäcöbö nowa tama. —Cafä bada wafäcö, ¿wedinaja ya fa cuaanö, ya li jucäamobä? —a cuma.
44016031	Abinaja a nowa taböma. —Bada tä Jesús a bejedi da bufi, afä bä bluca sho, wamacö jucäamobä —cäcöbö cuma.
44016032	Cama a ma cui nija, bä ca̦i lä cule bä ma cui nija, Bada tä a̦fa Jesucristo wäyäböö showadaoma.
44016033	Ö̦jö tä didi showao däjä, a lä läono wei a lä cuinö cäcöbö fa nacaläfälönö, cäcöbö i̦yä yalulema. Ö̦jö däjä showadawä, cama a ma cui, bä ca̦i lä cule bä ma cui, bä fe bluca ojoblamoa showalayoma.
44016034	Ö̦jö däjä, cama ebä ca̦i lä bälöo wei jamö, cäcöbö ca̦i dua fa co̦bofälönö, cäcöbö niibö baaquema. Cama a ma cui, bä ca̦i lä cule bä ma cui, Yai Bada etä a̦ bejedi bufilemaje yalo, bä bufi yai doblalou dodijioma.
44016035	Ö̦jö tä fena ja, bä bada lä läono wei bänö cama ebä fa shömölöjenö, cäcöbö cushäblamaö bufimaje.
44016036	Cäcöbö fe lä laono wei yafi jamö, a lä lämono wei a lä cuinö, Pablo a yömölaö ja, abinaja a cuma. —Bada bä wa̦no taö mö waloquei lä cufajei, bäfäcö cushäblaö co̦obä. ¿Ö̦jö tawä? Jabo. Dodijidawä wafäcö juu co̦ofälöbä —cäcöbö nowa tama.
44016037	Ö̦jö ma cui, bä lä waloqueno wei bä nija Pablo a wa̦ fama. —Bada bänö yafälecö dobloimi jömano ma mlajei ma cui, fii fibänö wawädowä yafälecö si yowamalalemaje. Lomateli bänö yafälecö nofi lä tabou wejei yafäcö ma cui, täbä fe lä lamaö wejei yafi jamö yafälecö fe laquemaje. ¿Ö̦jö tawä? Wawädowä yafälecö nö bleaamama ma cujei, fei däjä ¿yafälecö nia shömaö ja̦tooje daanö? Mlaicätä. Eja cama bä yai fa waloiquiyonö, wawädowä yafälecö nö bleaamaö lä cuofajeinaja, wawädowä yafälecö yai famaö co̦obeje —Pablo a cuma.
44016038	Bada bä lä läono wei ebä lä cuinö, Pablo a wa̦no wäyäjälomaje. “Wama cäcöbö fe lä laqueno wei, Lomateli bänö cäcöbö nofi lä tabou wejei cäcöbö jo̦wa fa tai”, bä cuu fa ji̦liläjenö, bä quililaliyoma.
44016039	Bä fa quililalunö, bä icua showadaquema. —Shädayai —bä cuma— “Lomateli bänö ei cäcöbö nofi tabouje”, yamacö bufi cuu fa mlacunö, inaja bäfäcö li taamamaö dicooma —bä cuma. Einaja bä fa cunö, cäcöbö faa fa showadamalöjenö, cäcöbö shömöa co̦lemaje.
44016040	¿Ö̦jö tawä? Cäcöbö fe lä labono wejei yafi fa daböcöfälönö, Lidia e yafi jamö cäcöbö juu nomöjöoma. Ö̦jamö lä Jesucristo ebä möböö fa co̦onö, Yai Bada etä a̦ ja bä yömölaböö fa jayuaimadunö, cäcöbö cadidiblou co̦layofälöma.
44017001	Bei. Afiboliteli bä lä bälöle jamö, Pablo, Sila sho cäcöbö jayuaö fa balöonö, Aboloniateli bä lä bälöle jamö cäcöbö jayua fa nomöjöicufälönö, Desalonicateli bä nijamö cäcöbö waloquema. Ö̦jamö judio bä yododabä yafi cuoma.
44017002	Ö̦jamö lä Pablo a alayoma, showadi a lä cuaano weinaja showawä. Täbä yanöcöobä tä mö jalu ja, 3 a juu fa cublalunö, Yai Bada a wa̦no oni jömaö cuaaö ja, a wa̦ lojodoama.
44017003	Ö̦jö tä a̦ oni ja, Yai Bada tänö a shömabä a lä yaileno wei tä a̦ wawämama. A nö nia lä bleaano wei tä a̦ ma cui, a nia demi jocädou lä co̦ono wei tä a̦ ma cui, ö̦jö tä a̦ ja a wa̦ cadidiablalou ja, bä a̦ läobä etä cuonomi. Abinaja a cuma. —Cafä wamacö nija fei Jesús ya wa̦fa lä wäyäle, ö̦jö Yai Bada tänö a shömabä a lä yaileno wei a waiquiwä —a cuma.
44017004	Pablo a wa̦nö, judio ai bä bufi taamamou dodijioma. Pablo, Sila cäcöbö nija bä yädäa showadablaliyoma. Judio bä lä mlai, Yai Bada nija bä bejedimou bufi lä doblaono wei bä ma cui, bä suwä bufi lä jaducui bä ma cui, inaja showawä bä bluca ca̦i cuaaö mö feduo showaoma.
44017005	Ö̦jö ma cui, judio ai bä lä cui, cama bä a̦ ji̦limamou bufi doblao fa ayaonö, bä jushuoma. Bä nofi lä jushuaö wei bä juu fa dalalöjenö, bä nacabalemaje. Ö̦jö bä sho bä a̦ shi jaliwä wayou ja, ai bä bluca co̦cablaliyoyoluma. Ö̦jö däjä, ö̦jö bä a̦nö bluca bä lä bälöle bä shi bluca dolayoma. Bada bä nija Pablo, Sila cäcöbö öböaö showadaofälöbeje, Jasono e yafi jamö bä lucälayoma.
44017006	Ö̦jamö lä cäcöbö dayäma ma cujei, cäcöbö dablaö fa mlacujenö, Jasono a ma cui, Jesucristo ai ebä ma cui, bada bä nija ö̦jö bä läcäa yacläaquemaje. Abinaja bada bä nowa tamaje. —Jödödöwä täbä lä bälöblai jamö cäcöbö a̦ nofi jushuadii lä cuaaö wei, bä shi bluca lä jalimomaböö wei, eja cäcöbö fa waloaliyonö,
44017007	fei Jasono a lä cuinö cäcöbö jo̦wa bälömabou lä cubiyei. Sesa a wa̦ bada ma faö wei ma cui, fei bä bluca lä cuinö a wa̦ ji̦lia möablaimije. Ai a bada wa̦fa wäyäö yacläo dicooje, Jesús a wa̦fa lä cule —bä jushuolanö bä cuma.
44017008	Bä bluca lä toujono wei bä ma cui, bada bä lä läono wei bä ma cui, ö̦jö bä a̦nö bä bluca shifilimoma.
44017009	Jasono a ma cui, ai bä juwäbou mö lä feduono wejei bä ma cui, bä nofi jo̦wa lä jushuano wei tä nowa ja, bada bänö blada bä nacamaje. Ö̦jö däjä, cama bä nowa fa co̦amamoicunö bä jujeblamolayoma.
44017010	Didi däjä Jesucristo ebä lä cuinö, Belea jamö Pablo, Sila cäcöbö shömöa fe jalua showadalemaje. Ö̦jamö cäcöbö fa yafilönö, judio bä yododabä yafi jamö cäcöbö falayoma.
44017011	Ö̦jö bä judio lä cuinö tä a̦ ji̦liaö bufi doblaomaje. Ö̦jö bä bufi shino yai walalao dodijioma, Desalonicateli bä bufi lä cuono weinaja mlai. Cäcöbö a̦ nia bejedi fa möjenö, Yai Bada showadi etä a̦ oni mömaje.
44017012	Inaja bä cuaama yalo, tä a̦ bejedi bufilemaje. Judio bä lä mlai bä nö suwä lä madofibö wei bä bluca ma cuinö, ö̦jö bä ca̦i wa̦lo mö feduwä ma cuinö tä a̦ ca̦i bejedi bufia mö fedulemaje.
44017013	Ö̦jö ma cui, Desalonicateli bä judio lä cuinö, Belea jamö Pablonö Yai Bada etä a̦ wäyäö lä nomöjöle tä a̦ fa ji̦liläjenö, ö̦jamö ma cui a nabä aa majölayomaje. Ö̦jö bä a̦nö bä lä co̦camono wei bä shi fa jalijimomalöjenö, bä jushuo lulubomaje.
44017014	Ö̦jö lä däjä, Jesucristo ebänö modu u casö jamö Pablo a shömöa showadalemaje, a befi ca̦i caläö co̦ofälöbä. Ö̦jö ma cui, Sila, Timoteo ö̦jamö cäcöbö jäquema.
44017015	Ö̦jö däjä, Pablo a lä bälano wejei bä lä cui, Adena jamö Pablo a ca̦i fa waloicujenö, Pablonö bä shömöa mö yabaa co̦lema, Sila, Timoteo cäcöbö shömaö jaödaobeje.
44017016	Adena jamö Pablonö cäcöbö nö dabolanö, ö̦jamö bä lä bälöle bä nö bayeli lä nacao wei täbä nö idubö bluca möö cuaama. Ö̦jö täbä nö idubönö Adenateli bä shabonobö jödödöoma. Ö̦jö bä bluca fa dalalönö, Pablo a bufi jalujou dodijioma.
44017017	Ö̦jö cudeenö, judio bä yododabä yafi jamö a wa̦ fama. Judio bä ma cui nija, Yai Bada nija ai bä bejedimou bufi lä doblao wei bä ma cui nija, ö̦jö bä nija Pablo a wa̦ lojodoama. Nii bä showadi lä luluamou wei jamö ma cui, ö̦jamö bä lä waloblaaö wei bä ma cui nijamö, showadi a wa̦ fadii cuaama.
44017018	Shomi täbä a̦ ja, bä damaö mö lä feduono wejei ai bä cuoma. Ö̦jö bä lä cuinö, Pablo a dalalemaje. Ai etä a̦ nofi lä yaibono wejei, ebiculeo bä a̦fa jilabomaje. Ai etä a̦ tabou mö lä feduono wejei, etoico bä a̦fa jilabou mö feduomaje. Pablo a wa̦ wayoaöje ja, abinaja cama ai bä cuma. —¿Wedinaja a cuu ja, bei a wa̦ li shifilimou cubiyei? Jesús a lä nomalayono wei, a demi jocädou lä co̦layono wei tä a̦fa wäyäö yalo, abinaja ai bä cuu mö feduoma. —Cuwi. Shomi täbä lä bufiblaö wejei, bei täbä a̦fa wäyäö buo fa cui —bä cublaloma.
44017019	¿Ö̦jö tawä? Pablo a nacaa fa showadalöfälöjenö, bada bä yododabä jamö a lululefälömaje, bada bä a̦ lä ji̦liamou wei jamö. Abinaja bä cuma. —Wa tä a̦ lä wäyäö wei yama tä a̦ ji̦liaö bufi doblao, ¿ö̦jö tawä?
44017020	Yama tä a̦ jaba ji̦liaö fa mlacunö, yama tä a̦ ji̦liaö doblaimi showawä. Yamacö bufi jaducublobä, tä a̦ da wäba —bä cuma.
44017021	¿Ö̦jö tawä? Adenateli bä yai ma cui, shomi bä lä coyocoi bä ma cui, ö̦jö bä bluca lä cui abinaja bä showadi cuaama. Tä a̦ daö balöono lä mlajei tä a̦ shino ji̦liaö bädao bufi doblaomaje. Tä a̦ ca̦i wayoaö bufi doblaomaje. Inaja bä cuaalanö, shomi tä a̦ ja bä showadi yabäcäaliyoma.
44017022	Ö̦jö cudeenö, bada bä yododabä jamö Pablo a ublaa fa möamodalunö, bä yömölalema. —Adenateli wamacö. Wamacö nö bayeli nacaobä, wama täbä nö idubö bluca lä tabole, ya täbä dablaö cuaaö waiquia. Bluca täbä ja wamacö nofi quilii yaio.
44017023	Afä wama täbä lä bufiblaö wei ya täbä nö idubö möö cuaama, wama täbä a̦fa lojode lä wäyäö wei täbä lä cui. Ya täbä möö fa cuaaimadunö, ai tä nö idubö ja, abinaja ya tä a̦ oni dalalema, “Bäma tä nofi lä mojodubole”, tä a̦ oni cuu culai. ¿Ö̦jö tawä? Wama tä nofi ma mojodubole ma cui nija wamacö nö bayeli nacaobä wama etä yafi wai tabou. Ö̦jö wama tä daö lä mlale tä ja, wawädowä bämacö yömölaö lä cule.
44017024	’Bei —Pablo a cuma—. Mashita a bada lä tablaleno wei a lä cui, jödödöwä bä lä cublai bä ca̦i lä tablaleno wei a showawä lä cui, ö̦jö Yai Bada cätä. Fedu jamö ma cui, bita jamö ma cui, ö̦jö a shino Bada cua ayaa. Ö̦jö cudeenö, wamacö nö bayeli nacaobä wama e yano ma tablalei wei ma cui, a nia bälöomi.
44017025	’Camiyä bämacö nija a nia bayeliblamoimi. A jo̦liimi. Camanö bämalecö nia shilo yai bayeliblaö ayao. Camanö bämalecö bayelibou yalo bämacö demi, bämacö ca̦i je̦le je̦lemou. Täbä bluca lä cublai täbä ja, bämacö dobäö talei.
44017026	Moli a jaba lä cuono wei a nija, bluca bämacö bälöjöwä lä yaiblai bämalecö bluca balamalema. Bämacö bälöa yaiblamobä, bämacö ulifibö jöböa cadidia sheleleabodayoma. Ö̦jamö bämacö fe nia lä wädäo wei tä daö lä waiquilenaja, bämacö bälöa taamabou lä cudi.
44017027	’¿Ö̦jö tawä? —a cuma—. Inaja bämalecö lä taamaö wei, cama bäma a bufijabä a li, bäma a dayäbä. Ö̦jö ma cui, camiyä bämacö bluca nijamö a ajedeblawä waiquiwä.
44017028	Afä ai wama bä a̦ showadi lä ji̦liaö wei, bä cuu lä waiquio weinaja showawä. Abinaja bä cuu. “Bämacö lä demöo wei tä ma cui, bämacö lä qui̦aaö wei tä ma cui, cama a lojodenö bämacö cua lä cule”, bä cuu. Abinaja ca̦i, “Cama bäma ecö ijilubö malä cui”, bä ca̦i cuu.
44017029	’¿Ö̦jö tawä? —Pablo a cuma—. Yai Bada bäma ecö ijilubö waiquiwä yalo, bämacö bufi jaducublobä, ö̦jö lä. Olo bä ma cui ja, blada bä ma cui ja, maa mabä ma cui ja, ö̦jö bä ja bä nö idubö lä tablamou wei bä lä culenaja, Yai Bada tä cuwämi. Inaja bäma a nofi tabobä bämacömi. Yanowamö täbä bufi fa dayäonö, täbä li tablaö bädaomaje täbä li.
44017030	’Täbä yanowamö bufi jaba lä mojoduono wei däjä, Yai Bada tänö bä nö bleaamaö jaöono ma mlai ma cui, fei däjä bluca bämacö lä bälöblai bämalecö wasöö, wa̦lidiwä tä ja bämacö bufi lädobä.
44017031	Yanowamö täbä obi nia malä jömaö wei. Bämacö dodijaö ma cui, bämacö doblou ma mlai ma cui, bämalecö nowa taö ja a wa̦ nia cadidou. A wa̦ nia lä famaö wei a yaia waiquilema. “Bejedi lä ö̦jö lä a waiquiwä”, bämacö bluca cubä, a nofi lä yaibole a ma nomalayono wei ma cui, a demi jocädamaö co̦layoma —Pablo a cuma.
44017032	A demi a̦fa jocädou taö ja, ai bä lä cuinö a nö waiblamaje. Ö̦jö ma cui, ai bä mö feduwä lä cuinö a wa̦ nia shino ji̦liaö co̦omaje.
44017033	Inaja bä cuu fa ji̦lilänö, Pablo a faa co̦layofälöma ma cui,
44017034	cama nija ai bä yädäblou showadalayoma. Jesucristo a wa̦fa lä wäyämono wei tä a̦ bejedi bufilemaje. Ai a lä cui, Dionisio a wa̦fa cuoma, bada bä yododabä jamö showadi bä a̦ lä ji̦lidino wei. Ai a lä cui, a wa̦fa suwä Damali cuoma. Ö̦jö cäcöbö nija ai bä ca̦i yädäo showaoma.
44018001	Tä fe fa weyadalunö, Adena jamö Pablo a fa jocälönö, Colido jamö a juu nomöjöoma.
44018002	Ö̦jamö Bo̦doteli a judio dalalema, Aquila a wa̦fa lä cule. Italia tä ulifi jamö, bä suwäbö Blisila sho cäcöbö jaba bälöoma, Lomateli bä nijamö. Ö̦jö ma cui, ö̦jamö bada tä Claudionö judio bä bälömabou fa mojiblalunö, bä yashublamaö bufima. Colido jamö cäcöbö bälömou dudo däjä Pablonö cäcöbö fa dalalönö, cäcöbö fe walolema.
44018003	Blada bä lulubobä, Aquilanö yalo sibä ja bä lä wejejou wei sibä diyädima. Ö̦jö sibä ja Pablo a ca̦i showadi ojodamou mö feduoma yalo, ö̦jö cäcöbö nija a bälöquema. A fa bälöalunö, ö̦jö esibä mashi diyäö mö feduoma.
44018004	Täbä yanöcöobä tä mö jalu ja, judio bä yododabä yafi jamö, showadi Pablo a fa waloonö, Yai Bada tä a̦ wäyäö ja a wa̦ lojodoaama. Judio bä ma cui, judio bä lä mlai bä ma cui, bä bufi taamaö fe yadioma.
44018005	Masedonia jamö culanö, Sila, Timoteo sho cäcöbö waloa co̦aliyoma. Pablo nijamö cäcöbö waloa fa co̦alunö, shomi tä ja Pablo a yabäcou mlai ja, showadi Yai Bada etä a̦ shino yai wäyädima. Judio bä nija tä a̦ wäyäö ja, abinaja a cudima. —Yai Bada tänö a shömabä a lä yaileno wei, ö̦jö Jesús a waiquiwä —a cuma.
44018006	Ö̦jö ma cui, bä a̦ läblaliyoma. A nö waiblalemaje. Ö̦jö däjä, Yai Bada etä a̦ wailemaje yalo, Pablonö bä nia dobloimi fa jömanö, a lä didile ecö libubö yaösöblalefälöma. Cäcö yaösöblalanö, abinaja bä nowa taa showalema. —Ja̦o. Wamacö nia lä shämou wei, cafä wamacö mayo. “A wa̦ fanomi”, wamacö nia cuimi. Fei däjä, judio bä lä mlai ya bä yömölaö nomöjöo.
44018007	Einaja bä nowa fa talönö, a faa fa showalöfälönö, Disio Juto e yafi jamö a waloa nomöjöquema, judio a lä mlai a nija. Ö̦jö a lä cui, Yai Bada nija showadi a nö bayeli nacaoma. Judio bä yododabä yafi ja, cama e yafi ublaa bayäcäoma.
44018008	Bei. Judio bä yododabä yafi jamö a bada lä läono weinö, Bada tä Jesucristo a bejedi bufilema, Clibo a lä cuinö. Cama a ma cuinö, cama ebä ca̦i lä cuono wei bä bluca ma cuinö, Bada tä bufilemaje. Colidoteli bä bluca ma cuinö, Pablo a wa̦ fa ji̦liajenö, Jesucristo a fa bufilöjenö bä fe bluca ojoblamolayoma.
44018009	Ö̦jamö lä, Pablo nija Bada tä Jesucristo a fa bädalunö, a nowa taö fe jaluma. —A quili dijä. Bä yömölaö fe da yadio. A wa̦ si waiblo dijä.
44018010	Camiyänö bäfä ca̦i malä cule. Wa nabä nia queomije. Ei a shabono ja, iba bä bluca cua malä waiquibiyei —a cuma.
44018011	Colido jamö Pablonö Yai Bada etä a̦ wäyäö nö dedeama. Lasha ai a faa fa balömalönö, ai a lasha famaö bäshäcuaö co̦o däjä, a wa̦fa wäyäö showaoma.
44018012	Ö̦jö ma cui, ö̦jö Acaya jamö showawä Caliono a bada läo däjä, judio bä bluca fa toujublalunö, Pablo a nabä fa queicujenö a juwälemaje. Ö̦jö däjä, bada a nija a wa̦fa wäyäbeje a ca̦i jumaje, Pablo a dobloimi jömabä.
44018013	Abinaja bada a nowa tamaje. —Fei a lä cuinö, Yai Bada nija bä bayeliblamaö lä bufii wei tä dodijidawämi. Tä taö ma wasöö wejei ma cui, a wa̦ fe fa blacäjonö, bä bufi taamaö fe yadia lä cule —bä cuma.
44018014	Ö̦jö ma cui, Pablo a wa̦ mini faö däjä, Caliono a lä cuinö, abinaja judio bä nowa tama. —Judio wamacö. Fei a yai doblou mlao fa cunoja, a nofi waiteli jushuaö fa cunoja, “Ja̦o”, ya bufi nö cudaliyobö wei ma cui ya bufi cudoimi.
44018015	Afä wama tä a̦ lä tabole tä a̦nö wamacö li bäyäblayou bädao dicoo ja, bämacö a̦ ji̦liaö moji waiquiwä. Cafä wamacö showadi lä cuaaö wei, wamacö showadi lä wasöo wei, afä tä li waiquiwä. Afä wama tä a̦ nofi li bäyäbobä cafä wamacö li. Ö̦jö ya tä a̦ ji̦libä ya nia cuomi —a cuma.
44018016	Inaja a fa cunö, bä lä yododano wei a yafi jamö bä yashublamalema.
44018017	Ö̦jö däjä, judio bä yododabä yafi jamö a bada lä läono wei a juwäa nomöjölemaje, Sodene a wa̦fa lä cule. Caliono a lä cuinö, bada bä ca̦i lä yododano wei a yafi je̦fa jamö, ö̦jö a öböa nomöjölefälömaje. Ö̦jamö Caliono a mötale ja a nabä quequema ma cujei, Caliono a wa̦ faö co̦daanomi.
44018018	Ö̦jö tä cublou fa waiquilonö, ö̦jamö Pablo a nö dedejeblou fa co̦lonö, a shu̦lucou co̦oma. A nia lä juu wei, Jesucristo ebä nija tä a̦ fa wäyänö, Silia jamö a befi ca̦i caläfälöma. Aquila ma cui, bä suwäbö Blisila a ma cui, Pablo nija cäcöbö yaua showalayofälöma. Yai Bada nija Pablo a wa̦ nö fa wäicunö, a bejedimou dablamobä, Seclea jamö a fe malocoblamolayoma, judio bä showadi lä cuaano weinaja showawä.
44018019	Efeso jamö Pablonö cäcöbö ca̦i fa washölöblalunö, cäcöbö tabi feiquefälöma. Cäcöbö tabi fa feiquefälönö, judio bä yododabä yafi jamö cama Pablo a falayoma. Ö̦jamö Jesucristo etä a̦ wäyäö ja, judio bä nija a wa̦ lojodoama.
44018020	Ö̦jamö ai bä lä cuinö a fe weyablamaö ma bufino wejei, bä a̦ juanomi.
44018021	Ö̦jö ma cui, a nia lä juu wei tä a̦fa wäyäö ja, abinaja a cuma. —Eja Yai Bada tänö wale shömaö co̦o ja, bämacö fe waloo co̦ofälöö weicätä —a cuma. Ö̦jö däjä, Efeso jamö a fa shu̦luculonö, a befi ca̦i caläa showalayofälöma.
44018022	Sesalea jamö Pablo a fa waloicunö, a fa itoblalunö, Jelusale jamö a aa nomöjölayoma, Jesucristo ebä möbä. Ö̦jö däjä, Adioquiateli bä nijamö a aa nomöjölayoma.
44018023	Ö̦jamö a fe fa weyalönö, a aa co̦layofälöma. Calasia tä ulifi ma cui jamö, Flijia tä ulifi ma cui jamö, ö̦jamö bä lä bälöjöi bä fe waloadalaö fa cuaaimadunö, Jesucristo nija bä lä nocao wei ebä bufi lojodoamaö cuaafälöma.
44018024	Bei. Alejadiateli Abolo a judio cuoma. Efesoteli bä nijamö a waloquema. Aca jayu a cuoma. Yai Bada etä a̦ ca̦i daö dodijioma.
44018025	Bada tänö bä taamaö lä bufii wei tä ja, a damamou cadidou waiquioma. Tä a̦ wäyäö bufi fa doblaonö, Jesús a wa̦fa wäyäö cadidou dodijioma. Ö̦jö ma cui, Juan a lä cuinö, mau u ja bä fe lä ojomano wei tä shino daö ayaoma.
44018026	Judio bä yododabä yafi jamö, a wa̦ jaba faö ja, tä a̦ wawädowä wäyäma. Aquila bä suwäbö Blisila sho cäcöbö lä cuinö a wa̦ fa ji̦libölänö, a nacabölema. A fa nacabölänö, Yai Bada tänö täbä taamaö lä bufii wei tä a̦ ja, a yömölaböö fa shalilionö, a bufi moyawäblamabölema.
44018027	Ö̦jö däjä, Acaya jamö Abolo a juu nomöjöobä, Jesucristo ebänö a bayeliblalemaje. Acaya jamö bä lä bälöle bänö dodijidawä a wa̦ ji̦liabeje, ö̦jamö Jesucristo nija bä lä nocao wei bä nija tä a̦ oniblalemaje. Ö̦jamö Abolo a fa waloicunö, Jesucristo ebä bufi bayeliblaö fe balojooma, Yai Bada tänö bä nofi fa ojodabonö, tä a̦ bejedi bufia lä waiquileno wejei bä lä cui.
44018028	Judio bä nija wawädowä a wa̦ faö fa lojodoablalonö, bä a̦ nö wa̦lojamanomi. Yai Bada a wa̦no oni jömaö fa cuaanö, abinaja bä nowa tama. —Yai Bada tänö a shömabä a lä yaileno wei, bäma a nö lä dabono wei, ö̦jö a li Jesús waiquiwä —bä nowa tama.
44019001	Colido jamö Abolo a cuo showao däjä, jefu bä jamö Pablo a jayuyou fa cuaaimadunö, Efeso jamö a co̦blaliyoma. Ö̦jamö a fa waloicunö, Jesucristo nija bä lä nocao wei ai ebä dalalema.
44019002	Cama bä nija abinaja a cuma. —Jesucristo wama a bejedi lä bufileno wei däjä, ¿cafä wamacö nija Yai Bada tä Bufi lucäa showadalayoma daanö? —a cuma. —Ma —bä cuma—. Yai Bada yama tä Bufi a̦fa ca̦i ji̦liboimi.
44019003	Ö̦jö däjä, Pablonö bä wa̦lii co̦oma. —¿Wedi a wa̦nö wamacö fe li ojoblamolayoma, ö̦jö lä? Bä a̦ juo ja, abinaja bä cuma. —Juan yama a wa̦ bejedi fa bufinö, ö̦jö nija yamacö fe ojomamolayoma —bä cuma.
44019004	Abinaja Pablonö bä nowa tama. —Wa̦lidiwä tä ja, bä bufi lä lädaliyono wei bä judio lä cui, Juannö bä fe ojoblalema. Bä yömölaö showadaoma, cama a nodi jamö a juu lä nomöjöono wei a bejedi yai bufii cadidiobeje. Ö̦jö a wa̦fa li Jesús wayoama —Pablonö bä nowa tama.
44019005	Pablo a wa̦ fa ji̦liläjenö, Bada tä Jesús a wa̦nö bä fe ojoblalema.
44019006	Ö̦jö däjä, cama bä nija Pablo imicö fa maqueicunö, Yai Bada tä Bufi lucälayoma. A Bufi fa lucälönö, bä a̦ faö shominajadaliyoma. Yai Bada etä a̦ ca̦i wäyäö showadaomaje.
44019007	Ö̦jö bä lä cui, jai 12 bä bluca cuoma.
44019008	Ö̦jamö Pablo a yanöcöo däjä, belibo 3 bä famalema. Judio bä yododabä yafi jamö showadi a fa judinö, a wa̦ faö waiteliama. Yai Bada tänö cama ebä ca̦i lä cuo wei tä a̦fa wäyäma. Bä bufi taamaö fe yadiobä a wa̦ lojodoama.
44019009	Ö̦jö ma cui, ai bä bufi jifuo fa dicoonö, tä a̦ bejedi bufinomije. Jesucristo a wa̦ lä juamou wei, wawädowä etä a̦fa ji̦limamou wa̦lidiwä taö dicooje ja, Pablonö bä yömölaö mladaliyoma. Dilano e yafi jamö Jesucristo nija bä lä nocao wei ebä ca̦i juu majöoma, ö̦jamö bä lä bälöle bä a̦ showadi lä ji̦liayono wei jamö. Ö̦jamö tä a̦ wäyäö nomöjöo ja, a wa̦ lojodoama.
44019010	Ö̦jamö tä a̦ wäyäö showao däjä, bolacabö lasha a famalema. Inaja a cuaadima yalo, Asia jamö bä bluca lä bälöblai bänö, Bada etä a̦ ji̦liamaje. Judio bä ma cuinö, judio bä lä mlai bä ma cuinö, tä a̦ bluca ji̦liamaje.
44019011	Yai Bada nija Pablo a bayeliblamou fa dodijionö, tä nö lä quilijii tä bluca wawäblamalema.
44019012	Pablonö camishi cäcö lä labou wei cäcö ma cui, cäcö lä yojobou wei cäcö ma cui, jalili bä nijamö ö̦jö cäcö ca̦i jumaje. Ö̦jö ecö camishi bäwä ma cuinö, bä lä jaliliono wei bä bluca jalolaliyoma. Bä lä feculaböono wei bä ma cui, bä fecula fa yashublamolunö bä ca̦i jaloa co̦laliyoma.
44019013	¿Ö̦jö tawä? Ö̦jamö, showadi fecula bä shömaö lä cuaano wejei, ai bä judio cuoma. Ö̦jö bä lä cui, bä a̦ wabäoma. Bä lä feculaböono wei bä jalomabeje, Bada tä Jesús bei a wa̦fa yublamaje. Bä fecula lä bälöle nija bä a̦ faö cadidou fa showadaonö, abinaja bä cuma. —Jesús a wa̦nö bämacö shömaö lä cule, Pablonö a wa̦fa lä wäyäö wei a wa̦ showawänö —bä cuma.
44019014	Inaja bä lä cuaano wei bä 7 lä cui, nofi bäyäalewä bada a wa̦fa Eseba lä cule, ö̦jö bä ijilubö ebä cuoma.
44019015	Ö̦jö ma cui, fecula abinaja a cuu mö feduoma. —Jesús ya daö. Pablo ya ca̦i daö. Ö̦jö ma cui, cafä wamacö lä cui, ¿wedi bei wamacö li bashiwä? —a fecula cuu nomöjöoma.
44019016	Ö̦jö däjä, a lä feculaböono wei, lobe a fa niyablaicunö, bä nabä quequema. Bä bluca fa famimalalönö, bä nö blemalalema. Bä lä didile bä fa cacalalönö, sibo jamö shinoco bä jalili docuamaquema.
44019017	Judio bä ma cuinö, judio bä lä mlai bä ma cuinö, Efesoteli bä blucanö ö̦jö tä a̦ fa ji̦liläjenö, bä quililaliyoma. Ö̦jö däjä, Bada tä Jesús a wa̦fa nofi lojode doablaö dodijiomaje.
44019018	Abinaja bä ca̦i cuaama. Jesucristo bufilewä dude bä lä cublou wei, ö̦jö bä fa waloicunö, wawädowä bä a̦ nö wäoyoluma. Bä doblou lä mlaono wei tä a̦ bluca wawämalemaje.
44019019	Bä lä shaboliono wei bä lä cuinö, Jesucristo a fa bufilöjenö, cama oni etäbä ca̦i waloqueyolumaje. Sibä wawädowä yablalemaje, fecula täbä nija bä damamobä sibä lä cuono wei sibä lä cui. Ö̦jö oni sibä fa wabajenö, sibä nowa blucaoma. Blada 50.000 sibä nowa cuoma ma cui, sibä yablalemaje.
44019020	Inaja bä cuaama yalo, Bada tä a̦ lä ji̦liaö wejei bä lä cui, ¡bejedi lä bä yai blucablou fe balojolayoma!
44019021	Inaja tä cublou fa balölonö, shomi jamö a juu nomöjöobä, Pablo a bufi cadidiblaliyoma. Masedonia ma cui jamö, Acaya ma cui jamö, ö̦jamö a fa jayuicunö, Jelusale jamö a nia juu nomöjöoma. Abinaja a ca̦i cuma. —Jelusale jamö ya juu fa balöonö, Loma jamö bä lä bälöle ya bä nia möö —a cuma.
44019022	Ö̦jö däjä, Pablonö Masedonia jamö Timoteo, Elato cäcöbö shömölema, cama a lä bayeliblano wejei ai cäcöbö lä cui. Ö̦jamö cäcöbö ma shömano wei ma cui, Asia jamö cama a cuo showao juoma.
44019023	Ö̦jö lä däjä, Jesucristo a wa̦ lä juamou wei tä a̦ ja, ai bä a̦ fa lämonö, tä wa̦lidiblaliyoma.
44019024	Abinaja tä cublaliyoma. Showadi, blada bä ja bä nö idubö lä tano wei a wa̦fa Demedio cuoma. Feculayoma Diana nija bä nö bayeli nacaobä yafi lä cui, ö̦jö bä yafi nö idubö tablaö ja, blada bä luluama. Nö idubö bä bluca tablamobä, cama a lä bayeliblano wejei bä ma cui, ö̦jö bä nö ca̦i bluca bladaböa mö fedulaliyoma.
44019025	Ö̦jö cama ebä fa co̦cablamalönö, ai bä nö idubö tablaö mö lä feduono wejei bä ca̦i fa nacaalalönö, ö̦jö bä bluca yömölama. —Bei —a cuma—. Diana nija bämacö nö bayeli nacaobä bäma bä yafi nö idubö tablaö ja, bämacö nö bladaböaö lä cule. Ö̦jö wama tä daö.
44019026	Pablo a lä cuaaö wei wama tä dablaö, ¿ö̦jö tawä? Efeso jamö bädawä mlai, ö̦jö a wa̦nö Asia tä ulifi mini jödödöblou waiquia lä cule. Wama a wa̦fa ji̦libou. Diana nija täbä mölaö mladobä, a wa̦ fe fa blacäjonö, täbä bufi yanöcamaö waiquia lä cudi. Abinaja bä nowa taö, “Nö idubö täbä ja wamacö nia bayeliblamoimi. Yanowamö täbä bädawä nija bä malä tablamou wei”, bä nowa taö.
44019027	’Yafi bäma bä nö idubö lä tablaö wei, bä nia bufiblaö co̦daaimije —a cuma—. Blada bäma bä lulubobä, tä nia cuo co̦daaimi. Feculayoma Diana a lä cui, a nofi yai doamobä a ma cui, ö̦jö nija bä nö bayeli nacaobä, a yafi nia bufiimi nomöjöoje. ¿Ö̦jö tawä? ¡Inaja dicowä mlai! Asia jamö bä bluca lä bälöblai bä ma cui, jödödöwä bä bälöblawä lä blaucui bä ma cui, ö̦jö nija bä nö shino bayeli malä nacaodii wei. Ö̦jö a shino feculayoma dodijaö ma cui, Pablo a wa̦nö a nia joyaö majöoje —a cuma.
44019028	Inaja a cuu ja bä jushudaliyoma. Bä fa jushudalunö bä a̦ fama. —Efesoteli bämacönö bäma a Diana lä bufiblaö wei, ¡ö̦jö a shino yai! —bä i̦cali cudaliyoma.
44019029	Ö̦jö bä a̦nö, ö̦jamö bä bluca lä bälöle bä shi bluca jalimolayoma. Masedoniateli cäcöbö juwäa showalemaje, Pablo nija cäcöbö lä yauono wei cäcöbö lä cui. Ai a wa̦fa Cayo cuoma. Ai a mö lä fedule, Alidaco a wa̦fa cuo mö feduoma. Efesoteli bä showadi lä yododoblaano wei jamö, cäcöbö läcälefälömaje.
44019030	Bä lä toujole jamö Pablo a wa̦ fabä, a nia ma lucäno wei ma cui, Jesucristo nija bä lä nocao wei ebä lä cuinö a wasölemaje.
44019031	Asia tä ulifi jamö bä bada lä läono wei bä ma cuinö, Pablo cama nofi ebä cuoma yalo, a ca̦i wasömaö bufimaje. Bä a̦ fe blacäjoma.
44019032	Bä bluca lä toujono wei bä lä cui, bä shifilimou fa bädaonö, bä a̦ faö shalilionomi. Cama bä bluca mö feduwä lä cuinö, tä a̦fa nia lä wayoaö wejei tä nofi jaducubou mlajei ja, bä a̦ shi ca̦i jaliwä fablalou buoma.
44019033	Judio bänö Alejado a wa̦ famaö bufi fa doblaojenö, bä lä toujono wei ai bä lä cuinö a möamoblamalemaje. Judio bä nofi bäyäabä, bei imicönö bä a̦ wasöma ma cui,
44019034	judio a nö fa ö̦jöbölöjenö, a wa̦ faö doblamanomije. Bluca showadawä bä a̦ shi doa showadalayoma. —Efesoteli bämacönö bäma a Diana lä bufiblale, ¡ö̦jö a shino yai! —bä shi jalijiwä ca̦i cublalou nö dedeama.
44019035	Efesoteli a bada lä cui, showadi a wa̦ lä ji̦liono wei a lä cuinö bä a̦ fa wasöblalönö, abinaja bä nowa tama. —Ja̦o. Bluca bämacönö ö̦jö bäma tä malä dale. Camiyä Efesoteli bämacö lä cuinö, Diana nija bä nö bayeli nacaobä e yafi lä cui, ö̦jö bäma e yafi nowamabä bämacö waiquiwä, Diana a lä dodijaö wei e yafi lä cui. Maa bäma ma nofi shino lä mölabou wei ma ma cui, ö̦jö bäma ma ca̦i nowamabä bämacö li, fedu jamö ma lä cuono wei ma lä quelayono wei ma lä cui.
44019036	Inaja tä cua waiquia cudeenö, tä shominajablamaö majöobeje tämi. ’¿Ö̦jö tawä? —a cuma—. Ö̦jö cudeenö mamicai bä da cuicu. Bä a̦ shifilimo dijä.
44019037	Eja ei wama cäcöbö lä öbölöfe cäcöbö lä cuinö, Diana nija bämacö nö bayeli lä nacao wei yafi jamö täbä madofi lä cule, täbä madofi tomöaböno malä mlai. Feculayoma a Diana ma cui, a nö ca̦i waiblabönomi.
44019038	’Demedio a ma cuinö, nö idubö bä tablaö mö lä feduo wejei bä ma cuinö, ei cäcöbö bäyäblabeje tä cua ja, bada bä nija bä a̦ nia faö balöo. Bä dobloimi lä jömaö wejei yano fe laa malä mlai. Ö̦jamö lä showadi bada bä malä läo wei. ¿Ö̦jö tawä? Ö̦jamö lä bä a̦fa yai tabeje.
44019039	’Cafä wamacö a̦ faö bufi doblao fe yadio ja, bada bänö showadi bämalecö ca̦i lä yododaö wejei jamö wamacö a̦ yai fabä. Ö̦jamö lä tä cadejeblaö wejeicätä.
44019040	Lomateli bada bänö bämalecö wa̦no ji̦liaöje ja, bämalecö a̦fa tabeje tä cua waiquia, bämacö shifilimou dicoo ja —a cuma.
44019041	Ö̦jö tä ja bä fa yömölalönö, bä nowa tama. —Inaja lä waiquiwä. Bä da co̦omobodu —a cudaliyoma.
44020001	Bä shi lä dono wei bä yanöcöblou fa co̦lonö, Jesucristo nija bä lä nocao wei, Pablonö bä nacamalema. Yai Bada etä a̦ ja, bä yömölaö fa balöonö, a nia lä juno wei tä a̦fa wäyäma. Ö̦jö däjä, Masedonia jamö a juu nomöjöobä, a aa showalayofälöma.
44020002	Masedonia jamö Jesucristo ebä bufi lojodoamaö fa cuaaimadunö, Clesia tä ulifi jamö a waloa nomöjöquema.
44020003	Ö̦jamö 3 belibo a faa fa co̦malönö, Silia jamö a befi ca̦i mini caläö däjä, a nofi nia fa lämajenö judio bä a̦ wayoma. Ö̦jö tä a̦ fa ji̦lilänö, Masedonia tä ulifi jamö a fe dadou co̦ofälöbä a bufi shaliliblaliyoma.
44020004	Cama nija Beleateli Sobade a yaua showalayofälöma, Bilo bä ijilubö e lä cui. Desalonicateli cäcöbö ca̦i, Alidaco a wa̦fa lä cule, Secudo a wa̦fa ca̦i lä cule. Debeteli Cayo a ca̦i, Timoteo a ca̦i. Asia jamö cäcöbö lä bälöle cäcöbö ca̦i, Diquico a wa̦fa lä cule, Dofimo a wa̦fa lä cule a ca̦i.
44020005	Ö̦jö bä bluca fa balölönö, Doasi jamö yamalecö nö dabou balöojolayomaje.
44020006	Nii bä juluu lä mlai bä ja, judio showadi bä iyaö ca̦i lä co̦camou wei tä fa jayuicunö, Filiboteli bä nijamö culanö yamacö shu̦luculayoma. Yamacö befi ca̦i caläö showalanö, 5 yama tä mö didi fa tablamalöfälönö, Doasi jamö cama bä nija yamacö waloa jäquema. Ö̦jamö 7 yamacö fe cublaliyoma.
44020007	Jaba tä mö jalu ja, yamacö weyade iyaö ca̦i co̦camobä jamö, Pablonö bä yömöladima. Ö̦jö tä fena ja yamacö nia shu̦lucou showadao yalo, a wa̦ faö showao däjä tä nö bäshäcublamalema.
44020008	A yano fe lä döbädäono wei jamö, yamacö lä co̦camono wei jamö, cowa wacö bluca bä cublamoma.
44020009	Eudico a wa̦fa fiya lä cule, yafi a fe wädöobä ja a döcäojolayoma. Pablonö tä a̦ labamafälöö ja, a fiya fa malishalönö, a miquema. Ya̦cumö a mia fa sublaicunö a malishi quelayofälöma. Yano fe döbädäwä ajamö a fa quelunö, ö̦jamö nomawä a jocälemaje.
44020010	Ö̦jö ma cui, ö̦jamö Pablo a fa itolunö, ö̦jö a fiya nija a maqueoma. I̦cali a fa fa̦locolänö abinaja bä nowa tama. —Bä bufi jo̦lijo dijä. A demi co̦a lä cule.
44020011	Yano fe döbädäwä ajamö Pablo a dua fa co̦bofälönö, nii a ja bä ca̦i iyajalayoma. Ö̦jö däjä bä a̦ wayou fe fa jalunö, tä mö jaba jaluimaö däjä bä fa waiconö, ö̦jö däjä Pablo a jua fenaa showalayoma.
44020012	Fiya a lä quelayono wei dodijidawä a ca̦i co̦maje yalo, bä bufi dodijidablou co̦layoma.
44020013	Modu u casö jamö Pablo a nia fa watoafälönö, Aso jamö yamalecö shömöa balölema, canawä a bada ja. Aso jamö yamacö waloo däjä, canawä a jamö Pablo yama a nia döcäamaö jayuafälöma.
44020014	Ö̦jö cudeenö, Aso jamö Pablo a mö bao däjä, yama a döcämalefälöma. Ö̦jö däjä yamacö befi ca̦i bluca fa calälönö, Midilene jamö yamacö waloa majöquema.
44020015	Yamacö befi ca̦i caläö fa co̦ofälönö, moli yamacö fa miicufälönö, Quio jamö yamacö jayuquema. Ö̦jö tä fena ja, Samo jamö yamacö washölöa nomöjöquema. Ö̦jö tä fena ja nomöjöwä, Miledo jamö yamacö waloquema.
44020016	Asia jamö Pablo a yanöcöo bufio fa mlacunö, Efeso jamö lobe a nia caläö jayuoma. Jelusale jamö a waloo shi malä jalimono wei. Showadi bä nii lalou däjä, judio bä iyaö ca̦i lä co̦camou wei jamö, a cadidou bufi doblaoma.
44020017	Miledo jamö a culanö, Efeso jamö Pablonö ai bä fa shömölönö, Jesucristo ebä ca̦i lä yododaö wejei bä bada nacamalema.
44020018	Cama nija bä fa waloicunö, abinaja bä nowa tama. —Äyämö, Asia tä ulifi jamö, cafä wamacö nija ya showadi lä cuaaö wei wamale daö. Ya jaba da cuaableinaja ya cuaaö fa showaonö, ya cuaaö lä cule.
44020019	Bada tä Jesucristo dodijidawä ya nosie lä juaaö wei wama tä ca̦i daö. “Camiyä yai”, ya nofi tamamonomi. Ya lä ö̦cöno wei tä ma cui, wamale daö. Judio bänö wale nofi lä lämano wejei, wale nö lä bleaamano wejei, wama tä ca̦i daö.
44020020	’Wamacö bayeliblamobä, ya wa̦ wawädou mada showadaoblei. Yai Bada etä a̦ ja, bämacö lä yömölano wei wama tä ca̦i daö. Wamacö yododabä jamö ma cui, wamacö yafibö jamö ma cui, ya tä a̦ ca̦i wäyäö cuaama.
44020021	Judio bä ma cui, judio bä lä mlai bä ma cui, ö̦jö ya bä yömölaö ja, ya wa̦ wawäama. Abinaja ya bä nowa tama. “Wa̦lidiwä tä ja, wamacö bufi fa lädalunö, Yai Bada nija bä bufi da cuicu. Bada tä Jesucristo a nofi da mölaboje”, ya bä nowa tama.
44020022	’¿Ö̦jö tawä? —a cuma—. Fei däjä, Jelusale jamö ya nia juu. Yai Bada tä Bufinö wale shömaö lä cule. Ö̦jamö lä wale nia lä taamaö wejei ya tä daimi.
44020023	Ya tä daö ma mlai ma cui, Yai Bada tä Bufinö wale yömölaö ja, a wa̦ li wawäaö. “Wa juaö ma bädao wei jamö ma cui, showadi wa nö nia bleaamaöje. Wa fe nia labouje”, wale nowa taö.
44020024	Ö̦jö ma cui, ya demi cuobä tä nowa cuami. Ya nofi jo̦lijiomi. Bada tä Jesucristonö wale nowa li taö lä cadidou wei tä ja, ö̦jö tä lä cui ya tä nofi shino li yaibou. Cama dodijidawä ya etä a̦ wäyäbä ya nabä cadidou, Yai Bada tänö täbä nofi lä ojodabou wei tä a̦ lä cui.
44020025	’Bei —a cuma—. Yai Bada tänö cama ebä ca̦i lä cuo wei tä a̦ ja, bämacö bluca yömölaö ma cuaano wei ma cui, wamale wäyäcu nia dablaö co̦daaimi. Ö̦jö ya tä daö.
44020026	¿Ö̦jö tawä? Ö̦jö cudeenö, ya wa̦ wawädoo lä cule. Shobali wacö jamö ai wamacö juu fe yadio ja, cafä wamacö mayo. Camiyä nija tä nowa nia cuomi.
44020027	Yai Bada tänö täbä taamaö lä bufii wei tä a̦ ja, wawädowä bämacö malä yömölano wei.
44020028	Bä da moyaweicu, wamacö bejedimobä. Jesucristo ebä lä yaile ebä bluca bejedimou mö feduobä, bä da cadidamaje. Yai Bada cama ebä li. Cama bä Ijilubö a lä shämono wei ja, bei i̦yä bänö bä nowa fa comacönö bä li tabou. Wama ebä ca̦i cuobä, Yai Bada tä Bufinö wamacö li lämabou.
44020029	’¿Ö̦jö tawä? —Pablo a cuma—. Eja ya juu mladou däjä, cafä wamacö nia yabäcaö lä juo wejei ya tä daö. Yalo bä ishou lä culenaja, bä waitelimou cuaaö fa jeicunö, Yai Bada ebä nabä nia queoje.
44020030	Cafä wamacö ma cui, ai wamacö a̦ nia shominajablou juo. Ö̦jö bä a̦ nia lä shominajablou wei bä lä cui, bä bejedimou fa mlacunö, cama ebä nia ca̦i sheleleblouje. Cama bä a̦ nia ji̦liamou fa ayaonö, Jesucristo nija bä lä nocao wei ebä nia shedequeblamaö juoje.
44020031	Ö̦jö cudeenö, bä da moyaweicu. Camiyä ya lä cuaano wei tä nofi da jaduculäje, wamale owäbobä. Jalu däjä ma cui, didi däjä ma cui, ya ö̦cölanö ya bä bluca yömöladima. Inaja ya wajäblalou waiquilanö lasha 3 ya famalema.
44020032	’Bei —a cuma—. Wamacö bayeliblamou juobä, Yai Bada nija bämacö nö bayeli nacaö. Camanö wamacö nofi lä ojodabou wei tä a̦ lä cuinö wamacö bayeliblamobä. Wamacö bufi nia lä lojodoo wei, ö̦jö lä tä a̦ waiquiwä. Cama bluca ebä dobäbä, tä a̦fa bluca lä wäqueno wei tä ma cui ja, cafä wamacö ca̦i dobäö mö feduobä.
44020033	’Cafä wamacö madofibö ja, ya bufi waiyonomi —a cuma—. Blada bä ma cui ja, olo bä ma cui ja, camishi bä ma cui ja, ö̦jö täbä ja ya bufi waiyonomi.
44020034	Wamale daö waiquiwä. Camiyä ma cui, ya bä ca̦i lä cuo wei bä ma cui, yamacö jo̦lio mlaobä ya mada ojodamoblei.
44020035	Camiyä ya lä cuaano wei tä ja, bämacö damaö waiquioma. Bämacö ojodamobä lä. Bada tä Jesús bäma a wa̦ nofi jaducubolanö, jalili bäma bä bayeliblabä. Abinaja a malä cuno wei, “Wamacö dobämou ja wamacö bufi ma doblao wei ma cui, cafä wamacönö ai wama bä yai dobäö ja, ö̦jö däjä bei wamacö bufi nia shino yai doblalou”, a Jesús cuma —Pablonö bä nowa tama.
44020036	Pablo a wa̦ fa waiconö, a fa dijoblaicunö, a möfe deialiyoma. Bä ca̦i lä cuono wei bä sho, Yai Bada nija bä nö bluca bayeli nacao showadaoma.
44020037	Bä fa wajäanö, bä bluca ö̦cöma. Pablo a ca̦i fa̦locamaje.
44020038	Cama a wa̦nö bä ö̦cöö dodijioma, a wäyäcu nia dablamou co̦daaimi ja. Ö̦jö däjä, a caläö co̦fälöbä, canawä ajamö a ca̦i jumaje.
44021001	Ö̦jö yama bä bada fa dacöfälönö, yamacö befi ca̦i caläa co̦layoma. Cosi jamö yamacö cadidou showaofälöma. Ö̦jö tä fena ja, Loda jamö yamacö waloa nomöjöquema. Ö̦jamö culanö, Badala jamö yamacö juu nomöjöoma.
44021002	Fenisia jamö täbä lä bälaö wejei a bada canawä lä cui, yama a fa dalalönö, ö̦jamö yamacö fa döcäcäobalunö, yamacö befi ca̦i caläa co̦layofälöma.
44021003	Shible tä lä jo̦cole yama tä ulifi labajami fa dalalönö, yamacö ja̦loaö showadaofälöma. Ö̦jö yama tä ulifi fa dacöfälönö, Silia tä ulifi jamö yamacö befi ca̦i cadidilayofälöma. Diloteli bä lä bälöle jamö bä madofi washölöblaamabeje, ö̦jamö yamacö befi ca̦i cadöquema.
44021004	Ö̦jamö yamacö fa washölöblalunö, Jesucristo nija bä lä nocao wei ai yama ebä fa dalalönö, ö̦jamö lä 7 yamacö fe didi cublaliyoma. Ö̦jö bä lä cui, Yai Bada tä Bufinö bä a̦ fa cadidonö, Jelusale jamö Pablo a juu wasömaje.
44021005	Ö̦jö ma cui, yamacö shu̦lucua fa co̦lunö, yamacö juu co̦oma. Ö̦jö bä Jesucristo bufilewä lä cuinö yamalecö ca̦i sibolayomaje. Cama bä ma cui, bä suwäbö ebä ma cui, bä ijilubö ebä ma cui, bei u casö jamö yamacö bluca waloquema. Ö̦jamö yamacö fa dijojolalunö, Yai Bada nija yamacö nö bayeli bluca nacaoma. Ö̦jö däjä, dodijidawä yamalecö shömöa co̦lemaje.
44021006	Canawä ajamö yamacö döcäcäa fa co̦balunö, cama bä co̦a co̦layoma.
44021007	Dilo jamö culanö yamacö befi ca̦i lä caläfälöö wei ja, Dolemaida jamö yamacö washölöblaliyoma. Ö̦jamö Jesucristo yama ebä fe walou ja, moli yamacö fe didilayoma.
44021008	Ö̦jö tä fena ja, yamacö jua fa co̦lunö, Sesalea jamö yamacö waloa majöquema. Felipe e yafi jamö yamacö co̦blaliyoma, dodijidawä tä a̦ shino lä wäyädii wei e yafi jamö. Jesucristo ebä bayeliblabeje, bä 7 lä yaileno wejei däjä, ö̦jö a yaia mö lä feduleno wejei a li Felipe cuoma.
44021009	Cama bä tää 4 ebä shinoco lä cuono wei bänö, Yai Bada a wa̦no lä wäyäö wejei bä suwä cuoma.
44021010	Ö̦jamö yamacö fe weyaö däjä, Yai Bada a wa̦no wäyälewä Acabo a lä cui, Judea jamö a lä bälöle, a fama co̦blaliyoma.
44021011	Camiyä yamacö nija a fa icubonö, Pablonö sicö acadafu lä ya̦bono wei sicö fa jayulänö, cama bei mamicö, bei imicö sho, a o̦cablamolayoma. Abinaja Acabo a cuma. —Yai Bada ya Bufi wa̦no taö lä cule. Camiyä ya o̦cao lä tablamolufenaja, inaja showawä Jelusaleteli bä judio lä cuinö, ei ya esicö lä tabole a nia o̦cablaö cuoje. Bä judio lä mlai bä nija a nia o̦cama jöböaöje —bei a cuma.
44021012	Ö̦jö yama a wa̦ fa ji̦lilänö, Jelusale jamö Pablo yama a juu wasöma. Camiyä yamacö ma cuinö, ö̦jamö bä lä bälöle bä ma cuinö, bluca yamacönö yama a juu wasöö dodijioma.
44021013	Ö̦jö däjä, Pablo a wa̦ juo ja, abinaja yamalecö nowa taö nomöjöoma. —¿Wedi wama tä tabä wamacö li ö̦cöblalou? ¿Wedi tabä wamale bufi li wajäblalamaö? Jelusale jamö Bada tä Jesús ya wa̦fa wäyäö tä nowa ja, yale nia ma o̦cablaö wejei ma cui, ya ojode fe yadiwä. Yale nia yai ma shäö wejei ma cui, ya quiliimi —Pablo a cuma.
44021014	Yamalecö a̦ ji̦liaimi waiquiwä ja, yama a wasöö fe yadiblonomi. Abinaja yamacö shino cuma. —Ja̦o. Bada tänö tä tamaö lä ojode wei, ö̦jö tä tamobä, ö̦jö lä —yama ecö cudaliyoma.
44021015	Ö̦jö tä cublou waiquio däjä, yamacö fa shu̦luculonö, Jelusale jamö yamacö aa showadalayofälöma.
44021016	Sesalea jamö ai bä lä bälöle, Jesucristo nija bä lä nocao wei ebä lä cui, camiyä yamacö nija, ö̦jö bä yauoma. Shibleteli Masono e yafi jamö yamalecö bälaquemaje, ö̦jö nija yamacö cuobä. Ö̦jö a lä cui, Jesucristo nija a nocaaö nö dedeaö waiquiwä a cuoma.
44021017	Jelusale jamö yamacö fa waloicunö, Jesucristo ebä lä cuinö, dodijidawä yamalecö walomaquemaje.
44021018	Ö̦jö tä fena ja, Jacobo yama a möbä, Pablonö yamalecö ca̦i falayoma. Ö̦jamö Jesucristo ebä ca̦i lä yododaö wejei, bä ca̦i bluca looma.
44021019	Bä dodijidawä lä cule, Pablonö bä wa̦lii fa balöonö, Yai Bada tänö a nö wa̦lojamaö lä cuaano wei tä a̦ ja, bä yömölaö cadidioma. Judio bä lä mlai bänö, Jesucristo a nofi mölabou mö feduobeje, Yai Bada tänö bä bufi jaducublamaö lä cuaafälöno wei, tä a̦ bluca wäyäma.
44021020	Ö̦jö tä a̦ fa ji̦liläjenö, Yai Bada a nofi doaö dodijiomaje. Ö̦jö däjä, abinaja ai a cuma. —A̦i. Eja bämacö lä cuaaö wei, wa tä daö. Judio bämacö nija, Jesucristo a bejedi lä bufii wejei, fei däjä bluca bä 1.000 cua. Moisesi tä a̦ nofi ca̦i yaibou fe balojooje, ¿ö̦jö tawä?
44021021	Shomi bä nijamö bä judio lä bälöblai wa bä jo̦wa lä taamaö wei wa wa̦no ji̦libou waiquiweje. Moisesi wa tä a̦ jo̦wa joyamaö bufii. Judio showadi bämacö ijilubö mosi sicö lä joyao wei tä ma cui, showadi bämacö lä cuaaö wei tä ma cui, ö̦jö wa tä jo̦wa taö wasöö.
44021022	’Wa lä waloicufe, wa wa̦ ji̦liaö waiquilajei cätä —a cuma—. Dodijidawä wa bä ca̦i cuobä, ¿wedinaja wa li cuaabä?
44021023	Wedinaja mlai, abinaja wa yai cuaabä. Bäfä yömölaö a lä cule. Yai Bada nija bä a̦ nö wäo lä shaliliono wei, eja 4 bä cua.
44021024	Bä a̦ nia cadidou fa dablamonö, bä fe nia malocoblamou. Yai Bada etä yafi jamö cafänö bä ca̦i da jufälö, ö̦jö lä. Yai Bada ebä dodijidawä cuobä, nofi bäyäalewä bänö bä nia lä taamaö wejei däjä, cafä wa ca̦i yädäobä. Bä yalo nia lä dodobou wejei, cafänö wa ebä nowa fa comacönö, bä fe malocoblamobä. Ö̦jö däjä inaja wa cuaaö fa dalalöjenö, Jesucristo bufilewä bä judio lä cui, bä bufi nia jaducublou. Wa wa̦no lä ji̦libono wejei tä a̦ ja, bä nia mölaö majöomi. “Cama a ma cui, Moisesinö tä tamaö lä bufii wei tä ca̦i taö mö malä fedule”, wa nofi nia tabouje.
44021025	’¿Ö̦jö tawä? —a cuma—. Jesucristo a bejedi lä bufii wejei bä judio lä mlai bä lä cui, ö̦jö bä dodijidawä cuobä, yama tä a̦ oni shömaö waiquioma. Yama bä nowa ca̦i taö shalilou waiquioma. Nö idubö täbä ja, bä nii lä dodobou wejei bä ja, yama bä ca̦i iyaö wasöma. I̦yä i̦yä yama bä ca̦i wamaö nofi wa̦liboma. Yalo bä olami lä shi̦amou wei, yama bä ca̦i waö wasöma. Yama bä ca̦i joleblalou wasöma —a cuma.
44021026	Ö̦jö däjä, Yai Bada nija bä a̦ nö wäo lä cadidiono wei bä 4 lä cui, Pablonö bä ca̦i aa showalayoma. Ö̦jö tä fena ja, Yai Bada dodijidawä ebä cuobä, cama sho bä bluca fa taamamonö, Yai Bada etä yafi jamö Pablonö bä ca̦i lucälayoma. Ö̦jamö Pablo a wa̦ nö wäo ja, abinaja a cuma. —Yai Bada dodijidawä yama ecö cuobä, yamacö jaba taamamou a lä cule. Inaja yamacö no fa cublalunö, jödödöwä yamacö dodijidablaliyono wei ja, Yai Bada yama a dobäyoluu wä —a cuma.
44021027	Dodijidawä Yai Bada ebä cuobä, 7 tä mini lä cublole däjä, Asia jamö bä judio lä bälöle bänö, Pablo a dalalemaje. Yai Bada etä yafi jamö a fa dalalöjenö, bä a̦ shi jaliwä fama. Cama bä a̦nö, bä bluca lä yododoono wei bä shi fa jalimomalöjenö, a juwälemaje.
44021028	A juwäalajenö bä a̦ i̦cali fama. —¡Bä da jaboje! Isaeli wama ecö mö feduwänö, wamalecö da bayeliblayo. Täbä jole damaö lä cuaadi, ¡ei bei a, ei, ei! Judio bämalecö a̦fa lä wayoaö wei a, Moisesi tä a̦ joyamaö bufi lä doblao wei a lä cuinö. Yai Bada ei tä yafi lä cui, tä yafi nö waiblaö lä cuboyoi. Abinaja ca̦i. Yai Bada ei etä yafi ma yaile ma cui, bä judio lä mlai bä fa lucämalalönö, etä yafi shamimalalei lä cufe —bä cuma.
44021029	¿Ö̦jö tawä? Jelusale jamö Pablo sho, Efesoteli Dofimo sho cäcöbö juu fa dalalöjenö, “Yai Bada etä yafi jamö, ö̦jö a lucämaö waiquio ja̦tooma”, bä bufi jole cuma yalo bä a̦ cuoma.
44021030	Jelusaleteli bä blucanö bä a̦ fa ji̦liläjenö, bä shi jaliwä läläaimama. Yai Bada etä yafi jamö Pablo a fa juwälöjenö, sibo jamö a läcälefälömaje. Lobe yoca laa jäa showadaquemaje.
44021031	A nomamaö shi wa̦lijiobeje a shäö showadaoje däjä, sodado bada a lä cui nija bä shi lä dono wei bä a̦fa wäyämaje. Jelusaleteli bä bluca jo̦wa waitelimou ja,
44021032	cama ebä nacaö showadaofälöma. Sodado ebä ma cui, ö̦jö 100 bä ca̦i lä cublamono wejei ebä ma cui, ö̦jö bä nacaa fa showadaläfälönö, bä nabä läläaimamaje. Bada a läläaö fa dalalöjenö, sodado ebä ca̦i läläaö fa dalalöjenö, Pablo a shäö waicou mö baomaje.
44021033	Pablo nija sodado bada a fa icuicunö, a juwämalema. Boo bolacabö shicö badanö, a bococu o̦cablamaö bufima. Bä lä ublale bä nija Pablo a wa̦lima. —¿Ei wedi bei a dodijiwä? ¿Wedinaja a cuaaö ja, bei wama a li shäö cule? —a cuma.
44021034	Ö̦jö ma cui, bä lä toujono wei bä a̦ wawäblou mlai ja, bä a̦ i̦cali faablalou bädaoma. Pablo a lä cuaano wei tä a̦ yai ji̦liabä, bada tänö tä ma wa̦lino wei ma cui, tä a̦fa wäaö fa mlacujenö, camanö sodado bä ca̦i lä bälöono wei a yafi jamö, a bälamaö bufima.
44021035	Ö̦jö a yafi jamö Pablo a fa bälacöjenö, yafi lä feyacale jamö a mini ca̦i duoje däjä, bä lä toujono wei bä waitelimou fe balojooma. Ö̦jö bä nija Pablo a noshi umabouje ja, sodado bänö a yalucälefälömaje.
44021036	Pablo a ca̦i jubeje jamö, bä a̦ ca̦i yaua malä showadaqueno wei. Bä a̦ i̦cali faö ja, abinaja bä cuma. —¡Fei däjä bäma a shäö da showadao! —bä cuma.
44021037	Sodado bä yafibö jamö, Pablo a mini ca̦i lä lucälayono wejei däjä, sodado bada a nija abinaja Pablo a cuma. —Cafä nija ya wa̦ faö bufii —a Pablo cuma. Abinaja bada a cuu mö feduoma. —¿Clesiateli wa bä caficö a̦ ca̦i daö daanö?
44021038	Cafä ¿wedi bei wa dodijiwä? Ö̦jö Ejidoteli a nofi da jushuadiblei bäfä bufima, Lomateli yamalecö yashublabeje, ebä shi bluca da jalimomablei a lä cui. Ulifi bloque jamö, yanowamö shädimi 4.000 ebä bluca da luluboblei, ¿ö̦jö wami daanö? —a cuma.
44021039	—Ma, ö̦jö yami —Pablo a cuma —Judio cä ya. Silisia tä ulifi jamö ya jaba lä bälöono wei, ö̦jö ya. Dasoteli bä nijamö ya oshe cublaliyoma, showadi tä a̦fa ulifi lä juyumadii wejei jamö. Ei bä lä toujole bä nija ya wa̦ da fa, ¿ö̦jö tawä? —a cuma.
44021040	Bada tänö a wa̦ famaö fa bufinö, bä lä duo wei jamö a ublalanö, bei imicönö bä a̦ wasöma. Bä a̦ yanöcödou lä dodijio wei däjä, judio bä caficö a̦ ja, a wa̦ fama. Abinaja a cuma.
44022001	—Iba wamacö —Pablo a cuma—. Bada wamacö. Bei. Ya nofi bäyäo ja, wamale a̦ da ji̦lilä —a cuma.
44022002	Judio bä caficö a̦ ja Pablo a wa̦ faö fa ji̦liläjenö, mamicai bä yömöca yai daoma. Abinaja a Pablo cuma.
44022003	—Judio cä ya. Silisia tä ulifi jamö ya oshe cublaliyoma, Dasoteli bä nijamö. Eja, Jelusale jamö, ya yawälayoma. Camiyä bämacö nö badabö cuaaö lä cadidiono wei tä ja, ya cadidou nodiablalou showaobä, Camalieli nija ya ca̦i damamoma. Cafä wamacönö, Yai Bada wama a wa̦ nofi lä yaibou weinaja, camiyä ya ma cui ya tä a̦ nofi yaibou cua mö fedua.
44022004	’¿Ö̦jö tawä? —Pablo a cuma—. Jesucristo a wa̦ lä juaö wejei ya bä shämaö ja, ya bä nö jaba bleaamama. Wa̦lo bä ma cui, suwä bä ma cui, ya bä fa o̦cablamanö, täbä fe lä lamaö wejei jamö ya bä fe lamaboma.
44022005	Nofi bäyäalewä bada a ma cuinö, bada bä lä yododaö wei bä ma cuinö wale a̦ bejedi daöje. Cama bä nija oni ya si dälema, Jesucristo ya ebä juwäamaö lä bufino wei tä oni. Judio bä nija ya si oni ca̦i jubä. Ö̦jö däjä, Damaco jamö ya juma, ö̦jamö Jesucristo bufilewä bä lä cuono wei ya bä juwäamabä. Jelusale jamö bä nö bleaamabeje, o̦cama ya bä nia bälaö co̦oma.
44022006	’Ya jufälöö däjä, motoca a yo̦loloblodayou däjä, Damacoteli bä nijamö ya ajedodayoma. Ö̦jö däjä fedu jamö tä shi̦i bada fa bädalunö, camiyä ya lä cule jamö tä shi̦i wacacadaliyoma.
44022007	Ya fa wäcäblaicunö, ya wa̦ ji̦lilema. “Saulo, Saulo”, a cuma. “¿Wedi tabä wale nö bleaamaö dicoa cule?” a cuma.
44022008	Ya wa̦ juo ja, abinaja ya e cuma. “Bada tä, ¿wedi bei wa jo̦wa?” Abinaja cama a cuu mö feduoma. “Wale nö lä bleaamale, Jesús ya wa̦”, a cuma.
44022009	¿Ö̦jö tawä? Ya bä ca̦i lä juno wei bä lä cuinö tä shi̦i bada ma dalaleno wejei ma cui, wale a̦ lä wayomaö wei, bei a wa̦ ji̦lianomije.
44022010	’Abinaja camiyä ya cuu nomöjöoma —a cuma—. “Bada tä”, ya cuma. “¿Wedinaja ya yai cuaabä?” Inaja ya cuu ja, Bada tänö wale nowa tama. “Wa fa jocädalunö, Damacoteli bä shabonobö jamö a da yafilö. Bäfä nia yai lä shömaö wei tä ja, ö̦jamö lä wa nia yömölamou nomöjöo”, wale nowa tama.
44022011	’Ö̦jö tä shi̦inö, ya mamocu shi fa doblalunö, ya tä möblanomi —Pablo a cuma—. Ö̦jö cudeenö, ya bä ca̦i lä cuono wei bänö, wale fa öbölöfälöjenö, Damaco jamö wale ca̦i co̦blaliyomaje.
44022012	’Ö̦jamö Damacoteli Anania a cuoma. Yai Bada nija ö̦jö a bejedimou dodijioma. Moisesi tä a̦ nofi cadidiboma. Ö̦jamö bä judio bluca lä bälöle bänö, a wa̦fa dodijaö tamaje.
44022013	Ö̦jö a fa waloiquiyonö, camiyä nija a fa icubonö, abinaja wale nowa tayoluma. “U̦asi, Saulo. Mamocu dodijidablou da co̦lu”, wale nowa tayoluma. Inaja a fa cunö, yedu ya mamocu dodijidablou fa co̦lonö, ya dalalema.
44022014	’Abinaja wale nowa taö showadaoma —a cuma—. “Camiyä bämacö nö badabö nija tä lä bufiblamono wei tä Yai Bada lä cuinö, cafä wa yailema, camanö täbä taamaö lä bufii wei wa tä dabä. Cama a nosie yai lä juaö wei a lä cui wa dablabä, a yai lä dodijaö wei a lä cui. Ö̦jö wa wa̦ yai ji̦liabä.
44022015	Bluca bä nija ö̦jö wa wa̦fa nia wäyäö. Wa lä möno wei tä ma cui, wa wa̦ lä ji̦lileno wei tä ma cui, ö̦jö wa wa̦fa nia wäyäö.
44022016	¿Ö̦jö tawä? Bei. A fe da ojomamo. Bada tä nija wa nö bayeli fa nacaonö, wa doblou lä mlai, ö̦jö nija tä da mladamalö”, wale nowa tama —a Pablo cuma.
44022017	Abinaja Pablo a cuu co̦oma. —Jelusale jamö ya waloo co̦o däjä, Yai Bada yafi jamö ya nö bayeli nacao däjä, tä bädaliyoma.
44022018	Wawädowä ya tä fa dalalönö, abinaja wale nowa tama. “Lobe wa fa shu̦luculonö, shomi jamö a da alufälö. Eja, Jelusale jamö wale a̦fa lä wäyäö wei tä a̦ bejedi nia bufiimije”, wale nowa tama.
44022019	’Abinaja ya e cuma. “Bada tä”, ya e cuma. “Camiyä ya lä cuaano wei tä ja, bä bufi jaducublou ja̦too weicätä. Judio bä yododabä yafi bä jamö, afä ya bä nö bleaamaö lä cuaano wei, tä daö waiquiaje. Cafä wa bejedi lä bufii wejei, ya bä fe lä lamabono wei, ya bä lä shämaleno wei, tä daöje.
44022020	Wa wa̦fa lä wäyäno wei a Esteban ma cui, ö̦jö a lä shäleno wejei däjä, ö̦ja ya ca̦i ublao yädäoma. A shäbeje ya wa̦ ca̦i fama. Bä lä ishono wei bä lä cui, camiyä nija bä camishibö fa jilamoicunö, ya bä nowamama”, ya e cuma.
44022021	’Ö̦jö ma cui, abinaja Bada tänö wale nowa tama. “A da alufälö. Blajai jamö bäfä nia shömaö, judio bä lä mlai bä nija”, wale nowa tama —Pablo a cuma.
44022022	¿Ö̦jö tawä? Pablo nija dodijidawä bä yömöca jaba ma daono wei ma cui, bä judio lä mlai bä a̦fa jayumaö ja, bä a̦ nacläaö co̦oma. —¡A da shälöje! Miji a demi cuobä ami —bä cuma.
44022023	Bä a̦ i̦cali falanö, cama bä camishibö shi jaliwä ya̦wedoablalamamoma. Coshi coshi bä ma cui, bä bluca shäyäjamaje. Inaja bä cuaaö showao däjä,
44022024	sodado bada a lä cui, cama ebä nija a wa̦ fama. Cama bä lä cule jamö, Pablo a lucämaö bufima. Judio bänö a shäö shi jalimomaje yalo, bada a lä cui a bufi wedinajamoma. Ö̦jö cudeenö, Pablo a wa̦ nö nia wäamaö fe fa yadionö, a si yowamaö bufima.
44022025	Ö̦jö ma cui, Pablo a o̦cabou waiquilajenö, sodado 100 bä ca̦i lä cule a ublao yädäo däjä, a wa̦ Pablo fama. Abinaja a cuma. —Lomateli bänö wale nofi la tabou wejei ya ma cui, bada bänö wale dobloimi jömaö ma mlajei ma cui, ¿wamale si nia li yowaö?
44022026	Inaja a fa cunö, sodado 100 bä ca̦i lä culenö, Pablo a wa̦ fa ji̦lilänö, bada e nija a wa̦ wäyäö showadaoma. —Wa tä nia lä taö wei tä ja, a da moyaweicu —a cuma—. Lomateli bänö a nofi lä tabou wejei, a jo̦wa.
44022027	Ö̦jö cudeenö, sodado bada a lä cui a fa icuicunö, Pablo nija a wa̦ fama. —A wa̦ da cadidibo. Lomateli bänö ¿cafä wa nofi tabouje? —Awei. Ö̦jöteli ya —Pablo a cuma.
44022028	Sodado abinaja a bada cuu mö feduoma. —Shädayai. Cama bä nija ya co̦caobä, blada bluca ya bä jöböquema —a cuma. Abinaja Pablo a cuu nomöjöoma. —Ö̦jö ma cui, camiyä Lomateli bä nija ya oshe cublaliyoma cudeenö, Lomateli ya showadawä —Pablo a cuma.
44022029	Ö̦jö cudeenö, Pablo a wa̦ wäamabeje a si nia lä yowano wejei, bä jäwäjäblaliyoma. Sodado bada a ma cui, Pablo a wa̦ ja, a quilia majölaliyoma. Lomateli bänö a nofi lä tabou wejei a ma cui, a o̦cablamaö dicooma cudeenö, a quilima.
44022030	Sodado bä nija a bada lä läono wei a lä cuinö, Pablo a cushäblamalema. Ö̦jö tä fena ja, judio bä nia wa̦lii fa shalilionö, bada bä yododamaö bufima. Nofi bäyäalewä blowäjäwä bä ma cui, judio bada bä ma cui, ö̦jö bä yododoo waiquio däjä, Pablo a fa nacamalönö, a mötalömabalema.
44023001	Pablonö judio bada bä möö fa shalilionö, abinaja bä nowa tama. —Iba wamacö. Yai Bada nija showadi ya dodijidawä lä cuaano weinaja, ya cuaaö showaa lä cule.
44023002	Inaja Pablo a cuu ja, bä ublaa lä ajedele bä nija, nofi bäyäalewä Anania a badanö, bei caficö shäamaö bufima.
44023003	Ö̦jö nija Pablo a wa̦ jushuo ca̦i faö showadaoma. —¡Yai Bada tänö cafä wa shäö nomöjöo weicätä! Jole jole wa li mömou liyäjäwä bäwä. Moisesi wa tä a̦ nofi jaducubolanö, wale jömabä wa ma cui, bei wale li shämaö dicoa cule. Moisesinö ö̦jö tä taö wasöö malä cui —a Pablo cuma.
44023004	Bä ublaa lä ajedele bä a̦ fama. —Yai Bada tänö nofi bäyäalewä a bada ma tamabole ma cui, ¿ö̦jö nija bei wa wa̦ li lafujou?
44023005	Abinaja Pablo a cuu nomöjöoma. —Iba wamacö. “Fei nofi bäyäalewä bada a”, ya bufi cunomi. Abinaja tä a̦ oni malä cuu wei, Cafä wamacö nija a bada lä läo wei, wama a wa̦fa nia taimi. ’¿Ö̦jö tawä? —a Pablo cuma.
44023006	Bä lä yododano wei ai bä lä cui, Yai Bada etä yafi jamö bä bada lä läo wei bä saduseo cuoma. Ai bä bada faliseo cuo mö feduoma. Pablonö ö̦jö bä bluca loo coyocoa fa dalalönö, faliseo bä nija a nofi nia fa bäyäamamonö, a wa̦ i̦cali fama. —Iba wamacö. Camiyä, faliseo cä ya. Iba bada bä ma cui, faliseo cäbä. Faliseo ya waiquiwä cudeenö, bä lä nomaö wei bä lä cui, bä nia demi jocädou lä co̦o wei tä ja ya bufi shalilia. Ö̦jö tä ja ya mölaö yalo, eja wale tabou lä culajei, wale nia dobloimi fa jömajenö —a cuma.
44023007	Inaja Pablo a cuma yalo, faliseo bä sho, saduseo bä sho bä a̦fa bluca lafumayoma. Bä bufi bluca shedequeblaliyoma.
44023008	Saduseo bänö, nomawä bä demi nia jocädou lä co̦o wei, tä a̦ bejedi bufii malä mlajei. Yai Bada a̦jele etäbä lä culadi bä ma cui, yai ai täbä lä cublai bä ma cui, bä a̦fa cuami taö jödödöweje. Ö̦jö ma cui, faliseo bänö ö̦jö bä a̦fa bluca cua taöje.
44023009	Ö̦jö däjä, saduseo bä ma cui, faliseo bä ma cui, bä a̦fa lafujayou nacläaö fa showadaonö, faliseo ai bä ubladaliyoma, Moisesi tä a̦ ja bä showadi lä damaö wejei bä lä cui. Pablo a nofi bäyäaöje ja, abinaja bä cuma. —Ei Pablo a doblou lä mlai yama etä daimi. Cama nija a wa̦ jo̦wa faö lä ja̦toono wei, Yai Bada etä a̦ a̦jele wawäa ja̦tolayoma. Cuwi, ai etä a̦ yai faö ja̦tooma fa cui. Ö̦jö yai tabä malä cublai —bä cuma.
44023010	Ö̦jö däjä, bä a̦ nö fa quilianö, sodado bada a lä cuinö Pablo a nofi jalujuboma. “A cacalaleije daanö”, a nofi fa tabonö, cama ebä shömöquema. —Bei, bei, bei. Ö̦jö bä nija wama a jucäa fe fa yadilönö, yafi jamö a lucäa da cömalöje —bä nowa tama.
44023011	Tä fa dödölönö, Pablo nija Bada tä Jesucristo a fa bädalunö, a ubladaliyoma. Abinaja a cuma. —A bufi da lojodoicu. Jelusale jamö wale a̦fa wäyäö lä cuaano weinaja, Loma jamö ma cui, ö̦jamö wale a̦fa wäyäö nomöjöobä, ö̦jö wa —a cuma.
44023012	Tä mö jaluu co̦o däjä, Pablo a shäbeje judio bä a̦ wayoma. A nia shäö fa showadaojenö, Yai Bada ma cui nija bä a̦ nö wäa cadidiquema. Abinaja bä cuma. —Pablo yama a shäö showao mlao däjä, yamacö nia iyaö co̦daaimi. Yamacö amishi nia ca̦i co̦omi—bä cuma.
44023013	Pablo a shäbeje bä a̦ nö lä wäono wei bä blucaoma. 40 tä nojablamalemaje.
44023014	Nofi bäyäalewä blowäjäwä bä ma cui nija, judio bada bä ma cui nija, ö̦jö bä nija bä fa icuicunö, abinaja bä nowa tamaje. —Pablo yama a nia shäö. Yama a shäö showao mlao däjä, nii moli ma cui yama a nia wabaö bädaomi. Yai Bada nija yamacö a̦ nö wäa waiquiquema.
44023015	¿Ö̦jö tawä? Fei däjä sodado bada a nija wamacö a̦ nia faö. Ö̦jö nija ai wama bä fa shömölönö, judio bada wama bä wa̦no tayolubä. Jai Pablo dodijidawä wama a wa̦lii co̦obä, a shömamaö da bufije. Yama a nofi nia lämaö. A ajedou showao mlao däjä, yama a nia shäö showadao —bä cuma.
44023016	¿Ö̦jö tawä? Pablo bä fecamabö enö, bä a̦fa lämou fa ji̦lilänö, sodado bä yafibö jamö a fa lucälönö, Pablo a yömölalema.
44023017	Ö̦jö däjä, sodado 100 bä cai̦ lä cule ai a fa nacalänö, abinaja Pablo a cuma. —Afä bada a nija, ei fecamayä a da lululäfälö, a wa̦ nö wäobä —a cuma.
44023018	Sodado bada a nija, Pablo bä fecamabö e ca̦i aa fa showadalunö, abinaja e cuyoluma. —Cafä nija Pablonö ei wale ca̦i shömaö lä cufe, wa fe lä labole a lä cuinö. Cafä nija a nö wäobä, a bälamaö bufima —a cuma.
44023019	Sodado bada anö fiya a fa öbölönö, cäcöbö fa bayäqueicunö, a wa̦lima. —¿Wedinaja bei wa nia cuu cufawä? —a cuma.
44023020	Abinaja a fiya cuma. —Cafä nija judio bä a̦ fayolubä, bä a̦ wayoma. Bada bä yododoobä jamö, Pablo a nia jo̦wa bälamaö bufiije. Jai dodijidawä a wa̦lii co̦obeje, bä a̦ dodijidawä nia ma faö wei ma cui,
44023021	bä nosie jua dijä. Bluca bänö a nofi lämaö waiquiweje. 40 tä jayublamaöje. Pablo a shäbeje, Yai Bada nija bä a̦ nö wäa waiquiquema. A shäö showao mlaoje däjä, bä nia jo̦wa iyaimi. Bä nia ca̦i amishi co̦omi. ¿Ö̦jö tawä? A shäbeje, bä läa waiquia lä cule. Cafä wa wa̦ nö shino dabou lä culajei —a fiya cuma.
44023022	Ö̦jö däjä, sodado bada anö fiya a wa̦ fa wasölönö, a shömöa co̦lema. Abinaja a cuma. —Camiyä wale lä moyawämalufe, moli a ma cui nija tä a̦ wäaö fe balojoo dijä —a cuma.
44023023	Ö̦jö däjä, sodado bada a lä cuinö, sodado 100 bä ca̦i lä cule, bolacabö cäcöbö nacalema. Abinaja cäcöbö nowa tama. —200 wafä bä ca̦i sodado jubä, bä ca̦i shu̦lucobö da showadao. Tä mö didi sublablou däjä, wafä bä nia ca̦i alayou. Cabayo bä jamö bä befi ca̦i lä läläaö wei, 70 bä ca̦i. Namo bä ca̦i juu mö feduobeje, 200 bä ca̦i. Sesalea jamö wafä bä ca̦i jubä.
44023024	Pablo a befi ca̦i läläaö mö feduobä, wafä ebä cabayo däaö mö feduo showaobä. Bada tä Feli nija dodijidawä wafä a bälabä —bada anö cäcöbö nowa tama.
44023025	Ö̦jö däjä, Feli nija si jöböaböbä, si oniblalema. Abinaja tä a̦ oni cuma.
44023026	Camiyä Claudio Lisia cä ya. Cafä Feli bada wa nija ya si oniblaö, wa bada bälöa lä dodijile wa nija. ¿Dodijidawä wa cua culawä?
44023027	Cafä nija ei ya lä shömale, judio bänö a fa juwälöjenö a mini shälemaje. “Ö̦jö Lomateli bänö a nofi lä tabou wejei a”, ya bä cuu fa ji̦lilänö, sodado ya bä ca̦i lobe läläaö fa showaonö, yama a jucälema.
44023028	Judio bada bä lä yododaö wei bä nija ya bälaquema, a jo̦wa doblono lä mlai, ya tä a̦ ji̦liabä.
44023029	Ö̦jö ma cui etä cuonomi. Judio bä nö badabö tä a̦ ja, a jo̦wa doblono lä mlai, tä a̦fa shino wayoaö bädaomaje. A shämobä etä cuonomi. Täbä fe lä lamaö wejei yafi jamö a fe laobä tä ma cui, etä ca̦i cuonomi.
44023030	Ö̦jö däjä, a shäbeje a nofi jo̦wa lä lämaö wejei ya tä a̦ fa ji̦lilänö, cafä nija ya shömöa showadalei lä cufe. A wa̦fa lä wäyäö wejei bä ma cui, cafä nija bä a̦ nö wäo shaliliobä, ya bä ca̦i shömölei lä cufe. Einaja bei tä a̦ oni cuma.
44023031	Ö̦jö cudeenö, sodado bänö Pablo a fa nacaläfälöjenö, Adibadi jamö a bälaa fe jaluquemaje, bä nowa lä tano weinaja showawä.
44023032	Ö̦jö tä fena ja, Jelusale jamö sodado bä balöa co̦layofälöma, cama bä lä cule jamö. Bä balöa fa co̦lunö, cabayo bä jamö bä befi ca̦i lä läläaö wei bänö, Pablo a ca̦i blajaö co̦ofälömaje.
44023033	Sesalea jamö bä fa waloicunö, bada tä nija oni si jöböa fa balöcöjenö, Pablo a ca̦i icua nomöjöquemaje.
44023034	Bada tänö tä a̦ oni fa doanö, Pablo a wa̦lima. —Cafä ¿wedi jamö bei wa oshe cuoma? —Silisia tä ulifi jamö ya cuoma —Pablo bei a cuma. Ö̦jö däjä,
44023035	abinaja Pablo a nowa tama. —Wa wa̦fa lä wäyäö wejei bä waloo däjä, eja bämacö bluca culanö, bäfä a̦ nia shino yai ji̦liaö —a cuma. Inaja a fa cunö, Elodenö a yafi bada lä tablaleno wei jamö, Pablo a fe lamaquema. A docuu mlaobä, sodado bä lämaquema.
44024001	Bei. 5 tä mö didi fa cublalunö, nofi bäyäalewä Anania a bada waloquema. Judio bada bä ca̦i. Dedulo a ca̦i waloquema, Pablo a wa̦fa wäyäbeje jamö bä a̦ nia lä bayeliblano wei. Ö̦jö däjä a wa̦fa dobloimi wäyäbeje, bada tä Feli nija bä a̦ fama.
44024002	Dedulo a wa̦ famaö fa bufinö, Pablo a wa̦fa wäyäö cadidiobä a wa̦ falayoma. Bada nija abinaja a cuma. —Cafä Feli wa bada läa yalo, yamacö bälöa yanöcöa dodijia. Cafa bada wanö judio yamalecö bluca bayelibou cudeenö, dodijidawä yamacö cua majöa lä cule.
44024003	Ö̦jö cudeenö, yamacö lä bälöblai yamacö bufi doblalou lä cudi.
44024004	¿Ö̦jö tawä? Bäfä yabäcaö bufiimi yalo, ya wa̦ nia dedeimi. Ya wa̦ ononowä lä faö wei, dodijidawä wale a̦ da ji̦lilä.
44024005	’Fei Pablo a lä cuinö, bä lä yabäcaö wei yama a daö waiquiwä. Judio bluca bä lä bälöblai bä nijamö ma cui, fei a wa̦nö bä bluca shifilimou talei. Nasaleteli Jesús ebä nija, fei a bada lä läle a.
44024006	Yai Bada etä yafi shamiamabä jamö, yama a juwälema. Inaja bä lä cuaaö wei, Moisesinö bä tamaö lä bufii wei yama a mini taö showadaoma ma cui,
44024007	sodado bä nija Lisia a bada lä lälenö, a nowamaö fa dicoonö, a jucäa lälema.
44024008	Cafänö yamalecö a̦ yai ji̦liabä, yamalecö shömölema. ¿Ö̦jö tawä? Cafä ma cuinö Pablo a da wa̦li, yamalecö a̦ bejedio nowa möbä, ö̦jö lä —Dedulo a cuma.
44024009	Pablo a wa̦fa wäyäö däjä, judio bä a̦ faö nocamou mö feduoma.
44024010	Bada tänö bei imicönö Pablo a wa̦ famaö fa bufinö, a nofi bäyäobä a wa̦ juoma. —Judio yamacö nija wa nö bada läo dedewä lä waiquii, ya tä daö. Yamalecö lä jömaö wei wa. Ö̦jö ya tä daö yalo, cafä nija bufi doblalanö ya nofi bäyäo lä cule.
44024011	Yai Bada nija ya nö bayeli nacaobä, Jelusale jamö weyajada ja ya waloquei cublelei. Wa bä wa̦lii ja, wale nia bejedi dablaö. Ö̦jamö ya lä waloqueno wei däjä, 12 tä mö didi cubloimi showawä.
44024012	Wale a̦ lafujou dablanomije. Yai Bada yafi jamö ma cui, judio bä yododabä yafi bä jamö ma cui, shabono jamö ma cui, ya bä shifiliwä ca̦i tamabou mlai ja, mamicai ya cuoma.
44024013	Yale a̦fa lä wäyälajei bä bejedimoimi waiquiwä. Ya nofi jo̦wa lä jushuaö wei, cafä nija tä nö dablamabimi waiquiweje.
44024014	’Ö̦jö ma cui fei däjä cafä nija ya wa̦ nö wäo cadidia lä cule —Pablo a cuma. —Jesucristo a wa̦ lä juamou wei etä a̦fa jole ma taö wejei ma cui, ö̦jö ya tä a̦ bejedi bufibou. ¿Ö̦jö tawä? Ö̦jö ya tä a̦ bejedi bufibolanö, Yai Bada nija ya nö bayeli nacao, camiyä yamacö nö badabönö a lä bufiblano wejei a showawä lä cui nija. Moisesinö tä a̦ bluca lä oniblaleno wei tä a̦ ma cui, Yai Bada a wa̦no wäyälewä bänö tä a̦ onia mö lä fedublaleno wejei tä a̦ ca̦i bluca ma cui, ya tä a̦ bejedi bluca bufii a lä cule.
44024015	’Yai Bada ya nofi mölabou. Bä lä dodijaö wei bä ma cui, bä doblou lä mlai bä ma cui, bä nia bluca demi jocädou lä co̦o wei tä ja, showadi ya mölaö. Fei bä lä ublale bä ma cuinö, ö̦jö tä a̦ ca̦i tabou mö feduaje.
44024016	Ö̦jö cudeenö, Yai Bada tä ma cui nija, yanowamö täbä ma cui nija, ya dodijidawä cuobä ya cadidou fe yadio.
44024017	’Bei —a cuu co̦oma—. Shomi täbä ulifibö jamö ya juu nö fa dedelönö, iba judio bä mö feduwä lä cui ya bä bayeliblabä ya co̦a co̦layoma. Bä lä jo̦li wei ya bä dobäbä, ya bä ca̦i blada waloquema. Yai Bada ya dobäbä, ya bä ca̦i tabou mö feduoma.
44024018	Ö̦jö ya tä taö ja, Yai Bada etä yafi jamö wale dalalemaje. Yai Bada nija dodijidawä ya cuobä ya fa tablamolunö, wale dalalemaje. Ai bä toujonomi. Bä a̦ fanomi. ’Inaja bä cuaano ma mlai ma cui, ö̦jö däjä Asia jamö ai bä lä bälöle bä judio waloquema.
44024019	Ö̦jö bä lä cui, eja bä ublaa yädäo fa cunoja, tä nö doblaobö wei. Camiyä nija tä nowa tabouje ja, cafä nija bä a̦ faö shalilio showadao fa cunoja, ö̦jö tä nö shino doblaobö wei.
44024020	Ö̦jö ma cui, fei bä lä ublale cama bä a̦ ca̦i faö dao. Bada bä nija ya nofi lä bäyäono wei däjä, wale dobloimi lä dablano wejei tä a̦ wäabeje.
44024021	Cama bänö wale ublaa lä möamoblamaleno wejei däjä, moli ya lä cuno wei tä a̦ ja, bä jushudaliyoma. Abinaja ya cuma. “Bä lä nomablou wei bä nia demi jocädou lä co̦o wei tä ja, showadi ya mölaö yalo, wale dobloimi jömaöje.” Einaja ya cuma. Ö̦jö tä a̦ lä cui ja, bä jushudaliyoma —Pablo a cuma.
44024022	Ö̦jö ma cui, Feli a lä cuinö, Jesucristo a wa̦ lä juamou wei etä a̦ ji̦libou fa waiquionö, bä a̦ bluca wasölema. —Inaja lä waiquiwä, —a cuma—. Eja Lisia ya nö nia dabou, sodado bä nija a bada lä läle. Ö̦jö a bada waloo däjä, ö̦jö ya wa̦ ji̦lia fa balölönö, ya wa̦ faö cadidio weicätä —a cuma.
44024023	Ö̦jö däjä, Pablo a docuu mlaobä, sodado 100 bä ca̦i lä cuono wei a nija a wa̦ fama. —A da moyaweicu —a cuma—. Ö̦jö ma cui, ajede jamö wa nia juadalamaö. Cama nofi ebänö a bayeliblabeje a fe walooje däjä, wa wa̦ nia läomi —a cuma.
44024024	Tä fe weyadou däjä, Feli a lä cuinö, bä suwäbö Dusila e ca̦i waloquema. Ö̦jö a suwä lä cui, judioteliyoma a cuoma. Felinö Pablo a wa̦ ji̦liaö bufi fa doblaonö a nacamalema. Jesucristo a nofi lä mölabou wejei tä a̦ wäyäö ja, a yömöca daoma.
44024025	Täbä lä bejedimou wei tä a̦ ma cui, täbä bufi lä wasöo wei tä a̦ ma cui, Yai Bada tänö täbä nia obi lä jömaö wei tä a̦ ma cui, Pablonö ö̦jö tä a̦ bluca wawämaö ja, a wa̦ lojodoama. Feli a quilima. —Inaja lä waiquiwä —a cuma—. Fei däjä a co̦jamö da balöo. Obi, ya yabäcoimi ja, bäfä nacamaö co̦o weicätä —a cuma.
44024026	Abinaja Feli a bufi ca̦i cuma. “Pablo ya jujeblabä, camiyä nija blada bä a̦fa wäyäö ja̦too weicätä”, a bufi fa cunö, showadi a nacadima, cäcöbö a̦ wayobä.
44024027	Ö̦jö ma cui, lasha bolacabö cäcöbö fa falönö, shomi jamö bada bänö Feli a shömöa fa nomöjölöjenö, ö̦jamö Bo̦sio Fedo a lämabou nomöjöomaje. ¿Ö̦jö tawä? Shomi jamö Feli a juu lä bufiole däjä, judio bä bufi nia fa doblamabonö, täbä fe lä lamaö wejei yafi jamö Pablo a daa showadaquefälöma.
44025001	Sesalea jamö Fedo a bada läo nomöjöobä a fa waloicunö, 3 tä mö didi fa cublalunö, Jelusale jamö a alayofälöma.
44025002	Ö̦jamö, nofi bäyäalewä blowäjäwä bä ma cuinö, judio bada bä ma cuinö, cama nija Pablo a wa̦fa jole wäyämaje. Bä a̦ fe blacäjoma,
44025003	Fedo nija bä bayeliblamobä. Jelusale jamö Pablo a shömaö bufimaje. A juimaö däjä a nofi nia fa lämajenö, a nia shäö showadaomaje.
44025004	Abinaja Fedo a cuma. —Sesalea jamö Pablo a fe labodayouje. Camiyä ma cui ö̦jamö ya nia juu jaödaofälöö.
44025005	¿Ö̦jö tawä? —a cuma—. Camiyä nija bada wamacö nocao showadaobä. Ö̦jamö cama sho bämacö bluca cuobä jamö, a doblou lä mlaono wei wama tä a̦fa wäyäbä —Fedo a cuma.
44025006	Ö̦jö bä nija a nö fa dedejedalunö, jai 8, cuwi jai 10 a fe didi fa cublalunö, Sesalea jamö a aa co̦layofälöma. Ö̦jö tä fena ja, bada bänö täbä showadi lä jömaö wejei jamö, a döcäquema. Ö̦jö däjä, Pablo a nacamaö bufima.
44025007	Ö̦jamö Pablo a fa waloicunö, Jelusaleteli bä judio lä cuinö a wa̦fa nia fa tajenö, bä ublaa fe fa̦yoblaliyoma, ö̦jamö bä lä nocaono wei bä lä cuinö. A wa̦fa dobloimi fe balojowä ma wäyäno wejei ma cui, a doblono lä mlai, ö̦jö bada a lä cui nija etä dablamaö doblonomije.
44025008	Pablo a nofi bäyäo ja, abinaja a cuma. —Judio yamacönö yama tä a̦ lä tabou wei, ya tä a̦ nö waiblanomi. Yai Bada ya yafi nö ca̦i waiblanomi. Lomateli Sesa a bada ma cui, ya wa̦fa ca̦i wayoanomi. Wale a̦fa lä wäyäfajei, ya tä daimi —a Pablo cuma.
44025009	Ö̦jö ma cui, Fedonö judio bä bufi doblamabou bufi fa doblaonö, abinaja a cuma. —Jelusale jamö ¿wa juu ojodaa cule? Ö̦jamö camiyänö ya bä a̦ bluca fa ji̦lilänö ya bä a̦ bejedi möbä —a cuma ma cui,
44025010	Pablo a wa̦ lämoma. —Mlaicätä. Wa bä dobloimi jömabä, Lomateli Sesa a bada lä cuinö, eja wa li tamabou waiquia lä cule. Judio bä nija ya doblou lä mlaono wei tä cuami waiquiwä. Wa tä daö malä waiquile.
44025011	Ya doblou mlao fa cunoja, ya shämobä ya tä tabou fa cunoja, ya noshi nö umlaobö mlai. Ö̦jö ma cui wale a̦fa lä wäyäö wejei bä bejedimi ja, cama bä nija ya nia jöböamoimi. Sesa a bada lä cui nija wale da shömölö, ö̦jö lä. Ö̦jönö wale a̦ yai shino ji̦liabä —a Pablo cuma.
44025012	Ö̦jö däjä, Fedonö bä bada lä yädämabono wei bä sho, bä a̦ wayou fa balöonö, abinaja Pablo a nowa tama. —Ja̦o. Sesa nijamö wa jo̦wa juu bufi doblao waiquiwä. Ö̦jö nijamö wa jubä, ö̦jö lä.
44025013	Tä nö fa dedeblalunö, Sesalea jamö Fedo a bada läo dude yalo, bada tä Acliba sho, bä suwäbö Belenise sho, a fe waloböma.
44025014	Ö̦jö nija cäcöbö fa yanöcöicunö, Fedonö bada tä yömölama. Pablo a wa̦fa dobloimi lä wäyäno wejei tä a̦ bluca wäyäma. Abinaja a cuma. —Bada tä Felinö a fe lao lä daqueno wei, eja a showaa lä cule.
44025015	Jelusale jamö ya lä cuono wei däjä, nofi bäyäalewä bä blowäjäwä ma cuinö, judio bä bada ma cuinö, ö̦jö bänö a wa̦fa wäyämaje. Ya dobloimi jömabä bä a̦ fama, ya nö bleaamabä.
44025016	Ya wa̦ juo ja, abinaja ya bä nowa tama. “Inaja Lomateli yamacö cuaaö daomi. A wa̦fa lä tamou wei sho, a wa̦fa lä taö wejei bä sho, bä a̦ bluca ji̦liayou showao mlao däjä, yama bä nö bleaamaimi. A wa̦fa lä taö wejei ya bä a̦ fa ji̦lilänö, a nofi lä bäyäo wei ya wa̦ ca̦i ji̦lia mö fa fedulänö, ya wa̦ shino faö cadidiobä”, ya bä nowa tama.
44025017	’Ö̦jö cudeenö, eja bä bluca lä waloqueno wei däjä, ya yanöcöonomi —a cuma—. Ö̦jö tä fena ja showawä, bada bämacönö bäma täbä showadi lä jömaö wei jamö ya fa döcäicunö, Pablo ya nacamaö bufima.
44025018	A wa̦fa lä tano wejei bä fa ublaicunö, ö̦jö bä a̦nö ya bufi wedinajamoma. “A wa̦fa yai dobloimi tabeje daanö”, ya bufi ma cuno wei ma cui,
44025019	cama judio bä nö badabö tä a̦ ja bä bäyäblayou buoma. Judio a wa̦fa Jesús lä cule a wa̦fa wayoaöje ja, bä a̦fa ca̦i tayoma. Ö̦jö a jo̦wa ma nomalayono wei ma cui, Pablonö a wa̦fa demi jocädou tama.
44025020	’Ya tä bejedi yai dablabä tä cuo fa mlacunö, ya bufi wedinajamolayoma. Pablo ya wa̦lima. “Jelusale jamö wa bejedi yai dablamobä, ¿wa juu ojodaa cule?”, ya nowa tama ma cui,
44025021	eja a cua showalanö, bada tä Sesa nija a wa̦ ji̦limamou bufi doblaoma. Ö̦jö cudeenö, Sesa nija ya bälaö showao mlao däjä, eja a fe labou showaobeje, sodado ya bä nosiemama —Fedo a cuma.
44025022	Fedo nija abinaja bada tä Acliba a cuma. —Camiyänö ma cui, ö̦jö ya wa̦ ji̦liaö bufi doblao mö fedua lä cule. —Jao̦. Fena ja wa wa̦ ji̦liaö wä —Fedonö a nowa tama.
44025023	Ö̦jö cudeenö, ö̦jö tä fena ja, bada bä yododabä jamö Acliba, Belenise sho cäcöbö waloquema. Täbä nofi doamobä, showadi täbä bada yafii lä culenaja, cäcöbö yafia culayoma. Sodado bä nija bä bada lä läblai bä ma cui, ö̦jamö bä bada lä cule bä ma cui, ö̦jö bä ca̦i bluca fabölayoma. Ö̦jö däjä Fedo a wa̦ fa fanö, Pablo a icumaquemaje.
44025024	Fedo a wa̦ falayoma. —Bada tä Acliba. Cafä bluca wamacö lä cule. Fei wama a dablaö lä cule. Judio bluca bä lä bälöblai bänö camiyä nija a shämaö lä bufino wejei a. Jelusale jamö ma cui, eja ma cui, a nomabä bä a̦ shi bluca dolayoma.
44025025	Ö̦jö ma cui, ya ma wa̦lino wei ma cui, a shämobä ya etä dablanomi. Lomateli bada a yai lä cui nija a wa̦ ji̦limamobä a wa̦ fama yalo, ö̦jamö ya shömabä ya bufi shaliliblaliyoma.
44025026	Ö̦jö ma cui, bada nija ya si oniblabä tä cuami. Pablo ya wa̦fa wäyäbä ya tä taboimi. Ya tä taboimi cudeenö, cafä wamacö nija ya icuamaö lä cule, cafä wamacönö wama a wa̦ ji̦liabä. Acliba, cafänö wa wa̦ yai ji̦liabä, bada wa lä cuinö. Bäma a wa̦ fa ji̦lianö, Lomateli bada tä Sesa nija ya ca̦i oni shömabä.
44025027	Ya fe lä labole a doblou lä mlaono wei ya etä oni shömaö mlalanö, bada nija ya shömaö dicoo ja, tä nö doblobimi —a cuma.
44026001	Ö̦jö däjä, Pablo nija abinaja bada tä Acliba a cuma. —Bei. Cafä wa wa̦ fabä. Inaja bada tä fa cunö, Pablo a nofi bäyäo ja a fa ubladalunö, imicö cudaliyoma.
44026002	—Bei. Bada tä Acliba. Judio bänö wale a̦fa bluca lä wäyäö wejei tä ja, cafä nija ya wa̦ nia fei däjä wawädoo. Ya nofi bäyäobä, cafä wa yai lä cui nija ya wa̦ faö bufi doblaa lä cule,
44026003	judio showadi yamacö lä cuaaö wei, cafänö wa tä yai daö cudeenö. Showadi yamacö a̦ lä läablalou wei wa tä ca̦i daö. Ö̦jö cudeenö dodijidawä wale a̦ da ji̦lilä.
44026004	’¿Ö̦jö tawä? —Pablo a cuma—. Iba tä ulifi jamö ma cui, Jelusale jamö ma cui, judio bä sho yamacö bluca fa yawälönö, ya showadi lä cuaano wei judio bluca bänö tä daöje.
44026005	Faliseo bä nija ya yädäblaliyoma, judio yamacö nö badabö tä a̦ nofi lä yaibolajei bä bada lä cui nija. Yai Bada nija bä cadidou bufi lä doblao weinaja, ya cuaaö mö lä feduo wei, tä ca̦i daöje. Yedu ja ma cui, tä daö showaomaje. Bä a̦ faö ojode ja, wale a̦fa nia bejedi taöje.
44026006	Camiyä yamacö nö badabö nija, Yai Bada tä a̦ nö wäo lä balöono wei ya tä a̦ nofi mölabou yalo, wale a̦fa dobloimi wäyäöje. Ö̦jö tä nowa ja cafä nija wale o̦cama ublamabou lä culajei.
44026007	’Yai Bada a wa̦ nö wäo lä balöono wei, yama tä a̦ nofi mölabou —a cuma—. Jacobo bä ijilubö 12 yama ecö nodiwä yamacö lä cuinö, yama tä a̦ nofi mölabolanö, didi däjä ma cui, jalu däjä ma cui, yamacö nö bayeli malä nacaodii wei. Ö̦jö ya tä a̦ nofi mölabou yalo, fei bä judio showawä lä cuinö wale a̦fa dobloimi wäyäöje. ¿Ö̦jö tawä, Bada tä?
44026008	¡Ya tä a̦ nofi mölabobä lä! ’Judio wamacö. ¿Wedi tä tabä cafä wamacö ma cuinö, Yai Bada tänö bä demi jocädamaö lä co̦o wei, wama tä a̦ bejedi nia bufiimi majöwä dicoo?
44026009	’Camiyä ma cui, Nasaleteli Jesús ya wa̦ ji̦liaö nofi fa wa̦libonö, ya bufi jaba lämou dodijioma —a cuma—. Ya lämobä ya bufi fa shalilionö, bluca ya shomiablaloma.
44026010	Jelusale jamö cama ya ebä nö bleaamama. Nofi bäyäalewä blowäjäwä bä lä cuinö tä tamaö fa bufijenö, täbä fe lä lamaö wejei yafi jamö, Yai Bada bluca ya ebä fe lamaboma. Ö̦jö bädawä mlai, bä lä shäblamano wejei bä nija, ya wa̦ ca̦i yädäo dicooma.
44026011	Judio bä yododabä yafi bä jamö, bluca ya bä nö bleaamaö cuaama. Jesucristo a nofi lä mölabono wejei ya tä joyamaö bufii ja, ya wa̦ fe blacäjoma. Ya jushuo fa dodijionö, shomiteli bä shabonobö jamö ma cui, ya bä nö blajawä bleaamaö cuaaö fe yadioma —Pablo a cuma.
44026012	Pablo a wa̦ faö showai ja, abinaja a cuma. —Inaja tä fa cuonö, nofi bäyäalewä blowäjäwä bä lä cuinö wale fa shömölöjenö, ö̦jö bä a̦nö, Damaco jamö ya alayoma.
44026013	Ya jufälöö däjä, motoca a yo̦loloblaliyoma. ¿Ö̦jö tawä, bada tä? Ö̦jö däjä, camiyä ya ma cui nija, ya bä ca̦i lä juno wei bä ma cui nija, fedu jamö culanö tä shi̦i fa bädalunö, tä shi̦i bada wacacadalioma. ¿Ö̦jö tawä? Motoca a mömou shi̦i dowäjäwä ma cui, ö̦jö tä shi̦i mömou yai dowäjäo fe balojooma.
44026014	Yamacö bluca fa wäcäcälalunö, yamacö jilao däjä, judio yamacö caficö a̦ ja ya wa̦ ji̦lilema. Abinaja a cuma. “Saulo, Saulo. ¿Wedi tä tabä wale nö li bleaamaö dicoa cule? Camiyä nija wa ishou dicoo ja, cafä wa nia famii ayao”, wale nowa tama.
44026015	’Abinaja ya cuma. “Bada tä. ¿Wedi bei wa jo̦wa?” ya cuma. Ö̦jö däjä, Bada a wa̦ juoma. “Jesús cä ya, wale nö lä bleaamale.
44026016	A da ublaicu. Bäfä shömabä, cafä nija ya dablamou lä cule. Wale a̦ juabä bäfä yailema, wale a̦fa wäyäö cuaabä. Fei däjä ya lä dablamole ma cui, cafä nija ya nia obi lä dablamou wei ma cui, ö̦jö wa tä a̦ bluca wäyäbä.
44026017	Judio bä nija bäfä nowamaö wä. Shomi jamö bäfä nia lä shömaö wei jamö ma cui, ö̦jö bä ma cui nija bäfä nowamaö showao wä, judio bä lä mlai bä nija.
44026018	Wa bä bufi möblamabä bäfä nia shömaö, bä mö jamoliblobä. Tä mö lä didi wei jamö bä ma cule ma cui, tä shi̦i lä wacacai jamö bä mö shino yaiblou nomöjöobä. Fecula bada tänö bä ma lojodobou däjä, ö̦jö tä fa dacöjenö, camiyä Yai Bada nija bä mö cublou nomöjöobä. Bä doblou lä mlai tä bluca ma cule, tä nowa mladobä. Camiyä wale nofi lä mölabou wejei tänö, iba bä lä yaile bä nija bä yädäblobä”, camiyä nija Bada tä cuma. ¿Ö̦jö tawä? —Pablo a cuma.
44026019	Pablo a wa̦ faö showaoma. —Bada tä, Acliba. Ö̦jö cudeenö fedu jamö culanö, camiyä nija Jesús a lä bädaleyoluno wei ya wa̦ fa ji̦lilänö, ya wa̦ jua showadalema.
44026020	Damacoteli ya bä yömölaö balöoma. Ö̦jö däjä Jelusale jamö ya bä yömölaö nomöjöoma. Ö̦jö däjä, Judea jamö bä lä bälöblai bä nija ya tä a̦ wäyäö fa cuaanö, judio bä lä mlai ya bä ca̦i yömölaö majöoma. Abinaja ya bä nowa tama. “Wa̦lidiwä tä ja wamacö bufi fa lädalunö, Yai Bada nijamö bä mö da yaiblalu. Wa bejedimou dablamobä, bä yai da dodija”, ya bä nowa tama.
44026021	Ö̦jö tä nowa ja, Yai Bada etä yafi jamö ya cuo däjä, judio bänö wale juwälemaje. Wale shäö bufi fa doblaojenö, wale nabä quequemaje.
44026022	Ö̦jö ma cui, Yai Bada nija ya fa bayeliblamonö, ya li bayeliblamou showaa lä cule. ’Ö̦jö cudeenö, bada bä ma cui nija, bada bä lä mlai bä ma cui nija, ya tä a̦fa wäyäö showalanö eja ya ublaa —a cuma—. Ya tä a̦ lä wäyäö wei tä a̦ shomimi. Yai Bada a wa̦no wäyälewä bä ma cuinö, Moisesi a ma cuinö, ö̦jö bänö tä a̦fa wäyäöje ja, tä nia jo̦wa lä cublono wei tä ya̦cumö wawäblaliyoma. Ö̦jö ya tä a̦ li wäyäö shalilou.
44026023	Yai Bada tänö a shömabä a lä yaileno wei a wa̦fa wäyäö balöoje ja, a nö nia jo̦wa bleaamamaje. A fa shäblamonö, ba̦limi a nia demi jocädou co̦oma. ¿Ö̦jö tawä? Ai bä ba̦limiblou balöa mlai ja, cama a nia shino demi jocädou balöoma. A demi jocädou lä co̦ono wei tänö, Yai Bada tä shi̦i a̦fa nia wäyämou blaucoma, judio bä ma cui, judio bä lä mlai bä ma cui, bä bufi bluca jaducublobä —a cuma.
44026024	Inaja Pablo a nofi bäyäo showai ja, Fedo a wa̦ i̦cali falayoma. —¡Pablo, wa shi wa̦lii! Oni wa sibä showadi mödii ja, wa shi wa̦lijou.
44026025	Ö̦jö ma cui, abinaja Pablo a cuma. —Ma, ya shi ca̦i wa̦liimi. Cafä bada wa bälöa lä dodijile wa nija, bejedi ya tä a̦ wäyäö lä cule.
44026026	Ya tä a̦ lä wäyäle, bada tä Aclibanö tä a̦ bluca daö waiquiwä yalo, cama nija ya wa̦ wawädoablalou. Tä bluca lä cublaliyono wei tä nofi mojodubobä ami. Tä jo̦yaono malä mlai.
44026027	Bada tä, Acliba. Yai Bada a wa̦no wäyälewä bänö tä a̦ lä oniblaleno wejei, ¿wa tä a̦ bejedi bufii culawä? Wa tä a̦ bejedi lä bufii wei, bäfä daö waiquiwä —Pablo a cuma.
44026028	Pablo nija abinaja Acliba a cuma. —Cafä wa wa̦nö Jesucristo ya e cuobä, ¿wale nia tablamaö showadao daanö?
44026029	Ö̦jö däjä, abinaja Pablonö a nowa tama. —Fei däjä showao ma cui, obi ma cui, ö̦jö tä nö doblaobö wei. Cafä bädawä mlai, wamale a̦ lä ji̦lile wamacö bluca ma cui, Yai Bada nija cafä bämacö bayelimaö, camiyä ya lä culenaja wamacö cublou mö feduobä. ¿Ö̦jö tawä? Ya o̦cama lä culenaja mlai, Jesucristo ya lä bufiblalenaja wamacö ca̦i cuo mö feduobä —Pablonö a nowa tama.
44026030	Ö̦jö däjä, bada tä Acliba a ubladou fa balölonö, Fedo a bada ma cui, Belenise a ma cui, ai bä loo mö lä feduono wei bä ma cui, ö̦jö bä bluca fa ublaolalunö,
44026031	bä faa co̦layofälöma. Bä faa fa co̦lufälönö, abinaja bä nowa tayoma. —Fei a fe lä labole a shämobä tä cuami waiquiwä. A fe labobä ma cui tä cuami —bä nowa tayoma.
44026032	Fedo nija abinaja Acliba a cuma. —Shädayai. Sesa nija a wa̦ ji̦liamobä a wa̦ faö mlao fa cunoja, a nö jujeblamoa showadalayobö wei —a cuma.
44027001	Sesa nija Pablo a wa̦ ji̦liamobä, Loma jamö yamalecö nia shömamaje, Italia tä ulifi jamö. Ö̦jamö yamalecö shömabeje bada a bufi shaliliblou däjä, sodado 100 bä ca̦i lä cuono wei a nija a wa̦ fama, Julio a bada nija. Cama 100 bä ca̦i lä cuono wei bä lä cui, bada tä Aucuto ebä a̦fa sodado jilabomaje. Pablo a ma cui, ai bä fe lao mö lä feduono wei bä ma cui, ö̦jö bada tä Julio nija bä bluca bälaquemaje, camanö bä ca̦i caläfälöbä.
44027002	¿Ö̦jö tawä? Adamidioteli bä canawäbö bada jamö, yamacö bluca fa döcäcäobalunö, yamacö befi ca̦i caläa showalayoma. Ö̦jö a canawä jamö bä lä juno wei bä lä cui, Asia tä ulifi jamö, modu u casö jamö bä lä bälöjöi bä nijamö, bä nia washölöblou cuaafälöma. Camiyä yamacö nija, Desalonicateli Alidaco a nocalayoma, Masedonia tä ulifi jamö a lä bälöle a lä cui.
44027003	Ö̦jö tä fena ja, Sidonoteli bä lä bälöle jamö yamacö fa waloicunö, yamacö befi ca̦i cadöquema. Julio a bada lä cuinö, Pablo a nofi ojodaboma yalo a washölöo wasönomi. Cama nofi ebä fe walobä, a washölömaquema, cama bä nija a bayeliblamofälöbä.
44027004	Yamacö befi ca̦i caläa fa co̦löfälönö, wadoli a badanö yamalecö mini doblamanomi yalo, Shible tä ulifi lä jo̦cole ai tä mashi jamö, yamacö befi ca̦i ja̦loquefälöma, tä wadoli cua lä mlai jamö.
44027005	Silisia tä ulifi ma cui, Ba̦filia tä ulifi ma cui, ö̦jö yama tä ulifi fa jayucufälönö, Lisia jamö yamacö waloquema, Milateli bä lä bälöle bä nijamö.
44027006	Ö̦jamö sodado 100 bä ca̦i lä cuono wei a lä cuinö, Alejadiateli bä canawäbö bada ca̦a dalalema. Ö̦jö a ja, Italia jamö ai bä befi ca̦i nia caläö fa showadaonö, ö̦jö bä nija yamalecö döcäa co̦camaquema.
44027007	Tä wadolimou dicoo ja, obisi yamacö befi ca̦i calädii däjä, tä nö dedelayoma. Ya̦cumö Nido tä ulifi jamö yamacö ajedea fe yadialiyoma ma cui, ö̦jamö wadolinö yamalecö doblamaimi majöa ja, shomi jamö yamacö culayoma. Cleda tä ulifi lä jo̦cole ai tä mashi jamö, tä wadolimou lä mlai jamö, yamacö befi ca̦i watolayofälöma, Samono tä ajede jamö.
44027008	Ö̦jamö Cleda tä ulifi casö jamö, yamacö befi ca̦i lä watoafälöno wei jamö, yamacö doblou jaödaonomi. Ya̦cumö u lä ononoi jamö yamacö befi ca̦i waloquema, Laseateli bä bälöa lä ajedele jamö.
44027009	Yamacö befi ca̦i caläö nö dedeaö waiquioma yalo, maa a nö lä wadoli wei a nia quei fa co̦onö, modu u jaba wayuama. ¿Ö̦jö tawä? Bä iyaö wasöolanö, judio showadi bä lä co̦camou wei tä cai̦ jayublou waiquilayoma. Ö̦jö cudeenö Pablonö bä wasöö ja,
44027010	abinaja a cuma. —Iba wamacö. Bämacö caläö fe yadio dicoo ja, bejedi lä bämacö nö nia bleaaö. Ya tä wayu daö waiquiwä. Bämacö nia befi ca̦i bluca löblou. Madofi bä nia caläblou. Canawä a nia shäblou. Camiyä bämacö mishi nia duoblou —bä nowa tama.
44027011	Ö̦jö ma cui, sodado 100 bä ca̦i lä cuono wei a lä cuinö, Pablo a wa̦ ji̦lianomi. Canawä a lä cadidamaö wei a ma cui, cama e canawä lä cuono wei a ma cui, ö̦jö cäcöbö a̦ shino yai ji̦liaö dicooma.
44027012	Abinaja bä bufi bluca cuma. “Maa däjä, eja bäma a canawä nia ca̦abou dobloimi. Cleda jamö bämacö juu wabäo da showadao, Feniseteli bä lä bälöle jamö, tä wadolimou lä mlai jamö. Maa däjä ö̦jamö bämacö shino yai yanöcöobä, showadi bä canawä lä ca̦ablaö wejei jamö”, bä bufi cuma. Einaja bä bufi bluca cuu ja, bä juu fe yadioma.
44027013	Motoca a cuaaö lä mlai tä mashi jamö, juliliwä tä wai fa yaläimanö, “Fei däjä waiquiwä dao”, bä bufi cudaliyoma. Ö̦jö däjä, canawä a caläö mlaobä, tä jude lä ca̦bono wejei tä fa co̦läjenö, yamacö befi ca̦i caläa co̦layofälöma. Dodijidawä yamacö befi ca̦i caläfälöbä, Cleda tä ulifi casö jamö yamacö befi ca̦i watoafälöma ma cui,
44027014	yamacö blajaö showao mlao däjä, ulifi jamö wadoli a bada cuaaimama.
44027015	Modu u u̦eshi jamö, wadolinö canawä a i̦cali jilulaö fa dicoonö, yamacö casöblou doblou fa mlacunö, ya̦cumö tä ya̦colemaö jujeblaliyomaje. Wadoli anö yamalecö befi ca̦i jilulua bälefälöma.
44027016	Ö̦jö däjä, Cauda tä ulifi wai lä jo̦cole ai tä mashi jamö, wadoli a ja yamacö nofi fa bäyälonö, tä wiisibö dodijidablou co̦layoma. Yamacö nö wa̦lojaö fe fa yadionö, canawä yama a wai shaibou lä yädäono wei, yama a o̦caa lojodobalema.
44027017	Ö̦jö a wai canawä fa maquebalöjenö, yamacö befi ca̦i lä caläno wei, a canawä colo o̦caa nomöjöquemaje, bada nata badanö. Ö̦jö däjä, mlaca mlaca a cuobä jamö bä befi ca̦i ja̦o fa quilinö, camishi bä bada lä lelemabono wejei bä jayulalemaje, bä befi ca̦i jilulamofälöbä bä showadi lä lelemabou wejei bä lä cui. Inaja bä fa cuaanö, yamacö befi ca̦i cadidobä tä cuo fa mlacunö, u bada lä shäyä shäyämou wei unö, yamacö befi ca̦i jilulaö buofälöma.
44027018	Ö̦jö tä fena ja, wadoli a badanö yamacö befi ca̦i shäyäjaö showawä ja, bä madofi lä didibono wejei ai bä queamabalemaje, jelejewä yamacö befi ca̦i caläö fe yadiobä.
44027019	Ö̦jö tä fena ja, yamacö nö bleaaö showao däjä, camishi bada bä showadi lä lelemabou wejei ai bä ma cui, canawä a cadidamabeje ai bä madofi ma cui, ö̦jö bä quea nomöjöamabalemaje.
44027020	Motoca a ma cui, shidicali bä ma cui, bä dablamou mlai ja tä nö fa dedelönö, maa a nö lä wadoli wei a quei nö quiliaö fa showadabalunö, yamacö bufi ya̦cumö jaluama. “Fei däjä bämacö nia bayeliblamoimi”, yamacö bufi cudou dodijilayoma.
44027021	Yamacö iyaö mlai ja yamacö nö dedeaö waiquioma yalo, Pablo a wa̦ fabä a möamoblaliyoma. —Iba wamacö. Cleda jamö bämacö da wasöblei däjä, wamale a̦ juaö fa cunoja, tä nö doblaobö wei. Ö̦jamö bämacö jocäö mlao fa cunoja, bämacö nö bleaabö mlai. Madofi bäma bä nö bluca tabou showaobö wei. Demi bämacö nö cuobö wei.
44027022	Ö̦jö ma cui, bä bufi da lojodoicu, ¿ö̦jö tawä? Canawä a nia ma wa̦lioblou wei ma cui, wamacö nia nomaimi dodijiwä.
44027023	’Ei tä didi showawä ja, Yai Bada a̦jele etä fa wawäblaliyonö, wale yömölalei lä cufe —a cuma—. ¿Ö̦jö tawä? Yai Bada ya lä bufiblaö wei a lä cuinö, cama a̦jele etä shömöledayoma, camiyä ya e lä cui nija. Camiyä nija a ublaa fa yädäicunö,
44027024	abinaja wale nowa tama. “A quili dijä, Pablo. Sesa nija wa icuobä wa waiquiwä. Wa bä befi ca̦i lä caläle bä ma cui, Yai Bada tänö ö̦jö bä bayeliblaö bufi doblaa mö fedua lä cule”, wale nowa tama.
44027025	¿Ö̦jö tawä, iba wamacö? Bä bufi da lojodoicu, ö̦jö lä. Yai Bada tä lä cuno weinaja tä cuobä, ya mölaö showaa lä cule.
44027026	Ö̦jö ma cui, bämacö bluca demi washölöo fe yadiobä, ai tä ulifi lä jo̦cole jamö, bämacö befi ca̦i nia jilulamou buo —a Pablo cuma.
44027027	Ö̦jö däjä, 14 tä mö didi fa cublalunö, wadolinö yamalecö befi ca̦i fa jilulaimadunö, modu Adiadico u u̦eshi jamö, yamacö befi ca̦i jilulamou showaofälöma. Tä bäshäcublou däjä, canawä a lä juwäbono wejei bä bufi möblaliyoma. “Ulifi a jamö bämacö nofi ajedou yaia lä cule”, bä bufi cudaliyoma.
44027028	Ö̦jö däjä, jude wabamodima tä nata cua tänö, u o̦qui wabamaje. Abinaja bä cuma. —¡36 tä jamö u o̦qui fe wädöa lä cubodi! —bä cuu balöoma. Bä fa colojoblalucölönö, u wabaö co̦omaje. —¡27 tä jamö u o̦qui fe wädöo nomöjölayou lä cufe! ¡U badedeadalou a lä cuimadi! —bä cuu nomöjöoma.
44027029	Maa mabä ja bä befi ca̦i difequio fa quilinö, canawä a colo jamö 4 täbä lä jude wei täbä ca̦aquemaje, bä befi ca̦i yanöcöo fe jalubä. Ö̦jö däjä tä mö jaluu jaödaobä, bä nö bayeli nacaoma.
44027030	Ö̦jö däjä canawä a lä juwäbono wejei, bä mini docua jalua showalayofälöma. Canawä ola jamö, jude ai bä nia jo̦wa ma queamano wejei ma cui, bä jolemoma. Canawä a wai lä maquebono wejei, a ca̦a co̦a ja̦toquemaje. Inaja bä cuaaö showai ja,
44027031	sodado 100 bä ca̦i lä cuono wei a ma cui, cama sodado bä showawä ma cui, Pablonö bä bluca yömölaö showadaoma. —Canawä jamö, fei bä yanöcöomi ja, wamacö nia demi cuomi —bä nowa tama.
44027032	Ö̦jö däjä, sodado bänö canawä a wai nata fa bäblalöjenö, a caläa bädamalemaje.
44027033	Tä mö jaluaimaö däjä, Pablonö bä bluca iyamaö bufima. Abinaja bä nowa tama. —Eja wamacö nö lä bleaale, iyaö mlai ja 14 wama tä mö didi tablamaö waiquiwä, nii wama a waö mlai ja.
44027034	Ö̦jö cudeenö wamacö iyabä ya wa̦ fe blacäjäa lä cule. Wamacö lojodoblou co̦obä. ¿Ö̦jö tawä? Moli ma cui wamacö nia famiimi waiquiwä —bä nowa tama.
44027035	Inaja a fa cunö, bä mamo bluca yäo showai ja, nii a fa dälönö, Yai Bada nija a bufi a̦fa doblalou wäyämoma. Ö̦jö däjä nii a fa joyolänö, a iyama.
44027036	Ö̦jö däjä, bä bufi bluca lojodoblou fa co̦lonö, cama bä ma cuinö, nii a ca̦i waa mö fedulemaje.
44027037	Yamacö befi ca̦i lä caläno wei, bluca yamacö cuoma. 276 yamacö didioma.
44027038	Canawä a lä juwäbono wejei bä fa iyaolalunö, jelejewä bä nia caläö fa co̦ofälönö, bä madofi shee lä jäblaliyono wei bä quea co̦mabalemaje.
44027039	Bei. Tä mö fa jalulunö, tä nö ulifi ö̦jöböanomije. Ö̦jö ma cui, modu u casö mlaca mlacaböobä jamö, mau u lä ononoi u bajadedewä dalalemaje. Canawä a wa̦lioblou fe balojoo mlaobä, ö̦jamö bä befi ca̦i nia ja̦o fa showaonö, bä a̦ wayoma.
44027040	Ö̦jö cudeenö, jude täbä lä queamano wejei täbä nata fa bafedilalöjenö, täbä daaquemaje. Canawä a colo lä o̦cabono wejei toto bloloamaö co̦omaje, canawä a cadidamaö dodijiofälöbeje. Ö̦jö däjä canawä ola jamö acadafu sicö ösöa fa co̦malöjenö, sicö lelea fa co̦macöjenö, mau u bajadedewä jamö bä befi ca̦i cadidou showaofälöma, bä befi ca̦i ja̦obä.
44027041	Ö̦jö ma cui, bä ijede blajajawä showai ja, mlaca mlaca ai a läa fa ja̦tobalunö, canawä a ola ja̦quema. Ö̦ja a fa ja̦alunö, a lojodobaliyoma. Modu u bada lou loumou fa showaonö, canawä a bada colo shäblou showadalayoma.
44027042	Bä fe lä labono wejei bä documaö mlaobeje, sodado bä lä cuinö bä nia bluca shäblaö showadaomaje, mau u jamö bä fa caläfälönö bä washölöblou mlaobä.
44027043	Ö̦jö ma cui cama 100 bä ca̦i lä cuono wei a lä cuinö, Pablo a nowamaö bufi fa doblaonö bä yanöcöblamalema. Abinaja yamalecö nowa tama. —Wamacö caläö lä daö wei wamacö queo balöobä. Wamacö fa caläfälönö wamacö washölöobä.
44027044	Ai wamacö lä cui, fii acadafu fibä ma cui ja, canawä acadafu bä ma cui ja, ö̦jö bä ja wamacö fa yädäicunö, wamacö befi ca̦i caläö mö feduofälöbä —yamalecö nowa tama. Inaja yamacö bluca fa cublalunö, demi yamacö bluca washölöblaliyoma.
44028001	Ö̦jö tä ulifi lä jo̦cole jamö yamacö fa washölöolalunö, yama tä a̦fa ulifi ji̦lilema. Mada tä a̦fa ulifi jo̦wa cuoma.
44028002	Madateli ¡bejedi bä nofimou fe balojooma! A fa maböonö, tä ca̦i fa wajalionö, cowa wacö bada fa tacöjenö, yamalecö bomomabeje yamalecö bluca nacalemaje.
44028003	Pablonö co̦wa a̦yobä fa jocälalänö, wacö lä yäqueno wejei jamö a̦yobä maquequeaquema. Ö̦jö a̦yobä ja wacö ömöo ja, olu ecö wawäblaliyoma. Pablo bei imi ja, cäcö shadiblaquema.
44028004	Madateli bänö cäcö shadia fa dalalöjenö, abinaja bä nowa tayoma. —Ei a lä cui, yanowamö shädimi a nofi yaiwä. Modu u jamö a ma docubeno wei ma cui, yai tä nö yualewä lä cuinö a demi nia tamaboimi —bä nowa tayoma.
44028005	Inaja bä nowa ma tayono wei ma cui, Pablonö olu cäcö fa yomösöbanö, cäcö yabema. A ca̦i jaliliblou bädaonomi.
44028006	Madateli bänö, Pablo imicö shuwäö nö dabomaje. A nomawä wäcädou nö ca̦i daboma ma cujei, tä nö fa dedejedalunö, a nö bleaaö dablaö fa mlacujenö, bä a̦ shomiblou nomöjölayoma. Yai tä bufii nomöjöomaje.
44028007	Bei. Ö̦jö tä ajede jamö, bada tä Bublio ficali etäca bä blaoma. Ö̦jö Bublio a lä cui, Mada tä ulifi lä jo̦cole jamö a bada läoma. Ö̦jönö yamalecö fa nacalänö, dodijidawä yamalecö iyamaö showao däjä, bolacabö tä mö didi ma cublaliyono wei ma cui, yamalecö iyamadii showaoma.
44028008	¿Ö̦jö tawä? Bublio bä fö̦ö e lä cui, e jalili blaoma. Shuu wayu anö a fa dälänö, a nö bleaama. A ca̦i yobladima. Pablonö ö̦jö a fe fa waloonö, Yai Bada nija a bayelimama. Ö̦jö däjä Pablo imicö fa maqueicunö, a jalomalema.
44028009	Inaja a fa cuaanö, ö̦jö tä ulifi lä jo̦cole jamö ai bä jalili lä bälöblaono wei bä fa waloiquiyonö, bä bluca jalomalalema.
44028010	Bluca täbä ja, yamalecö dobämaje. Canawä ai a bada jamö, ya̦cumö yamacö döcäa fa co̦icunö, dodijidawä yamacö befi ca̦i caläfälöbä täbä bluca didibalemaje.
44028011	Mada tä ulifi lä jo̦cole jamö, belibo 3 yama a fa famalönö yamacö befi ca̦i caläö co̦ofälöma, maa däjä ö̦jamö a canawä lä yanöcöono wei a canawä ja. Alejadiateli bä canawäbö bada cuoma. Yai täcöbö lä e̦lequeblaliyono wei, a wa̦fa bada canawä jilabomaje.
44028012	Silacusateli bä lä bälöle jamö yamacö fa washölöblalunö, 3 yama tä mö didi tablamalefälöma.
44028013	Ö̦jamö culanö yamacö befi ca̦i caläö fa shoqueafälönö, Lejioteli bä lä bälöle jamö yamacö waloquema. Ö̦jö tä fena ja, motoca a juu lä mlai jamö wadoli a juu fa bädaoimanö, bolacabö yama tä mö didi tablamaö fa co̦lofälönö, Budeoli jamö yamacö waloa nomöjöquema, showadi bä canawä lä ca̦abou wejei jamö.
44028014	Ö̦jamö Jesucristo ai yama ebä dalalema. Yamalecö nacalemaje. Ö̦jö bänö yamalecö bälömabou showaoje däjä, 7 yama tä mö didi tablamalema. Inaja yamacö fa cuadaloimadunö, Loma jamö yamacö yanöcöwä waloquema.
44028015	Ö̦jamö Jesucristo ebä lä bälöle bänö yamacö ajedou fa ji̦liläjenö, yamalecö mö baamayolumaje. Abio jamö ai bä waloqueyoluma, nii bä lä lulublaaö wejei jamö. Ai bä mö feduwä lä cui, 3 bä yafi lä i̦tale jamö bä ca̦i waloa mö feduqueyoluma. Pablonö bä fa dalalönö, Yai Bada nija a bufi doblaloma. A bufi lojodoblou co̦layoma.
44028016	Lomateli bä shabonobö cadidiwä jamö yamacö yafiblou däjä, Lomateli bada bänö Pablo a fe labonomije. Dodijidawä a yami bälöo mö feduobä, a tamaquemaje. A docuu mlaobä, Pablo nija sodado moli a bälöa mö fedumaquemaje.
44028017	Ö̦jö däjä, 3 tä mö didi fa cublalunö, Pablonö ö̦jamö judio bä bada lä bälöle bä nacamalema. Bä fa co̦cablamalönö, abinaja bä nowa tama. —Iba wamacö. Camiyä ya lä cui, judio bä nija ya doblou lä mlai tä cuono ma mlai ma cui, wale juwälemaje. Bämacö nö badabö owämabeje ya bä wasöno ma mlai ma cui. Jelusale jamö wale fe jaba fa lamabojenö, Lomateli bä nija o̦cama wale bälaa nomöjöquemaje.
44028018	Lomateli bada bänö wale nia dobloimi fa dablajenö, wale ma wa̦lino wejei ma cui, iba tä dablanomije. Ya shämobä tä cuo fa mlacunö, wale jujeblamaö bufima ma cujei,
44028019	judio bä a̦ läblaliyoma. ¿Ö̦jö tawä? Sesa nija ya nofi bäyäobä ya bufi cuno ma mlai ma cui, wale jujeblamaö fa mojiojenö, ö̦jö nija ya̦cumö ya shömamou bufioma, iba judio bä mö feduwä lä cui ya bä a̦fa wäyäö mö feduobä tä cuono ma mlai ma cui.
44028020	Ö̦jö cudeenö, cafä bämacö möö bufi doblaoma, bämacö a̦ wayomabä. Isaeli bäma ecö blucanö, bäma tä nö showadi lä dabodii wei tä nowa ja, ei boo shicönö ya malä o̦cale —bä nowa tama.
44028021	Pablo nija abinaja bä cuma. —Judea jamö bä lä bälöle bänö, camiyä yamacö nija cafä wa wa̦fa wayoaimije. Oni tä ma cui, tä shömaimije. Eja judio bä fama ma juu wei ma cui, wa wa̦fa ca̦i dobloimi wäyäimije.
44028022	Ö̦jö ma cui, cafä bäfä a̦ ji̦liaö bufi doblaa lä cule. Wa bufi lä cuu wei, yama tä a̦ ji̦liabä. Jesucristo bufilewä bä a̦fa dobloimi wäyäö cuaaö malä cudujei, cafänö wa bä ca̦i lä cule bä lä cui —bä cuma.
44028023	Pablo a lä bälöono wei a yafi jamö bä co̦cablou co̦obä, tä a̦fa mö jalu fa wäyäjenö, bluca bä waloa co̦queyoluma. Ö̦jö bä nija Pablonö tä a̦ jaba wäyäö fa fenaonö, a wa̦ wayou showai a fe weyalayoma. Yai Bada tänö cama ebä ca̦i lä cuo wei tä a̦ wawäblamalema. Jesús a wa̦fa wäyäö ja, Moisesi tä a̦ ma cui, Yai Bada a wa̦no wäyälewä bä a̦ ma cui, ö̦jö tä a̦fa bluca jayumaö showaoma, bä bufi jaducublamaö fe yadiobä.
44028024	Pablonö tä a̦ lä wäyäö wei tä a̦ ja, ai bä bufi jaducublaliyoma ma cui, ai bä mö feduwä lä cuinö tä a̦ bejedi bufinomije.
44028025	Ö̦jö cudeenö, ö̦jö tä a̦ ja bä bufi shalilio fa mlacunö, bä a̦ lämoma. Bä co̦o lä bufiole däjä, Pablo moli a wa̦ faö co̦oma. —Yai Bada tä Bufi lä cui a wa̦ cadidou dodijioma. Cafä wamacö nö badabö nija a wa̦no wäyämobä, abinaja Isaia a nowa tama, Yai Bada a wa̦no wäyälewä a lä cui.
44028026	Ei bä nija wa wa̦ fabä. Camiyä wale a̦no ca̦i tabä. Tä a̦ nia yai ji̦liaö ma cui, bä bufi nia jaducubloimi waiquiwä. Bä mamo nia ma showao wei ma cui, bä bufi nia yai möbloimi.
44028027	Bä bufi yai walalaobä tä cua ma cule, bä bufi jaducudalou malä mlai. Tä a̦ yai ji̦liaö walalaobeje tä ma cule, jai bä yömöcacö quefua bä cuaadii. Tä dablamobä tä ma cule, jai bä mamo casö midou bä cuaaö. Wale yai bufiblaö fa cunojeja, ya bä nö demi tamabobö wei. ’Einaja Yai Bada tä Bufinö Isaia a nowa tama.
44028028	’Ja̦o —a cuu co̦oma—. Bämacö nowa taö lä cule. Yai Bada tä a̦ lä cui, judio bä lä mlai bä nija tä a̦ shömamou nomöjöa lä cule, ö̦jö bä bayeliblamobä. Ö̦jö bänö tä a̦ nia shino yai ji̦liaöje —Pablonö bä nowa tama.
44028029	Pablonö inaja bä nowa fa talönö, bä co̦a showalayoma. Tä a̦ lä wäyäno wei tä a̦ ja, bä bufi shaliliblou mlai ja, bä nowa shino tayou dicoofälöma.
44028030	Ö̦jamö Pablo a bälöa nö dedeaö ja, lasha bolacabö a famalema. Ö̦jö a yafi jamö a cuobä, camanö tä nowa comaquema. A fe lä walono wejei bä lä cui, dodijidawä bä fa walomacönö,
44028031	bä bluca yömöladima. Yai Bada tänö cama ebä ca̦i lä cuo wei tä a̦ wäyäma. Bada tä Jesucristo wawädowä a wa̦fa wäyäö ja, a yabäcaö mlajei ja bä yömöladima.
45001001	Jesucristo ya nosie lä fuaö wei ei camiyä Pablo cä ya, wale lä shimöleno wei ya lä cui. Yai Bada ya etä a̦ dodijidawä wäyäbä wale yaimabou.
45001002	Ö̦jö tä a̦ lä cui, Yai Bada a wa̦no wäyälewä bä lija tä a̦fa wäyäö balöoma. Yai Bada tä a̦ oni jamö tä a̦ cua.
45001003	Bä ijilubö Jesucristo etä a̦ dodijidawä lä wäyämou wei, ö̦jö tä a̦ waiquiwä. Bada tä David e li nodiwä cuoma.
45001004	Bada tä Jesucristo lä cui, Yai Bada Ijilubö e. A demi lä jocädamaleno wei tänö, Yai Bada tä Bufi lofotenö bä Ijilubö e wawädowä nö ö̦jöbömalema.
45001005	Jesucristo a lä cuaano wei tänö, Yai Badanö wale nofi ojodadalema. Wale nofi fa ojodadalönö wale shimölema, ya wa̦no wäyäö cuaabä. Bluca bä bälöblawä lä yaiblai bänö a nofi fa mölabojenö a nosie fuabeje, wale shimölema.
45001006	Cafä Lomateli wamacö ma cui, Jesucristo wama ecö cublobä wamacö ca̦i nacaa mö fedulema.
45001007	Ö̦jö cudeenö Yai Bada tänö Lomateli wamacö lä nofimaö wei wamacö lija, ei ya tä a̦ oni shimaö lä cule, Yai Bada wama ecö cuobä wamacö nacaa mö lä feduleno wei wamacö lija. Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
45001008	Abenaja ya cuu balöo. Jesucristo wama a nofi lä mölabou wei wamacö a̦fa ji̦limou blaucou cuaaö cudi. Ö̦jö cudeenö ya bufi doblalou. Jesucristo a wa̦nö, Yai Bada ya lä bufiblaö wei lija ya bufi a̦fa doblalou wäyämou talei.
45001009	Ya wa̦ faö däjä, showadi bämacö a̦fa jayumaö talei. Bejedi lä ya wa̦. Yai Bada tänö wale a̦ bejedi daö. Bei ya bufinö ya wa̦ lä fuaö wei ya e, bä Ijilubö ya etä a̦ dodijidawä wäyäbä.
45001010	Ö̦jö lija ya wa̦ faö däjä, cafä bämacö fe waloobä ya nacou, wale shimaö ja, mijamö ya ya̦cumö fuu fe yadiobä.
45001011	Bämacö bufi bayeliblabä bämacö möö bufi doblao malä cui. Bämacö bufi yai lofotoblamabä.
45001012	¿Ö̦jö tawä? Bämacö bufi bluca yai lofotoamayobä. Jesucristo wama a nofi lä mölabou wei tänö, camiyä ma cui ya bufi ca̦i lofotoblou mö feduobä. Inaja showawä, camiyänö ya nofi mölabou mö lä feduo wei tänö cafä wamacö bufi ca̦i lofotoblou mö feduobä.
45001013	Iba wamacö. Cafä wamacö lija ya fuu bufi doblao, Jesucristo lija, judio bä lä mlai ai ya bä bufi bayeliblaö lä cuaaö weinaja, cafä bämacö bufi ca̦i bayeliblaö cuo mö feduobä. ¿Ö̦jö tawä? Ya fubä bluca ya ma wabäo wei ma cui, showadi ai tä lädou dicoo. Ö̦jö wama tä dabä ya wa̦.
45001014	Jödödöwä bä lija Jesucristo ya etä a̦ wäyäbä ya. Dodijidawä bä yai lä bälöo wei bä ma cui lija, bä nö bälöo lä beblalou wei bä ma cui lija, ö̦jö bä bluca lija ya tä a̦ wäyäbä. Bä bufi a̦fa jaducäwä lä jilaö wejei bä ma cui, bä bufi jo̦wa dao lä mlai bä ma cui, ö̦jö bä bluca lija ya tä a̦ wäyäbä.
45001015	Ö̦jö cudeenö cafä Lomateli wamacö ma cui lija, Jesucristo ya etä a̦ dodijidawä wäyäö bufi ca̦i doblaa lä cule.
45001016	Jesucristo ya etä a̦ dodijidawä wäyäö quiliimi. Ö̦jö tä a̦ nofi lä mölabou wejei bä lä cui, Yai Bada tä lofotenö bä bluca malä fucäamou wei. Judio bä lä cui, inaja bä nia yai fucäamou cuo balöoma. Judio bä lä mlai bä ma cui, inaja showawä ö̦jö bä nia ca̦i fucäamou mö feduo.
45001017	Ö̦jö etä a̦ dodijidawä lä cui jamö, Yai Bada tänö bämalecö nofi tabou fe lä yadio wei tä dablamou. Bäma tä a̦ nofi yai lä mölabou wei tänö, jai bämacö cadejewä waiquiwä bämalecö nofi tabou. Ö̦jö tä shi̦lonö. Yai Bada tä a̦ oni lä cuu weinaja showawä. Abenaja tä a̦ cuu. Cama a nofi mölabouje yalo, jai bä cadejewä waiquiwä Yai Bada tänö bä nofi tabou. Ö̦jö bä lä cui bä nia shi̦lo yai demi cuo. Einaja tä a̦ cuu.
45001018	Wa̦lidiwä tä bluca lä cule tä ja Yai Bada tä nö wa̦lowä lä jushuo wei, fedu jamö culanö etä wawäblou. Wa̦lidiwä talewä bä lija a jushuo, bä doblou lä mlai bä lija. Wa̦lidiwä tä lä taö wejei tänö, bejedi tä a̦ lä cui tä a̦ ji̦lia doblamaimije.
45001019	A jushuobä lä. Yai Bada tä lä cule tä malä wawädoi. Bä bufi jaducäblobä cäbä. Bä bufi jaducäblamabä, cama a mayo dablamou malä waiquio wei.
45001020	¿Ö̦jö tawä? Bei tä yai dablamou ma mlai ma cui, ulufi a jödödöwä lä tablaleno wei tä ja bä bufi jaducäblou dao. Täbä lä tablaleno wei täbä ja, a lofote shi lä wa̦lii wei etä dablamou. A yai bufiblamobä etä ca̦i dablamou. Ö̦jö cudeenö bä a̦ jole mojodumobä etä cuami waiquiwä.
45001021	Yai Bada tä ma dano wejei ma cui, “Ö̦jö a yai bufiblamobä a”, bä bufi cunomi. Ö̦jö lija bä ma bayeliblamou wei ma cui, bä bufi a̦fa doblalou ca̦i wäyämonomi. Tä nowa lä mlai tä ja, bä bufi shi̦lo cuaablalou bädaoma. Bä bufi dao fa mlacunö, bä bufi mö dödölayoma.
45001022	Bä bufi a̦fa jaducäwä ma taolanö bä bufi mojodublaliyoma.
45001023	Yai Bada tä cua shi lä wa̦lile tä ma doblao wei ma cui, ö̦jö tä fa wailöjenö, yanowamö täbä nö yai ijidubö bufiblaö majöomaje. Yalo bä nö ijidubö ca̦i. Bä lä yäö wei bä nö ijidubö ca̦i. Bä lä joleaö wei bä ma cui, ö̦jö bä nö ca̦i ijidubö bufiblamaje.
45001024	Ö̦jö cudeenö ya̦cumö bä nowamanomi majöwä. Showadi bä nofi beshili jushuadima yalo, wa̦lidiwä tä ja bä noshi ö̦jödaboma, bä nofi yai jushublalodibä. Bä yai wa̦lidiamayodibä.
45001025	Yai Bada tä jamö tä a̦ bejedi lä cule tä a̦ fa wailöjenö, jole tä a̦ shi̦lo yai bufiblaö majöomaje. Täbä bluca lä tablaleno wei a lä cui a nofi doamou shi wa̦libä, ö̦jö a waiquiwä. Inaja lä tä cuobä. Ö̦jö ma cui, Yai Bada lija bä möfe bolanö a wa̦fa doblao tanomije. A nosie ca̦i fuanomije. Täbä lä tablamono wei täbä lija bä möfe bolanö, ö̦jö täbä a̦fa shi̦lo yai doblao taö dicoomaje. Ö̦jö bä shi̦lo yai bufiblaö dicoomaje.
45001026	Ö̦jö cudeenö bä bufi läablalou mlai ja, bä nofi yai jushublalodibä Yai Bada tänö bä noshi ö̦jödabou majöoma. Bä fe̦yalobö sho cäcöbä cuaaö mlai ja, ai suwä a mö feduwä sho cäcöbä cuaabä bä li suwä cuaaö dicooma.
45001027	Wa̦lo bä ma cui inaja bä cuaaö mö feduoma. Bä suwäbö sho cäcöbä cuaaö mlai ja, ai wa̦lo a mö feduwä sho cäcöbä cuaabä bä yai icuo shi jalimou dicoblaoma. Bä bufi quilijobä etä ma cuono wei ma cui bä bufi quilijonomi. Ö̦jö cudeenö bä nofi lä jushublalou wei tä lä cui, Yai Bada tänö etä nowa yuaö cadidioma, bä nö bleaabä.
45001028	Yai Bada a nofi jaducäbou bufionomije. Ö̦jö cudeenö wa̦lidiwä tä ja bä bufi cudiobä, Yai Bada tänö bä noshi ö̦jödabou cadidioma, wa̦lidiwä tä tabeje.
45001029	Wa̦lidiwä tä bluca lä cui ja, showadi bä doblou fa mlacunö bä doblonomi. Bä bufi shi̦lo waiyodima. Bä nö shi̦lo nabämoma. Ai täbä dodijaö ayao ja, showadi bä jushuoma. Bä shäyoma. Bä ishou si ijejeadaloma. Bä jolemoma. Bä nofi wa̦liayoma. Ei bä lä cui bä shi̦lo wa̦nomodii.
45001030	Bä a̦fa wayoayou. Yai Bada tä nö ca̦i nabämaöje. Täbä a̦fa ca̦i dobloimi taöje. “Camiyä cä yai”, bä bufi cuu. Cama bä nofi doo. Wa̦lidiwä tä ja bä bufi shi̦lo daeodii. Bä fö̦ö ebä nosie fuaimije. Bä nöö ebä nosie ca̦i fuaimije.
45001031	Bä bufi ca̦i daomi. Bä a̦ cadidou mlai ja bä a̦ shi̦lo shomiaö majöo. Täbä nofi ca̦i ojodaboimije. Bä bufi ca̦i asiomi.
45001032	¿Ö̦jö tawä? Inaja bä lä cuaaö wei Yai Bada tänö bä nia lä nomamaö wei tä ma daö wejei ma cui, bä shijiloimi. Wa̦lidiwä tä taö mö lä feduo wejei bä lä cui, ö̦jö bä nofi ca̦i doablaöje.
45002001	Ai wama bä lä jimaö wei däjä, cafä wamacö ma cui wamacö ca̦i jimamou mö feduo. Ai wama bä nö bleaamaö lä bufio wei däjä, cafä wamacö ma cui wamacö ca̦i waimamou mö feduo. Wama bä ma jimaö wei ma cui, inaja showawä cafä wamacö ca̦i malä cuaaö wei.
45002002	Inaja bä lä cuaaö wei bä lä cui, Yai Bada tänö bä nö bleaamabä bä li waiquiwä.
45002003	¿Wedinaja wamacö bufi yai li cuu? Inaja showawä cafä wamacö cuaaö mö ma feduo wei ma cui, ¿ai bei wama bä nia li jimaö? Ö̦jö wama bä jimaö däjä, Yai Bada tänö cafä wamacö nö bleaamaö mlai ja, ¿ö̦jö bä nö nia li bleaamaö ayao daanö?
45002004	Yai Bada tänö dodijidawä wamacö tabou yalo, ¿bei wamacö li waiteliblou da culanö? A bufi asimou yalo, a nö dao balöo yalo, ¿bei wama a nö quili taimi? Wamacö bufi nofi jaducäwämi yai. Dodijidawä Yai Bada tänö wamacö lä tabou wei tä ja, wamacö bufi jaducäblobä tä ma cui, wamacö bufi mö ca̦i yabajadobä tä ma cui, “Inaja yamalecö taamaö bufi doblao”, wama a nofi taboimi waiquiwä.
45002005	Wamacö bufi jifua lä dicole tänö, wamacö bufi mö yabajadou fa mlacunö, cafä wamacö nö bleaamamou dicoquei. Yai Bada tä nö wa̦lowä lä jushudou wei etä wawäblou däjä, wamacö nö nia lä bleaaö wei wama tä balamaö dicoa lä cule. Täbä jimaö däjä a nia yai bejedimou.
45002006	¿Ö̦jö tawä? Jödödöwä täbä nia malä jimaö wei. Wa̦lidiwä tä lä tamou wei tä ma cui, dodijidawä tä lä tamou wei tä ma cui, cama etä cadidiwä ja tä nowa nia bluca co̦amamou.
45002007	Ai bä lä cuinö bä nia lä ba̦limiblou wei tä shi̦lo dayäaöje. Yai Bada tänö bä nia lä doblamabodayou wei tä ca̦i. Wawädowä bä nia lä tamabou wei tä ca̦i. Ö̦jö bä lä cui Yai Bada tänö bä nia ba̦limiblamaö.
45002008	Ö̦jö ma cui bä a̦ shi̦lo lä lämou wei bä lä cuinö, tä a̦ lä bejedi wei tä a̦ ji̦liaimije. Wa̦lidiwä tä jamö bä luluamou. Yai Bada tä nö wa̦lowä lä jushuo wei etä wawäblou däjä, ö̦jö bä nö nia yai bleaaö fe balojoo.
45002009	Wa̦lidiwä tä lä taö wejei bä lä cui, bä nö nia yai bleaaö nö quiliaö. Bä bufi nia yai jaluaö. Judio bä lä cui, inaja ö̦jö bä nia yai cuaaö. Judio bä lä mlai bä ma cui, inaja bä nia ca̦i cuaaö mö feduo.
45002010	Ö̦jö ma cui dodijidawä tä lä taö wejei bä lä cui, Yai Bada tänö ö̦jö bä nia doblamabodayou. Wawädowä bä nia dodijidawä ca̦i tamabou. Bä bufi nia ca̦i yanöcömabou. Judio bä lä cui inaja bä nia yai taamaö. Judio bä lä mlai bä ma cui, inaja showawä cama bä nia ca̦i taamaö mö feduo.
45002011	Judio bä ma cui, judio bä lä mlai bä ma cui, bä jimaö fe usucubou.
45002012	¿Ö̦jö tawä? Judio bä lä mlai bänö Moisesi etä a̦ taboimije. Wa̦lidiwä tä taöje yalo, tä a̦ tabou mlalajenö bä nomaö shi wa̦lijio. Judio bä lä cuinö tä a̦ yai tabou ma cujei, wa̦lidiwä tä taö mö feduoje. Moisesi tä a̦ ja bä wasömamou fa mlacunö, Yai Bada tänö bä nia jimaö.
45002013	Jai bä cadejewä waiquiwä, Yai Bada tänö bä nofi lä tabou wei bä lä cui, Moisesi etä a̦ ji̦liaö lä buo wejei tänö, bä nofi tabou malä mlai. Tä a̦ nofi yai lä cadidibou wejei bä lä cui, jai bä dodijidawä waiquiwä, ö̦jö bä nofi shi̦lo tabou ayao.
45002014	Judio bä lä mlai bä lä cuinö, Moisesi etä a̦ tabou ma mlai ma cujei tä lä dodijidai tä nö ö̦jöböaöje. Bä bufi dao. Bä bufi dao ja lä, Moisesi etä a̦ tabou ma mlajei, ai däjä bä cadidou fe yadio.
45002015	Moisesi etä a̦ ja bä cadidou fe lä yadio wei tänö, bei täbä bufi jamö tä a̦ cua lä ja̦tole tä dablamou. Bä bufi dao lä. Tä nö wa̦lidiwä ö̦jöböaöje yalo, ai däjä bä bufi quilijou. Tä nö dodijidawä ca̦i ö̦jöböaöje cudeenö, ai däjä dodijidawä bä cua.
45002016	Ö̦jö cudeenö Yai Bada tänö bä nia lä jimaö wei tä cublou däjä, Jesucristonö bä a̦ nö nia bluca wäamaö. Bä bufi cuaablalou lä ja̦too wei tä fa wawäblamanö bä nia jimaö.
45002017	Judio wamacö a̦fa jilou bufi doblao. Moisesi wama etä a̦ tabou yalo bei wamacö nia jo̦wa bayeliblamou. Yai Bada wama ecö a̦fa jilamou yalo wamacö nofi li doablamou.
45002018	Yai Bada tänö tä tamaö lä bufii wei wama tä jo̦wa daö. Tä yai lä dodijidai wama tä nofi jo̦wa yaibou. Moisesi tä a̦ ja wamacö jo̦wa damamou.
45002019	¿Ö̦jö tawä? Bä lä jubäbö wei wama bä shalilamabä wamacö a̦fa jole jilou. Mö didi tä jamö bä lä fuu wei wama bä ca̦i jo̦wa wacacamabou.
45002020	Bä bufi jaduquemi lä waiquii wama bä cadidamabä wamacö ca̦i jo̦wa. Bä bufi jaducäwä lä mlai wama bä ca̦i jo̦wa damaö. Moisesi wama etä a̦ tabou yalo, “Yama tä jödödöwä daö waiquiwä”, wamacö bufi jole cuu. “Yamacö bejedimou waiquiwä”, wamacö bufi ca̦i cuu.
45002021	Ja̦o. Ai wama bä jo̦wa lä damaö wei wamacö lä cui, ¿wedi tabä cafä wamacö yai li damamoimi, ö̦jö lä? “Wamacö nia tomömoimi”, wama bä nowa lä taö wei wamacö lä cui, ¿inaja cafä wamacö cuaaimi?
45002022	“Wamacö nia joleblaloimi”, ai wama bä nowa ma taö wei ma cui, ¿cafä bei wamacö inaja cuaaimi, ö̦jö lä? Täbä nö ijidubö lä bufiblamou wei, wama täbä nofi jo̦wa ma wa̦libou wei ma cui, ¿ö̦jö lä täbä yafibö jamö, bei wamacö lucäö ja̦toomi daanö, wamacö tomömobä?
45002023	Moisesi wama etä a̦ tabou yalo wamacö nofi doo ma cui, wama tä a̦ nofi cadidiboimi ja, Yai Bada wama a nö waiblamaö.
45002024	Yai Bada tä a̦ oni lä cuu weinaja showawä. Abenaja tä a̦ cuu. Cafä wamacö dobloimi tä nowa ja, judio bä lä mlai bänö Yai Bada bei tä nö waiblaö lä cudujei. Einaja tä a̦ cuu.
45002025	Yai Bada wama ecö jimamobä, judio wamacö mosi sicö joyamou. ¿Ö̦jö tawä? Moisesi wama etä a̦ nofi cadidibolanö, wamacö mosi sicö joyamou ja, wamacö bayeliblamou dao ma cui, wama tä a̦ nofi cadidiboimi ja, tä nowa cuami waiquiwä. Wama tä a̦ nofi cadidiboimi ja, jai wamacö mosi sicö joyamonomi, Yai Bada tänö wamacö nofi tabou.
45002026	Inaja lä showawä, ai bä mosi sicö joyamou ma mlai ma cui, Moisesi etä a̦ nofi cadidibouje ja, jai bä mosi sicö joyamolayoma, Yai Bada tänö bä nofi nia tabou.
45002027	Ö̦jö däjä bä mosi sicö joyamou mlalanö, tä a̦ nofi lä cadidibou wejei bä lä cuinö, Yai Bada lija judio wamacö nia waimaö bufiije. Wama tä a̦ oni ma tabou wei ma cui, wamacö mosi sicö ma joyamou wei ma cui, wama tä a̦ nofi cadidiboimi.
45002028	Judio bä yai lä cui bä mosi sicö joyamou bädao mlai ja, bä bufi bejedimou. Bä bufi bejedilanö bä li taamamobä Yai Bada tänö tä nabä li shimöquema.
45002029	Yai Bada lija bä bufi yai lä cuo wei bä lä cui, ö̦jö judio bei bä yai. Bä bufi cadidilanö bä mosi sicö lä joyamou wei bä lä cui, ö̦jö bä shi̦lo bejedimou. Bei bä taamamou buomi. Ö̦jö bä lä cui, yanowamö täbä lija bä nofi doablamou mlai ja, Yai Bada lija bä nofi yai doablamou.
45003001	Ja̦o. Judio bämacö mosi sicö lä joyamou wei tä ja, ¿wedinaja bämacö bufi yai cubä, ö̦jö lä? ¿Wedi tä ja judio bä a̦fa yai bayeliblamou wäyämou?
45003002	Wedi tä ja mlai, bluca tä cua. Abenaja balöwä. Judio bä yai lija Yai Bada bei tä a̦ jibämoquema. ¿Ö̦jö tawä?
45003003	Bämacö nö badabö ai bä doblono ma mlai ma cui, cama bä li doblonomi. Bä a̦ cadidou lä mlaono wei tänö, Yai Bada cama a wa̦ nö lä wäono wei, ö̦jö tä wa̦lidiblamanomije. Showadi Yai Bada a wa̦ cadidou.
45003004	Ö̦jö malä cui. Yanowamö täbä bluca ma jolemou wei ma cui, Yai Bada a wa̦ cadidou showaobä a. Abenaja tä a̦ oni malä cuu wei. Showadi wa wa̦ shi̦lo lä cadidou wei tä dablabeje wa. Wa ma jimaöje däjä, wa shi̦lo bejedimou ayaobä cafä bei wa. Einaja tä a̦ cuu.
45003005	¿Ö̦jö tawä? ¿Wedinaja bämacö bufi daeo li cuobä tä a̦? Wedinaja mlai. Ai bä jimamou fa mojionö, Yai Bada a wa̦fa dobloimi li taöje. Abenaja bä cuu dicoo. “Judio bämacö doblou lä mlai tänö, Yai Bada bäma a yai dodijidawä ma dablamale ma cui, ¿wedi tabä bämalecö nö nia bleaamaö dicoo?”
45003006	¿Ö̦jö tawä? Ma, inaja bämacö nia cuimi. Judio bämalecö jimaö cadidio mlao fa cunoja, ai bä lä bälöblai bä jimabä a nö ca̦i cuobö mlai.
45003007	Ai bänö abenaja yamalecö wa̦no jo̦wa taöje. “Bämacö jolemou da bädao”, yamacö jo̦wa cuu. “Bämacö jolemou däjä Yai Bada bäma a nö yai ö̦jöböamaö, a shi̦lo bejedimou lä ayai a lä cui. Ö̦jö däjä a nofi yai doablaöje. Ö̦jö cudeenö bämalecö a̦fa wa̦lidiwä talewä tabä tä cuami”, yamacö jo̦wa ca̦i cuu. “Ma. Bämalecö nö bleaamabä tä cuami, Yai Bada bäma a nofi malä doablamaö wei”, yamacö jo̦wa ca̦i cuu.
45003008	Abenaja ca̦i. “Wa̦lidiwä bäma tä taö da bädao, Yai Bada tä nofi nia lä doablamou wei tä dodijidawä waiquiwä”, yamacö jo̦wa ca̦i cuu. Yamalecö nö waiblaöje ja, inaja täbä jole cuu dicoo. ¿Ö̦jö tawä? Inaja bä lä cuu wei bä lä cui, Yai Bada tänö bä nö bleaamabä bä li waiquiwä.
45003009	¿Wedinaja dodijiwä tawä? Camiyä judio bämacö lija ¿Yai Bada tä Bufi nia asio ayao tawä? Ma, asiomi. Ya cuu malä waiquiofe. Judio bämacö ma cui, judio bä lä mlai bä ma cui, wa̦lidiwä tänö bämalecö bluca lofotobou,
45003010	Yai Bada tä a̦ oni lä cuu weinaja showawä. Abenaja tä a̦ cuu. A cadejewä lä waiquii, moli ma cui a cuami waiquiwä.
45003011	A bufi lä jaducäi a ma cui, Yai Bada lija a bufi lä daeo wei a ma cui, a cuami. Moli ma cui a cuami waiquiwä.
45003012	Jödödöwä täbä bluca yaclälayoma cä täbä. Bä nö bluca bleaaö. Dodijidawä tä lä taö wei, moli ma cui a cuami.
45003013	Bä a̦ lä faö wei tänö täbä shäblamaöje. Bä caficö a̦ lä jolemou wei tänö täbä mölamaöje. Olu bä nacö wayu lä culenaja bä a̦ wayu cuwä.
45003014	Bä a̦ faö wa̦lidiwä. Bä wajäblabeje bä caficö fe lajowä.
45003015	Täbä shäbeje bä mamicö bälöcöblalou.
45003016	Bä cuaabä jamö tä bluca wa̦lidiblamaöje. Täbä nö beblalamaöje.
45003017	Bä yanöcöwä cuobä, tä ca̦i daimije.
45003018	Yai Bada tä nö quili lä tamou wei tä ja, bä bufi ca̦i cudou bädaomi. Einaja tä a̦ cuu.
45003019	¿Ö̦jö tawä? Ei bäma tä daö. Moisesi etä a̦ lä cui, judio bä lija tä a̦ jibämoquema, tä a̦ fuabeje. Judio bä ma cui, judio bä lä mlai bä ma cui, wamicai bä bluca tabobä. Bä a̦ fuo mlai ja, Yai Bada lija bä bluca jimamobä.
45003020	Moisesi tä a̦ ja bä lä cadidou wei bä cua malä mlai, Yai Bada lija bä dodijidawä dablamobä. Moli ma cui a nia dabloimi. Tä a̦ li fuaimi waiquiweje. Ö̦jö tä a̦ lä cui, bä nö wa̦lidiwä ö̦jöböamobä, ö̦jö bei tä a̦.
45003021	Jai bä cadejewä waiquiwä, Yai Bada tänö bä nofi nia lä tabou wei, fei däjä tä a̦ wawälayoma. Moisesi etä a̦ ja bä lä cadidou wei tänö mlai. Ö̦jö ma cui Moisesi etä a̦ jamö bei tä a̦ shi̦lo wawäa balölayoma. Yai Bada a wa̦no wäyälewä bä a̦ oni jamö ca̦i.
45003022	¿Ö̦jö tawä? Jesucristo a bejedi lä bufii wejei bä lä cuinö a nofi mölabouje yalo, jai bä cadejewä waiquiwä Yai Bada tänö bä nofi bluca tabou. Judio bä nia bayeliblaö ayao malä mlai.
45003023	Yanowamö täbä jödödöwänö wa̦lidiwä tä taö malä cujei. Yai Bada tä doblao lä culenaja bä cuwä malä mlai.
45003024	Jesucristonö bä no comaquema yalo, no mlai ja Yai Bada tänö bä nofi ojodabou. Jai bä dodijidawä waiquiwä, fei däjä bä nofi tabou majöwä.
45003025	-
45003026	Yai Bada tänö Jesucristo a noshi ö̦jödaboma, a shämou läobä. Ö̦jö a nofi fa mölabojenö, cama bei i̦yäbönö bä doblou lä mlai etä nowa mladou. ¿Ö̦jö tawä? Cama Yai Bada tä nia cadejewä fa dablamonö, inaja a li cuaama. Jaba däjä täbä doblono ma mlai, a bufi asio fa balöonö, a bufi lämoma. Ö̦jö ma cui fei däjä tä nowa yai tabou, cama a cadejewä dablamobä. Jesús a nofi lä mölabou wejei tänö, jai bä dodijidawä waiquiwä bä nofi tabou.
45003027	¿Ö̦jö tawä? Yai Bada tänö bämalecö dodijidawä tabou yalo, ¿bämacö nofi nia doo tawä? Bämacö nofi doobä tä cuami. Bämacö lä dodijaö wei tänö bämalecö nofi tabou malä mlai. Jesucristo bäma a nofi lä mölabou wei tänö, jai bämacö dodijidawä waiquiwä bämalecö nofi shi̦lo yai tabou.
45003028	Abenaja bämacö malä cuu wei. Moisesi etä a̦ ja bä lä cadidou wei tänö mlai, Jesucristo a nofi lä mölabou wejei tänö, Yai Bada lija bä dodijidawä shi̦lo yai dablamou. Ö̦jö tä shi̦lonö.
45003029	¿Judio bä lija Yai Bada tä shi̦lo bufiblamobä a daanö? ¿Judio bä lä mlai bä lija a nia bufiblamoimi? Judio bä lä mlai bä ma cui lija a bufiblamobä a waiquiwä.
45003030	Moli tä Yai Bada malä cule. Bä mosi sicö lä joyamou wei bä lä cuinö, Jesucristo a nofi mölabouje yalo, jai bä dodijidawä waiquiwä bä nofi nia tabou. Inaja showawä, bä mosi sicö joyamou lä mlai bä ma cuinö, Jesucristo a nofi mölabouje yalo, jai bä dodijidawä waiquiwä bä nofi nia tabou mö feduo.
45003031	¿Ö̦jö tawä? Jesucristo bäma a nofi lä mölabou wei tänö, Yai Bada lija bämacö dodijidawä dablou waiquiwä yalo, ¿Moisesi bäma etä a̦ nia oni joyaö majöo daanö? Mlaicätä. Fei däjä ö̦jö tä a̦ lä cui bäma tä a̦ shi̦lo yai bejedi jimaö.
45004001	Judio bämacö nö badabö Ablaamö a lä cui, ¿wedinaja bäma a nofi nia yai tabou, ö̦jö lä?
45004002	Ablaamö a lä dodijano wei tänö Yai Bada lija a dodijidawä dablamou fa cunoja, cama a wa̦fa dodijaö wäamobä tä nö cuobö wei. Yai Bada lija a wa̦ nö fabö ma mlai ma cui, yanowamö täbä lija a wa̦ fabä tä nö cuobö wei.
45004003	Ö̦jö ma cui abenaja Yai Bada etä a̦ oni cuu. Yai Bada a wa̦ fa ji̦limolunö, Ablaamönö a wa̦ bejedi bufia showadaalema. Cama Yai Bada a wa̦ bufiblamou fa damolalunö, jai a cadejewä waiquiwä bei a nofi Ablaamö tadaö showadalayoma. Einaja tä a̦ oni cuu.
45004004	¿Ö̦jö tawä? Bä lä ojodamou wei bä no ojode co̦amaöje ja, “No mlai ja wale dobäö”, bä nia cuimi. “Ya dobämou lä, ya malä ojodamono wei”, bä nia shi̦lo cuu.
45004005	Ö̦jö ma cui Yai Bada lija bämacö nia lä bayeliblamou wei, inaja bämacö nia cuimi. Cama bä lä dodijaö wei tä ja bä mölaö lä mlai, Yai Bada tä nofi yai lä mölabou wejei bä lä cui, ö̦jö bä nia shi̦lo yai bayeliblamou ayao. Wa̦lidiwä talewä bä ma cui, Yai Bada lija bä mölaö cudeenö jai bä cadejewä waiquiwä bä nofi tabou. Ö̦jö a lä cuinö, jai bä dodijidawä waiquiwä bä nofi tabou.
45004006	Bada tä David a ma cuinö, ö̦jö tä a̦fa wäyäö balöoma. Jai bä cadejewä waiquiwä, Yai Bada tänö bä nofi lä tabou wei bä lä cui, bä nia jo̦wa bayeliblamoma. Cama bä lä dodijaö wei tänö mlai.
45004007	Abenaja tä a̦ oni cuu. Bä doblou lä mlai, Yai Bada tänö etä nowa lä mladamaö wei bä lä cui, ö̦jö bä bufi yai doblalobä cäbä, etä nowa tabou lä mlai bä lä cui.
45004008	Bada tänö etä nowa nia tabou lä mlai, bä bufi yai doblalobä cäbä. Einaja tä a̦ cuu.
45004009	Täbä a̦fa bayeliblamou lä wäyäno wei, ¿bämacö mosi sicö lä joyamou wei, bämacö nia shi̦lo judio bayeliblamou ayaoma daanö? Ma, judio bä lä mlai bä ma cui bä nia ca̦i bayeliblamou mö feduoma. Abenaja bämacö malä cuu wei. “Ablaamö a lä cuinö, Yai Bada tä nofi mölaboma yalo, jai a cadejewä waiquiwä Yai Bada tänö a nofi taboma.” Einaja bämacö cuu.
45004010	¿Ö̦jö tawä? ¿Wedinaja tä yai cuoma, ö̦jö lä? Yai Bada tänö a nofi lä tabono wei, mosi sicö joyamou showao mlao däjä a nofi tabou showaoma. Mosi sicö joyamoa fa balölönö mlai.
45004011	¿Ö̦jö tawä? Ablaamö mosi sicö joyamou showao mlao däjä Yai Bada a nofi mölaboma yalo, jai a cadejewä waiquiwä a nofi taboma. Ö̦jö däjä, Yai Bada tänö a nofi tabou lä waiquile a nö ö̦jöböamobä, mosi sicö li joyamaö bufima. ¿Ö̦jö tawä? Jai bä cadejewä waiquiwä Yai Bada tänö bä nofi tabou lä nodio wei bä lä cuinö, Ablaamö a nofi fö̦ömaö nodiobeje, inaja a li taamaö balöoma. Ö̦jö bä lä cui, bä mosi sicö joyamou ma mlai, Jesucristo a bejedi bufii cudeejenö bä nofi li tabou nomöjöa lä cule.
45004012	Inaja showawä, bä mosi sicö lä joyamou wei bä ma cuinö, Ablaamö a bufi owäbouje yalo a nofi ca̦i fö̦ömaö nodio showaoje. Bä mosi sicö joyamou buomi. Bämacö nö badabö Ablaamö mosi sicö joyamou showao mlao däjä, Yai Bada a nofi mölabou lä showadaono weinaja, a nofi li mölabou cuo nodioje.
45004013	Ablaamö lija Yai Bada a wa̦ nö wäoma. Cama a ma cui, cama bä ijilubö ebä nodiwä ma cui, jödödöwä tä jamö ebä nia jo̦wa bälöo lofotooma. ¿Ö̦jö tawä? Moisesi etä a̦ nofi cadidiboma yalo, ¿Ablaamö lija a wa̦ nö wäoma daanö? Ma, a wa̦ nofi yai mölaboma yalo jai a cadejewä waiquiwä a nofi fa tadalönö, a wa̦ nö wäquema.
45004014	Moisesi etä a̦ lä tabou wejei bä lä cui, ö̦jö bä nia shi̦lo dobämou ayao fa cunoja, bämacö nö ca̦i jole jole mölablalou buobö wei. Yai Bada tänö tä a̦ lä wäqueno wei tä nö ca̦i bejedi cublobö mlai.
45004015	Moisesi bäma etä a̦ fuaimi ja, Yai Bada bäma a jushuo lulubou. Ö̦jö ma cui, tä a̦ läa lä mlai jamö tä a̦ waibeje tä cuami waiquiwä.
45004016	Ö̦jö cudeenö, Yai Bada bäma a wa̦ nofi mölabou däjä bämacö li bayeliblamou. No mlai ja bämalecö nofi bluca fa ojodabonö, tä a̦fa bayeli lä wäqueno wei tä a̦ ja bämacö bluca bayeliblamobä tä malä cui. ¿Ö̦jö tawä? Judio bä ma mlai ma cui, Ablaamö bäma a bufi lä owäbou wei bämacö nia bluca bayeliblamou, Moisesi etä a̦ oni lä tabou wejei bä shi̦lo mlai. Ablaamö a lä cuinö, Yai Bada a wa̦ nofi lä mölabono weinaja, bäma a wa̦ nofi mölabou lä nomöjöo wei bämacö ma cuinö, Ablaamö bäma a nofi bluca malä fö̦ömaö wei.
45004017	Tä a̦ oni lä cuu weinaja showawä. Yai Bada tänö abenaja Ablaamö a nowa tama. Bluca bä bälöjou lä yaiblai bänö wa nofi fö̦ömabeje, cafä bä tablamalema. Einaja Yai Bada tänö a nowa tama, Ablaamö lija a lä bufiblamono wei a lä cuinö. Ö̦jö a lä cuinö, nomawä bä ma cui bä demi jocädamaö co̦o. Täbä cua lä mlai täbä ma cui, cama a wa̦nö täbä cublou.
45004018	¿Ö̦jö tawä? Ablaamö bä ijilubö ebä cublobä etä cuono ma mlai ma cui, Yai Bada tä a̦ bejedi bufibou fe yadioma. “Ijiluyä nodiwä bä lä cui bä fa blucablalunö, bä nia bälöjou yaiblamou”, a bufi cuu cadidio showaoma, Yai Bada tä lä cuno weinaja showawä. Abenaja Yai Bada tänö a nowa tama. Inaja ijilufä bä nia bluca nodiwä cublou. Einaja a nowa tama.
45004019	¿Ö̦jö tawä? Ablaamö a ma wa̦lobadaono wei ma cui, a mölaö showaoma yalo a bufi lofotoo fe yadio showaoma. Bä ijilubö e taabä etä ca̦i cuonomi. Lasha 100 a jayumaö ajedeo waiquioma. Bä suwäbö Sara a ma cui, a shibönabödalou fa mlacunö a ijilubö cuonomi showawä. Ö̦jö ma cui, Yai Bada tä a̦ nofi mölabou cadidio showao fe yadioma.
45004020	Yai Bada tänö tä a̦ lä wäqueno wei tä a̦ ja, “Shädayai”, moli ma cui a bufi ca̦i cunomi. A nofi lä mölabou wei tä ja, a bufi yai fa lofotoblalunö, Yai Bada tä nofi doablama.
45004021	“Camiyä lija Yai Bada tänö tä a̦ lä wäqueno wei, tä taö dao lä”, a nofi tabou cadidioma.
45004022	Ö̦jö cudeenö, a wa̦ nofi mölaboma yalo, jai a cadejewä waiquiwä Yai Bada tänö Ablaamö a nofi tabou showadaoma. Inaja tä a̦ oni malä cuu wei.
45004023	¿Ö̦jö tawä? Ablaamö a nofi lä tabono wei tä a̦ lä cui, cama a wa̦fa wayoamou bädao mlai,
45004024	camiyä bämacö ma cui bämalecö a̦fa ca̦i wayoaö mö feduo showaoma. Bada tä Jesús a demi jocädamaö lä co̦layono wei a lä cui, ö̦jö bäma a bejedi bufii yalo, bämalecö nofi ca̦i tabou mö feduo.
45004025	¿Ö̦jö tawä? Camiyä bämacö doblou lä mlai tä nowa ja, a shämolayoma. Jai bämacö dodijidawä waiquiwä Yai Bada tänö bämalecö nofi tabobä, a demi ca̦i jocädou co̦oma.
45005001	¿Ö̦jö tawä? Jesucristo bäma a nofi mölabou yalo, jai bämacö dodijidawä waiquiwä Yai Bada tänö bämalecö nofi tabou. Bada tä Jesucristo a lä cuaano wei tänö, fei däjä Yai Bada tänö yanöcöwä bämalecö ca̦i cua lä cule.
45005002	Ö̦jö a lä cuaano wei tä nowa ja, fei däjä Yai Bada tänö showadi bämalecö nofi ojodabou. Cama a doblao lä culenaja bämacö nia cuo mö lä feduo wei tä ja, bämacö bufi mölaö ca̦i cua yalo, bämacö bufi doblalou.
45005003	Ö̦jö bädawä mlai, bämacö nö lä bleaaö wei tä ma cui ja, bämacö bufi ca̦i doblalou fe yadio. Bämacö nö lä bleaaö wei tä showawänö, bämacö nö wa̦lojaö dablou malä cui.
45005004	Bämacö nö lä wa̦lojaö wei tänö, Yai Bada bäma a bufi doblamabou. Bäma a bufi doblamabou yalo, bämalecö nia lä dobäö wei tä ja, bämacö mölaö showao.
45005005	Bämacö mölaö lä showale tä ja, bämalecö nia mölamaimi. Yai Bada tänö bämalecö malä nofimaö wei. Camiyä bämacö lija a Bufi lä jibämobeno wei tänö bäma a nofimou daö.
45005006	Bämacö nö bayeliblamobimi waiquiwä tä cuo däjä, Cristo a shämoa lälayoma. Yai Bada tänö a taamaö lä bufiono wei däjä, ö̦jö däjä showawä a shämolayoma, bämacö doblou lä mlai bämalecö bayeliblabä.
45005007	Inaja yanowamö täbä nö cuaabö mlai. A bejedimou daö lä dodijio wei a ma cui, ö̦jö a bayeliblabeje bä nia shämou läo si ijejeomi. Cuwi. A showadi lä dodijaö wei a bayeliblabä, ai a shämou ojodaa ja̦toquei fa cui.
45005008	Ö̦jö ma cui camiyä bämalecö bayeliblabä, dodijidawä mlai, wa̦lidiwä talewä bämacö yai cuo showao däjä, Cristo a shämoa lälayoma. Ö̦jö tä lä cublaliyono wei tä ja, Yai Bada tänö bämalecö yai lä nofimaö wei tä jimöa cadidiquema.
45005009	¿Ö̦jö tawä? Jesucristo a nö i̦yä lä bleaamano wejei tä nowanö, fei däjä jai bämacö dodijidawä waiquiwä Yai Bada tänö bämalecö nofi tabou. Inaja bämalecö nofi tabou waiquia ja lä, Yai Bada tä nö wa̦lowä lä jushuo wei tä wawäblou däjä, bämalecö noshi nia yai umlabou.
45005010	Yai Bada lija bämacö nö nabämou showao däjä, bä Ijilubö e nomaa lä lälayono wei tä ja, bämalecö nofiblamalema. Inaja a cuaama cudeenö, fei däjä Yai Bada tä sho bämacö nofimayou majöa. Bämacö nofimayou waiquilanö, bä Ijilubö e demi cua lä co̦le tänö bämalecö noshi nia yai umlabou.
45005011	Abenaja ca̦i. Bada tä Jesucristonö bämalecö nofiblamalema yalo, Yai Bada lija fei däjä bämacö bufi yai doblalou.
45005012	Yanowamö moli anö, wa̦lidiwä tä taö balöoma yalo, nomaö tä wawäblaliyoma. Bluca täbä wa̦lidiblou fa nodilonö, tä jödödöblaliyoma. Yanowamö bluca täbänö wa̦lidiwä tä taöje yalo, täbä jödödöwä nomablou cuaaö.
45005013	Bejedi lä Moisesi etä a̦ cuo showao mlao däjä, wa̦lidiwä tä cuo showadaoma. Tä cuo showadaoma ma cui, Moisesi tä a̦ jibäamou showao mlao däjä, tä nowa wa̦lidiwä tabou jaöonomi.
45005014	Ö̦jö ma cui Moisesi a cuo showao mlao däjä, Adana a nojamö bä lä bälöono wei bä doblou fa mlacunö, bä bluca nomablou fe yadio showaoma. Adananö Yai Bada tä a̦ fuano lä mlainaja bä cuaaö shaliliono ma mlai ma cui, bä doblono malä mlai. Cristo a nia lä funo wei a lä cui, Adananö ö̦jö a owäbou balöoma. Abenaja tä cuoma. Adana a lä cuinö, wa̦lidiwä tä jödödöblalema. Inaja showawä Jesucristo a mö feduwä lä cuinö, dodijidawä tä ca̦i jödödöblaö mö fedulayoma.
45005015	Ö̦jö ma cui cäcöbä shomi mö feduwä. Jaba a lä cuinö täbä wa̦lidiblamalema. A fuu lä nomöjöono wei a lä cuinö, no mlai ja täbä yai bayelibou. ¿Ö̦jö tawä? Yanowamö moli a doblou fa mlacunö täbä bluca nomama ma cui, fei däjä no mlai ja Yai Bada tänö bämalecö nofi bluca yai ojodabou. Jesucristo a wawäa fa nomöjölönö, no mlai ja bämalecö nofi fa ojodabonö, bluca bämalecö yai bayelibou fe balojoa.
45005016	Ö̦jö moli anö täbä lä wa̦lidimabono wei tä dodijidaono ma mlai ma cui, no mlai ja bämalecö fei däjä lä bayelibou wei tä yai dodijidawä. Ö̦jö moli a doblou lä mlaono wei tänö, bluca bä waimolayoma. Ö̦jö ma cui, bämacö bluca doblou nodio lä mlai, fei däjä bämacö yai bayeliblamou. Jesucristonö no mlai ja bämalecö lä bayeliblaö wei tänö, jai bämacö dodijidawä waiquiwä Yai Bada tänö bämalecö nofi tabou majöo.
45005017	Yanowamö moli a doblou fa mlacunö, nomaö tänö yanowamö täbä bluca lofotoa showadalema. Ö̦jö ma cui, ai a ca̦i yanowamö moli mö feduwä lä cui, Jesucristo a lä cui, ö̦jö a nö shi̦lo yai wa̦lojama. Cama a lä cuaano wei tänö bämacö yai bayeliblamou, Cristo sho bämacö bluca ba̦limi cuobä. No mlai ja bämalecö nofi fa ojodadalönö, jai bämacö cadejewä waiquiwä, Yai Bada tänö no mlai ja bämalecö nofi tabou.
45005018	¿Ö̦jö tawä? Moli a lä cui a jaba doblou fa mlacunö, yanowamö täbä bluca waimolayoma. Inaja showawä, ai a moli mö feduwä lä cui a fa bejedimonö, täbä bluca bayeliblamou majöwä. Bä lä waimolayono wei etä nowa fa mladamalönö, bä bluca ba̦limiblamaö majöo.
45005019	Yanowamö moli anö, Yai Bada a wa̦ jaba fuaö lä mlaono wei tänö, wa̦lidiwä talewä bä bluca tablamalema. Inaja showawä, ai a moli mö feduwä lä cuinö, Yai Bada a wa̦ yai lä fuaö wei tänö, jai bä cadejewä waiquiwä bä nofi nia bluca tamabou majöo.
45005020	Täbä doblou lä mlai bä nö yai ö̦jöböamobä, Moisesi etä a̦ jibämoquema. Ö̦jö ma cui, täbä nö wa̦lidiwä yai lä ö̦jöböamono wei däjä, Yai Bada tänö no mlai ja bä nofi shi̦lo yai ojodabou showao ayaoma,
45005021	bä bayeliblamou fe yadiobä. ¿Ö̦jö tawä? Wa̦lidiwä tänö täbä bluca jaba nomablou lä cuaano weinaja, inaja showawä täbä nofi lä ojodabou wei tänö, bä nia yai ba̦limi bluca cuo nomöjöoma. Bada tä Jesucristo a yai lä cuaano wei tänö, jai bä cadejewä waiquiwä, Yai Bada tänö bä nofi nia tabou fe yadioma.
45006001	Ja̦o. ¿Wedinaja bämacö cubä, ö̦jö lä? Yai Bada tänö no mlai ja bämalecö nofi nia ojodabou fe yadio cudeenö, ¿wa̦lidiwä tä ja bämacö nia cudio bädao daanö?
45006002	¡Ma! Wa̦lidiwä tä ja bämacö nia cudiomi. Wa̦lidiwä tä ja bämacö luluamou co̦dao mlaobä, Jesucristo lija bämacö nomaa malä yädälayono wei.
45006003	Jesucristo lija bämacö lä yädäle bämacö lä cui, a lä nomalayono wei tä ma cui ja bämacö yädäa. Wama tä malä dale.
45006004	¿Ö̦jö tawä? Bämalecö fa yädämacönö, Cristo a nomabä jamö bämacö nomaa yädälayoma. A nomawä lä didiqueno wejei jamö ma cui, bämacö ca̦i didio yädäoma, a demi lä jocädono wei tä jamö bämacö ca̦i yädäblou mö feduo showaobä. ¿Ö̦jö tawä? Bä Fö̦ö e lä doblale etä lofotenö a demi jocädamaö lä culayono weinaja, inaja showawä camiyä dude bämalecö ca̦i tablamaö mö fedulayoma, bämacö showadi lä cuaano wei bäma tä bufiblaö co̦o mlaobä.
45006005	A lä nomalayono wei tä jamö, cama lija bämacö yädäa waiquia ja lä, a demi lä jocädaliyono wei tä ma cui ja, bämacö nia yädäblou mö malä feduo wei.
45006006	Ei bäma tä malä dale. Fii balitama tefi ja Jesucristo a lä shäleno wejei däjä, wa̦lidiwä bämacö bufi lä cui, ö̦jamö lä bämacö bufi ca̦i shämoa yädälayoma. Wa̦lidiwä tä jamö bämacö showadi yädäo bufi lä doblao wei, bämacö bufi waiquidou showadaobä. ¿Ö̦jö tawä? Wa̦lidiwä tä ja bämacö luluamou co̦daaö mlaobä.
45006007	Täbä lä nomaö wei bä lä cui, wa̦lidiwä tä ja bä luluamobä bä malä mlai. Bä fa nomalönö, bä nia lä cuaaö wei etä mladou showadao. Wa̦lidiwä tä ja bä li fujeblamolayou.
45006008	¿Ö̦jö tawä? Inaja showawä, Cristonö bämalecö ca̦i nomaa waiquilayoma ja lä, demi bämalecö ca̦i nia cuo mö feduo. Inaja lä bämacö bufi cuu.
45006009	Cristo a demi jocädou fa co̦lonö, a nomaö co̦daaö mlaicätä. A nomabä ami.
45006010	A nomaö däjä, wa̦lidiwä tänö bämalecö lofotobou mlaobä a li nomalayoma. A nia nomaö co̦daaimi. Fei däjä a demi lä cule Yai Bada tä bufi doblamabobä a li demi.
45006011	Cafä wamacö ma cui, inaja showawä wamacö nofi tamobou mö feduobä. Nomawä anö, wa̦lidiwä tä nofi nö jaducäbobö lä mlainaja wamacö cuobä. Jesucristo lija wamacö cua yalo, cafä wamacö ma cuinö, Yai Bada wama a bufi ca̦i doblamabou mö feduobä.
45006012	¿Ö̦jö tawä? Ö̦jö cudeenö wa̦lidiwä tä ja bä noshi da umlao, wamacö bufi lä waiyou wei tänö wamacö icuamaö dicoo mlaobä.
45006013	Bei wamacö mamocu ma cui, wamacö caficö ma cui, wamacö yömöcacö ma cui, wamacö lä bayucui bä noshi jödödöwä da umlao. Wa̦lidiwä wama tä tabä wamacömi. Yai Bada lija wamacö noshi yai ö̦jödaobä. Wamacö nomabä wamacö ma cuono wei ma cui, ba̦limi wamacö cuobä wamacö tablamalema. Ö̦jö cudeenö wamacö yai bejedimobä, Yai Bada lija bä jödödöwä da jibäamo.
45006014	Wa̦lidiwä tä lä cuinö wamacö luluaö fe yadiobä wamacömi. Moisesi tä a̦ ja wamacö nosiemamobä wamacö malä mlai. Fei däjä Yai Bada tänö no mlai ja wamacö nofi lä ojodabou wei wama tä a̦ nofi shi̦lo yai mölabou malä majöle.
45006015	¿Wedinaja tawä? Moisesi tä a̦ ja bämacö nosiemamobä bämacömi cudeenö, fei däjä ¿wa̦lidiwä bäma tä nia shi̦lo taö daanö? Yai Bada tänö no mlai ja bämalecö nofi ojodabou waiquiwä yalo, ¿“Cuaaö buo”, bämacö nia cuu daanö? Ma. Einaja bämacö nia cuimi.
45006016	¿Wama tä daimi daanö? Wamacö nosiemamobä, ai täbä lija wamacö noshi ö̦jödao ja, wama bä nosie lä fuaö wei ö̦jö wama ecö waiquiwä. Wamacö tabouje. ¿Ö̦jö tawä? Wa̦lidiwa tä ja wamacö noshi ö̦jödao dicoo ja, inaja showawä, wa̦lidiwä tänö wamacö tabou waiquiwä. Ö̦jö wama ecö yalo wamacö nomaö shi nia wa̦lijio. Yai Bada wama a wa̦ yai fuabä wamacö noshi ö̦jödao ja, wamacö nia shi̦lo yai bejedimou.
45006017	Ö̦jö ma cui, Yai Bada lija yamacö bufi a̦fa doblalou wäyämou. Wa̦lidiwä tä ja wamacö jaba nosiemamoma ma cui, fei däjä inaja wamacö cuaaimi. Yama tä a̦ lä wäyäö wei tä a̦ ja, wamacö damamou bufi fa doblaonö, ö̦jö wama tä a̦ yai fuaö majöobä wamacö cublaliyoma.
45006018	Wa̦lidiwä tä ja wamacö fa fujeblamolunö, tä a̦ lä dodijidai tä a̦ ja wamacö nosiemamou majöobä wamacö cublaliyoma, wamacö bejedimobä.
45006019	Wamacö bufi showadi lä cuaaö wei tä läa yalo, ya wa̦ nia faö yaclämou, wamacö bufi jaducäblou fe yadiobä. ¿Ö̦jö tawä? Bei wamacö mamocu ma cui, wamacö caficö ma cui, wamacö yömöcacö ma cui, shami tä ja, wamacö bluca lä bayucui wamacö noshi jaba ö̦jödao balöoma. Wamacö wa̦lidiaö nö quiliama. Inaja wamacö jaba lä cuaano weinaja mlai, fei däjä wamacö lä bayucui Yai Bada tä lija bä noshi shi̦lo yai ö̦jödao da majöo, wamacö bejedimobä. Yai Bada wama ecö dodijidawä yaiobä.
45006020	Wa̦lidiwä tänö wamacö tabou däjä, ö̦jö tä ja wamacö nosiemamoma. Wamacö bejedimobä wamacö cuonomi.
45006021	Ö̦jö ma cui, ö̦jö wama tä wa̦lidiwä lä tano wei tä ja wamacö bayeliblamonomi. Wamacö lä cuaano wei tä ja, fei däjä wamacö bufi yai quilijou majöo. Inaja bä lä cuaaö wei bä nomaö shi wa̦lii.
45006022	Ö̦jö ma cui wa̦lidiwä tä ja, fei däjä wamacö fujeblaliyoma. Yai Bada wama a nosie yai fuaö majöobä wama ecö cublou fa nomöjölonö, wamacö yai bayeliblamou. Yai Badanö dodijidawä wamacö fa yaimacönö, ba̦limi wamacö cuobä.
45006023	Wa̦lidiwä tä lä taö wejei tä nowa ja täbä malä nomaö wei. Ö̦jö ma cui Bada tä Jesucristo lija bämacö bufi cua yalo, Yai Bada tänö no mlai ja bämalecö bayeliblaö, ba̦limi bämacö cuobä.
45007001	Iba wamacö. Bada bä bälöo lä dodijio wei bänö tä a̦ läblamaöje däjä, bäma tä a̦ nosie fuabä tä a̦ läblamaöje. Bämacö demi cuo showao däjä, bada bäma bä nosie fuabä bämacö. Bämacö nomaö däjä bämacö shi̦lo fujeblou.
45007002	Suwä a lä cuinö, bä fe̦yalobö e nofi lä tabou weinaja showawä. “Afä a waiquiwä”, bada bä cuu ja, bä fe̦yalobö e a̦ nia showadi fuaö. Ö̦jö ma cui, bä fe̦yalobö e nomalayou ja, a wa̦ lä fuaö wei etä nia ca̦i mladou showadao.
45007003	Ö̦jö cudeenö, bä fe̦yalobö e demi cuo ma showao däjä ma cui, ai a lija a cua majöblaquei ja, a wa̦fa nia joleblalou taöje. ¿Ö̦jö tawä? Ö̦jö ma cui bä fe̦yalobö e nomaö däjä, ö̦jö a wa̦ lä fuaö wei etä mladaliyo. Ö̦jö däjä, ai a lijamö a cuo ma majöo wei ma cui a wa̦fa nia tamoimi.
45007004	¿Ö̦jö tawä, iba wamacö? Inaja showawä, Moisesi etä a̦ jamö wamacö jaba ma cuono wei ma cui, Cristo a lä nomalayono wei däjä, wamacö nomaö ca̦i yädäoma, cama lijamö wamacö yai cuo majöobä. A demi jocädamaö lä co̦layono wei a lä cui lijamö wamacö cua majöa, wamacö lä bejedimou wei tänö, Yai Bada wama a dodijidawä dablamabä.
45007005	Yanowamö täbä showadi lä cuaaö wei tä ja, bämacö cuo showao däjä, bämacö shijilodou bufio fa mlacunö bämacö doblonomi. Moisesi tä a̦ ma läono wei ma cui, ö̦jö tä a̦ ja bämacö bufi shi̦lo yai balaa dicolayoma. Bämacö lä cuaano wei tänö, bämacö nomabä tä cuoma.
45007006	Ö̦jö ma cui, Moisesi tä a̦ ja bämacö cuo mlaobä, fei däjä Yai Bada tänö bämalecö yai fujeblamalema. Ö̦jö tä a̦ ja, bämacö nia nosiemamou co̦daaimi. Täbä lä nomaoblou wei bä lä cui, täbä nosiemaö malä mlajei. Jaba tä a̦ mlai ja, fei däjä Yai Bada dude bäma tä a̦ nia shi̦lo yai fuaö majöo, Yai Bada tä Bufinö tä lä jimale jamö bämacö yai cuobä.
45007007	Ja̦o. ¿Wedinaja bämacö cubä, ö̦jö lä? Moisesi etä a̦ lä cui, ¿bäma etä a̦fa nia wa̦lidiwä taö majöo daanö? Ma, bäma tä a̦fa nia wa̦lidiwä taimi. Ö̦jö tä a̦ cuo mlao fa cunoja, ya wa̦lidiwä nö ö̦jöböamobö mlai. ¿Ö̦jö tawä? “Wamacö bufi nia waiyoimi”, tä a̦ cuu mlao fa cunoja, ya bufi lä waiyou wei ya tä nö dabö mlai.
45007008	Ö̦jö ma cui, Moisesi ya etä a̦ daö yalo, ya tä wa̦lidiwä lä didibole tä wawäblaliyo. Ö̦jö däjä abenaja ya bufi cuu majöo. “Shädayai. Bejedi lä ya bufi yai waiyou fe balojoo dicoo”, ya bufi cuu majöo. Moisesi etä a̦ läo mlao fa cunoja ya nö ö̦jöböamobö mlai.
45007009	Moisesi ya etä a̦ daö showao mlao däjä, ya mojodi li cudalou balöoma. Ö̦jö ma cui, ö̦jö tä a̦ ja ya bufi fa jaducäblalunö, wa̦lidiwä tä ja ya bufi mö blucablou dicolayoma. Ya nia nomaö shi lä wa̦lii wei, ya tä daa majölalema.
45007010	Demi bämacö cudiobä tä a̦ ma cuono wei ma cui, ö̦jö tä a̦ showawänö, ya nia nomaö shi lä wa̦lii wei tä yai wawäblaliyoma.
45007011	¿Ö̦jö tawä? Ya tä wa̦lidiwä lä didibole tänö wale mölamalema, Moisesi tä a̦ ja. Ya nia lä bayeliblamou wei ya tä bufima ma cui, ya nia lä nomaö wei bei ya tä daa majöa dicolalema.
45007012	¿Ö̦jö tawä? Moisesi etä a̦ lä cui, tä a̦ li yaia. Yai Bada tänö tä tamaö lä bufii wei tä a̦ bluca yaia. Tä a̦ bejedi. Tä a̦ dodijidawä.
45007013	Ö̦jö ma cui, “Tä a̦ lä dodijidai tä a̦nö wale shälema”, ya cuimi. Ma. Wa̦lidiwä tänö, ö̦jö tä a̦ ja wale fa mölamalönö, wale yai shäa cadidilema. Ö̦jö tä a̦nö, ya doblou lä mlai ya tä nö yai ö̦jöböaö. Yai Bada tänö tä tamaö lä wasöö wei tä ja ya shijilodou lä mlai, ya tä yai wa̦lidiwä dablaö.
45007014	Moisesi etä a̦ lä cui, Yai Bada tä Bufinö tä a̦ jibämoquema. Ö̦jö bäma tä daö. Ö̦jö ma cui, yanowamö bämacö doblou lä mlai, ö̦jö ya. Wa̦lidiwä tä ja ya jibämoquema. Ö̦jö tänö wale lofotobou.
45007015	Ya lä cuaaö wei tä ja, ya bufi yai wedinajamou. Ya tä taö bufi lä doblao wei ya tä taö malä mlai. Ya tä nofi lä wa̦libou wei tä ma cui, ö̦jö ya tä taö fe yadio dicoo.
45007016	¿Ö̦jö tawä? Moisesi etä a̦ dodijidawä. Ya tä a̦ nö bejedi ö̦jöböaö. Ya tä taö bufio lä mlai, ya tä taö si ijejewä malä dicoi.
45007017	¿Ö̦jö tawä? Ya tä taö bufi lä doblao wei tänö, ya tä taö ma mlai ma cui, bei ya bufi jamö tä wa̦lidiwä lä läle tänö, wale bufi taamaö fa dicoonö, ya tä li taö.
45007018	Ei ya tä malä dale. Yanowamö ya lä cui lija, tä lä dodijidai, wiisibö ma cui tä ca̦i didiami. Dodijidawä ya tä taö bufi ma doblao wei ma cui, ya tä nö tabimi waiquiwä.
45007019	Dodijidawä ya tä taö bufi lä doblao wei ya tä taö malä mlai. Wa̦lidiwä ya tä taö lä moji wei, ö̦jö ya tä yai taö dicoo, bei cä ya bufi wa̦lidiwänö.
45007020	Ya tä taö lä moji wei ya tä taö fe yadio dicoo ja, ¿wedi mayo li? Camiyä ya cuaaö bufi lä doblao weinaja, ya cuaaö malä mlai. Ma, bei ya bufi jamö tä wa̦lidiwä lä läle tänö, wale taamaö fa dicoonö, ya tä li taö.
45007021	Showadi ei tä shi̦lo dablamou. Dodijidawä ya tä taö bufi doblao däjä, wa̦lidiwä tä lä cui tä lämou ajedeo.
45007022	Yai Bada tänö tä tamaö lä bufii wei tä a̦ ja, ya bufi malä doblalou wei.
45007023	Ö̦jö ma cui, camiyä lija tä shomi lä didile, showadi ya tä lämou dablaö. Ya cuaaö bufi lä doblao wei tä ja, showadi a li läo. Wa̦lidiwä ya tä lä didibolenö wale lofotobou.
45007024	Ya nö yai beblalodii. ¿Wedinö wale nia yai bayeliblaö, ö̦jö lä, showadi ya lä cuaaö wei tänö ya nomaö mlaobä?
45007025	Wedinö mlai, ¡Yai Badanö! Ö̦jö lija ya bufi a̦fa doblalou wäyämou. Ya nö beblalou mlaobä, Bada tä Jesucristo lija ya bayeliblamou. ¿Ö̦jö tawä? Abenaja camiyä ya cuwä. Yanowamö ya lä cui, wa̦lidiwä tä ja ya wa̦ fuobä ya waiquiwä ma cui, bei ya bufi dude lä cuinö, Yai Bada ya wa̦ fuaö bufi doblao.
45008001	Fei däjä Jesucristo lija bämacö lä yädäle, Yai Bada tänö bämalecö nö nia bleaamaimi.
45008002	Yai Bada tä Bufinö bämalecö malä bayeliblaö wei. Jesucristo lija bämalecö fa yädämacönö, dodijidawä bämacö li cua. Wa̦lidiwä tänö bämalecö ma lofotobono wei ma cui, nomaö tänö bämalecö ca̦i ma lofotobono wei ma cui, Yai Bada tä Bufinö bämalecö fujeblamalema.
45008003	¿Ö̦jö tawä? Yanowamö bämacö showadi dobloimi yalo, Moisesinö tä a̦ ma lämaqueno wei ma cui, ö̦jö tä a̦ ja, bämacö nö bayeli cublobimi waiquiwä. Ö̦jö ma cui, Yai Bada tänö bämalecö bayeliblaö fe yadioma. Cama bä Ijilubö e fa shimölödunö, e yanowamöblaleyoluma. Bämacö doblou lä mlai tä nowa ja, a shämou läobä. Bä Ijilubö e lija tä nowa mladamabä, a shämalema,
45008004	bämacö cadidou fe yadiobä. Yanowamö täbä showadi lä cuaablalou weinaja bämacö fa cuaanö mlai. Yai Bada tä Bufinö bämacö yai cadidobä. Yai Bada tä Bufinö bämacö fa cadidofälönö, tä tamaö lä bufii wei bäma tä dodijidawä taö fe yadiobä.
45008005	Yanowamö täbä showadi lä cuaablalou wei tä ja bä lä luluamou wei bä lä cui, yanowamö tä a̦ ja bä bufi shi̦lo malä cuaablalou wei. Ö̦jö ma cui, Yai Bada tä Bufi ja bä lä luluamou wei bä lä cui, cama Yai Bada tä a̦ ja bä bufi shi̦lo yai daeou.
45008006	¿Ö̦jö tawä? Yanowamö täbä showadi lä cuaablalou wei tä ja bä lä luluamou wei bä lä cui, bä nia nomaö shi wa̦lijio. Ö̦jö ma cui, Yai Bada tä Bufi ja bä lä luluamou wei bä lä cui, ba̦limi bä nia yai cuo. Bä bufi nia yai yanöcöo.
45008007	Yanowamö täbä showadi lä cuaablalou wei tä ja bä bufi shi̦lo lä daeodii wei bä lä cuinö, Yai Bada tä nofi wa̦libouje. Yai Bada tänö tä tamaö lä wasöö wei tä ja, bä shijilodoimi. Bä nö shijilobimi waiquiwä.
45008008	Yanowamö täbä showadi lä cuaaö wei tä ja bä lä culenö, Yai Bada tä Bufi ca̦i doblamabou daomije.
45008009	Ö̦jö ma cui, Yai Bada wama a Bufi bejedi tabou ja, yanowamö täbä showadi lä cuaaö wei tä ja wamacö luluamoimi waiquiwä. Ö̦jö lija wamacö bufi yai luluamou. Cristo a Bufi tabou lä mlajei, cama ebämi waiquiwä.
45008010	Ö̦jö ma cui Cristo wama a tabou ja, Yai Bada tä Bufinö wamacö ba̦limiblamaö. Wa̦lidiwä tä lä läle tänö, wamacö nia ma nomaö wei ma cui, jai wamacö cadejewä waiquiwä Yai Bada tänö wamacö nofi tabou. Ö̦jö tänö, ba̦limi wamacö nia cuo fe yadio.
45008011	Jesús a demi jocädamaö lä co̦layono wei wama a Bufi tabou ja, wamacö ma nomaö wei ma cui, wamacö demi nia ca̦i jocädamaö co̦o. Cafä wamacö lija Yai Bada tä Bufi lä bälölenö, wamacö nia inaja taamaö.
45008012	Ö̦jö cudeenö, yanowamö täbä showadi lä cuaaö wei bäma tä nia bufiblaimi. Ö̦jö bäma tä bufiblabä bämacömi. Inaja bämacö cuaabä bämacö mlai.
45008013	Yanowamö täbä showadi lä cuaaö wei wama tä bufiblaö ja, wamacö nia nomaö shi wa̦lijio. Ö̦jö ma cui, yanowamö täbä showadi lä cuaaö wei tä lä cui, Yai Bada tä Bufinö wama tä mladamaö ja, ba̦limi wamacö nia yai cuo.
45008014	Yai Bada tä Bufi ja bä bluca lä luluamou wei bä lä cui, ö̦jö Yai Bada bei ijilubö ebä waiquiwä malä cui.
45008015	Yai Bada lija wamacö quilii co̦daabä a Bufi jibäonomi. Bada a wa̦ fuamobä bä lä tabou wei bä lä cuinö, a nö quili taö lä culajeinaja mlai. Ma, wama a nofi fö̦ömaö cadidobä cafä wamacö lija a Bufi jibämoquema. “¡Fabe, Fabemi!”, bäma ecö cuu ja,
45008016	ö̦jö cama a Bufi showawänö, bämalecö bufi taamaö. Yai Bada bäma ecö nö ijilubö ö̦jöböamaö.
45008017	Bä ijilubö bäma ecö waiquiwä ja lä, bämalecö befi lä taboladi täbä ja bämacö nia dobämodayou, Cristo a nia lä dobämou weinaja showawä. Cristo a nö bleaamaö lä cuaano wejeinaja bämacö nö bleaamaö mö feduoje ja, ö̦jö sho bämalecö nia bluca doblamabodayou.
45008018	Abenaja ya bufi cuu. Bämalecö nö fei däjä lä bleaamaö wejei tä ja, “Shädayai”, bämacö nia cuimi. Tä nowa bolacami. Tä yai lä doblale, camiyä bämacö lija Yai Bada tänö tä nia obi lä jimadayou wei, ö̦jö tä nowa shi̦lo yai bluca.
45008019	¿Ö̦jö tawä? Yai Bada tänö täbä bluca lä tablaleno wei, täbä nö bluca malä dablai. Yai Bada bä ijilubö bämalecö nia dodijidawä lä wawäblamaö wei, bufi shi jalimolanö tä nö dabouje.
45008020	Täbä bluca lä tablano wei täbä ma cui, täbä malä wa̦lidiblaliyono wei. Inaja cama täbä taamamou bufi fa doblaonö mlai. Yai Bada tänö täbä wa̦lidiblamalema ma cui, täbä nia obi dobladou lä co̦ono wei tä ja, tä nö dao showaoma.
45008021	Täbä bluca lä tablamono wei, täbä nia bayeliblamou. Showadi täbä lä wa̦icou wei tä ja, Yai Bada tänö bä nia fujeblaö, täbä inaja cuaaö co̦daaö mlaobä. Bä ijilubö doblao ebä nia lä tabou weinaja, jödödöwä täbä lä tablamono wei täbä ma cui, bä nia bluca doblamabou mö feduo.
45008022	Ei bäma tä daö. Täbä bluca lä tablamono wei täbä ma cui, täbä bufi bluca la̦mou ca̦i nö beblalou mö fedua showaa lä cule, ijilu bä nini tabouje däjä bä a̦ nö nini dao lä culenaja showawä.
45008023	Täbä bluca lä tablamono wei täbä bädawä mlai. Camiyä bämacö ma cui, Yai Bada tä Bufi ja bämacö jaba dobämou lä balöono wei bämacö lä cui, bämacö bufi nö ca̦i bleaaö. Bä ijilubö bäma ecö nia lä doblaodayou wei bäma tä nö dabolanö, ba̦limi bämalecö nia yai lä tablaö wei bäma tä nö ca̦i dabolanö, bämacö bufi la̦mou ca̦i nö bleaaö.
45008024	Yai Bada tänö bämalecö lä fucäleno wei däjä ma cui, ö̦jö tä ja bämacö malä mölano wei. ¿Ö̦jö tawä? Bämacö mölaö showaobä lä. Tä dablamou lä waiquile tä ja, ¿wedinaja bämacö mölaö li cuo majöobä?
45008025	Ö̦jö ma cui, tä dablamou showao mlao däjä bämacö mölaö ja, bämacö bufi yanöcölanö bämacö nö nia dao.
45008026	Inaja showawä, bämacö bufi ujuduaö si lä ijejei bämacö lä cui, Yai Bada tä Bufinö showadi bämalecö ca̦i bayeliblaö talei. Camiyä bämacö nö bayeli nacao doblou fa mlacunö, cama tä Bufi showawänö bämalecö nö bayeli nacaö. Yanowamö täbä caficö a̦ ja mlai, a wa̦ Bufi yai cadidou showadao.
45008027	Yanowamö bämalecö bufi lä dale a lä cuinö a wa̦ ji̦liaö walalao. A nacou bufi lä doblao wei tä a̦ daö. Yai Bada bäma ecö nofi bäyäaö däjä, Yai Bada tänö a wa̦ famaö cuo lä bufio weinaja, a wa̦ faö cadidou cuaaö showawä malä cui.
45008028	Ei bäma tä daö. Tä cublou lä bädao wei tä ma cui, Yai Bada tänö tä fulii yalo, a lä nofimaö wejei bä lä cui bä bayeliblamou. Inaja Yai Bada tänö bä taamaö bufi doblao fa showaonö, bä nacama.
45008029	Bä daö lä showadaono wei bä lä cui, bä Ijilubö e lä culenaja bä cuo mö feduobä, bä yaibou showadaoma. Bä Ijilubö jaba e lä cui e no jamö, ebä mashi bluca cuobä.
45008030	Bä lä yaibono wei bä ca̦i nacama. Bä lä nacano wei, jai bä dodijidawä waiquiwä bä nofi ca̦i taboma. Ö̦jö bä nofi lä tabono wei bä lä cui, bä doblaodayobä bä ca̦i tablamalema.
45008031	¿Ö̦jö tawä? Bämalecö doblamabobä Yai Bada a cua waiquia ja lä, ¿wedinö bämalecö nia li doblamaimi majöo?
45008032	Cama bä Ijilubö e ma cui, Yai Bada tänö a noshi umlabonomi. Bämalecö bluca bayeliblabä, a noshi malä ö̦jödabono wei. ¿Ö̦jö tawä? Bä Ijilubö e jibäaö ojodao waiquioma ja lä, ai täbä bluca ma cui ja, bei bämalecö dobäa yailei.
45008033	Cama bäma ecö lä yaile, jai bämacö dodijidawä waiquiwä, cama Yai Bada tänö bämalecö nofi tabou waiquia ja lä, ¿wedinö bämalecö a̦fa nia li taö majöo?
45008034	Bämacö doblou lä mlaono wei tä nowa ja, ¿wedinö bämalecö nö nia li bleaamaö? Jesucristo a shämou malä läono wei. A demi jocädou co̦oma. Yai Bada jayu boco mashi jamö, a loadayoa. Bämalecö nofi bäyäbou culadi.
45008035	Cristonö bämalecö nofimaö waiquiwä. Bämalecö nofimaö mladobä, tä cuami. Bämalecö ma yabäcaö wejei ma cui, bämalecö nia nofimaö showao. Bämalecö nö ma bleaamaö wejei ma cui, bämacö nö ofili ma bleaaö wei ma cui, bämacö didiobä bäma sibä tabou ma mlai ma cui, inaja showawä. Bämacö ma shämou wei ma cui, bämalecö nabä ma queo wejei ma cui, inaja showawä. Bämalecö nofimaö waiquiwä.
45008036	Tä a̦ oni lä cuu weinaja showawä. Abenaja tä a̦ cuu. Afä yamacö cudeenö, showadi yamalecö shäö bufi doblaoje. Oweja bä nofi lä tabou wejeinaja, yamalecö nofi tabou mö feduoje. “Bä shämobä bä waiquiwä”, yamalecö nofi tabouje. Einaja tä a̦ cuu.
45008037	Ma. Inaja bämalecö ma taamaö wejei ma cui, bämacö nö wa̦lojaö fe yadiobä bämacö. Bämalecö yai lä nofimale a lija bämacö bayeliblamou ja, bämacö nö yai wa̦lojabä bämacö.
45008038	-
45008039	Ei ya tä malä dale. Bämacö ma nomablou däjä ma cui, bämacö demi ma cudio wei ma cui, a̦jele bä ma läblou wei ma cui, fecula bänö bämalecö ma yabäcaöje däjä ma cui, Yai Bada tänö bämalecö nofimaö lä waiquile tä ja, bämalecö fujeblaö majöobä tä cuami waiquiwä. Tä fei däjä cublou lä bädao wei tä ma cui, tä nia obi lä cublou wei tä ma cui, ai tä lofote läa lä bädale tä ma cui, Yai Bada tänö bämalecö nia nofimaö showao. Fedu jamö täbä lä culadi täbä ma cuinö, co̦jomö jamö täbä lä cublai täbä ma cuinö, ai täbä lä tablaleno wei täbä bädawä ma cuinö, Yai Bada tänö bämalecö nofimaö lä waiquile tä ja, ö̦jö lä täbänö bämalecö nia fujeblamaimije. Bada tä Jesucristo lä cuaano wei tänö, bämalecö yai nofimaö waiquia lä culadi.
45009001	Ei ya wa̦ lä cui ya wa̦ bejedimou. Ya jolemoimi, Cristo ya e malä cui. Yai Bada tä Bufi ma cuinö wale bufi möö. Wale bejedimou daö.
45009002	Ya bufi o̦quijou fe balojowä. Showadi ya bufi nö bleaadii.
45009003	Iba mashi ya bä nofi fo̦lijibou, Isaeli ebä mö feduwä lä cui. Shädayai. Camiyä ya waimou tä nowa ja bä bayeliblamou dao fa cunoja, ya nö waimou ojodaobö wei.
45009004	Isaeli ebä nodiwä malä cui, Yai Bada tänö bä lä yaileno wei. Bä nofi ca̦i ijilumama. Ö̦jö lä bä lija tä shi̦i doblao ca̦i dablamoma. Ö̦jö bä lija a wa̦ nö ca̦i wäoma. Moisesi tä a̦ lä cui, ö̦jö bä lija tä a̦ ca̦i jibämoquema. Cama lija bä ajedobä tä ca̦i jimöquema. Bä nia obi lä bayeliblamono wei tä a̦fa ca̦i wäyäö balöoma.
45009005	Ö̦jö bäma bä a̦fa nö ca̦i badabö jayumaö showawä. Yai Bada tänö a shimabä a lä yaileno wei, cama ebä nodiwä lija a nia ca̦i wawämama. ¿Ö̦jö tawä? Yai Bada tä shi̦lo yai Bada lä ayai, a wa̦ nofi yai doablamou shi wa̦libä a. Inaja lä tä cuobä.
45009006	Ö̦jö ma cui, “Yai Bada tä a̦ nö lä wäono wei, tä bejedi cublonomi”, bämacö nia cuimi. ¿Ö̦jö tawä? Isaeli bä ijilubö nodiwä ebä ma bluca wei ma cui, ö̦jö bä bluca bayeliblamobä bämi. Yai Bada lija bä bufi cua lä mlai, bä nofi taboimi.
45009007	Inaja showawä, Ablaamö bä ijilubö nodiwä ebä ca̦i ma bluca wei ma cui, ö̦jö lija bä nodiblou lä bädao wei tänö bä nofi ca̦i tamamoimi. Ablaamö lija Yai Bada a lä cuno weinaja showawä. Abenaja tä a̦ oni cuu. Isaacö lija bä yai lä nodiblou wei, bä a̦fa nia shi̦lo ijilufä jilamou. Einaja tä a̦ cuu.
45009008	Abenaja. Ablaamö bä ijilubö ebä lä cui, Yai Bada tänö cama ebä nofi bluca taboimi. Ablaamö bä ijilubö e a̦fa yai wäyäö lä balöono wei a Isaacö lä cui, ö̦jö bä ijilubö ebä nofi yai shi̦lo ibabou,
45009009	Isaacö a wa̦fa wäyäö ja, a cuu lä balöono weinaja showawä. Abenaja tä a̦ oni cuu. Sara a fa shibönabölönö, obi ei a belibo cublou co̦o däjä bei ijilubö e nia tabou. Bejedi lä ya wa̦. Wafä a ijilu tabou däjä, ya nia fuu co̦o. Einaja tä a̦ cuu.
45009010	Abenaja tä ca̦i cuoma. Bämacö nö badabö Isaacö a lä cuinö, bä suwäbö Lebeca lija, ijilu cäcöbä lä e̦lequeblaliyono wei cäcöbä taquema. ¿Ö̦jö tawä?
45009011	Cäcöbä tablaö showao mlao däjä, dodijidawä tä ma cui, wa̦lidiwä tä ma cui, tä taböönomi. Tä taböö ma mlai ma cui, Yai Bada tänö cäcöbä taamaö lä bufiono wei tä daö showaoma. ¿Ö̦jö tawä? Yanowamö täbä lä cuaaö wei tänö mlai, cama Yai Bada tänö täbä li bufii waiquiwä cudeenö täbä li cadidaö. Inaja tä cuoma yalo,
45009012	Lebeca lija abenaja a cuma. Jaba a lä faö wei a lä cuinö, a faö lä yaule a nosie nia shi̦lo fuaö. Einaja a cuma,
45009013	ai tä a̦ oni lä cuu weinaja showawä. Jacobo ya yailema ma cui, Esau ya wailema. Einaja tä a̦ cuu.
45009014	¿Ö̦jö tawä? ¿Wedinaja bämacö cubä, ö̦jö lä? “Yai Bada tänö täbä yaiaö cadidio daimi”, ¿bämacö nia cuu daanö? ¿A dodijaimi tawä? Ma, inaja mlai.
45009015	Abenaja Moisesi lija Yai Bada tä malä cuno wei. Ya nofi asibou bufi lä doblao wei a lä cui, ya nofi asibou cuquei. Ya nofi ojodabou bufi lä doblao wei a lä cui, ya nofi ojodabou cuquei. Einaja a cuma.
45009016	¿Ö̦jö tawä? Yai Bada tänö täbä yanowamö lä yaiaö wei, cama bä yaiamou bufi fa doblaonö bä yaiamoimi. Cama bä nö lä wa̦lojoablalou wei tänö mlai. Yai Bada tänö täbä nofi ojodabou bufi fa doblaonö, bä li yaiablaö.
45009017	Tä a̦ malä cuu wei. Ejidoteli bada a wa̦fa wäyäö ja, abenaja Yai Bada a cuma. Ö̦jö ma cui, cama lija ya lofote nia fa dablamonö ya li tabou. Ya lofote fa damolalunö, jödödöwä täbä lä bälöblai bä lijamö, wale a̦fa wäyäö blaucobeje, ya li demimabou showaa bäa lä cule. Einaja a cuma.
45009018	¿Ö̦jö tawä? Täbä nofi asibou bufi lä doblao wei täbä lä cui, täbä nofi li asibou. Täbä bufi jifublamaö bufi lä doblao wei täbä bufi ca̦i jifublamaö.
45009019	¿Abenaja wa nia cuu dicoo daanö? “Camanö bämalecö taamaö fa bufinö bämalecö ma taamaö wei ma cui, ¿bämalecö a̦fa nia dobloimi taö majöblao? Cama lija bämacö noshi umlaobä, tä cua malä mlai”, ¿wa nia cuu tawä? Ma, cu dijä.
45009020	¿Cafä wedi bei wa wa̦ li bashiwä? Cafä yanowamö wa ma cui, Yai Bada lija, ¿inaja bei wa wa̦ nia fuo li cuaaö? Oshoboli a lä taö wei a lä cui lija, ¿cama oshoboli a wa̦ nia faö daanö? “Wedi tabä inaja bei wale tablaö li cua cule”, ¿oshoboli a nia cuu daanö?
45009021	Oshoboli bolacabö cäcöbä lä tablaö wei a lä cuinö, ¿shi yaiabä ami? “A nofi yai oshoboli doablabeje, ei shinö ya nia tablaö”, a cubä a waiquiwä. “Ei shi mö feduwä lä cuinö ya tabou buobä ya nia tablaö mö feduo”, a ca̦i cubä a showawä malä cui.
45009022	¿Ö̦jö tawä? Yai Bada tänö täbä yanowamö taamaö lä bufio weinaja täbä li taamabä a waiquiwä. Wa̦lidiwä tä nowa ja, a nö wa̦lowä lä jushudou wei tä wawämaö ma bufio wei ma cui, a shi jalimoimi. A lofote dablamou bufi ca̦i ma doblao wei ma cui. Täbä mö watäblamobä täbä ma cui, a bufi yanöcöo fe yadio balöoma,
45009023	bämalecö nofi nia yai lä asibou wei tä yai wawäblobä. ¿Ö̦jö tawä? Doblao bämalecö tabodayobä, yedu ja ma cui bämalecö nofi tabou showadaoma.
45009024	¿Ö̦jö tawä? Judio bämacö shi̦lo bädawä mlai, judio bä lä mlai bä ma cui, bämalecö bluca lä nacano wei, bämalecö nofi ca̦i tabou balöo showaoma.
45009025	Yai Bada a wa̦no wäyälewä Osea lija a lä cuno weinaja showawä. Abenaja tä a̦ cuu. Iba bä cuono lä mlai bä lä cui, ya bä nofi nia ibaaö majöo. Ö̦jö bä shomi bälöo lä yaiblai bä lä cui, ya bä jaba nofimano ma mlai ma cui, “Iba ya bä lä nofimale cäbä”, ya bä nofi nia tabou majöo. Einaja tä a̦ cuu.
45009026	“Iba wamacömi”, Yai Bada tänö bä nowa lä tano wei jamö, ö̦jamö lä showawä, Yai Bada tä demi cua shi lä wa̦lile bä ijilubö ebä a̦fa nia jilamou.
45009027	Isaia a ma cuinö, Isaeli ebä a̦fa taö ja, a wa̦ lofotoaama. Abenaja tä a̦ oni cuu. Modu u casö jamö mlaca mlaca bä nö wabamobimi lä culenaja, Isaeli bä ijilubö ebä nodiwä cublou mö ma feduo wei ma cui, Yai Bada tänö bä noshi nia yai lä umlabou wei bä nia bolacamio dodijio.
45009028	Bita jamö bä lä bälöblai bä lä cui, Bada tänö bä nö bleaamaö däjä, lobe tä nia taö showadao. Einaja tä a̦ cuu.
45009029	Isaia a showawänö, ei tä a̦fa ca̦i wäyäö lä balöono weinaja showawä. Abenaja tä a̦ oni cuu. Bada tä Bada lofote lä ayai tänö bämalecö nodiwä feiblamaö mlao fa cunoja, Sodomateli bä lä tablaleno weinaja bämalecö nö tablalebö wei. Comolateli bä lä cublaliyono weinaja showadawä. Einaja tä a̦ cuu.
45009030	¿Ö̦jö tawä? Abenaja tä cublaliyoma. Judio bä lä mlai bä lä cuinö, Yai Bada lija bä bejedimou dablamobä tä dayäano ma mlajei ma cui, tä daa bälalemaje. Jesucristo a nofi mölabouje yalo, fei däjä jai bä cadejewä waiquiwä Yai Bada tänö bä nofi tabou.
45009031	Ö̦jö ma cui, Isaeli ebä lä cui, Yai Bada lija bä bejedimou dablamobä, Jesucristo a nofi mölabou mlajei ja, cama bä nia wabäoma. Moisesi etä a̦ jamö bä nia cadidou fe yadioma. Bä nia ma cadidono wei ma cui, tä a̦ nofi cadidibou doblonomije.
45009032	¿Wedinaja bä li cuaaö fa dicoonö, bä li doblonomi? Wedinaja mlai. Bä bejedimou dablamobä, Yai Bada tä nofi mölabono malä mlajei. Cama bä nia dodijaö fe fa yadionö, cama bä nofi shi̦lo li mölamoboma. Jesucristo a shämou lä läono wei tä ja bä bufi jaducäblonomi yalo, jai maa ma jamö bä yudulayoma.
45009033	Yai Bada a lä cuno weinaja showawä. Abenaja tä a̦ oni cuu. Tä da möje. Isaeli ebä lä fuu wei, maa ma jamö bä mamicö fa difequionö bä yudubä, ya ma nia blaaö läo. Maa bada ma nia blao läo, täbä fa yudulunö täbä quebä. Ö̦jö ma cui, täbä lä yudumaö wei a bejedi lä bufibou wejei bä lä cui, bä nö nia bleaaimi. Einaja tä a̦ cuu.
45010001	Iba wamacö. Yai Bada lija bä fucäamobä, judio ya bä nö bayeli nacadii. Bä fucäamou fa cunoja ya bufi nö yai doblalobö wei.
45010002	¿Ö̦jö tawä? Yai Bada tä bufi doblamabobeje, tä dayäaöje. Ya bä daö yalo ya wa̦. Ö̦jö ma cui, bä bufi jaducäa mlalanö tä li dayäaöje.
45010003	Yai Bada tänö jai täbä cadejewä waiquiwä täbä nofi lä tabou wei tä lä cui, ö̦jö tä nofi mojodubouje. Cama bä nia dodijaö fe fa yadionö, bä nofi li mölamobou. Jesucristo a nofi mölabou bufiomi malä waiquijei.
45010004	¿Ö̦jö tawä? A nofi nia lä mölabou wejei, ö̦jö a Cristo waiquiwä yalo, Moisesi tä a̦ ja bä mölabä etä cuami. Cristo a nofi lä mölabou wejei tänö, jai bä dodijidawä waiquiwä Yai Bada tänö bä nofi nia shi̦lo tabou.
45010005	Moisesinö tä a̦ oni taö balöoma. Cama etä a̦ ja bä lä bejedimou wei bä lä cui, ö̦jö bä nia shi̦lo jo̦wa ba̦limi cuoma.
45010006	Ö̦jö ma cui, cama bä nia lä bejedimou wei tä ja, ai bä mölaimi waiquiwä. Yai Bada lija bä bejedimou dablamobä, Cristo a nofi yai mölabouje. Abenaja ö̦jö bä bufi nia cuimi. Fedu jamö, ¿wedi a yai nia duofälöö? Ma, einaja bä bufi nia cuimi. “A fa duofälönö, Cristo a ca̦i itou fa co̦imanö, ö̦jö bäma a wa̦ yai ji̦liabä”, bä nia cuimi. Abenaja ca̦i mlai.
45010007	Bä lä nomaö wei bä cuobä jamö, ¿wedi a nia li itou? Ma, inaja bä bufi nia ca̦i cuimi. “Mashita co̦jomö jamö a fa itolunö, Cristo a fa co̦läcölönö, ö̦jö bäma a wa̦ yai ji̦liabä”, bä nia ca̦i cuimi.
45010008	¿Wedinaja tä a̦ yai cuu, ö̦jö lä? Abenaja. Wa nia lä bayeliblamou wei tä a̦ yai ajedewä waiquiwä. Wa tä a̦ wayoaö dao. Ö̦jö tä a̦ ja wa bufi ca̦i daeo dao. Einaja tä a̦ yai cuu. ¿Ö̦jö tawä? Yama tä a̦ lä wäyäö wei, ö̦jö tä a̦ li waiquiwä, Jesucristo a nofi mölabobeje tä a̦ lä cui.
45010009	Bei wa caficönö Jesús wa wa̦fa Bada wäaö ja, bei wa bufinö Yai Bada tänö a demi jocädamaö lä co̦layono wei wa tä a̦ bejedi ca̦i bufibou ja, wa fucäamou wä.
45010010	Bei täbä bufinö tä a̦ bejedi malä bufibou wejei, jai bä dodijidawä waiquiwä Yai Bada tänö bä nofi tabobä. Bei täbä caficönö bä a̦ nö ca̦i wäo, bä fucäamobä.
45010011	Abenaja Yai Bada etä a̦ oni cuu. A bejedi lä bufii wejei bä lä cui, bä nia mölaö buomi. Einaja tä a̦ oni cuu.
45010012	Yai Bada tänö judio bä nofi tabou ayao malä mlai. Judio bä ma mlai ma cui, bä nofi ca̦i malä tabou wei. Judio bä ma cuinö, judio bä lä mlai bä ma cuinö, ö̦jö a showawä a nofi Badabou malä cujei. Ö̦jö lija bä nö bayeli bluca lä nacao wei bä bluca bayelibou fe balojowä.
45010013	Abenaja tä a̦ malä cuu wei. Bada tä lija bä nö bayeli lä nacao wei, bä nia bluca fucäamou. Einaja tä a̦ malä cuu wei.
45010014	Ö̦jö ma cui a bejedi bufii lä mlajei a lija, bä nö bayeli nacaobä etä cuami. A wa̦fa ji̦libou lä mlajei bä lä cuinö a nia ca̦i bufiblaö bädaomije. Bä yömölabä a cuami ja, a wa̦fa nia ca̦i ji̦liaimije.
45010015	Bä yömölabeje bä shimamoimi ja, bä nia ca̦i yömölamou bädaomi. Abenaja tä a̦ oni cuu. Dodijidawä tä a̦ ca̦i lä waloo wejei bä lä cui, bä yai dablamou dodijidawä fe balojowä. Einaja tä a̦ oni cuu.
45010016	Ö̦jö ma cui, tä a̦ lä dodijidai tä a̦ ma ji̦liaö wejei ma cui, ai bä a̦ fuomi. Isaia a lä cuno weinaja showawä. Abenaja tä a̦ oni cuu. Bada tä. Yama tä a̦ ma wäyäö wei, yamalecö a̦ bejedi bufiimje. Einaja tä a̦ cuu.
45010017	¿Ö̦jö tawä? Cristo a wa̦fa wäyäöje ja, tä a̦ nia shi̦lo ji̦liaöje. Tä a̦ ji̦liaöje ja, a nofi nia shi̦lo mölabouje.
45010018	Ö̦jö ma cui, abenaja ya cuu. ¿Judio bänö bei tä a̦ ji̦lianomije daanö? Tä a̦ malä ji̦lileno wejei. Abenaja tä a̦ oni cuu. Bluca bä lä bälöblai bä lijamö, tä a̦ lä wäyäno wejei bä a̦ blaucublaliyoma. Täbä bälöblawä lä jödödöblai jamö ma cui, bä a̦ ji̦liamaje. Einaja tä a̦ oni cuu.
45010019	Abenaja ya nia cuu co̦o. Isaeli ebä lä cui, ¿bä bufi jaducäblonomi daanö? Yai Bada a wa̦no wäyäö ja, Moisesi a wa̦ faö balöoma. Abenaja tä a̦ oni cuu. Judio bä lä mlai bä lija wamacö bufi waiyobä, wamacö nia jo̦wa tablamaö, cama bä dodijaö ayao ja. Wama bä bufi a̦fa jaducäwämi lä taö wei bä lä cui lija wamacö nia jushudamaö. Einaja tä a̦ cuu.
45010020	Tä nö fa dedelönö, Isaia a wa̦ ca̦i waiteliblou nomöjölayoma. Abenaja tä a̦ oni cuu. Yai Bada tä dayäaö lä mlajei bä ma cuinö a jo̦wa dalalemaje. A wa̦lino lä mlajei bä ma cui lija a ca̦i jo̦wa damolaliyoma. Einaja tä a̦ cuu.
45010021	Ö̦jö ma cui, Yai Bada tänö Isaeli ebä a̦fa wäyäö ja, abenaja a jo̦wa cuma. Bä shijiloblao lä mlai ya bä ajedeamaö co̦obä, showadi ya boco ma dododalou wei ma cui, bä wasömamoimi. Einaja a jo̦wa cuma.
45011001	Ja̦o. Abenaja ya nia cuu. Cama ebä lä yaileno wei, ¿Yai Bada tänö bä li waia majölema tawä? Mlaicätä. Camiyä Isaeli ö̦jö lä ya e showawä malä cui. Ablaamö nodiwä ya showawä. Bejamino lija ya yai nodiblaliyoma.
45011002	¿Ö̦jö tawä? Yai Bada tänö cama ebä daö lä balöono wei ebä waii majöonomi. Yai Bada etä a̦ oni jamö, Elianö bä a̦fa lä wäyäno wei, ¿wama tä a̦ daimi daanö? Yai Bada lija Isaeli ebä a̦fa wäyäma.
45011003	Abenaja tä a̦ cuu. Bada tä. Cafä wa wa̦no wäyälewä bä lä cui, bä shäalalemaje. Wa dobäbeje bä yalo lä maqueblaaö wejei täbä madofi ma cui, täbä wa̦lialalemaje. Camiyä yami ya feiquia ma cule, wale ca̦i dayäaöje, wale shäbeje. Einaja tä a̦ cuu.
45011004	Ö̦jö ma cui, Yai Bada tänö ¿wedinaja Elia a nowa tama? Abenaja tä a̦ cuu. Iba 7.000 ya bä feiquibou fe yadioma, Baala a jole lä bufiblamou wei a nö ijidubö lija bä möfe boo lä mlai. Einaja tä a̦ cuu.
45011005	Inaja showawä, fei däjä ma cui cama ebä feiquibou. Bä nofi fa ojodadalönö bä yailema.
45011006	¿Ö̦jö tawä? Bä nofi li fa ojodabonö bä li yailema, bä dodijaö fa dablanö mlai. Bä dodijaö fa dablanö bä yaiaö fa cunoja, “Bä nofi fa ojodabonö”, bämacö nö cubö mlai.
45011007	¿Ö̦jö tawä? ¿Wedinaja tä cublaliyoma, ö̦jö lä? Isaeli ebä dodijidawä cuobä tä ma dayäno wejei ma cujei, tä dablanomije. Yai Bada tänö bä lä yaileno wei bä lä cuinö, ö̦jö bänö tä daa ma ayalaleno wejei ma cui, ai bä mö feduwä lä cui bä bufi shi̦lo jifublaliyoma,
45011008	Yai Bada etä a̦ oni jamö tä a̦ lä cuu weinaja showawä. Abenaja tä a̦ cuu. Yai Bada tänö bä bufi mojodublamalema. Bä mamocu fubäböblamalema. Bä yömöcacö comablamalema. Fei däjä ma cui inaja bä cuwä showawä dicowä. Einaja tä a̦ cuu.
45011009	Nö badabö David a lä cuno weinaja showawä, Yai Bada lija. Abenaja ö̦jö tä a̦ oni cuu. Bä iyaö ca̦i co̦camobä jamö, “Dodijidawä yamacö cua waiquia”, bä bufi jole cuu. Bä mölaö showao däjä, ¡wa etä wa̦lidiblamabä! ¡Wa bä nö bleaamaö majöobä! Bä doblou lä mlai, ¡wa tä nö bäshälö tabä!
45011010	Bä bufi möblou mlaobä bä da taama, bä ca̦i yabäcamou nö bleaaö shi wa̦libä. Einaja tä a̦ cuu.
45011011	Ö̦jö cudeenö, abenaja ya cuu nomöjöo. Judio bänö Jesucristo a fa wailöjenö, jai bä yudulayoma bä cublaliyoma ma cui, bä bladio shi wa̦libä bämi. Jesucristo etä a̦ wailemaje yalo, judio bä lä mlai bä lija etä a̦ wäyämou majöa lä cule, bä fucäamobä. Shomi bä fucäamou ayao ja, judio bä bufi waiyou mö yabao co̦obä.
45011012	¿Ö̦jö tawä? Judio bä mili bayeliblamoma ma cui, Jesucristo a wailemaje yalo, jödödöwä täbä lä bälöblai täbä fei däjä yai bayeliblamou majöa lä cule. Bä doblou lä mlaono wei tänö, fei däjä judio bä lä mlai bä yai bayeliblamou. ¿Ö̦jö tawä? Ö̦jö ma cui judio bä nia yai obi lä dodijaö wei tänö, ö̦jö däjä, ¡bejedi lä täbä nia shi̦lo yai bayeliblamou dodijio!
45011013	Bei. Jesucristonö wale shimölema yalo, cafä judio wamacö lä mlai wamacö lija, fei däjä ya wa̦ faö majöa lä cule. Bämacö yömölabä wale lämabou yalo, bämacö yömölaö bufi doblaa malä cui,
45011014	Jesucristo wama a nofi lä mölabou wei tä ja, iba judio bä mö feduwä lä cui ya bä bufi waiyamabä. Bä bufi lä waiyou wei tänö, ai bä bufi fa jaducäblalunö, bä fucäamou fe yadiobä.
45011015	¿Ö̦jö tawä? Yai Bada tänö cama ebä wailema yalo, judio bä lä mlai bä fei däjä nofiblamaö majöa. Ö̦jö ma cui, Jesucristo ya̦cumö a bufiblaö co̦oje däjä, cama ebä nia ajemaö co̦o. Bä ajemaö däjä, jai bä demi jocädamaö co̦layoma bä nia cublou.
45011016	Yai Bada lija, nii ji̦bä lä dodobou wejei ji̦bä yaio däjä, cama ai ji̦bä mashi lä cui ji̦bä mashi yaia mö fedua. ¿Öjö tawä? Judio bä lä cui, Yai Bada ebä cuo fa balöonö, fei däjä ma cui bä yaibou showawä. Yai Bada lija fii bei fi nasöcö yaia waiquia cudeenö, ö̦jö bei lä fibä boco bluca ma cui, fibä boco yaia mö fedua showadaa malä cui.
45011017	Judio bä lä cui, jai oliba fi lä döbolajei bä cuwä. Ö̦jö fi bococu cäblamou lä culenaja bä ca̦i taamamoma. Cafä judio wamacö lä mlai, shomi tefi bococu diclämaö lä culajeinaja, Yai Bada tänö wamacö li tablamaö mö fedulayoma, oliba fi nasöcönö wamacö dodijidawä cuobä. Inaja wamacö yädäa tamaquema yalo,
45011018	oliba fi bococu lä joyamono wei wama fi bococu nofi nia wa̦liboimi. “Camiyä yamacö yai”, wamacö bufi cuu dicoo ja, ei tä nofi da jaducäläje. Fii wamacö fi bococu lä cuinö wama tefi nasöcö bayeliboimi. Ö̦jö tefi nasöcö lä cuinö, cafä wamacö yai li bayelibou.
45011019	Abenaja wamacö cuu dao. “Camiyä yamacö yädäobä tefi bococu malä joyaleno wei”, wamacö cuu dao.
45011020	Bejedi lä. Tefi bococu cäblou lä culenaja, Jesucristo a wa̦ bejedi bufii fa mlacujenö, bä li judio tablamolayoma. Ö̦jö ma cui, cafä wamacö cua lä majöle, “Camiyä yamacö yai”, bä nofi tamamo dijä. Bä shi̦lo yai da moyaweicu. Jesucristo wama a nofi li mölabou yalo wamacö li cua majöa lä cule, ö̦jö lä tä bädawänö.
45011021	Oliba fi bococu yai lä cuono wei, Yai Bada tänö fi bococu cäblaö ojodaoma ja lä, cafä shomi wama tefi bococu lä dicläcäle wama tefi bococu nia ca̦i cäblaö ojodao mö feduo.
45011022	¿Ö̦jö tawä? Yai Bada tänö dodijidawä täbä ca̦i nia lä cuo wei tä ja, bä bufi da jaducäicu. Täbä nö lä bleaamaö wei tä ma cui ja. Bä doblou lä mlai bä nö bleaamaö ma cui, cafä dodijidawä wamacö ca̦i cua. ¿Ö̦jö tawä? Wama a wa̦ bejedi bufii showalanö, dodijidawä wamacö nia ca̦i cuo ma cui, wama a wa̦ bejedi bufiimi majöo dicoo ja, fii fi bococu cäblamou lä culenaja wamacö nia taamaö majöo.
45011023	Judio bä ma cuinö, Yai Bada tä bejedi bufii majöoje ja, bä nia yädäblamaö co̦o. Inaja lä bä tablamaö co̦obä Yai Bada tä lofote malä cule.
45011024	¿Ö̦jö tawä? Ulufi jamö oliba fibä cublawä lä bädainaja, judio wamacö lä mlai wamacö cuoma. Oliba fi döbou lä culajeinaja judio bei bä yai cua. ¿Ö̦jö tawä? Fi yai lä döbou wejei fi colo jamö cafä shomi wamacö yädämaö fe yadio ja lä, cama fi yai lä döamou wei fi bococu cua waiquia cudeenö, ö̦jö fi bococu nia yai yädäblamou si ijejeo. Cama fi bococu waiquiwä malä cui.
45011025	Iba wamacö. Yai Bada tänö tä a̦ jo̦yabou lä balöono wei tä ja, bämacö nia mojodumaboimi. “Camiyä yai”, wamacö bufi jole cuaablalou dicoo mlaobä. Isaeli ai ebä bufi bluca ma jifuale ma cui, inaja bä bufi cuo shi wa̦libä bämi. Judio bä lä mlai, Yai Bada lija cama ai ebä bufi cuo showao mlao däjä, inaja judio bä li cuaaö balöo.
45011026	Yai Bada lija, cama judio ebä lä mlai bä bufi bluca fa cuicunö, Isaeli ebä bufi nia bluca jaducäblou nomöjöo, bä fucäamobä. Tä a̦ oni lä cuu weinaja showawä. Abenaja tä a̦ cuu. Täbä nia yai bayeliblaö lä läo wei, judio bämacö lija a nia wawäö. Jacobo bäma ecö doblou lä mlai tä nowa nia mladamaö. Einaja tä a̦ oni cuu.
45011027	Abenaja ca̦i. Bä doblou lä mlai ya etä nowa nia mladamaö. Ya wa̦ nö wäo waiquiwä. Einaja tä a̦ cuu.
45011028	Jesucristo dodijidawä etä a̦ waiije yalo, Yai Bada lija bä nö nabämou majöblaliyoma. Cafä judio wamacö lä mlai wamacö fei däjä bayeliblamou majöobä, ö̦jö tä cublaliyoma. Bä nö nabämou majöo ma cui, Yai Bada tänö bä yaia balölema yalo, bä li nofimaö fe yadio showawä. ¿Ö̦jö tawä? Cama bä nö badabö nofimaö balöoma yalo, inaja showawä cama ebä nodiwä ma cui, ebä nofimaö cuwä mö feduwä.
45011029	Täbä nia lä bayelibou wei tä ma cui, cama ebä lä cadidiablalaö wei tä ma cui, Yai Bada tä Bufi nia shomiablalou majöo malä mlai.
45011030	Cafä judio wamacö lä mlai wamacönö, Yai Bada wama a wa̦ jaba fuanomi. Fei däjä judio bänö a wa̦ fuaimije yalo, cafä wamacö nofi li yai asibou majöa.
45011031	¿Ö̦jö tawä? Judio bänö fei däjä Yai Bada a wa̦ fuaö ma mlajei ma cui, cafä wamacö nofi asibou lä majöono weinaja, inaja showawä cama bä ma cui bä nofi nia ca̦i asibou cuo nomöjöo.
45011032	Yanowamö jödödöwä bä nofi asibou bufi doblao yalo, bä a̦fa jödödöwä dobloimi taö malä cui.
45011033	¿Ö̦jö tawä? Yai Bada tä Bufi yai jaducäwä fe balojowä. Tä bluca daö nö mlawä. Ö̦jö tä ja ya bufi daeo däjä, “¡Joo yai!”, ya bufi shi̦lo cuu. A cuaaö bufi lä doblao wei tä ja, cama a bufi shi̦lo shalilidio ayao. Bämalecö lä taamaö wei tä ja bämacö bufi nö möblobimi waiquiwä.
45011034	Abenaja tä a̦ oni malä cuu wei. Bada tä bufi lä cuaablalou wei, ¿wedinö tä bufi yai daö? Ö̦jö a lä cui, ¿wedinö a li yömölabou?
45011035	¿Wedinö Yai Bada tä dobäö fa balöonö, tä nowa nia co̦amaö? Einaja tä a̦ malä cuu wei.
45011036	Camanö täbä bluca malä tablaleno wei. Cama a showawänö täbä bluca li fuwäbou. Camanö täbä tabobä täbä. ¿Ö̦jö tawä? Cama a wa̦fa shi̦lo doblao tamou shi wa̦libä. Inaja lä tä cuobä.
45012001	Ö̦jö cudeenö, cafä wamacö lija ya wa̦ fe blacäjodii, iba wamacö. ¿Ö̦jö tawä? Yai Bada tänö wamacö nofi ojodabou fe balojoa yalo, ö̦jö lija bä yai da jibäo. Cama lija yalo bä ö̦shö dodobou lä culajeinaja, inaja showawä wamacö demi dodoo cuobä. Cama wama ecö yaiobä. Wama a bufi ca̦i doblamabobä. ¿Ö̦jö tawä? Inaja wamacö cuaaö ja, bufi bejedimolanö Yai Bada lija wamacö yai nia ojodamou.
45012002	Yanowamö täbä bufi showadi lä cuaablalou wei tä ja, bä bufi luluamou dicoo dijä. Yai Bada tänö wamacö taamaö bufi lä doblao wei wama tä dabä, ö̦jö lija wamacö bufi dude yai fa tablamolunö, bä bufi da shomiblalu. Tä lä dodijidai wama tä nö ö̦jöböabä. Yai Bada wama a bufi ca̦i doblamabobä. Dodijidawä wamacö ca̦i cuobä.
45012003	Yai Bada tänö wale nofi fa ojodabonö, Jesucristo ya wa̦no wäyäö cuaabä wale shimölema. Ö̦jö cudeenö bämacö nowa bluca taö lä cule. ¿Ö̦jö tawä? Cafä wamacö nofi lä tamobole tä ja, bä da bejedimou. Wama tä nö taö doblobimi ja, bä jolemou buo dijä. Yai Bada tänö wamacö taamaö bufi lä doblao wei, ö̦jö wama tä nofi mölabolanö wamacö shi̦lo cuaabä.
45012004	Wa mamocu ma cule ma cui, wa imicö ma cule ma cui, wa caficö ma cule ma cui, inaja wa bayucuwä ma cuwä wei ma cui, wa moli showawä, ¿ö̦jö tawä? Inaja wa lä cuwä wei wa lä cui, cafä wa bayeliblamobä ö̦jö lä täbä li bluca.
45012005	Inaja showawä, Cristo lija bämacö bluca yädäa yalo, bämacö li moli. Bämacö bluca nia lä bayeliblamou wei bämacö shomiblawä.
45012006	Bämalecö nofi ojodabou yalo, bämacö nia lä bayeliblayou wei tä bluca ja, Yai Bada tänö bämalecö nö wa̦lojamaö cuaaö. ¿Ö̦jö tawä? Jesucristo ebä lija wa etä a̦ wäyäbä wa waiquiwä ja, wa nö nia lä wa̦lojomabou wei wa tä nofi mölabolanö, tä a̦ yai da wäyä.
45012007	Jesucristo wa ebä bayeliblabä wa waiquiwä ja, ebä da bayelibla. Yai Bada etä a̦ ja, wa ebä damabä wa waiquiwä ja, dodijidawä bä li da dama.
45012008	Wa ebä yömölabä wa waiquiwä ja, dodijidawä ebä da yömöla. Afä täbä ja wa ebä bayeliblabä wa waiquiwä ja, bufi läablalou mlai ja, dodijidawä bä da bayelibla. Wa bada läobä wa waiquiwä ja, a nö da wa̦lojoicu, ö̦jö lä, dodijidawä wa ebä ca̦i cuobä. Jesucristo ebä nö lä bleaale wa bä nofi ojodabobä wa waiquiwä ja, bufi doblalolanö bä nofi da ojodada.
45012009	Bufi bejedimolanö bä bufi yai da nofimo. Wa̦lidiwä tä nofi da wa̦liboje. Tä lä dodijidai tä da lofotoleje.
45012010	Cama täbä bluca nofimayou lä culenaja, bä nofimayou da cuo. Dodijidawä täbä nofi ca̦i wawädowä da taboje. Inaja lä wamacö yai showadi taamayobä.
45012011	Mojimou mlai ja, Yai Bada lija bä da ojodaicu. Bä bufi shi da jaliblalo. Bada tä nosie yai da fuaje.
45012012	Yai Bada tänö wamacö nia lä bayeliblaö wei, bufi doblalolanö tä nö da daboje. Wamacö nö bleaabä tä cua ja, bufi yanöcöwä bä cuo fe da yadio. Yai Bada lija bä nö shi̦lo bayeli da nacao.
45012013	Jesucristo ebä nö fo̦lili bleaaö ja, afä täbä ja bä da bayeliblaje. Jesucristo ebä fama bälömabou bufi da doblaoje.
45012014	Wamacö nö lä bleaamaö wejei bä nö bayeli da nacaje. Wama bä wajäblaö mlai, bä yai da bayelimaje.
45012015	Bä bufi lä doblalou wei bä lija, bä bufi ca̦i doblalou mö da feduo. Bä lä ö̦cöö wei bä a̦ nofi ca̦i ojode da taje.
45012016	Dodijidawä bä ca̦i da cuoje. “Camiyä ya yai”, bä bufi ca̦i cuu dicoo dijä. “Ma, ö̦jö tä ja ya nö ojodamobimi”, bä nofi ca̦i tamobo dijä. Bä ca̦i jimamo dijä.
45012017	Wa lä yabäcaö wejei bä lä cui bä ca̦i taamaö mö feduo dijejä. Wamacö nia lä dodijaö wei tä ja bä bufi shi̦lo da daeo, wamacö a̦fa dobloimi taö mlaobeje.
45012018	Dodijidawä wama bä ca̦i bluca cuobä, bä wabäo fe da yadio. Wamicai bä da bälöo.
45012019	Bämacö lä nofimale wamacö. Bä nö yuo dijä. Täbä doblou lä mlai täbä nö nia lä yuaö wei, ö̦jö Yai Bada tä waiquiwä. Inaja lä tä cuobä. Abenaja tä a̦ oni malä cuu wei. “Nö yualewä camiyä ya yai. Ya tä nowa nia co̦aö”, Bada tä cuu. Einaja tä a̦ oni malä cuu wei.
45012020	Cafä wamacö nö nia yuomi. Abenaja tä a̦ ca̦i oni cuu. Cafä wamacö lija a nö lä nabämou wei a ofäö ja, a da iyamaje. Dodijidawä a da bälömaboje. Wamacö nofimou lä ayao wei tänö, a bufi nia quilijou majöo. Einaja tä a̦ oni cuu.
45012021	Bä doblou lä mlai tä ja wamacö luluamou mlai, wamacö lä dodijaö wei tänö cama bä yai da luluboje.
45013001	Bada bä lä läo wei, bluca wamacönö wama bä a̦ nia fuaö. Yai Bada tänö bä lämaboimi ja bä nia läo bädao malä mlai. Bada bä lä läblai bä lä cui, Yai Bada tänö bä li inaja tamabou ja lä bä li läblawä.
45013002	¿Ö̦jö tawä? Ö̦jö cudeenö, bada bä lija bä wasömamou lä mlai bä lä cui, Yai Bada tänö bä lä lämabole bä lija bä wasömamoimi. ¿Ö̦jö tawä? Bä wasömamou lä mlai bä nofi ca̦i nacao.
45013003	Bä lä dodijaö wei bänö, bada bä nö quili tabeje bä malä mlai. Bä doblou lä mlai bä quilibä, ö̦jö bä li. ¿Ö̦jö tawä? Bada bä lija wamacö quilii moji waiquiwä ja, bä shi̦lo da dodija, ö̦jö lä, wamacö a̦fa yai dodijaö tabeje.
45013004	Dodijidawä wamacö cuobä Yai Bada tänö bä malä lämabou wei. Ö̦jö ma cui wamacö dobloimi ja, wama bä nö quili tabä ö̦jö lä bä waiquiwä. Bä a̦ faö bädao malä mlai. Yai Bada tänö bä bada li lämabou, ö̦jö bä lija bä doblou lä mlai bä nö bleaamabä.
45013005	Ö̦jö cudeenö wama bä a̦ nia fuaö, Yai Bada wama a jushuo lulubou mlaobä. Wama bä a̦ fuaö lä mlai tä ja, wamacö bufi ca̦i shädayaimou mlaobä.
45013006	Inaja showawä, dodijidawä wamacö cuobä bä li ojodamou yalo, blada bä lä nacaö wejei bä ma cui, wama bä ca̦i nia jibäaö. Yai Bada tänö tä tamaö lä bufii wei tä malä taö wejei.
45013007	¿Ö̦jö tawä? Bada bä bluca lä cublai, wama bä nofi nia tabou. Bada bä befi bä blada lä nacaö wejei tä cua ja, wama bä nia jibäaö. Ai tä nowa nia lä nacaö wejei tä cua ja, inaja showawä. Dodijidawä wama bä a̦ ji̦liabä bä waiquiwä ja, wama bä a̦ nia ji̦liaö. Wawädowä wama bä nofi tabobä bä waiquiwä ja, wawädowä wama bä nofi nia tabou.
45013008	Wama tä nowa co̦amabä tä cua ja, tä nowa co̦amaö da showadaoje. Ai tä nowa läa mlai ja, dodijidawä wamacö shi̦lo yai nofimayobä. Cama ai ebä yai lä nofimaö wejei bä lä cuinö, Moisesi etä a̦ nofi bluca cadidibou waiquiweje.
45013009	Yai Bada tänö tä tamaö lä bufiono wei tä a̦ jamö, abenaja tä a̦ oni cuu. Wamacö nia joleblaloimi. Yanowamö wama täbä nia shäimi. Wamacö nia tomömoimi. Wamacö bufi nia waiyoimi. Einaja tä a̦ cuu. Ai täbä a̦ bluca ca̦i cua mö fedua. Ö̦jö wama täbä a̦ bluca fuaö cadidio showadaobä, aifä wama bä nia nofimaö. Abenaja tä a̦ ca̦i cuu. Cafä wa nofi fo̦lio lä culenaja, inaja showawä aifä wa bä nofi tabolanö wa bä nofimabä. Einaja tä a̦ ca̦i cuu.
45013010	¿Ö̦jö tawä? Aifä wama bä yai nofimaö däjä, wama bä nia yabäcaimi. Ö̦jö cudeenö, aifä wama bä yai nofimaö däjä, Moisesi wama tä a̦ nofi cadidibou.
45013011	Inaja wamacö yai cuaabä. Tä lä cuaale wama tä daö. Tä nö dedei waiquiwä. Jai wamacö midia wamacö cuo mlai, wamacö shi̦lo yai la̦obä. Jaba däjä, Jesucristo bäma a bejedi lä bufiblaleno wei däjä, tä ajedeono ma mlai ma cui, fei däjä bämacö nia yai lä bayeliblou wei tä ajedou lä cuimi.
45013012	Mö didi tä mlaafälöö. Tä mö jaluu a lä cuimi. Ö̦jö cudeenö, mö didi däjä tä lä tamou wei tä ja, bämacö da waiquido. Bei bämacö bufi mö lä jalu wei tänö, bämacö yai da nowamöo, bämacö nö wa̦lojaö fe yadiobä.
45013013	Tä mö lä jaluimi tä ajedou yalo, bämacö fei däjä yai da dodija. Bämacö shi wa̦limamou mlai. Bä shi wa̦limamobä jamö bä shifilimou lä cuaaö weinaja, bämacö cuaaö dicoo mlai. Bämacö yabäcäo dicoo mlai. Bämacö a̦ ca̦i läablalou mlai. Ai täbä dodijaö ma ayao däjä, bämacö jushuo dicoo mlai.
45013014	Bada tä Jesucristo a shi̦lo yai da owämaje, cama a lä dodijano weinaja wamacö cuaaö mö feduobä. Yanowamö täbä showadi cuaaö bufi lä doblao wei tä ja bä bufi daeo dijä, wamacö inaja cuaaö dicoo mlaobä.
45014001	Jesucristo ai ebä lä cui bä bufi lofotemi. Bä bufi ma quilijou däjä, bä nofi tabou fe da yadioje. Wamacö a̦ läablalou mlai ja, dodijidawä bä ca̦i da cuoje.
45014002	Jesucristo ai ebä bufi lofote yalo, bä waio mlai ja täbä jödödöwä waö ma cujei, ai bä mö feduwä lä cui, bä bufi quilijou ja, yalo bä ja bä waio.
45014003	¿Ö̦jö tawä? Yalo wama bä waö lä ayao wei wamacönö, bä lä waio wei bä nofi wa̦libo dijejä. Inaja showawä, wamacö lä waio wei wamacö lä cuinö, yalo bä lä waö wejei bä jima dijejä. Yai Bada tänö bä nofi tabou malä cui.
45014004	Cafä wamacö lä waio wei wamacönö, ¿wedi tabä ö̦jö bei wama bä li jimaö dicoo? Cafä wamacö nosie fuamobä bä malä mlai, wama bä dobloimi jimabä. Bä dodijaö ja, cama bada enö bä a̦fa dodijaö li tabä a. Bä dobloimi ja, ö̦jö a showawänö bä dobloimi nia jimaö. Ö̦jö ma cui, bä nia dodijaö fe yadio. Cama bada enö bä dodijidamabobä a waiquiwä malä cui.
45014005	Bämacö bluca shomitawä mö feduwä. Ai bänö ai tä nofi jalu yaibouje. Ai bä mö feduwä lä cuinö, fe usucuwä tä mö nofi bluca jalu tabou mö feduoje. “Inaja ya yai cuaabä”, wamacö bufi cuu cadididou waiquiwä ja, bä li da cuaa.
45014006	Tä nofi jalu lä tabou wejei bänö, Bada tä bufi doblamabobeje tä nofi li tabouje. ¿Ö̦jö tawä? Yalo bä ja bä lä iyaö wei bä ma cuinö, inaja showawä. Bada tä bufi doblamabobeje bä li iyaö. Bä iyaö däjä, Yai Bada lija bä bufi a̦fa doblalou malä wäyämou wei. Bä lä waio wei bä ma cuinö, Bada tä bufi nia fa doblamabojenö, bä li waio. Yai Bada lija ö̦jö bä bufi a̦fa doblalou ca̦i wäyämou mö feduo malä cui.
45014007	Bämacö demi cuo bufi lä doblao wei tänö bämacö demimi. Bämacö nomaö bufi lä doblao wei tänö bämacö ca̦i nomaimi. Yai Bada tänö bämalecö yai tabou malä cui.
45014008	Bämacö demi cua ja, Bada bäma tä bufi doblamabobä bämacö li demi. Bämacö nomaö ja, inaja showawä. ¿Ö̦jö tawä? Bämacö demi cua ma showale ma cui, bämacö ca̦i ma nomaö wei ma cui, Bada bäma ecö showawä.
45014009	Bada a yai cuobä Cristo a malä nomalayono wei, a demi ca̦i jocädou malä co̦layono wei. Bämacö demi ma showai bämacö ma cuinö, bä nomaa ma waiquilayono wei bä ma cuinö, Jesucristo bäma a nofi bluca Badabobä a.
45014010	¿Ö̦jö tawä? ¿Wedi tabä cafä wamacö lä cuaaö weinaja, aifä bä cuaaimi ja, bei wama bä dobloimi li jimaö dicoo? ¿Wedi tabä wama bä nofi li wa̦libou? Yai Bada tänö täbä jimabä jamö, bämacö nia bluca malä icuo wei.
45014011	Abenaja tä a̦ oni malä cuu wei. Abenaja Bada tä cuu. “Ei ya wa̦ bejedi. Yai Bada ya malä cui. Camiyä lija bä möfe nia bluca booyoluu. Wale nofi doablabeje, bluca bä caficö a̦ nia faö.” Einaja tä a̦ malä cuu wei.
45014012	¿Ö̦jö tawä? Bämacö lä cuaaö wei tä ja, Yai Bada tänö bämalecö a̦ nö nia bluca wäamaö. Ö̦jönö bämalecö nowa nia taö.
45014013	Bämalecö nia yai lä jimaö wei tä cua waiquiadayoa ja lä, bämacö jimayou da mlado. Bämacö nia yai lä doblamayou wei tä ja, bämacö bufi yai da cadido. Camiyä bämacö lä cuaaö wei tänö, Jesucristo ai ebä mö feduwä lä cui bäma ebä yaclämaö dicoo mlaobä. Bäma ebä bufi ca̦i lä wedinajamomaö wei tänö bä dobloimi majöo mlaobä.
45014014	Ei ya tä daö. Bada tä Jesucristo lija ya cua yalo, ya bufi shaliliwä waiquiwä. Bäma bä lä waö wei bänö bämacö bufi nia shamibloimi. Ö̦jö ma cui, “Yai Bada tänö ö̦jö bä waö wasöö”, ai bänö bä nofi tabouje. “Shädayai”, bä bufi cuolanö bä iyaö fe yadio ja, bä bufi wa̦lidiblou. ¿Ö̦jö tawä?
45014015	“Bämacö iyabä lä”, wamacö cuu fe yadiblou dicoo ja, wama bä bufi wa̦lidiblamaö ja, nofimou wama tä taboimi waiquiwä. Bä bayeliblabä Cristo a ma nomalayono wei ma cui, yalo wama bä waö fe lä yadio wei tänö wama bä bufi wa̦lidiblamaö dicowä. Inaja bä taama dijejä.
45014016	Ö̦jö cudeenö, abenaja ya cuu. “Tä dodijidawä waiquiwä”, wama tä nofi tabolanö wama tä ma taö wei ma cui, aifä bä bufi wa̦lidiblama dijejä. Wamacö a̦fa dobloimi taö dicoo mlaobeje ya wa̦.
45014017	Yai Bada tänö bämalecö dodijidawä ca̦i cuobä, nii bä a̦fa jayumamobä tämi. Toubä lä coaö wejei toubä ca̦i mlai. Ö̦jö täbä nowa cua malä mlai. Bämacö nia lä bejedimou wei, ö̦jö tä nowa shi̦lo yai bluca. Bämacö bufi nia ca̦i lä yanöcöo wei tä ca̦i. Yai Bada tä Bufinö bämacö bufi nia ca̦i lä doblalou wei tä ca̦i. Ö̦jö tä nowa shi̦lo yai bluca.
45014018	Inaja bämacö yai cuaalanö, Cristo bäma a nosie lä fuaö wei tä ja, Yai Bada bäma a bufi nia yai doblamabou. Yanowamö täbä ma cuinö, bämalecö nia nofi ca̦i dodijidawä tabouje.
45014019	¿Ö̦jö tawä? Dodijidawä bämacö nia lä yanöcöo wei bäma tä yai dayäabä, ö̦jö lä. Yai Bada lija bämacö bufi nia lä lofotoamayou wei tä ca̦i.
45014020	Yai Bada tänö cama ebä bufi bluca bayeliblaö. Yalo wama bä waö bufi lä doblao wei tänö, ö̦jö tä wa̦lia dijejä. Yai Bada tänö yalo bä waö wasöö ma mlai ma cui, wamacö lä iyaö wei tä ja, Jesucristo ai wama ebä yaclämaö dicoo ja, tä wa̦lidiwä waiquiwä.
45014021	Yalo wama bä lä waö wei tä ja, aifä bä yacläö dicoo ja, bä wa dijejä, ö̦jö lä. Tä dodijidawämi. Nashiwä wama toubä lä coaö wei tä ma cui ja, bä yacläö dicoo ja, toubä ca̦i coa dijejä. Wamacö cuaaö lä bädao wei tä ma cui ja, aifä bä yacläö ja, bä cuaa dijä, ö̦jö lä. Tä dodijidawämi.
45014022	Wamacö nia lä iyaö wei tä ma cui ja, wama toubä nia lä coaö wei tä ma cui ja, ö̦jö tä ja Yai Bada lija wamacö bufi cadidia ja lä, cafä bä da cuaa. Bufi quilijou mlalanö bä lä cuaaö wei, bä bufi shädayaimoimi yalo bä bufi yai doblalou.
45014023	Ö̦jö ma cui, bä bufi quilijolanö bä iyaö fe lä yadio wei bä lä cui, bä nia dobloimi jimamou. Yai Bada lija bä bufi lofotoa mlalanö bä malä iyaö wei. ¿Ö̦jö tawä? Bämacö cuaaö lä bädao wei tä ma cui, Yai Bada lija bämacö bufi lofotoa mlalanö bämacö cuaaö dicoo ja, bämacö dobloimi waiquiwä.
45015001	Yai Bada lija bämacö bufi lofote lä waiquii bämacönö, bä bufi lä quilijou wei bäma bä bayeliblabä bämacö. Camiyä bämacö cuaaö bufi lä doblao wei tä ja, bämacö cuaabä bämacömi.
45015002	Jesucristo ai bäma ebä bayeliblabä, bäma bä bufi shi̦lo yai da doblamabo, bä bufi lofotoobä.
45015003	Cristo a ma cui, cama a cuaaö bufi lä doblaono weinaja a cuaano malä mlai. Bä Fö̦ö e lija a lä cuno weinaja showawä. Abenaja tä a̦ cuu. Cafä wa nö lä waiblano wejei däjä, jai camiyä wale nö ca̦i waiblaö mö feduoma tä cuoma. Einaja tä a̦ cuu.
45015004	Jaba däjä tä a̦ lä onimano wejei, camiyä bämacö bufi jaducäblobä tä a̦ onimamaje. Bäma tä a̦ fa ji̦lilänö bämacö nö wa̦lojaö fe yadiobä. Bämacö bufi fa lofotoicunö, Yai Bada tänö tä a̦ lä wäqueno wei tä a̦ ja, bämacö mölaö fe yadiobä.
45015005	Yai Bada lija bämacö nö bayeli nacaö, bämalecö nö lä wa̦lojomabou wei a lä cui lija. Bämacö bufi lä lofotomabou wei a showawä lä cui lija. Ö̦jö lija wamacö yai bayeliblamobä. Jesucristo wama a fa owämanö, cafä wamacö bufi bluca shaliliobä.
45015006	Inaja wamacö cuaaö yalo, bluca wamacö a̦ showadawänö, Yai Bada wama a nofi nia doablaö, Bada tä Jesucristo bä Fö̦ö e lä cui.
45015007	¿Ö̦jö tawä? Cristonö cafä wamacö nofi lä tabou weinaja, inaja showawä bä nofi da taboyo, wamacö lä dodijaö wei tänö Yai Bada tä nofi doablamobä.
45015008	Wamacö bufi jaducäblobä ya wa̦. Jesucristo a lä cuaano wei, judio bämalecö bayeliblabä a li cuaama, Yai Bada tä nö bejedi ö̦jöböamabä. Bämacö nö badabö lija tä a̦ nö lä wäqueno wei tä a̦ bejedi cublobä.
45015009	Judio bä lä mlai bä ma cuinö, Yai Bada tä bufi lä asimou wei tä ja, a nofi ca̦i doablabeje. Tä a̦ oni lä cuu weinaja showawä. Judio bä lä mlai bä lijamö ya culanö, cafä bä nofi nia doablaö. Cafänö wale amowabö a̦ ji̦liadayobä. Einaja tä a̦ cuu.
45015010	Abenaja ai tä a̦ oni ca̦i cuu. Judio wamacö lä mlai, Yai Bada ebä sho bä bufi bluca da doblalo. Einaja tä a̦ ca̦i cuu.
45015011	Abenaja ai tä a̦ oni ca̦i cuu. Judio wamacö lä mlai wamacö bluca lä cuinö, Bada tä nofi da doablaje. Bluca bä bälöblawä lä yaiblai bä ma cuinö, a nofi doablabeje. Einaja tä a̦ ca̦i cuu.
45015012	Isaia a ma cui, a wa̦ ca̦i fama. Abenaja tä a̦ oni cuu. Isai nodiwä bä lija a nia Bada bädou, jai fii fi nasöcö nia cabudu lä faö wei a lä cui. Judio bä lä mlai bä lijamö a läobä, a nia bädou. Ö̦jö lija judio bä lä mlai bä nia mölaö. Einaja tä a̦ cuu.
45015013	Bämacö mölaö showaobä, showadi Yai Bada tänö bämalecö bufi yai bayelibou. Ö̦jö lija cafä bämacö nö bayeli nacaö. Wama a nofi mölabolanö, wamacö bufi shi̦lo yai doblalobä ya wa̦ faö, wamacö bufi shi̦lo ca̦i yanöcöobä. Yai Bada tä Bufi lofotenö, showadi wamacö shi̦lo yai mölaö fe yadio showaobä.
45015014	Iba wamacö. Cafä wamacö lija ya bufi doblalou. “Quiji bä nofi dodijaö yai”, bämacö nofi tabou waiquiwä. Wamacö bufi yai dao. Wamacö yömölayobä wamacö.
45015015	Ö̦jö ma cui, bämacö bufi nia jaducäblamaö fa co̦onö, ya tä a̦ oniblaö lä cule. Yai Bada tänö wale nofi fa ojodadalönö, cafä bämacö yömölabä wale tablamalema. Inaja wale tablamalema yalo, ya wa̦ li lofotoaö.
45015016	¿Ö̦jö tawä? Judio bä lä mlai bä lija, Jesucristo ya etä a̦ dodijidawä wäyäbä wale tablamalema. Yai Bada ya wa̦ dodijidawä wäyälanö, nofi bäyäalewä bänö täbä nowamaö lä cuaaö wejeinaja, ya bä nofi bäyäbou li cuobä. Yai Bada a dobäö lä cuaaö wejeinaja, inaja showawä, judio bä lä mlai bä ja, ya dobäö cuo mö feduobä. ¿Ö̦jö tawä? Cama ebä cuobä, Yai Bada tä Bufinö bä fa yaimacönö, dodijidawä bä nofi nia tabou.
45015017	¿Ö̦jö tawä? Jesucristo lija ya cua yalo, Yai Bada lija ya lä ojodamou wei tä ja ya bufi doblalou. “Awei, einaja lä yai”, ya bufi cuu talei.
45015018	Ö̦jö ya tä a̦fa shi̦lo yai wayoadii malä cui. Judio bä lä mlai ya bä bufi taamabä, Cristonö wale nö wa̦lojomabou, cama etä a̦ yai fuabeje. Ya bä lä yömölaö wei tä ma cuinö, ya lä cuaaö wei tä ma cuinö, ya bä bufi jaducäblamaö talei.
45015019	Yai Bada tä Bufi lofotenö tä nö lä quilijii ya tä bluca wawämaö, Yai Bada tä mayo dablabeje. Inaja ya cuaalanö, Jelusaleteli bä ulufibö jamö ya fuu cuaaö fa balöonö, ya tä a̦ ca̦i fuu shoqueaö cuaaö fa showadaofälönö, Ililico tä ulufi ma cui jamö Cristo dodijidawä ya etä a̦ wäyäö jödödou cuaama.
45015020	¿Ö̦jö tawä? Ya bä nia yai yömölaö lä cuaaö wei tä ja, ya bufi shaliliblou showalayoma. Cristo a wa̦fa ji̦libou lä mlajei jamö, Jesús ya etä a̦ nia dodijidawä wäyäö cuaaö showaoma. Tä a̦ wäyämou lä balöono wei jamö mlai. Yafi a colo taö lä waiquiono wejei jamö, ai bä yädäo lä bädao weinaja mlai.
45015021	Ma, ei tä a̦ oni jamö ya bufi shaliliblaliyoma. Abenaja tä a̦ lä cuu wei. Ö̦jö bä lija a wa̦fa wäyämono ma mlai ma cui, a wa̦ bejedi nia dablaöje. A wa̦fa ji̦libou ma mlajei, bä bufi nia jaducäblou. Einaja tä a̦ cuu.
45015022	Inaja ya showadi cuaaö yalo, cafä bämacö fe waloo bufi ma doblao wei ma cui ya shi̦lo yabäcodii.
45015023	Ö̦jö ma cui, Jesús a wa̦fa ji̦libou lä mlajei ya bä yömölabä, ei tä ulufi jamö fei däjä tä cuami. Cafä bämacö fe waloo bufi doblalanö, lasha bluca ya ca̦i famaö waiquiwä.
45015024	Ö̦jö cudeenö bämacö nia lä möö wei tä ja, ya mölaö waiquia. España jamö ya fuu däjä, bämacö möö jayuabä. Cafä wamacö lijamö dodijidawä ya cublaa fa balöicunö, ya fuu co̦ofälöö däjä wamale bayeliblafälöbä.
45015025	Ö̦jö ma cui, fei däjä Jelusale jamö ya fuu balöa. Jesucristo ebä bayeliblaöje ja, camiyä lija blada bä jibäbemaje, ya bä ca̦i fubä. ¿Ö̦jö tawä?
45015026	Jelusale jamö Jesucristo ai ebä lä cui, bä nö fo̦lili bleaaö lä cule. Ö̦jö cudeenö, Masedonia jamö Jesucristo ebä lä bälöle bänö, Acaya jamö ebä bälöa mö lä fedule bänö, ö̦jö bä nofi ojode taö bufi fa doblaojenö, bä blada jibäbemaje.
45015027	Bä bayeliblaö bufi doblaomaje. ¿Ö̦jö tawä? Bä bayeliblabeje lä. Jelusaleteli bä lija, cama judio bä lä mlai bä bayeliblamou malä balöono wei. Jesucristo etä a̦ ja, bä bufi yai bayeliblamou waiquilayoma yalo, madofi bä ma cui ja, bä bayeliblaö mö yabao co̦obeje bä li waiquiwä.
45015028	Blada bä lä shimomaleno wejei ya bä ca̦i fuu fa balöonö, Jelusaleteli bä lija ya bä nia jibäaö balöo. Ö̦jö däjä, España jamö ya fuu däjä, bämacö fe nia waloo jayuaö.
45015029	¿Ö̦jö tawä? Bämacö fe waloo däjä, Cristonö bämalecö nia yai bayelibou, bämacö bufi doblalobä. Ö̦jö ya tä daö waiquia lä cule.
45015030	Bada tä Jesucristo bäma ecö bluca waiquiwä yalo, Yai Bada tä Bufinö bämacö ca̦i nofimayou waiquiwä cudeenö bämacö nowa taö. Wamale da bayelima. Yai Bada lija camiyä ya nö bayeli lä nacao wei tä ja, cafä wamacö ma cui wamacö a̦ ca̦i yädäobä.
45015031	Judea jamö Jesucristo a bejedi bufibou lä mlajei bä judio lä cui bä lija wale noshi umlabobä. Jelusale jamö Jesucristo ya ebä bayeliblabä ya bä blada ca̦i fuu däjä, bufi doblalolanö bä ca̦i blada däabeje.
45015032	Yai Bada tänö wale fa bayeliblanö, cafä wamacö lija wale ca̦i shimaö nomöjöobä. Bufi doblalolanö cafä bämacö fe waloo fa nomöjöonö, bämacö dodijidawä lä cuo wei tänö ya bufi yai dobladou co̦obä.
45015033	Täbä bufi lä yanöcömabou wei a Yai Bada lija, bämacö nö bayeli nacaö talei, wamacö ca̦i shi̦lo cuobä. ¿Ö̦jö tawä? Inaja lä tä cuobä.
45016001	Febe a wa̦fa suwä lä cule wama a nofi bejedi tabobä, ya wa̦fa wäaö lä cule. Camiyä bämacö mashi a waiquiwä. Secleateli bä lä bälöle jamö, ö̦jö a li ojodamou. Jesucristo ebä lä yododaö wei bä bayeliblaö.
45016002	Dodijidawä wama a suwä co̦blamabä ya wa̦. Bada tä Jesucristo e malä cui. Cama dodijidawä bäma ebä waloamabä bämacö waiquiwä. Dodijidawä a cuobä wama a bayeliblabä, ¿ö̦jö tawä? Camanö bluca täbä bayeliblaö malä waiquii. Camiyä ma cui, wale ca̦i bayeliblama.
45016003	Aquila lija wamale a̦fa da wäyä, bä suwäbö Blisila e lija ca̦i. Jesucristo lija ya ojodamou däjä, ö̦jö cäcöbänö wale ca̦i bayeliblaböö talei.
45016004	Cäcöbä shämobä tä ma cuono wei ma cui, wale bayeliblaböö fe yadioma. Ö̦jö cudeenö, ö̦jö cäcöbä lija ya bufi doblalou. Jesucristo ebä lä yododoblai bä judio lä mlai bä ma cui, ö̦jö cäcöbä lija bä bufi ca̦i bluca doblalou mö feduo, wale bayeliblaböö cudeenö.
45016005	Cama cäcöbä yafibö jamö bä ca̦i lä yododaböö wei bä ma cui lija, wamale a̦fa ca̦i da wäyä. Ebenedo lija ca̦i. Ö̦jö ya yai nofimaö dodijiwä. Asia jamö Jesucristo lija ai bä bufi cuo showao mlao däjä, ö̦jönö a bufiblaö balölayoma.
45016006	María lija wamale a̦fa ca̦i da wäyä, cafä wamacö lija a ojodamou lä dodijio wei a suwä lä cui lija.
45016007	Adonico lija ca̦i, Junia lija ca̦i. Ö̦jö ya cöbä nofi tabou dodijio. Wa̦lidiwä talewä bä fe lä labou wejei jamö, ö̦jö cäcöbä sho yamacö fe bluca laoma. Jesucristonö bä lä shimöleno wei bä lä cuinö, ö̦jö cäcöbä nofi yai tabou dodijioje. Camiyä Jesucristo lija ya bufi cuo showao mlao däjä cäcöbä bufi cuo lä balöblaono wei cäcöbä.
45016008	Abliado lija wamale a̦fa ca̦i da wäyä. Ya nofimaö dodijiwä. Bada tä lija ö̦jö a bufi ca̦i cua.
45016009	Ubano lija wamale a̦fa ca̦i wäaö mö feduobä. Cristo lija yamacö ojodamobä jamö, ö̦jönö yamalecö bayeliblaö talei. Edaqui lija wamale a̦fa ca̦i wäyäbä. Ö̦jö ya ca̦i nofimaö.
45016010	Abele lija ca̦i. Cristo a nofi mölabou fe lä yadio wei tänö, a bejedi wawädowä dablamou. Alidobulonö bä ca̦i lä cule bä lija, wamale a̦fa ca̦i da wäyä.
45016011	Iba mashi Elodiono a ca̦i lija. Nasisonö bä ca̦i lä cule, Bada tä lija bä bufi bluca lä cule bä lä cui, ö̦jö bä lija wamale a̦fa ca̦i da wäyä.
45016012	Difena, Difosa cäcöbä lija wamale a̦fa ca̦i da wäyä, Bada tä lija cäcöbä suwä lä ojodamou wei. Besida lija ca̦i. Ö̦jö yama a nofimaö. Bada tä lija a ojodamou ja, ö̦jö bei a nö yai wa̦lojoablalou.
45016013	Lufo lija wamale a̦fa ca̦i da wäyä, bluca bänö Jesucristo e a̦fa dodijidawä yai lä taö wejei a lä cui lija. Bä nöö e ca̦i lija. Ö̦jönö wale nofi shi̦lo yai ijilumaö talei.
45016014	Asiclido a ma cui lija, Flecode a ma cui lija, Eleme a ma cui lija, Badoba a ma cui lija, Elema a ma cui lija, ö̦jö bä lija wamale a̦fa ca̦i da wäyä. Ö̦jö bänö bä ca̦i lä culajei bä lija ca̦i, Jesucristo ebä lä cui.
45016015	Filoloco a ma cui lija, Julia a ma cui lija, Neleo a ma cui lija, ö̦jö bä yaö e ca̦i lija, Oliba a ca̦i lija, ö̦jö bä lija wamale a̦fa ca̦i wäyäbä, cama bänö bä ca̦i lä culajei bä lija ca̦i, Jesucristo ebä lä cui.
45016016	Jesucristo wama ecö yalo, wamacö mö fedudayou ja bä da nofimayo. Cristo ebä bluca lä yododablai bä lä cuinö, cafä wamacö lija bä a̦fa ca̦i wäyämamou bufi doblao.
45016017	Iba wamacö. Bämacö yömölaö. Jesucristo ebä lä shifilimomaö wejei bä lija bä da moyaweicu. Cama bä a̦nö bä wa̦lidiblamaö talajei. Jesucristo tä a̦ ja wamacö lä yömölamono wei tä a̦ taboimije. Shomi tä a̦ li lämabouje. Ö̦jö bä ajedemabo dijejä.
45016018	Inaja bä lä cuaaö wei bä lä cui, Bada tä Cristonö bä taamaö lä bufii wei tä taö mlajei, cama bä cuaaö bufi lä doblao wei tä shi̦lo yai taöje. Bä a̦ lä dodijiablalou wei tänö, bä moyawäo lä mlai bä bufi yaclämaö si ijejeoje.
45016019	¿Ö̦jö tawä? Jesucristo wama a wa̦ lä fuaö wei, wamacö a̦ ji̦limou blaucou cuaaö cudi. Ö̦jö cudeenö cafä wamacö lija ya bufi doblalou. Ö̦jö ma cui dodijidawä wama tä tabä, bä da moyaweicu. Wa̦lidiwä tä nofi da mojoduboje.
45016020	Inaja wamacö cuaalanö, bämalecö bufi lä yanöcömabou wei tä Yai Bada lä cuinö wamacö nia nowamöbou. Sadanasi wama a ja̦mabobä wamacö nia lofotomabou. Bei. Bada tä Jesucristo lä cuinö, showadi wamacö shi̦lo bayeliblabä. Wamacö nofi ojodabobä.
45016021	Cafä wamacö lija Timoteo a wa̦fa wäyämou bufi doblao, camiyä sho yafäcö lä ojodamou wei a lä cui. Lusio a ca̦i, Jasono a ca̦i, Sosibade a ca̦i. Ö̦jö camiyä yamacö bluca.
45016022	Camiyä Desio yanö, ei Pablo ya wa̦no oniblaö lä cule. Camiyä ya ma cuinö, Bada ya tä ca̦i daö. Cafä wamacö lija ya wa̦fa ca̦i wäyämou bufi doblao.
45016023	Cayo a wa̦fa ca̦i wäyämou bufi doblao. Ö̦jönö wale bälömabou lä cule. Jesucristo eja ebä lä cule, ö̦jö e yafi jamö bä yododaö talei. Elato a bada ma cui, cafä wamacö lija a wa̦fa ca̦i wäyämou bufi doblao. Ei a shabono jamö, bada bä befi bä blada lä nacaö wejei bä bladabö nowamabä a läa. Ai bämacö mashi lä cui, Cuado a wa̦fa ca̦i lä cule, ö̦jö a wa̦fa ca̦i wäyämamou bufi doblao.
45016024	Bei. Bada tä Jesucristo lija showadi wamacö bufi bayeliblamobä. Wamacö nofi shi̦lo ojodabobä. Inaja lä tä cuobä.
45016025	Yai Bada bäma a nofi doablabä a, wamacö bufi lä lofotomabou wei a lä cui. Ö̦jö ya etä a̦ dodijidawä wäyäbä jamö, Jesucristo ya wa̦fa wäyäö. Ö̦jö bejedi tä a̦ lä cui, tä a̦ jo̦yabou ma balöono wei ma cui,
45016026	ya̦cumö tä a̦ wawäblamalema. Yai Bada a wa̦no wäyälewä bä lä cuinö tä a̦ oniblaö balölayomaje. Fei däjä Yai Bada a cua shi lä wa̦lile tä lä cuinö tä a̦ wäyämaö fa bufinö, bluca bä bälöblawä lä yaiblai bä lija yama tä a̦ wäyäö lä cule, tä a̦ fa ji̦liläjenö, Jesucristo a nofi lä mölabou wejei däjä a nosie fuabeje.
45016027	Jesucristonö bämalecö bayelibou yalo, Yai Bada tä bufi shi̦lo jaducäwä lä ayai bäma a wa̦fa shi̦lo doblao taö shi wa̦libä. Inaja lä tä cuobä.
46001001	Pablo cä ya. Yai Bada tänö Jesucristo lija wale yaiamaö fa bufinö wale nacalema, wale shimabä. Camiyä ai bämacö mashi lä cui, Sodene a wa̦fa lä cule sho, yafä si oni shimaö bufi fa doblaonö, ya si oniblaö lä cule.
46001002	Colido jamö Yai Bada wama ecö lä yododaö wei wamacö lija yafä si oni shimaö, Jesucristo lija wamacö bufi cuobä, wamacö lä yaimolayono wei wamacö lija. Yai Bada wama ecö cuobä wamacö nacalema, ai täbä bluca taamaö mö feduwä lä showainaja. Bluca täbä lä bälöblai täbänö, Bada tä Jesucristo a lä bufiblaö wejei, cama lä ebä bluca. Camiyä bämacönö bäma a nosie fuaö lä cuaaö weinaja, a nosie fuaö cuaaö mö feduoje.
46001003	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
46001004	Jesucristo lija wamacö bufi fa cuicunö, Yai Bada tänö wamacö nofi ojodabou. Ö̦jö cudeenö Yai Bada lija ya bufi a̦fa doblalou wäyämou talei.
46001005	Cama lija wamacö bayeliblamou fe malä balojoo wei. Ö̦jönö wamacö a̦ nö shi̦lo yai wa̦lojomabou. Wamacö bufi ca̦i jaducämabou fe balojowä.
46001006	Cristo yama a wa̦fa lä wäyäno wei wama tä a̦ lofotobolanö, wamacö bayeliblamou.
46001007	Ö̦jö cudeenö Bada tä Jesucristo a nia lä bädou wei wama a noshi jali dabolanö, dodijidawä wamacö cua. Yai Bada tä Bufinö täbä lä jibädaö wei täbä ja wamacö fo̦limi.
46001008	Wama tä a̦ lofote fuwäbou showaobä, Jesucristonö wamacö nia bayeliblaö shi wa̦lii, Bada tä Jesucristo a bädou däjä wamacö a̦fa dobloimi tamou mlaobä.
46001009	Yai Bada wama a nofi mölabobä cätä. Ö̦jönö wamacö nacalema, bä Ijilubö Bada tä Jesucristo sho wamacö nofi tamayobä.
46001010	Iba wamacö. Bada tä Jesucristo a wa̦nö bämacö yömölaö. Moli tä a̦ showawä ja, bä bufi da shalilo. Wamacö a̦ fa majöablalonö, wamacö bufi shedecou mlai. Moli tä a̦ ja wamacö fa cadidonö, wamacö dodijabä.
46001011	¿Ö̦jö tawä, iba wamacö? Wamacö lä cuaaö wei tä ja, wale yömölamaje, Cloemi ebä lä cuinö. Wamacö a̦fa jo̦wa lafumayou dicoo.
46001012	¿Ö̦jö daanö? Abenaja wamacö jo̦wa cuadalou dicoo. “Pablo ya wa̦ shi̦lo yai ji̦liabä”, ai wamacö cuu. “Ma, Abolo ya wa̦ nia yai ji̦liaö”, ai wamacö cuu mö feduo. “Ma, Pedro a wa̦ yai”, ai wamacö jo̦wa cuu. “Ma, Jesucristo ya wa̦ yai ji̦liabä”, ai wamacö jo̦wa cuu mö feduwä showawä. Inaja wamacö jo̦wa bluca cuu majöablalou dicoo.
46001013	¿Cristo a sheleleblamoa yailayo nowa tawä? Cafä wamacö bayeliblamobä, fii balitama tefi jamö, ¿camiyä Pablo wale lä shäleno wejei bei ya mada tawä? Wamacö möfe lä ojomamono wei, ¿camiyä Pablo lä ya wa̦nö wamacö möfe ojomamoma daanö?
46001014	Camiyänö bämaco möfe bluca ojomanomi. Clibo a lä cui, Cayo a ca̦i lä cui, ö̦jö ya cöbä möfe shi̦lo fa ojoblalönö, Yai Bada lija ya bufi doblalou,
46001015	camiyä ya wa̦nö wamacö möfe a̦fa ojomamou wäyämou mlaobä.
46001016	¡Jai! Cama Edefana ya ebä möfe ca̦i ojoblamalema. Ai ya tä möfe ojoblamaö nofi jaducäboimi.
46001017	Ya bä möfe ojomabä, Jesucristonö wale shimano malä mlai. Cama dodijidawä ya etä a̦ wäyäbä, wale yai shimölema. Ö̦jö ma cui täbä a̦ faö fe lä difeliablalou wei tänö mlai. Ma, ya aca nofi jayu mölamobobä tämi. Fii balitama tefi ja, Cristo a lä shäleno wejei tä a̦ lä cui, cama tä a̦ nö wa̦lojaö waiquiwä. Cama tä a̦ lofote showawänö, täbä bufi li taamamou. Camiyä ya aca jayu nofi mölamobou fa cunoja, ya tä a̦ nö doblamabö mlai.
46001018	Shobali wacä jamö täbä cadidou lä showai täbä lija, fii balitama tefi ja Jesucristo a lä shäleno wejei tä a̦ ji̦limamou nofi mojodi talei. Cama bä lija tä a̦ ji̦limamou nofi ma mojodi wei ma cui, camiyä bämacö lä fucäamou wei bämacö lija tä a̦ ji̦limamou yai walalawä. Ö̦jö tä a̦nö Yai Bada tä lofote dablamou.
46001019	Abenaja tä a̦ oni cuu malä balöono wei. Täbä bufi a̦fa jaducäwä lä jilabou wejei, ya etä nia doblamaimi. Täbä bufi a̦fa dao lä jilabou wejei, ya etä shi nia wa̦liamaö. Einaja tä a̦ cuu. ¿Ö̦jö tawä?
46001020	Täbä bufi a̦fa jaducäwä ma jilabou wejei ma cui, Yai Bada tänö bä möfe nia bomabou. Moisesi tä a̦ oni lä daö wejei, bä a̦fa moyawe taö ma cujei, ö̦jö bä möfe nia ca̦i bomabou mö feduo. Ai täbä a̦ nö wa̦lojowä ma jimaö wejei ma cui, inaja showawä. Yanowamö täbänö tä a̦fa moyawe lä taö wejei, Yai Bada tänö etä a̦fa jole taö malä waiquii.
46001021	Yai Bada tä Bufi shi̦lo yai moyawe yalo, cama yanowamö täbä bufi moyawe anö a dablamou bufionomi. Cama Yai Bada yama etä a̦ lä wäyäö wei tä a̦ showawänö, täbä shi̦lo fucäaö bufi doblaoma. Ai täbä lija tä a̦ ji̦limamou nofi ma mojodi wei ma cui, ö̦jö tä a̦ bejedi lä bufibou wejei täbä shi̦lo yai fucäamou.
46001022	Täbä bufi taamamou si ijejewä malä mlai. Judio bä lä cuinö, Yai Bada tä mayo shi̦lo wawämaö bufiije. Judio bä lä mlai bänö bufi moyawe tä a̦ lä cui, tä a̦ shi̦lo dayäaöje.
46001023	Ö̦jö ma cui, fii balitama tefi jamö Cristo a lä shäleno wejei yama tä a̦ shi̦lo wäyäö. Judio bä lija tä a̦ ji̦limamou nofi jushuwä. Judio bä lä mlai bänö tä a̦ ji̦liaimije.
46001024	Ö̦jö ma cui Yai Bada tänö täbä bluca lä nacaö wei täbä lija, judio bä ma cui lija, judio bä lä mlai bä ma cui lija, tä a̦ ji̦limamou walalawä. Cristonö Yai Bada tä lofote dablamaö. A bufi ca̦i moyawe dablamaö.
46001025	Yai Bada tä a̦ nofi jo̦wa ji̦limamou mojodi ma cui, ö̦jö a bufi shi̦lo jaducäwä ayawä. A nö a̦fa wa̦lojaimi ma taö wejei ma cui, ö̦jö a shi̦lo lofote ayawä.
46001026	Iba wamacö. Bä bufi da jaducäicu. Yai Bada tä a̦ ja wamacö bufi jaba lä jaducäblaliyono wei däjä, yanowamö täbänö wamacö nofi tabobeje wamacö bluca cuonomi. Wamacö bufi a̦fa dao tanomije. Wamacö nosie fuabeje wamacö ca̦i cuonomi. Wamacö a̦fa bada wäyänomije.
46001027	Ö̦jö ma cui, täbä bufi a̦fa jaducäwä lä taö wejei bä lä cui, Yai Bada tänö ö̦jö bä bufi nia fa wedinajamomanö, bä bufi a̦fa jaducäwä taö lä mlajei bä li yailema. Täbä nö a̦fa wa̦lojaö lä taö wejei bä bufi nia fa wedinajamomanö, bä nö a̦fa wa̦lojaö taö lä mlajei bä lä cui, ö̦jö bä ca̦i yaia mö fedulema.
46001028	Täbä nofi tabou lä mlajei bä ma cui, täbä nofi ca̦i lä wa̦libou wejei bä ma cui, ö̦jö bä yaialalema, täbä nofi yai lä tabou wejei täbä dobloimi dablamobä.
46001029	¿Ö̦jö tawä? Cama a lä cule jamö yanowamö a nofi doablamou mlaobä, inaja Yai Bada a cuaama.
46001030	Jesucristo lija wamacö bufi fa yädäicunö, Yai Bada tänö wamacö ba̦limibou lä cule. ¿Ö̦jö tawä? Cama bufi moyawe etä lä cuinö bämacö bufi li camiyä moyawäblaliyoma. Cama dodijidawä etänö, bämacö li dodijidablaliyoma. Yai Bada bäma ecö dodijidawä cuobä, Jesucristo lija bämacö yaimoa yädälayoma. Bämalecö nowa fa co̦macönö, Yai Bada lija bämalecö ajedea comaquema.
46001031	Ö̦jö cudeenö tä a̦ oni cuu lä balöono wei, bäma tä a̦ bejedi dablaö. Yanowamö a wa̦ shi doaö bufi doblao ja, cama a nofi doamolanö mlai, Bada tä nofi shi̦lo yai doabä. Einaja tä a̦ cuu.
46002001	Iba wamacö. Cafä wamacö lija Yai Bada ya tä a̦ wäyäö ja ya lä waloqueyoluno wei däjä, ya wa̦ fe difelimonomi. “Pablo a bufi nofi moyawe yai”, bämacö bufi tamaö bufionomi.
46002002	Cafä wamacö lija ya da bälöoblei däjä, ai ya tä a̦fa wäyäö coyocanomi. Jesucristo tä a̦ lä cui, fii balitama tefi ja a lä shäleno wejei tä a̦ dodijiwä lä cui, ö̦jö ya tä a̦ mada cadidablei.
46002003	Bämacö ca̦i da cuoblei däjä ya wa̦ faö fa quilinö, jai ya ujudi li blösö blösömoma ya cuaama.
46002004	Ya tä a̦ lä wäyäno wei däjä, camiyä bei ya wa̦ moyawe dablamou mlai ja, Yai Bada ya Bufi shi̦lo lofote dablamaö dodijioma.
46002005	Yanowamö täbä a̦ faö lä moyawe wei tä ja, wamacö mölaö mlaobä. Yai Bada tä nö lä wa̦lojaö wei wama tä nofi shi̦lo yai mölabobä.
46002006	Ö̦jö ma cui yama tä a̦ lä wäyäö wei, moyawe cä tä a̦. Yai Bada lija bä bufi lä jaducäafälöö wei bä lä cuinö tä a̦ nö moyawe ö̦jöböaöje. Culenaja yanowamö bämacö lä cule jamö bä lä nosiemou wei bä lä cuinö, bä mladou si lä ijejei bänö, yama tä a̦ lä wäyäö wei tä a̦ taboimije.
46002007	Moyawe yama tä a̦ lä wäyäö wei tä a̦ lä cui, Yai Bada tänö tä a̦ lä jo̦yabono wei tä a̦ li. Yanowamö täbä lija tä a̦ dablamono ma mlai ma cui, yedu jamö tä ulufi tablano mlai ja, tä a̦ tabou showaoma. Cama bäma ecö lä cui, bämalecö nia lä doblamabou wei tä a̦ yaibou ja̦too showaoma.
46002008	Ö̦jö tä a̦ ja, ei tä ulufi jamö bä bluca lä nosiemou wei bä bufi jaducäblonomi. Bä bufi jaducäblou fa cunoja, fii balitama tefi ja Bada tä nofi lä doablamou wei tä nö shäbö mlajei.
46002009	Abenaja Yai Bada etä a̦ oni cuu malä balöono wei. Yanowamö bei bä mamocunö tä dablaö balöono ma mlajei ma cui, bei bä yömöcacönö tä a̦ ji̦liaö balöono ma mlajei ma cui, bä befi cuo showaodayoma. “Inaja tä cuobä daanö”, bä bufi jaba cuno ma mlai ma cui, Yai Bada tä lä nofimaö wejei bä befi tabou showaoma. Ö̦jö bä befi lä tabou wei tä lä cui,
46002010	camiyä bämacö lija Yai Bada tä Bufinö tä wawäblamalema. Tä daö nö malä mlale. Yai Bada a bufi cuablalou lä ja̦too wei tä ma cui, tä ca̦i daö. ¿Ö̦jö tawä? Einaja tä a̦ cuu.
46002011	Shomi täbä lija täbä bufi dablamou ma mlai ma cui, cama täbä bufi li yai dablamou. Inaja lä showawä, Yai Bada tä Bufinö cama a bufi shi̦lo dablamou.
46002012	Ö̦jö bäma a Bufi li tabou. Yai Bada tänö bämalecö befi lä tabou wei tä ja bämalecö bufi moyawäblamabä, a Bufi jibämobema. Ö̦jö bäma a Bufi tabou yalo, yanowamö täbä bufi lä cuaablalou weinaja bämacö bufi cuaaimi.
46002013	Yama tä a̦ lä wäyäö wei, Yai Bada tä Bufi lija yama tä a̦ fa ji̦lilänö yama tä a̦ li wäyäö. Yanowamö täbä bufi a̦fa moyawe lä jilabou wejei täbä lija yama tä a̦ däano malä mlai. Yai Bada tä Bufi tabou mö lä fedule täbä lija yama tä a̦ bejedi wäyäö mö feduo.
46002014	Yai Bada tä Bufi tabou lä mlajei bä lä cuinö tä a̦ ji̦liaö möblaimije. Yai Bada lija bä bufi jaducäo fa mlacunö, tä a̦ ca̦i ji̦liaö bufiomije. Tä Bufi taboimije yalo, tä a̦ nö bejedi ö̦jöböblaimije.
46002015	Ö̦jö ma cui, Yai Bada tä Bufi lä tabou wejei bä mö feduwä lä cuinö, tä bluca lä cublou wei tä nö ö̦jöböaöje. Tä nö dodijidawä ö̦jöböaöje, tä nö ca̦i wa̦lidiwä ö̦jöböaöje. Cama bänö tä nö bluca ma ö̦jöböaö wejei ma cui, mojodi täbä lija cama bä bufi nö ö̦jöböamoimi. Yai Bada ebä lija bä lä mojodi wei bä bufi shi̦lo wedinajamou.
46002016	Abenaja Yai Bada etä a̦ oni cuu malä balöono wei. Bada tä bufi lä cuaablalou wei, ¿wedinö tä bufi yai daö? Ö̦jö a lä cui, ¿wedinö a li yömölabou? Einaja tä a̦ cuu. Ö̦jö ma cui, Yai Bada bäma a Bufi lä tabou wei bämacönö, Cristo a bufi lä cuaablalou wei bäma a bufi daö.
46003001	Iba wamacö. Yai Bada wama a Bufi tabou mö ma fedule ma cui, bämacö yömölaö da balöoblei däjä ya wa̦ doblonomi. Yanowamö täbä bufi showadi lä cuaablalou wei tä ja, wamacö cuaaö bufi fa doblaonö, wamale doblamanomi. Jai Jesucristo lija wamacö jabamou, wamacö cuaaö dicooma yalo, colo wiisibö tä a̦ lä cui ja bämacö shi̦lo yömölaö bädaoma.
46003002	Oshe dude täbä lija yalo bä jibäaimije. Bä shi̦lo shadimabouje. Yai Bada etä a̦ ja bämacö jaba lä yömöladaleno wei däjä, inaja showawä wamacö cuoma. Oshe täbä wainö bä nii waa doblaimi lä culajeinaja, inaja showawä Yai Bada etä a̦ ja wamacö dobloimi cuoma. Fei däjä ma cui wamacö dobloimi showawä.
46003003	Cafä wamacö bufi cuu lä bädao wei tä ja, wamacö cuaaö bufi doblao showao dicoo. Ai täbä dodijaö ayao ja, wamacö jushuo si malä ijejei. Ai wama täbä nofi malä wa̦libou wei. Inaja wamacö cuaaö dicoo ja, mojodi bä lä culenaja wamacö cuaaö mö feduwä malä showai.
46003004	“Pablo ya wa̦ yai ji̦lii dodijio”, ai wamacö cuu dicoo ja, “Abolo ya wa̦ yai ji̦liabä”, ai wamacö cuu mö feduo dicoo ja, showadi täbä yanowamö lä cuaaö weinaja wamacö cuaaö malä showai.
46003005	¿Wedi bei a li Abolo, wama a wa̦fa jayumadii yaiobä? ¿Wedi bei ya li Pablo, wamale a̦fa jayumadii yaio mö feduobä? Yai Bada wama a bufiblabä yafälecö lä shimöleno wei yafäcö li bädawä malä cui. Yai Bada tänö tä lä jimöbeno wei tä ja yafäcö lä icuqueno wei yafäcö li, yafäcö ojodamobä.
46003006	Yai Bada ya wa̦ jaba lä wäyäno wei däjä, cafä wamacö bufi jamö jai ya mobä döaö ya cuaama. Abolonö tä a̦ wäyäö lä nomöjöono wei, jai mau ubänö mobä fe liyäyaö a li cuaaö nomöjöoma. Yai Bada tänö wamacö bufi lä jaducäblamaleno wei däjä, jai mobä caumalema tä li cuaaö nomöjöoma.
46003007	¿Ö̦jö tawä? Mobä lä döaö wei a lä cuinö, mobä caumaö daomi. Mobä fe lä liyäyaö wei a ma cuinö, inaja showawä. Yai Bada tänö mobä shi̦lo badamaö daö ayawä.
46003008	Mobä lä döaö wei a ojodamou lä cuaaö weinaja, mobä fe lä liyäyaö wei a ma cui, inaja showawä a ojodamou cuaaö mö feduo. Ai a lä cui, dodijidawä a ojodamou ja, Yai Bada tänö a no ojode comaquei. Ai a dodijaö mö lä feduo wei lija, a no ca̦i ojode co̦a mö fedumaquei.
46003009	Yai Bada a lä cui jai a ficalimou a cuaaö. Cafä wamacö lä cui, jai Yai Bada ficali wama etäca cuwä. Cafä bei wamacö bufi jamö Yai Bada tä lä ojodamole jamö, ei camiyä yafäcö co̦caa.
46003010	Yai Bada tänö wale fa bayeliblalönö, ya tä a̦ lä wäyäno wei däjä, jai ya e yafi i̦tamama ya cuaama. Bä yafimou lä daö wei bä lä cuinö, dodafi bä i̦tamaö lä balöo wejeinaja, colo ya tä a̦ jaba wäyäö cuaaö balöoma. Ai a ojodamou nomöjöa lä cule. Bä ojodamou lä nomöjöo wei, bä bufi moyawälanö bä ojodamobä, ö̦jö lä.
46003011	Yano je̦fa a nofi lofote mölabou lä cuaaö wejeinaja, Jesucristo a nofi mölabobeje a lofote tablamaö malä waiquilayono wei. Täbä mölabä, ai tä nia cuo majöomi.
46003012	Jesucristo jai colo etä yano cuwä waiquiwä. Yai Bada lija bä lä ojodamou wei, jai etä yano ola tafälööje bä cuaaö. Dodijidawä Yai Bada tä nosie lä fuaö wejei däjä, jai e yano ola lofotoamaöje tä cuwä. Ai bä lä cuinö, jai maa mabä nofi lä yaibou wejei mabä yädämaöje bä cuaaö. Ai bä lä cuinö, jai mabä nowa lä bluca wei mabä yädämaöje bä cuaaö mö feduo. Ai bä lä cuinö, jai fii fibä yädämaö mö feduoje bä li cuaaö. Ai bä showawä lä cuinö, jai yaa jenabä yädämaöje bä cuaaö mö feduo. Ai bä mö feduwä showawä lä cuinö, jai bölösö bä yädämaöje bä cuaaö mö feduo.
46003013	Tä lä taö wejei tä nia dodijidawä wabamou. Yai Bada tänö täbä jimabä etä cublou däjä, cowa wacänö tä nia bluca lä wabamou wei däjä, tä nowa nia wawäblou.
46003014	Jai tä yafi ola taöje däjä täbä yädäo lä majöo wei, Yai Bada tänö bä no nia ojode co̦amaö. Cowa wacänö tä wa̦liaö lä mlai, tä no ojode co̦maquei.
46003015	Tä lä tano wei etä ö̦shölayou ja, tä nowa nia ojode co̦amaimi. A ojodamou nö nia bleaaö ma cui, cama a nia shi̦lo fucäamou. Cowa wacä jamö täbä fucäaö lä cuaaö wejeinaja, cama a nia shi̦lo fucäamou bädao.
46003016	“Yai Bada yama ecö yafibö”, ¿wamacö bufi cuimi tawä? ¿Yai Bada wama a Bufi tabou nofi mojodubou dicoo tawä?
46003017	Ai a lä cuinö, Yai Bada etä yafi wa̦liaö ja, a nofi nacao. Yai Bada tänö ö̦jö a wa̦lialei. Cama e yafi malä yaibole, cafä wama ecö lä cui.
46003018	Jole jole wamacö mölaö bädao mlai. Yanowamö täbä lija a bufi a̦fa jaducäwä tamou shi jalimo dijä. “Wa bufi nofi jaducäbloimi yai”, wa nowa taö fa cunoje ja, tä nö shi̦lo doblaobö wei. Ö̦jö däjä wa bufi shi̦lo yai moyawäblou dodijiobä.
46003019	Yanowamö täbänö a bufi a̦fa moyawe lä taö wejei, cama etä lä cui Yai Bada tänö etä nia wailei. Abenaja tä a̦ oni cuu. Yanowamö bänö etä a̦fa moyawe lä taö wejei, Yai Bada tänö etä mojodi fa jimanö, bä doblamaimi. Einaja tä a̦ cuu.
46003020	Abenaja tä a̦ oni ca̦i cuu. Bä bufi a̦fa moyawe lä wäyäö wejei, Yai Bada tänö bä bufi nö a̦fa bleaaö taö. Einaja tä a̦ cuu.
46003021	Cama yanowamö täbä nofi moyawe mölamobobä tä cuami waiquiwä yalo, bä bufi da jaduqueicu. Yai Bada lija yamacö lä ojodamou wei, yamalecö nofi dodijidawä yaibou mlai. Cafä wamacö bayeliblamobä yamacö li bluca.
46003022	Camiyä Pablo ya ma cui, Abolo a ma cui, Pedro a ma cui, wamacö bayeliblamobä yamacö bluca. Jödödöwä täbä lä cublai, cafä wamacö befi bluca. Wamacö lä demöo wei tä ma cui ja, wamacö lä mladou wei tä ma cui ja, Yai Bada tänö wamacö nia bayeliblaö shi wa̦lii. Fei däjä tä lä cule tä ma cui, tä nia obi lä cublou wei tä ma cui, cafä wamacö befi tä bluca showawä.
46003023	Cafä wamacö lä cui, Cristo wama ecö. Cristo a lä cui, Yai Bada e.
46004001	Abenaja yamalecö nofi shi̦lo tabobä. “Jesucristo a wa̦ lä fuaö wejei cäbä. Yai Bada lija bä lä ojodamou wei cäbä, etä a̦ wawäblamabeje.” Einaja yamalecö nofi shi̦lo yai tabobä.
46004002	¿Ö̦jö tawä? Täbä lä ojodamou wei bä lä cui, bä dodijidawä ojodamobä bä li shimaöje, bada e a̦ fuabeje.
46004003	Jesucristo ya wa̦ lä fuaö wei ya lä cui, cafä wamacönö wamale dodijaö ma jimaö däjä ma cui, wamale ca̦i dobloimi ma jimaö däjä ma cui, bämacö a̦ fuaö mlaicätä. Bada täbänö wale a̦fa wayoabeje, täbä ca̦i ma yododaö däjä ma cui, ya nofi nia jaluomi. Yanowamö wamacö a̦ li bädawä. Camiyä ya ma cui, ya wa̦ fabä tä cuami. Ya wa̦fa dodijaö taomi.
46004004	“Yale a̦fa tabeje tä cuami waiquiwä”, ya bufi cuu ma cui, camiyä ya bufi cuu lä bädao wei tänö ya dodijidawä jimöomi. Yale nia dodijaö lä jimaö wei a lä cui, yale nia dobloimi ca̦i lä jimaö wei a lä cui, ö̦jö Yai Bada bei tä waiquiwä.
46004005	¿Ö̦jö tawä? Ö̦jö cudeenö, täbä dobloimi jimaö shi jalimo dijejä. Bada tä Jesucristo a itou co̦oyoluu däjä, tä bluca nia wawäblou. Jai mö didi jamö tä ma jo̦yale ma cui, tä nia wawäblamaö. Täbä bufi cuaaö lä ja̦too wei tä ma cui, täbä bufi nia ca̦i wawädowä dablamaö. Ö̦jö däjä, täbä dodijaö jimamobä tä cua ja, cama Yai Bada a showawänö, täbä nia jimaö.
46004006	Iba wamacö. Bluca ya tä a̦fa lä wäyäfe, camiyä Pablo sho, Abolo sho yafäcö a̦fa wäyämou lä cufe. Wamacö bufi jaducäblobä einaja bei ya cublalou lä cufe. Tä a̦ oni cuu lä dodijio wei tä ja wamacö cadidobä. ¿Ö̦jö tawä? ¿Wedi tabä wama täbä nofi nia li yaibou majöablalou?
46004007	Cafä wamacö nofi doobä tä cuami. Yai Bada tänö wamacö dobäö mlao fa cunoja, wamacö nö doblou bädaobö mlai. Ö̦jö lija wa shi̦lo ma bayeliblamou wei ma cui, jai cafä wamacö dodijaö waiquiwä, ¿wamacö nofi nia li doo dicoo tawä?
46004008	Wamacö jolemou dicoo. Wamacö bufi fudädäwä ca̦i bälöo dodijio mlaicätä. Wamacö nö madofiböo dodijio mlaicätä. Jai blowäjäwä wamacö yamili bälöo dodijio mlaicätä. ¡Blowäjäwä wamacö bejedi bälöaö yaio nowa! Wamacö jo̦wa blowäjäwä bälöa lä dodijile jamö, yamacö bälöo naleobä.
46004009	Abenaja tä nofi cuwä. Jesucristonö yamalecö ma shimöleno wei ma cui, yanowamö täbä lija Yai Bada tänö yamalecö nö waiblamaö. Jai yamalecö shäö bädaobeje yamalecö nofi tabouje. Yanowamö täbä ma cuinö, a̦jele täbä lä doblaladi täbä ma cuinö yamalecö nö waiblaö dablaöje.
46004010	¿Wedinaja tawä? Camiyä yamalecö lä taamaö wejeinaja, ¡cafä wamacö nofi taamaö mö feduo lä mlajei! Jesucristo a nowa ja, camiyä yamalecö bufi a̦fa daomi ma taö wejei ma cui, cafä wamacö bufi jo̦wa jaducäwä ayawä. Camiyä yamalecö a̦fa dobloimi ma taö wejei ma cui, cafä wamacö nö jo̦wa shi̦lo yai wa̦lojaö ayawä. Cafä wamacö nofimaö ma macocolajei ma cui, camiyä yamalecö nofi shi̦lo wa̦libouje.
46004011	Fei däjä showawä ma cui yamacö ofäö talei. Yamacö ca̦i amishaö talei. Yamacö didiobä yama sibä dodijidawä taboimi. Yamalecö si yafelimaöje. Yamacö bälöo yanöcöobä yamacö yafibö cuami.
46004012	Yamacö ojodamou fe balojoo talei. ¿Ö̦jö tawä? Yamalecö ma bäyäblaö wejei ma cui, Yai Bada lija yama täbä bayelimaö fe yadio showao. Yamalecö nö lä bleaamaö wejei däjä, wamicai yamacö nö bleaaö buo.
46004013	Camiyä yamalecö a̦fa ma wäyäö wejei ma cui, yamacö jushuo mlai ja, dodijidawä yama bä a̦ wayomaö showao. Yamalecö nofi wa̦libou dodijia lä culajei. Shami tä nö quili taö lä cuaaö wejeinaja, yamalecö nofi tabou dicooje.
46004014	Bämacö quilijamabä, ei ya si onimaimi. Bämacö nofi malä ijilumaö wei. Bä ijilubö bä lä nofimaö wejei bä wasöö lä cuaaö wejeinaja, bämacö malä taamale.
46004015	Jesucristo lija wamacö cadidobä, bluca bänö wamacö ma yömölaö wejei ma cui, ö̦jö wama bä nofi fö̦ömabä bämi. Camiyä ya wa̦ linö Jesucristo lija wamacö bufi jaba cuquema yalo, camiyä wamale nofi bluca fö̦ömabä ya malä cui.
46004016	Ö̦jö cudeenö, bämacö yömölaö lä cule. Bä fö̦ö täbä owäbou lä cuaaö wejeinaja, wamale da owälä.
46004017	Wamale owäbobä, ijiluyä Timoteo ya lä nofimaö wei, ya shimölema. Jesucristo lija a bufi cuquema yalo ya nofi ijilumaö. Yale a̦fa cadidibou yalo ya shimölema. Jesucristo lija ya lä cadidou wei tä a̦ ja wamacö bufi jaducäblamabä, ya shimölema. Ö̦jö tä a̦ showawä ja, Jesucristo ebä yododaö lä blaucodi jamö ya bä yömölaö cuaaö.
46004018	Aifä bänö wamale nö jo̦wa waiblaö dicowä. “A waloomi waiquiwä”, bä bufi fa cunö, bä a̦ waiteli faö ma cui,
46004019	Yai Bada tänö wale fumaö ojode ja, lobe bämacö fe walolei. Ö̦jö däjä, bä a̦ lä waitelimou wei ya bä nia bejedimou möö. Ya bä a̦ nia ji̦liaö buomi. Ya bä bufi nö nia wa̦lojaö möö.
46004020	Yai Bada tä nosie fuaö lä cadidio wejei ja, bä a̦ faö bädao malä mlai. Yai Bada tänö bä nö lä wa̦lojamaö wei tänö, bä shi̦lo bejedi dablamou.
46004021	Cafä wamacö lijamö ya waloo däjä, ¿wedinaja tä nia yai cuo? Ei si oni ja wamale a̦ ji̦liblaimi dicoo ja, i̦cali ya wa̦ nia fajalou. Ei ya wa̦ oni ja wamale a̦ shi̦lo ji̦liaö dodijidao ja, bämacö nia shi̦lo nofimajalou.
46005001	Wamacö a̦fa wayoaöje. Cafä wamacö lija ai a nofi jo̦wa jushublalou fe balojoa. Bä fö̦ö e suwäbö ma cui lija a jo̦wa yabäcäo dicoo. Yai Bada tä daö lä mlajei täbä ma cui, ¡inaja täbä nofi cuaaö lä mlai!
46005002	¿Wedi tabä aifä a nö ma quiliaö däjä ma cui, wamacö a̦fa dodijaö tamou fe yadio dicoo? Wamacö yai ö̦cöö fa cunoja tä nö shi̦lo doblaobö wei. Inaja a lä cuaale, wama a coyocomabou fe yadio mlai, a waia da showadaalöje.
46005003	Cafä wamacö lijamö bei ya cua ajedeami ma cui, jai wamale möö wawädowä wamale nofi tabobä. Miji a lä yawelemou wei a lä cui, jai bei ya wa̦ yai faö, wawädowä ya jimaö waiquia lä cule.
46005004	Bada tä Jesús a wa̦nö, ya jimaö. Wamacö lä yododaö wei däjä, jai camiyä ya coyocoa, wamale nofi nia tabou. A lä yawelemou wei, Jesucristo a wa̦ lofotenö abenaja wama a nia taamaö.
46005005	Fecula bada a lija wama a nia jibäö, a wa̦liabä, Jesucristo a fuu lä co̦o wei däjä a bufi fucäamou fe yadiobä.
46005006	Cafä wamacö a̦fa dodijaö lä tao wei, tä dodijidawämi. ¿Wama tä daimi tawä? Nii täbä julumabeje, wiisibö tä wai ma coyocaö wejei ma cui, täbä malä juluoblou wei.
46005007	Täbä nofi lä jushuaö wei tä lä cui, jai nii julumamodima tä lä culenaja tä cuwä. Ö̦jö tä möcashi jotenö, tä mö comi fudäblaliyo. Cafä wamacö lijamö tä jode lä cule tä da joyalöje, bei wamacö bufi dude jamö tä jode coyocoo mladobä. Jode wama tä coyocobobä wamacö malä mlai. Yai Bada a waiteli lä jayuano wei a nofi co̦camoabeje, yalo oweja bä shäö lä cuaaö wejeinaja, Cristo a shämou malä waiquilayono wei.
46005008	Ö̦jö cudeenö, täbä bufi doblalou ca̦i lä iyaö weinaja bämacö bufi ca̦i doblalou da cuo. Nii ajamö, julumamodima tä coyocaö mlajei ja, täbä iyaö lä cuaaö weinaja showawä. Wa̦lidiwä tä lä cui, nofi wa̦liayou tä lä cui, bäma tä coyocobou mlai ja. Bämacö bufi lä cadidou wei tänö, bämacö ca̦i lä bejedimou wei tänö, bämacö bufi doblalou ca̦i cuo showaobä.
46005009	Cafä wamacö lijamö ya si jaba lä oniblaleno wei däjä, täbä nofi lä jushublalou wei, ya täbä lomabou wasöma. ¿Ö̦jö tawä?
46005010	Ya täbä lomabou lä wasöno wei däjä, Yai Bada tä daö lä mlajei ya täbä a̦fa tanomi. Mojodi täbä nofi lä jushublalou wei, madofi bä ja täbä bufi shi lä jalimou wei, täbä lä mölamaö wejei, nö ijidubö täbä lä bufiblaö wejei, ei tä ulufi jamö wamacö cua lä showale däjä, showadi täbä mojodi cuaadii cuquei malä cui.
46005011	Ö̦jö ya si lä oniblaleno wei däjä, Yai Bada ebä a̦fa lä jilou wei ya ebä a̦fa li tama. Yai Bada e a̦fa ma jilou wei ma cui, showadi a nofi jushublalou dicoo ja, madofi bä ja a bufi shi shi̦lo jalimou dicoo ja, ö̦jö wama a shi̦lo lomabou dodijio mlai. Nö ijidubö täbä shi̦lo bufiblaö dicoo ja, täbä a̦fa shi̦lo lafumaö dicoo ja, inaja showawä. Showadi cama a shi wa̦limamou dicoo ja, täbä shi̦lo mölamaö dicoo ja, inaja showawä a lomabo dijejä. Wamacö iyabä jamö ma cui, wama a nacaö mlai.
46005012	¿Ö̦jö tawä? Yai Bada tä daö lä mlajei ya bä dobloimi jimabä ya malä mlai. Yai Bada ebä mö feduwä lä cui, bäma bä cadidamabä bämacö.
46005013	Mojodi täbä doblou lä mlai, Yai Bada camanö täbä dobloimi jimabä cätä. Abenaja tä a̦ oni malä cuu wei. Cafä wamacö lija tä coyocoo mlaobä, a doblou lä mlai a da blajamalöje. Einaja tä a̦ cuu.
46006001	Jesucristo bufilewä bä mö feduwä lä cuinö, ai wamacö yabäcaöje däjä, ¿wedi tabä shomi wama täbä li nacaablaö dicoo? Yai Bada ebä lija ¿wamacö a̦ nö shi̦lo yai wäo mlai? Ö̦jö bänö tä bluca cadejabeje bä waiquiwä malä cui.
46006002	Jesucristo a itou co̦oyoluu däjä, Yai Bada bäma ecö lä cuinö, jödödöwä täbä lä cublai bäma täbä nia malä jimaö wei. Aifä cäcöbä a̦fa tayou bädao ja, tä cadejaö da showadaoje.
46006003	A̦jele bäma täbä nia lä jimaö wei, ¿bei wama tä daimi? Inaja bämacö nia jo̦wa cuaaö waiquiwä ja lä, yanowamö bä bädawä lä cui, ö̦jö bei bäma bä jimaö yaiquei.
46006004	Aifä cäcöbä a̦fa tayou ja, ¿Yai Bada tä daö lä mlajei täbä lija wama tä cadejamaö dicoo tawä?
46006005	Wamacö doblou lä mlai wamacö nö ö̦jöböamobä ya wa̦. Aifä cäcöbä a̦fa tayou dicoo ja, cafä Yai Bada wama ecö lijamö tä nia lä cadejaö wei, ¿a cuami tawä? A bufi lä moyawe wei, moli ma cui, ¿a cua bädaami daanö?
46006006	Ö̦jö ma cui Jesucristo wama ecö bluca ma cui, bä a̦fa lä tayou wei ja shomi wama täbä yädämaö dicoo. Jesucristo bufilewä bä ma mlai bä ma cui lija wama tä cadejamaö dicoo.
46006007	Wamacö a̦fa lä tayou wei däjä, shomi täbä lija wama tä cadidamaö dicoo ja, wamacö dobloimi waiquiwä. ¿Wedi tabä wamicai wamacö nö shi̦lo bleaaö bädaomi, ö̦jö lä? ¿Wedi tabä “Wale mölamaö bädao”, wamacö li cuimi, ö̦jö lä?
46006008	Öjö ma cui, cafä wamacö showawä ma cui, wamacö nofi jushuaö. Jesucristo moli wama ecö mashi ma cui, wamacö nö bleaamayou, wamacö ca̦i mölamayou.
46006009	¿Wama tä daimi tawä? Yai Bada tänö cama ebä ca̦i cuobä jamö, bä doblou lä mlai bä ajedemabou mlaicätä. Bä möla dijä. Bä nofi beshili lä jushublalou wei bä ma cui, nö ijidubö täbä lä bufiblaö wejei bä ma cui, bä lä joleblalou wei bä ma cui, ai a wa̦lo mö feduwä sho cäcöbä nofi lä jushublalou wei bä ma cui, ai a suwä mö feduwä sho cäcöbä lä cuaaö wei bä ma cui, bä nia ajedemaboimi.
46006010	Bä lä tomömou wei bä ma cui, madofi täbä ja bä bufi lä waiyou wei bä ma cui, cama bä shi lä wa̦limamou wei bä ma cui, bä a̦fa lä lafumaö wejei bä ma cui, Yai Bada tänö dodijidawä cama ebä ca̦i cuobä jamö, ö̦jö bä ajedemabou mlaicätä.
46006011	Inaja ai wamacö ca̦i jaba cuaaö ma balöono wei ma cui, wamacö aublaliyoma. Yai Bada wama ecö cublaliyoma. Bada tä Jesucristo lä cuaano wei tänö, jai wamacö dodijaö waiquiwä wamacö nofi tabou majöa. Yai Bada tä Bufinö inaja wamacö taamama, bäma a lä bufiblaö wei a Yai Bada lä cuinö.
46006012	Abenaja ai bä cuu. “Ya cuaaö bufi lä doblao weinaja ya cuaabä lä. Tä a̦ läa malä mlai”, bä ma cuu wei ma cui, inaja bä lä cuaaö wei tänö bä nia bayeliblamoimi. “Ya cuaabä lä”, cama bä ma cuu wei ma cui, inaja camiyä ya bufi cuimi. Ya bufi luluamou mlaobä ya bufi yai wasöo.
46006013	Abenaja täbä ca̦i cuu. “Bei bämacö busi lä cui, nii bä befi”, täbä ca̦i ma cuu wei ma cui, Yai Bada tänö bei bämacö busi nia lä mladamaö weinaja, nii bä nia ca̦i mladamaö mö feduo. Bämacö iyabä bei bämalecö busi tablalema ma cui, bei bämacö yai lä cui, bämacö nofi jushublalobä bämalecö tablanomi. Bada tä lä culadi tä lija bei bämacö noshi yai ö̦jödaobä, bämalecö tablalema. Ö̦jönö bei bämalecö shi̦lo bayeliblaö talei.
46006014	Bei bämacö lä cui, Yai Bada tänö bämalecö nia demi ca̦i jocädamaö, cama a nö lä wa̦lojaö wei tänö. Bada tä demi lä jocädamaleno weinaja showawä.
46006015	¿Bei wamacö bufi jaducäbloimi showawä? Jesucristo lija wamacö bufi fa yädäicunö, jai moli wamacö bayucuwä cuwä. ¿Ö̦jö tawä? Ai a lä cui, Jesucristo lija a ma yädäle, showadi a suwä lä dodoo wei a lija, ¿a nia joleblalou majöo daanö? ¿Ö̦jö sho cäcöbä moli cublobä a daanö? Mlaicätä.
46006016	Ö̦jö lija a wa̦lo joleblalou ja, moli cäcöbä mashi jo̦wa cublou malä cui. Abenaja tä a̦ oni cuu. Bolacabö cäcöbä ma cui, moli bä cublou majöo. Einaja tä a̦ cuu.
46006017	Ö̦jö ma cui, Bada tä lä culadi a lija a bufi lä yädäo wei a lä cui, Jesucristo sho cäcöbä bufi moliblaliyo.
46006018	Wamacö nofi beshili jushublalou dodijio mlai. Ai tä wa̦lidiwä bluca ma taö wejei, bei bä wa̦lidiamabä tämi. Ö̦jö ma cui bä nofi beshili lä jushuaö wei, bei bä nia li fa wa̦lidiblamonö bä li cuaaö.
46006019	¿Wama tä daimi tawä? Cafä wamacö lija Yai Bada tä Bufi fa jibämoicunö wama a Bufi tabou. Ö̦jö wama ecö yafi. Ö̦jö wama ecö waiquiwä yalo, camanö tä tamaö lä bufio wei tä ja wamacö cadidobä wamacö.
46006020	Jesucristo cama a fa jibämoicunö, wamacö no comaquema. Cama wama ecö yalo, wamacö dodijidawä lä cuo wei tänö, ai täbä lija Yai Bada a doblao da dablamaje.
46007001	Oni si ja yamale lä wa̦lino wei tä ja, bämacö yömölaö majöa lä cule. Awei, suwä bä däaimije ja, tä dodijidawä waiquiwä.
46007002	Tä dodijidawä ma cui abenaja ya bufi cuu. Täbä nofi jushublalou mlaobä, wa̦lo bänö cama ebä nia suwä tabou cadidioje. Suwä bänö cama bä fe̦yalobö bä nia ca̦i cadidiwä tabou mö feduoje, ¿ö̦jö tawä?
46007003	Bä fe̦yalobö lija suwä a noshi ö̦jödaobä a. Bä suwäbö ma cui lija a noshi ca̦i wa̦lo ö̦jödao mö feduobä.
46007004	Cäcöbä malä doayolayono wei. Bä fe̦yalobö e li waiquiwä cudeenö, a noshi suwä umlaobä a malä mlai. Bä suwäbö e li waiquiwä cudeenö, a noshi wa̦lo umlaobä a ca̦i malä mlai.
46007005	Wamacö noshi umlao mlai. Cuwi, abenaja wamacö shi̦lo cuaaö dao. Yai Bada lija cäcöbä nö bayeli nacaodibä, cäcöbä yanöcöo bufi doblao ja, cäcöbä noshi moli umladobä. Ö̦jö ma cui cäcöbä nö dedeaö mlai ja cäcöbä yacao co̦obä, ai a lä beshi wei däjä fecula badanö a yaclämaö mlaobä.
46007006	¿Ö̦jö tawä? Bämacö nosiemaö cadidiwä ma mlai ma cui, inaja wamacö cuaaö bufi doblao ja, “Inaja waiquiwä”, ya cudaliyo.
46007007	Camiyä ya shi̦loco lä culenaja täbä bluca cuo mö feduo fa cunoja, ya bufi nö yai doblaobö wei ma cui, Yai Bada tänö inaja bämalecö bluca taamaimi. Ö̦jö ma cui bämalecö bufi bluca bayeliblaö. Bä lä shi̦loco wei bä lä cui, dodijidawä bä cuobä bä bayeliblaö. Bä shi̦loco lä mlai, dodijidawä bä cuo mö feduobä bä ca̦i bayeliblaö mö feduo.
46007008	Täbä lä shi̦loco wei täbä lija, täbä lä yamiblaliyono wei täbä ca̦i lija, abenaja ya cuu talei. “Camiyä ya shi̦loco lä culenaja wamacö shi̦loco cuo mö feduo ja, tä yai dodijidawä”, ya cuu talei.
46007009	Ö̦jö ma cui täbä bufi wasöo daomi ja, bä suwäbö e däabeje, bä fe̦yalobö e däabeje. Shomi täbä lija täbä yabäcäo mlaobä bei ya wa̦.
46007010	Täbä suwäbö ca̦i lä cule, täbä fe̦yalobö ca̦i lä cule, ya täbä yömölaö nomöjöo. Bada tä Jesucristo ya tä a̦ fe dolemaö lä cule. Suwä anö bä fe̦yalobö e nia joyaimi.
46007011	Culenaja a joyaö fe yadio ja, shi̦loco a nia cuo. A shi̦loco cuo bufiomi ja, bä fe̦yalobö lija a nia cuo co̦o. Bä fe̦yalobö a ma cuinö, bä suwäbö a ca̦i nia joyaimi.
46007012	Ai wamacö lija ya wa̦ faö nomöjöa lä cule. Bada tä Jesucristo ya wa̦no wäyäö mlai, camiyä ya wa̦ li. Ai wa suwäbö lä cuinö, Jesucristo etä a̦ bejedi bufibou ma mlai ma cui, cafä lija a cuo bufi doblao ja wa joyaö mlai.
46007013	Ai wa fe̦yalobö lä cuinö, inaja showawä. Jesucristo bufilewä a ma mlai ma cui, cafä lija a cuo bufi doblao ja wa joyaö mlai.
46007014	Abenaja tä malä cule. Wa̦lo ai a lä cui, Jesucristo bufilewä a ma mlai ma cui, bä suwäbönö tä a̦ nofi shi̦lo bejedi tabou ayawä. Ö̦jö a suwä lä cui, Yai Bada e li yalo, bä fe̦yalobö a ca̦i yaibou mö fedua. Inaja showawä suwä a lä cuinö, Yai Bada etä a̦ bejedi bufibou ma mlai ma cui, bä fe̦yalobönö tä a̦ nofi shi̦lo bejedi tabou ayawä. Ö̦jö a wa̦lo lä cui, Yai Bada e li yalo, bä suwäbö a ca̦i yaibou mö fedua. Inaja tä cuo mlao fa cunoja, Yai Bada tänö ijilufä bä nö blajamabobö wei ma cui, täbä li yaibou mö fedua malä cui.
46007015	Ö̦jö ma cui Yai Bada etä a̦ bejedi bufibou lä mlai a cuo bufiomi ja, a lä bole a joyaö bufi doblao waiquiwä ja, a fubä. Inaja a cuaaö dicoo ja, a lä damole a wa̦ fe blacäjou mlai. Wamicai bämacö bälöobä Yai Bada tänö bämalecö malä nacano wei.
46007016	Ö̦jö ma cui, a ca̦i cuo fe yadio showao ja, suwä anö Jesucristo a nofi mölabou ma ayale ma cui, bä fe̦yalobö enö tä a̦ nofi obi bejedi tabou ja̦toquei. A fucäamou ja̦too fa cui. Wa̦lo anö Jesucristo a nofi ca̦i mölabou ma ayale ma cui, bä suwäbö enö tä a̦ nofi obi bejedi tabou ja̦toquei. Ö̦jö a ca̦i fucäamou ja̦too fa cui.
46007017	Ö̦jö ma cui, Jesucristo ebä lä yododoblai jamö, abenaja ya bä nowa bluca taö talei. Bada tänö bämalecö jaba tabou lä cuono weinaja bämacö yanöcöwä cudiobä. Bämalecö bufi lä jaducäblamaleno wei däjä, bämacö cuo lä waiquiono weinaja bämacö cudio showaobä. Inaja bämacö culanö, cama tä lija bämacö fa bayeliblamonö bämacö dodijabä.
46007018	Yai Bada tänö wa bufi lä jaducäblamaleno wei däjä, judio bä mosi sicö joyamou lä cuaaö weinaja wa taamamou waiquioma tä nowa ja, a bufi jalujo dijä. Inaja showawä, wa mosi sicö joyamonomi waiquiwä ja, sicö joyamou bufio dijä.
46007019	Täbä mosi sicö lä joyamou wei tänö täbä bayelibloimi. Sicö joyamou lä mlai tä ma cuinö, ö̦jö tänö täbä ca̦i bayelibloimi mö feduwä. Yai Bada a nosie lä fuaö wejei tänö täbä shi̦lo bayeliblou.
46007020	Yai Bada tänö täbä lä nacano wei däjä, täbä cuo lä waiquiono weinaja täbä cadidiwä cuo showaobä.
46007021	¿Ö̦jö tawä? Wa lä nacano wei däjä wa bä nosie fuabä wa tabou waiquiomaje ja, a nofi fujeblamou fo̦lijio dijä. Ö̦jö ma cui, wa lä tabou wejei bä lä cuinö wa fujeblaö ojodaoje ja, a yai da fujeblamolu.
46007022	Bä nosie fuamobä wa lä tabou wejei wa lä cui, Bada tä lija wa bufi cuo ja, jai wa fujemoa waiquilayoma Bada tänö wa nofi tabou. Jesucristo lija wa bufi cuobä wa bufi malä fujeblamono wei. Inaja showawä, bä nosie fuamobä wa tabou lä mlajei wa lä cui, shomi täbä lija wa ojodamou ma mlai ma cui, Jesucristo lija wa bufi cuo ja, cama Jesucristo lija wa yai ojodamobä wa tabou malä cui.
46007023	Jesucristonö wamacö nowa co̦maquema. Ö̦jö cudeenö, yanowamö täbä a̦ fuamobä wamacö tabobeje wamacömi. Jesucristo wama a nosie shi̦lo yai fuabä wamacö waiquiwä.
46007024	¿Ö̦jö tawä, iba wamacö? Wamacö lä nacano wei däjä wamacö cuo lä waiquiono weinaja, wamacö cuo showaobä. Yai Bada tänö wamacö ca̦i malä cule.
46007025	Bei. Täbä lä shi̦loco wei täbä ja, wamale lä wa̦lino wei tä ja, ya wa̦ faö nomöjöa lä cule. Bada tä Jesucristonö ei tä a̦fa cadidiwä tano ma mlai ma cui, wamale a̦ nofi mölabobä ya. Yai Bada tänö wale nofi ojodabou yalo, yale a̦ malä bayeliblaö wei.
46007026	Täbä lä shi̦loco wei, inaja täbä shi̦loco cuobä, ya bufi cuu. Bämalecö lä tamalajei tä cua yaia cudeenö, fei tä lä cui däjä, suwä bä doamobä tä malä mlai.
46007027	Suwä wa bou waiquiwä ja, a shi̦loco cuo co̦o bufio dijä. Wa shi̦loco waiquiwä ja, suwä a ajedamaö bufio dijä.
46007028	Ö̦jö ma cui, suwä wa däaö ja, tä wa̦lidiwämi. Inaja showawä, suwänö bä fe̦yalobö a däaö ja, tä ca̦i wa̦lidiwämi. Tä wa̦lidiwä ma mlai ma cui, täbä lä doayou wei showadi täbä shi̦lo yabäcäblou majöo dicoo. Bämacö yabäcäblou nofi jalujubou yalo ya wa̦.
46007029	¿Ö̦jö tawä, iba wamacö? Abenaja ya cuu. Yai Bada lija bämacö ojodamobä tä nö nia dedejebloimi waiquiwä. Shi̦loco täbä yabäcou mlai ja, täbä ojodamou cadidiwä lä culenaja, täbä suwäbö lä cule täbä ca̦i cuaaö mö feduobä.
46007030	Inaja showawä, täbä bufi lä lofote wei täbä dodijidawä ojodamou lä cuaaö weinaja, ai täbä bufi ma ujudi wei ma cui täbä ca̦i ojodamou cuo mö feduobä. Täbä bufi shi jalijiwä lä mlai täbä dodijidawä ojodamou lä cuaaö weinaja, täbä shi ma jalimou wei ma cui täbä ca̦i ojodamou cuo mö feduobä. Madofi bä ja täbä yabäcou lä mlai täbä ojodamou dodijidawä lä culenaja, madofi täbä ma doaö wejei ma cui täbä ca̦i cuo mö feduobä.
46007031	Täbä ma cuaablalou wei ma cui, Yai Bada lija täbä bufi yai macocoo shalilio showaobä. Bluca tä lä cule tä malä mlaaimadi.
46007032	Wamacö yabäcou mlai ja, bämacö taamaö bufi doblaa lä cule. A wa̦lo lä shi̦loco wei, Bada a lija dodijidawä a ojodamou. Bada a bufi nia fa doblalamanö a cadidou ma cui,
46007033	bä suwäbö a ca̦i lä culenö, bä suwäbö a bufi doblalamabä a shi̦lo yabäcou, showadi bämacö lä yabäcäablalou weinaja showawä.
46007034	A bufi majöablalou. Suwä bä ma cui, inaja bä ca̦i cuaaö mö feduo. Suwä moco a ma cui, bada waiquiwä a ma cui, a shi̦loco cuo däjä, Bada tä bufi doblalamabä a noshi umlao. Bei bufi ma cui, bei a ma cui, a wasöo. Bä fe̦yalobö e ca̦i lä cui, inaja a cuaaimi. Bä fe̦yalobö e ca̦i lä cui, showadi täbä yanowamö lä yabäcäablalou wei tä ja, a yabäcou dicoo, bä fe̦yalobö e bufi nia fa doblalamanö.
46007035	Bämacö dodijamaö bufi doblao yalo ya wa̦. Bämacö yabäcamaö bufiomi. Wamacö bufi shedecou mlai ja, Bada tä lija doblao wamacö ojodamobä, bämacö yömölaö lä cule.
46007036	¿Ö̦jö tawä? “Ya ma suwäbömou wei ma cui, ¿wedi tabä ya li shi̦loco taamabou dicoo?”, ai a bufi cuu ja, a däabä, ö̦jö lä. A bufi nö wasöobimi ja, bä suwäbö a däaö bufi doblao ja, a däabä. Cäcöbä doayou ja tä wa̦lidiwämi.
46007037	Ö̦jö ma cui, bufi cadidilanö a shi̦loco cuo bufi doblao waiquiwä ja, a bufi wasömou dao waiquiwä ja, a däa dijä. A casimabobä. Tä dodijidawä waiquiwä.
46007038	Ö̦jö tawä? Ai anö, bä suwäbö a ma däaö wei a dodijaö. Ai a mö feduwä lä cuinö, bä suwäbö a däaö ma mlai ma cui, a ca̦i dodijaö. Ö̦jö bei a yai dodijaö yaio.
46007039	Bä fe̦yalobö e demi showao däjä, ö̦ja bä suwäbö e shi̦lo cudiobä. Bä fe̦yalobö e mladou ja, ai a wa̦lo däaö bufi doblao ja, a däaö majöobä. Culenaja Bada tä lä daö wei a lija a shi̦lo ajedobä.
46007040	Ö̦jö ma cui, a yamiblou däjä a yami cudio ja, a bufi nia shi̦lo doblao, ya bufi cuu. Camiyänö Yai Bada ya Bufi ca̦i malä tabole.
46008001	Nö ijidubö täbä lija täbä yalo lä dodobou wejei tä ja, bämacö yömölaö majöo, wamale lä wa̦lino wei tä ja. Awei, ai täbänö ö̦jö bä yalo waö quilii ma mlajei ma cui, ai täbänö bä shi̦lo waö quilii ayaoje. Ö̦jö tä ja, bämacö bufi bluca dao waiquiwä. Ö̦jö ma cui, “Camiyä yamacö bufi shi̦lo dao ayawä”, wamacö bufi cuu dicoo ja, aifä bä lä quilijou wei wama bä nö bayeliblabimi waiquiwä. Wama bä yai nofimaö däjä, ö̦jö däjä wama bä bufi shi̦lo yai jaducäblamalei.
46008002	“Ya bufi dao lä”, a bufi jole lä cuablalou wei a bufi jaducäbloimi showawä.
46008003	Ö̦jö ma cui, Yai Bada tä lä bufibou wei a lä cui, Yai Bada tänö ö̦jö a nofi ibabou.
46008004	¿Ö̦jö tawä? Nö ijidubö täbä lija täbä yalo fa dodobojenö, täbä yalo ma waö wejei ma cui, ei bäma tä daö. Täbä nö ijidubö lä bufiblamou wei täbä demimi. A bufiblamobä moli Yai Bada a cua ayaa.
46008005	Judu mösö jamö ma cui, bita jamö ma cui, täbä lä bufiblamou wei bluca täbä a̦fa jayumaöje. ¿Ö̦jö tawä? Bluca täbä ma bufiblaö wejei ma cui, bluca täbä nofi ma badabou wejei ma cui,
46008006	¡ma! Camiyä bämacönö moli bäma tä a̦fa Yai Bada jayumaö, bämacö lä Fö̦ömole, bluca täbä lä tablaleno wei tä lä cui. Cama bäma ecö befi li. Moli tä shi̦lo Bada cua, Jesucristo a wa̦fa lä cule. Ö̦jö lija täbä bluca tablamolayoma. Ö̦jönö bämalecö fa co̦länö Yai Bada bäma ecö cua lä cule.
46008007	Ö̦jö ma cui, ai bänö ö̦jö tä daimije. Nö ijidubö täbä bufiblaö fa balöojenö, bä quilii showawä. Nii täbä bädawä ma cui ja, jai yai cätä shomitawä lija bä nii liyamoma bä bufi fa cuaanö, bä bufi shädayaimou. Bä bufi shädayaimolanö bä yalo waö fe fa yadiojenö, bä bufi wa̦lidiblaliyo.
46008008	Bäma bä lä waö wei, nii bei bä li bäwä. Nii bäma bä lä waö wei bänö bämacö bufi bayeliblamoimi. Nii bä ja, bämacö lä waiyou wei tä ma cuinö, inaja showawä. Yai Bada tänö bämalecö nofimaö waiquia.
46008009	¿Ö̦jö tawä? Cafä wamacö bufi dao cudeenö, wamacö iyaö dao lä ma cui, bä bufi da jaduqueicu, a bufi lä quilijou wei wama a bufi wa̦lidiamaö mlaobä.
46008010	Nö ijidubö täbä lä bufiblaö wejei bä yododoobä jamö, cafä wa bufi lä dao wei wa iyaö fa dalalönö, a bufi wedinajamou cuquei. A bufi shedecou waiquiwä yalo, nö ijidubö täbä lija a bufi lulumou cuquei. A bufi lulumoa fa co̦lonö, ö̦jö täbä lija a mölalanö a iyaö dicoquei.
46008011	¿Ö̦jö tawä? Ö̦jö däjä, cafä wa bufi lä dao wei wanö, a bufi lä shedequei wa yacläa fa dicomalönö, a waiyolayou. Jesucristo lija moli bämacö mashi ma cui, ö̦jö a befi Jesucristo a ca̦i nomaa ma lälayono wei ma cui, wa waia dicomalei.
46008012	Cafänö aifä wa bä bufi wedinajamomaö dicoo däjä, bä bufi lä shedecou wei wa bä bufi wa̦lidiamaö fa dicoonö, cama bä bädawä mlai, Jesucristo wa nö ca̦i waiblaö.
46008013	Ö̦jö cudeenö, abenaja camiyä ya bufi li cuu. “Ya lä iyaö wei tä bädawä ma cuinö, ö̦jö tänö aiyä ya bä bufi nia wa̦lidiamaö dicoo ja, yalo ya waö co̦daaö mlaicätä”, ya bufi cuu, ya bä bufi wa̦lidiamaö mlaobä.
46009001	Shomi täbä lija ya nosiemamobä yami. Jesucristonö wale lä shimöleno wei, ö̦jö ya. Camiyä bei ya mamocunö Bada tä Jesús ya malä möno wei. Camiyä bei ya wa̦nö, ö̦jö Bada wama tä malä bufiblaleno wei.
46009002	“Jesucristonö wa shimano mlaicätä”, ai täbänö wale nofi ma tabou wejei ma cui, cafä wamacö lä cuinö, inaja wamale nofi tabobä wamacömi. Jesucristo lija wamacö bufi cuquema yalo, ö̦jönö wale lä shimöleno wei wamale daö waiquiwä.
46009003	Ya lä cuaaö wei tä ja wale wa̦liije däjä, abenaja ya shi̦lo cuu talei.
46009004	“Yama täbä lä yömölaö wei täbä lija, ¿yamacö nö liyobä yamacömi daanö?
46009005	Camiyä yamacönö ¿suwä yama bä lulubobä tä cuaami daanö?”, ya cuu. Jesucristonö bä lä shimöleno wei ai bä mö feduwä lä cuinö, bä suwäbö bä ca̦i malä fuu wejei. Inaja showawä, Bada tä Jesucristo bä fääshä ebä ma cuinö, Pedro a ma cuinö, bä suwäbö bä ca̦i fuu mö malä feduo wejei.
46009006	Ai täbä no mlai ja ma iyamaö wejei ma cui, ¿wedi tabä Benabei sho yafäcö fa ojodamonö yafä täbä nii nowa co̦wa ayamaquei?
46009007	Täbä lä bulaö wejei, ¡täbä nofi lä iyamaö wejei! ¿Ö̦jö tawä? Täbä ficalimobä ja täbä lä yädäo wei täbä nö ca̦i malä liyamaö wejei. ¿Ö̦jö tawä? Oweja bä lä nowamaö wejei, ö̦jö täbä yalo showawä ja täbä ca̦i malä dodijou wei.
46009008	Yanowamö täbä a̦ bädawänö ya wa̦ faimi. Yedu ja Yai Bada etä a̦ oni cuo malä balöono wei.
46009009	Yalo bä lä ojodamomano wejei jamö, täbä nö yalo ofili bleaaö mlaobä, Moisesi lija tä a̦ oniblamalema. Abenaja tä a̦ oni cuu. Nii wa si̦cosi lo̦shiblamabä, yalo bä lija wa si̦cosi cablushamabä jamö bä iyaö mlaobä, wa bä fi̦yoca nia o̦caimi. Einaja tä a̦ cuu. Yalo bä lä ojodamomano wejei jamö bä nö yalo ofili bleaamaö mlaobeje, tä a̦ oniblamalema. Ö̦jö ma cui, ¿wedinaja wamacö bufi li cuu? ¿Yalo a nofi ofili jalubou fa ayaonö tä a̦ li cuoma daanö?
46009010	Mlaicätä. Camiyä bämacö befi tä a̦ malä cui. Ö̦jö tä a̦ ja bämacö bufi li yai jaducäblobä tä a̦ li. Ficali täca ja täbä jaba lä queo wei täbä ma cui, bä nii ya̦cumö lä taö wejei täbä ma cui, nii bä bufibolajenö täbä bluca ojodamobä lä tä a̦.
46009011	Inaja lä showawä, cafä wamacö lijamö yamacö ojodamoma yalo, cafä wamacö lija yamacö bayeliblamobä yamacö waiquiwä. Yai Bada etä a̦ ja bämacö bufi lä jaducäblamaleno wei tä nowa ja, yamalecö bayeliblaö mö feduobä.
46009012	Yai Bada etä a̦ ja, ai täbänö wamacö yömölaö mö walooje däjä, wama täbä bayeliblaö malä cui. ¿Ö̦jö tawä? Ö̦jö wama bä bayeliblaö lä cuaaö weinaja, camiyä yamacö lä cui yamacö bayeliblamobä bei yamacö yaiwä. ¿Ö̦jö tawä? Yamalecö bayeliblabä tä ma cule ma cui yamacö a̦ fanomi, wamacö fa jushudalunö wamalecö a̦ ji̦liaö mladou dicolo. Cristo yama tä a̦ wäyäö bufi fa doblaonö, dodijidawä wama etä a̦ ji̦liabä, wamicai yamacö nö bleaaö bädao.
46009013	¿Wama tä daimi tawä? Judio bada täbä lä cui, Yai Bada etä yafi jamö täbä lä ojodamou wei, ö̦jamö lä showawä täbä nö malä liyo wei. Yalo bä lä dodobou wejei bä lä cui, ö̦jö bä yalo showawä ja täbä nö ca̦i malä liyo wei.
46009014	Bada tä Jesucristonö, inaja showawä täbä taamaö bufima. Cama dodijidawä etä a̦ lä wäyäö wejei täbä bayeliblamaö bufima.
46009015	Ö̦jö ma cui, yamale dobäbä tä cua ma cule, yamacö a̦ faimi. Ei ya wa̦ ma cui ya nacoimi. No mlai ja ya tä a̦ shi̦lo wäyäö bufi doblao. “Yai Bada etä a̦ lä wäyäno wei tä nowa nacaö dicooma”, bä cuu mlaobä ya nacoimi. Ya ofili ma nomaö wei ma cui ya nacou mlaicätä.
46009016	Jesucristo dodijidawä ya tä a̦ wäyäö tä nowa ja, ya dodijaö jimöobä tä cuami. Ya tä a̦ wäyäbä ya waiquiwä malä cui. Ya tä a̦ wäyäimi dicoo ja ya nö bleaaö cuquei.
46009017	Camiyänö ya täbä yömölaö bufi doblao fa buonö ya ojodamou fa cunoja, ya dobämou lä mlai tä ja, ya bufi nö ma jalujobö wei ma cui, inaja tä cuonomi. Jesucristo ya tä a̦ wäyäbä, Yai Bada lija ya yaimoa cadidilayoma. Wale yaia cadidilema cudeenö, ya dobämou ma mlai ma cui, ya noshi umlaobä tä cuami. Wale malä yaileno wei.
46009018	¿Ö̦jö tawä? ¿Wedi tä ja ya tä a̦ li wäyäö bufi doblao? Wedi tä ja mlai. Ya bä lä yömölaö wei bä lija ya nacobä tä cua ma cule, no mlai ja Jesucristo ya tä a̦ dodijidawä lä däamaö wei tänö, ya bufi doblalou waiquiwä.
46009019	Yanowamö täbä lija ya nosiemamobä ya ma mlai lä ma cui, Yai Bada lija ya bä fucäamabä, wale taamaö bufi lä doblao wejei tä ja, bluca täbä lija ya ojodao talei. Inaja ya cuaaö talei.
46009020	Judio täbä lä cui ya täbä bufi jaducäblamabä, dodijidawä ya bä ca̦i cuoma. Ya bä jushuamaö mlaobä, cama judio showadi bä lä cuaaö weinaja ya cuaaö naleoma. Inaja showawä, Moisesi tä a̦ nofi lä yaibou wejei ya täbä bufi jaducäblamabä, dodijidawä ö̦jö ya bä ca̦i cuo mö feduoma. Moisesi tä a̦ ja ya nosiemamobä ya mlai ma cui, jai ya nosiemamobä ya ojodao cuoma. Dodijidawä wale a̦ ji̦liabeje, ya täbä jushuamaö bufionomi.
46009021	Judio bä lä mlai ya täbä bufi jaducäblamabä, dodijidawä ö̦jö ya bä ca̦i cuo mö feduoma. Judio showadi bä lä cuaaö weinaja ya cuaaö mlalaliyoma. Ö̦jö ma cui, Yai Bada ya wa̦ cadidibou showao fe yadioma. Cristo ya nosie fuaö dodijidaoma, Yai Bada etä a̦ ji̦liabeje.
46009022	Bä bufi lä quilijou wei ya bä bufi jaducäblamabä, dodijidawä ö̦jö ya bä ca̦i cuo mö feduoma. Cama bä bufi lä quilino wei tä ja, bei ya bufi ca̦i wasömou showaoma, ö̦jö ya bä bufi ca̦i jaducäblamabä. Yanowamö ya bä yömölaö bufi lä doblao wei däjä, cama bä lä cuaaö weinaja ya ca̦i cuaaö mö fa feduonö, dodijidawä tä a̦ ji̦liaöje. Inaja ya cuaaö lä majöablalou wei tänö, Jesucristo a nofi lä mölabou wejei däjä ai ya bä fucäamaö fe yadio wä.
46009023	Jesucristo dodijidawä tä a̦ ji̦limamou blaucofälöbä inaja ya cuaaö talei. Bä bufi fa jaducäblalunö, Yai Bada lija bä lä bayeliblamou wei tä ja, ya bufi ca̦i doblalou mö feduobä.
46009024	Täbä lobe lä wabayou wei wama tä daö. Täbä wabayou däjä, täbä bluca nö wa̦lojodou ma cui, ai moli a nö yai wa̦lojaö lä dodijio wei a nia dobämou ayao. A nö wa̦lojaö lä ayao wei a lija, a dodijaö jimabeje etä nia shi̦lo yojoqueije. Inaja showawä, Yai Bada tänö cama ebä lä dodijaö wei bä nia ca̦i dobäö. ¿Ö̦jö tawä? Ö̦jö lija wamacö dobämou mö feduobä, bä bufi nö ca̦i da wa̦lojolö.
46009025	Bä wabayou bufi lä doblao wei bä nö nia wa̦lojaö fa ayaonö, täbä lä ujudamaö wei tä ja, täbä noshi umlao si ijejewä. Yanowamö täbä lija bä nia fa dobämonö, bä noshi umlao. Tä nowa cudio ma mlai lä tä ma cui ja, bä fe nia fa yojoonö bä wasömou. Camiyä bämacö lä cui, Yai Bada lija ba̦limi tä ja bämacö dobämobä, bei bämacö yai wasömou yaiobä.
46009026	Ö̦jö lija ya wa̦fa nö wa̦lojaö tamobä, ya dodijaö macocafälöö. Yai Bada lija bejedi ya ojodamou. Jole jole täbä imicö bushi yalejedou bädao malä mlai.
46009027	Camiyä ya cuaaö bufi doblao lä bädao wei tä ja, ya cuaaö mlai ja, Yai Bada lija ya bufi taamamou cadidiobä. Ya noshi umlao, ai ya bä cadidamaö ma balöono wei ma cui, ya dobloimi majöa fa dicoicunö, Yai Bada tänö wale casöblamaö majöo mlaobä.
46010001	Iba wamacö. Nö badabö bä jaba lä cuaano wei tä ja, bämacö mojodumabou bufiomi. Ö̦jölashi a feyacao däjä, täbä bluca nowamamofälöma. Modu Wacä u jamö, täbä wejediwä bucaduquefälöma.
46010002	Ö̦jölashi a nofi mojodi jamö Moisesinö bä ca̦i lä funo wei däjä, modu u bada co̦jomo jamö bä ca̦i lä funo wei däjä, jai bä möfe bluca ojomamoma bä cuaafälöma, Moisesi ebä li jimamobä. Moisesinö bä lä nocamabono wei jamö bä bayeliblamou mö fa feduonö, a wa̦ fuaaö ojodaomaje.
46010003	Yai Bada tä nö lä wa̦lojaö wei tänö, yai täbä niibö fa blälämalalönö, ö̦jö täbä ja Moisesinö bä ca̦i bluca iyama.
46010004	Maa ma ja, Yai Bada tä lofotenö mau ubä fa famalönö, täbä amishi bluca co̦oma. Ö̦jö yai ma ja, täbä bayeliblamou cuaafälöma. Ö̦jö maa ma lä nojaono wei, Cristo bei ma li cuo showaoma.
46010005	Ö̦jö ma cui, ai bluca täbä nofi jushuaö fa majöonö, Yai Bada a Bufi doblaonomi. Tä ulufi wa̦lidiobä jamö täbä nomawä bluca malä yabucuomobodayono wei.
46010006	¿Ö̦jö tawä? Yai Bada tänö ö̦jö bä nö badabö taamaö lä cuaano wei tä a̦ ja, bämacö wasöobä tä a̦ li. Wa̦lidiwä tä lä cui ja, ö̦jö bä bufi yaimou lä cuaano weinaja bämacö bufi yaimou cuaaö mlaobä.
46010007	¿Ö̦jö tawä? Nö ijidubö täbä bädawä ma cui, ai täbänö täbä nö ijidubö bufiblaö lä cuaano wejeinaja, bä cuaa dijä. Täbä nö ijidubö nofi doablaö fa dicoojenö, abenaja tä a̦ oni taa malä balöqueno wei. Täbä iyabä, toubä ca̦i coabeje, täbä loquema. Täbä i̦liyamobä, täbä jocäcälaliyoma. Einaja tä a̦ cuu.
46010008	Ai täbä nofi lä jushublalou weinaja bämacö ca̦i cuaaö mlai. Inaja bä cuaaö fa dicoonö, moli tä mö jalu ma cui ja, 23.000 bä nomaa showadalaliyoma.
46010009	Yai Bada bäma a jushuo ca̦i lulubou mlai. Inaja ai bä cuaaö fa dicoonö, olu bänö bä bluca waicama.
46010010	Bämacö ca̦i nacömou mlai. Inaja ai bä cuaaö fa dicoonö, Waicalewä a lä cuinö täbä bluca waicaö showadaoma.
46010011	Ai täbä mö feduwä lä cui täbä quiliblobä, inaja Yai Bada tänö täbä jaba taamama. Camiyä bämacö ma cui, bämacö ca̦i quiliblou nodiobä tä a̦ oniblamalema. Tä nia lä jödödöblou wei tä ajedou malä cui.
46010012	Tä nö nia dedeaimi waiquiwä yalo, bä bufi da moyaweicu. “Camiyä ya bufi li lofote waiquiwä”, wa bufi lä cuu wei, wa nia dobloimi majöo.
46010013	Wamacö bufi lä wabamou wei tä ja, wamacö bufi wedinajamou mlai. Showadi täbä yanowamö bufi wabamou lä cuaaö weinaja wamacö wabamou cuaaö showawä. Ö̦jö ma cui Yai Bada wama a nofi mölabou showaobä cätä. Wamacö nö bleaamaö mlaicätä. Wamacö bufi ma wabamou wei ma cui wamacö nia bayeliblaö showao, wamacö nö wa̦lojaö fe yadiobä.
46010014	Iba bämacö lä nofimaö wei wamacö lä cui. Yai Bada lija wamacö nia bayeliblamou waiquiwä yalo, nö ijidubö wama täbä bufiblaö dicoo mlai. Täbä waia da showadaalöje.
46010015	Wamacö bufi moyawe yalo bämacö yömölaö lä cule. Ei ya wa̦ lä fale tä ja, bä bufi da daeo.
46010016	Jesucristo a shämoa lä lälayono wei bäma tä nofi jaducäbobä, uba bäma toubä lä coaö wei toubä ja, Yai Bada lija bämacö bufi a̦fa doblalou wäyämou talei. Jesucristo i̦yäbö ja bämacö bufi bluca bayeliblamoma yalo, bäma i̦yäbö nö e̦le coaö. Nii bäma a lä cleaö wei bä ma cui ja, inaja showawä. A lä shämolayono wei tä ja, bämacö bufi ca̦i bluca bayeliblamoma yalo, bei bäma a nö e̦le ca̦i waö.
46010017	Nii moli cäcö cua, ¿ö̦jö tawä? Camiyä bämacö ma bluca wei ma cui, nii moli cäcö ja, bämacö iyaö. Nii moli cäcö ja, bämacö bluca iyalanö, Jesucristo lija bämacö lä moliblaliyono wei bäma tä jimaö.
46010018	Isaeli ebä lä cuaaö wei tä ja, bä bufi da daeo. Yai Bada lija a dodobobeje, yalo a shäöje. Ö̦jö tä yalo ja bä bluca lä iyaö wei, bä nofi tamayolanö bä iyaö. Yai Bada tä nofi mölabolajenö, bä yalo waö mö feduo showaoje.
46010019	¿Ö̦jö tawä? Nö ijidubö täbä lija nii a lä dodobou wejei nii ja, wa caficö shamiaö mlaicätä. Nii a bädawä. Nii täbä shominajablabeje täbä nö ijidubö demi malä mlai. Nö ijidubö täbä li bädawä.
46010020	Ö̦jö ma cui, abenaja ya cuu. Bä bufi lä mojodi wei bä lä cuinö, bä nia fa bayeliblamonö bä nii dodobouje. Inaja bä cuaalanö, fecula bä nofi yai mölabouje, Yai Bada mlai. ¿Ö̦jö tawä? Fecula bä nofi lä mölabou wejei bä lija bämacö coyocomabou bufiomi.
46010021	Bada a nomaa lä lälayono wei wama a nofi jaducäbobä, uba nashiwä wama toubä coaö waiquia ja, fecula bä befi lä cui ja wamacö nö liyo mö feduo daomi. Bada wama tä nofi jaducäbobä nii wama täcö waö ja, fecula bä befi lä cui ja wamacö nö liyo mö feduo daomi.
46010022	Inaja bämacö cuaaö dicoo ja, Bada a lä culadi bäma a li jushuamaö cuquei. Fecula bä lija bämalecö nofi malä jalubou wei. ¿Ö̦jö tawä? Bäma a lä jushumalei wei däjä bämacö nö nia wa̦lojaimi.
46010023	Abenaja täbä cuu. “Ya cuaaö bufi lä doblao weinaja ya cuaabä lä. Tä a̦ läa malä mlai”, täbä ma cuu wei ma cui, inaja bä lä cuaaö wei tänö bä bayeliblamoimi. “Tä a̦ läa malä mlai”, bä ma cuu wei ma cui, inaja bä lä cuaaö wei tänö, täbä bufi lofotoblamaimije.
46010024	Cama cäbä dodijaö ayaobä bä shi shi̦lo jalimou mlai, ai bä mashi dodijamabä bä shi yai jalijobä.
46010025	Yalo bä lä lulaö wejei jamö wamacö bufi quilijou mlai, bä da däleje. Yalo bä ja wama bä wa̦lii mlai bä da walöje.
46010026	Abenaja tä a̦ oni cuu malä balöono wei. Bita tä lä cui, Bada etä. Ö̦jamö täbä bluca lä cublai täbä ma cui, cama etäbä showawä. Einaja tä a̦ cuu.
46010027	Jesucristo bufilewä lä mlai a lä cuinö wamacö nacaö däjä, wamacö fuu bufi doblao ja wamacö fubä. Wamacö lä dobämou wei tä ja wamacö iyabä. Yalo bä ja bä wa̦li dijejä, wamacö bufi quilijou ca̦i iyaö dicoo mlaobä.
46010028	Ö̦jö ma cui, ai a bufi lä quilijou wei a wa̦ faö ja, “Täbä nia fa bayeliblamonö nö ijidubö täbä lija, ei bä yalo dodobou dicoo lä cufajei”, a cuu ja, bä yalo wa dijejä, ö̦jö wama a bufi nö bleaamaö mlaobä.
46010029	¿Ö̦jö tawä? Cafä wamacö bufi quilijou ma mlai ma cui, cama a bufi shi̦lo quilijou ayao ja, yalo wama bä nia waimi. Abenaja ai wa bufi cuu ja̦too fa cui, “Camiyä ya bufi lofotolanö ya bä nö walebö ma cui, ¿wedi tä tabä ai a bufi lä quilijou wei tänö, ya bä li waia dicolei?
46010030	Yai Bada lija ya bufi doblalanö ya bä nö walebö ma cui, ¿wedi tä tabä ya li wasömou majöquei?”, wa bufi cuu ja̦too fa cui.
46010031	Abenaja. Wamacö lä iyaö wei tä ma cui ja, wama toubä lä coaö wei tä ma cui ja, jödödöwä wama tä lä taö wei tä ma cui ja, Yai Bada wama a nofi dodijaö doablamabä wamacö.
46010032	Judio bä ma cui, judio bä lä mlai bä ma cui, bä bufi nö bleaama dijejä. Yai Bada ebä lä yododaö wei bä ma cui, inaja showawä.
46010033	Camiyänö ya täbä bufi shi̦lo bluca doblalamaö lä bufio weinaja, wama täbä bufi taamaö mö feduobä. ¿Ö̦jö tawä? Camiyä ya dodijabä ya shi jalimou mlai, ai ya bä dodijamabä ya shi lä jalijou weinaja wamacö cuaaö mö feduobä. Jesucristo a nofi mölabolajenö, täbä fucäamou fe yadiobä.
46011001	Cristo ya owämaö lä cuaaö weinaja, wamale owämaö cuaaö mö da feduo.
46011002	Wamacö dodijaö waiquiwä yalo, cafä wamacö lija ya bufi doblalou. Ya lä cuaaö wei wamale nofi jaducäbou yalo ya bufi doblao. Cafä wamacö lija ya tä a̦ wäyäö fe lä dolemono wei, wama tä a̦ nofi cadidibou ja, ya bufi ca̦i doblalou.
46011003	Ö̦jö ma cui, ei wama tä a̦ ca̦i däaö mö feduobä. Wa̦lo bä lä cui, Cristo a nosie fuabeje cäbä. Inaja showawä, suwä bänö bä fe̦yalobö ebä nosie fuaö mö feduobeje. Cristonö cama Yai Bada tä nosie fuabä, ö̦jö bei a.
46011004	Yai Bada wama ecö lä yododaö wei däjä, wa̦lo wamacö lä cuinö, Yai Bada lija wamacö nö bayeli nacao ja, fe yojolanö wamacö a̦ nia faimi. Inaja showawä, wama etä a̦ wäyäö ja, fe malocolanö wama tä a̦ nia wäyäö. Fe yojolanö wamacö nö bayeli nacao dicoo ja, fe yojolanö wama etä a̦ ca̦i wäyäö dicoo ja, tä doblaami. Jai Cristo wama a nö waiblaö tä cuwä dicoo.
46011005	Ö̦jö ma cui, inaja suwä bä nia cuaaimi. Wamacö lä yododoo wei jamö, fe yojoo mlalanö Yai Bada lija suwä bä nö bayeli nacao dicoo ja, fe yojoo mlalanö etä a̦ ca̦i wäyäö dicooje ja, tä doblaami. Jai bä fe̦yalobö bä nö waiblaöje tä cuwä. A fe suwä malocoshiblaöje däjä, a mömou nö quilijiwä lä culenaja tä cuwä.
46011006	¿Ö̦jö tawä? Cama suwä bä fe yojoo bufiomi dicoo ja, bä feta u̦cu joyamou showaobä, ö̦jö lä. Ö̦jö ma cui bä fe malocoblamou quilii ja, bä fe yai yojoobä, ö̦jö lä.
46011007	Wa̦lo täbä fe yojoobä tä cuami. Yai Bada tänö cama a lä culenaja a wa̦lo tablaö malä cadidiono wei. Täbä fe yojoomi anö, Yai Bada tä nö lä wa̦lojaö wei tä jimaöje. Ö̦jö ma cui suwä bä fe nia shi̦lo yojoo. Bä fe yojoo anö, jai bä fe̦yalobö e a̦fa doblao taöje tä cuwä.
46011008	Suwä a ja, wa̦lo a tablano malä mlai. Wa̦lo a ja, suwä bei a tablalema.
46011009	Ei malä cui. Suwä a befi wa̦lo a tablanomi. Ma, wa̦lo a befi suwä bei a tablalema.
46011010	Ö̦jö cudeenö, suwä a fe nia shi̦lo yojoo. Bä fe̦yalobö e a̦fa bada taö ja, a fe yojoquei. A̦jele bä lä doblaladi bä mamo malä showale.
46011011	Inaja tä cua ma cule, Bada tä Jesucristo lija bämacö bufi lä cuo wei, bämacö nofi taboyobä bämacö. Wa̦lo bänö suwä bä bufiblaö lä cuaaö wejeinaja, suwä bä ma cuinö, wa̦lo bä ca̦i bufiblaö mö feduo showaoje.
46011012	Wa̦lo a ja, a suwä jaba ma tablaleno wei ma cui, fei däjä suwä lija wa̦lo bä cublou nomöjöo malä cui. Suwä wamacö ma cui, wa̦lo bämacö ma cui, Yai Bada tänö bämalecö bluca malä tablaö wei.
46011013	¿Ei wama tä nö bejedi ö̦jöböaimi tawä? Wamacö lä yododaö wei jamö, fe yojoo mlalanö Yai Bada lija suwä bä nö bayeli nacao ja, ¿tä mömou nö quilijiwämi daanö?
46011014	Yedu ja ma cui, inaja Yai Bada tänö täbä bluca malä taamano wei. Wa̦lo täbä möcö labe malä mlai. Täbä feta u̦cu nofi labe jushuwä.
46011015	Ö̦jö ma cui suwä bä möcö lä labaö wei däjä, bä nofi liyäjäwä doablaöje. Jai bei feta u̦cu ja bä fe yojoo showaobä, bä feta u̦cu shi̦co malä jibämoqueno wei.
46011016	Inaja ya bä nowa shi̦lo ma taö wei ma cui, ai anö wale a̦ ji̦liaö bufiomi ja, abenaja ya cuu. Yama täbä lä yömölaö wei jamö, inaja yama täbä shi̦lo taamaö. Shominaja ya täbä taamaö majöobä tä cuami. Yai Bada lija täbä bluca lä yododaö wei, inaja täbä shi̦lo bluca cuaaö blaucou.
46011017	Ai tä ja wamacö ma dodijaö wei ma cui, ya tä a̦ nia wäyäö lä nomöjöo wei tä ja, bämacö a̦fa dodijaö taimi. Wamacö lä yododaö wei däjä wamacö dodijaimi. Wamacö bufi bayeliblayoimi, wamacö bufi shi̦lo wa̦lidiamayou dicoo.
46011018	¿Ö̦jö tawä? Abenaja balöwä. Wamacö lä yododaö wei däjä wamacö a̦ jo̦wa ji̦liayoimi. Ai wama bä a̦ ji̦liaö mlai, wama bä nofi lä yaibou wei wama bä a̦ shi̦lo macocaö dicoo. Ö̦jö ya tä a̦ lä ji̦liaö wei däjä, “Tä a̦ bejedi ja̦toicätä”, ya bufi cuu.
46011019	Showadi inaja täbä malä cuaaö wei. Ai täbä shominajaaö mlao fa cunoja, täbä lä bejedimou wei täbä nö bejedi dablamobö mlai.
46011020	Wamacö bluca iyaö mö yododaö däjä, “Bada tänö tä lä jimöqueno wei, yama tä taö lä cule”, wamacö bufi jole cuu ma cui, wama etä taimi.
46011021	Abenaja ai bä malä cuaaö wei. Nii bä ca̦i waloqueije. Ai bä nö dabou mlajei bä balöö fa dicoonö, bä shi̦loco lä waloo wei bä daleije. Ai bä ofi nö bleaaö. Ai bänö nashiwä toubä bluca coaö fa ayaojenö, bä shi wa̦liblou.
46011022	¿Wedinaja tawä? Wamacö iyabä, wama toubä coabä, ¿wamacö yafibö cuami tawä? Yai Bada ebä lä yaibole, ¿wama bä nö waiblaö dicoo tawä? Bä lä ofäö wei, ¿wama bä bufi quilijamaö dicoo tawä? ¿Wedinaja bämacö nowa li taö dodijiobä? ¿Bämacö nofi dodijaö doablabä daanö? Ma, ö̦jö tä ja bämacö nofi doablaimi.
46011023	Bada tä Jesucristo lija camiyänö ya tä a̦ lä däleno wei, cafä wamacö lija ya tä a̦ fe dolemaö waiquioma. Abenaja tä cuoma. Bä nö lä nabämono wei bä lija, Bada tä Jesús a jimaö fe jaluo lä bufiono wei däjä, nii a dälema.
46011024	Nii a ja, Yai Bada lija a bufi a̦fa doblalou fa wäyämonö, a joyolalema. Abenaja bä nowa tama. —Ei nii a lä cui, camiyä ei bei ya ya̦ji nö owä. Cafä wamacö bayeliblamobä, ya nia lä jiböo wei. Bämacö iyaö lä cuaalenaja bä cuaaö da juo, wamale nofi jaducäbobä, —bä nowa tama.
46011025	Inaja showawä, bä fa iyalönö, ji̦shöma a ja, nashiwä toubä befi ca̦i däa nomöjölema. Abenaja a cuu nomöjöoma. —Yai Bada tänö tä a̦fa lä wäqueno wei tä a̦ bejedi cublobä, ö̦jö bei lä ya i̦yäbö nö owä. Ö̦jö wama tä a̦ nofi dude jaducäbobä, ei a li ji̦shima. Wamacö yododoo juobä jamö, bämacö iyaö lä cuaalenaja bä cuaaö da juo, ei wama toubä coaö däjä showadi wamale nofi jaducäbou juobä. Einaja Jesús a cuma.
46011026	¿Ö̦jö tawä? Nii ya wa̦fa lä tafe a ja wamacö lä iyaö wei däjä, Bada tä Jesucristo a lä nomalayono wei wama tä malä jimaö wei. Ya tä a̦fa ji̦shöma lä tafe tä ja wama toubä lä coaö wei däjä ma cui, inaja showawä. Wama a nö dabolanö, inaja wamacö nia shi̦lo cuaadii.
46011027	Ö̦jö cudeenö, Jesucristo a nö waiblalajenö täbä iyaö bädao dicoo ja, bei ya̦jicö lä cacablamolayono wei ya̦jicö nö shi̦lo yai waiblaöje. A nö waiblalajenö toubä coaö bädao dicooje ja, bei i̦yäbö lä falayono wei i̦yäbö nö shi̦lo yai waiblaöje.
46011028	Cama täbä bufi bejedimou mömou fa balöonö, nii a shi̦lo wabeje, toubä shi̦lo coabeje.
46011029	Jesucristo a nö waiblalajenö ya̦jicö nö owä waöje ja, bei i̦yäbö nö owä coaöje ja, Yai Bada tänö tä nowa malä tabou wei.
46011030	Ö̦jö tä nowa ja, ai wamacö bluca ujuduu, wamacö ca̦i jaliliaö, ai wamacö cuami malä waiquii.
46011031	Ö̦jö ma cui, camiyä bämacö bufi bejedi mömou fa balöonö, bufi jaducälanö bämacö iyaö ja, Cristonö bämalecö nia jimaimi.
46011032	Ö̦jö ma cui, Bada tä lä culadinö bämalecö dobloimi jimaö däjä bämalecö cadidamaö showawä, yanowamö täbä bluca waimou däjä, bämacö waimou naleo mlaobä.
46011033	¿Ö̦jö tawä? Iba wamacö. Wamacö iyaö ca̦i lä yododaö wei däjä wamacö nö daboyobä, ö̦jö lä.
46011034	Ai a ofi bädawä ja, wamacö iyaö yododaö showao mlao däjä cama e yafi jamö a iyaö balöobä, wamacö lä cuaaö wei tä ja Yai Bada lija wamacö a̦fa tamou mlaobä. Bei. Wamale lä wa̦lino wei ai tä ja, cafä wamacö lija ya lä waloquei wei däjä bämacö yömölaö cadidio wä.
46012001	Iba wamacö. Yai Bada tä Bufinö bämalecö bayeliblabä bämalecö dobäö talei. Bämacö nö wa̦lojabä täbä lä jibädaö wei täbä ja, bämacö mojodumabou bufiomi.
46012002	Yai Bada wama a dano mlai ja, wamacö bufi jaba yacläablaloma. Täbä a̦ nö ijidubö faö ma mlai ma cui, wama täbä bufiblaö dicooma.
46012003	Wamacö bufi jaba yacläma yalo bämacö cadidamaö lä cule, wamacö bufi wedinajamou mlaobä. ¿Ö̦jö tawä? Yai Bada tä Bufinö a wa̦ lä faö wei a lä cui, Jesús a wa̦fa nia wa̦lidiwä taimi. Inaja showawä, Yai Bada tä Bufi lija a bufi taamamou lä mlai a lä cui, “Jesús Bada cätä waiquiwä”, a nia cuimi.
46012004	Täbä nö bluca wa̦lojaö shedecobä, Yai Bada tänö täbä dobädaö. Täbä nö wa̦lojodamabä täbä lä jibäö wei täbä bluca shomiblawä ma cui, Yai Bada ö̦jö a Bufi showawänö, täbä bluca jibäö cuaaö.
46012005	Yai Bada lija täbä ojodamou shedecobä tä ma bluca wei ma cui, Yai Bada moli tä showawä lija täbä bluca ojodamou.
46012006	Täbä ojodamou shedecobä jamö täbä bluca dodijabä, Yai Bada tänö täbä nö bluca wa̦lojodamaö shedecou showao.
46012007	Yai Bada tänö täbä bufi bluca fa jaducäblamanö, tä Bufi läa nö ö̦jöböleije. Tä lä jibädaö wei tänö täbä nö fa wa̦lojodonö, Jesucristo ebä bluca bayeliblamou.
46012008	Yai Bada tä Bufinö, ai a wa̦ nö fa wa̦lojoblamanö, a wa̦ faö moyawäobä etä jibäö. Ai a wa̦ nö fa wa̦lojoblamanö, a wa̦ faö walalaobä etä jibäö mö feduo, ö̦jö tä Bufi showawänö.
46012009	Ai a bufi nö fa wa̦lojomabonö, ö̦jö tä Bufi showawänö Yai Bada tä nofi mölabobä etä jibäaö. Ö̦jö moli tä Bufi showawänö ai a bufi fa lofotomabonö, jalili bä jalomabä etä ca̦i jibäaö mö feduo.
46012010	Ai a nö wa̦lojoblamaö mö fa fedulonö, tä nö lä quilijii tä wawämabä etä li ca̦i jibäaö mö feduo. Ai a nö wa̦lojoblamaö mö fedua fa showadalonö, Jesucristo ebä lä yododaö wei jamö etä a̦ wäyäbä etä ca̦i li jibäaö. Ai a mö feduwä lä cui, a bufi moyawämabou yalo, tä a̦ lä wäyämou wei tä a̦ nö bejedi ö̦jöböamobä etä li ca̦i jibäaö mö feduo. Yai Bada tä Bufinö täbä bufi lä taamaö wei däjä, tä nö bejedi ö̦jöböaö showaobä. Fecula bä läo lä ja̦too wei, ö̦jö bä nö ö̦jöböaö mö feduo showaobä etä ca̦i jibäaö. Ai a mö feduwä lä cui a fa bayelibonö, a caficö a̦ shominajaalanö tä a̦ wäyäbä etä ca̦i jibäaö showadao. Ai a bufi fa bayeliblanö, a caficö a̦ lä shominajaaö wei tä a̦ ja a bufi jaducäblobä etä ca̦i jibäaö, tä a̦ fe dolemabä.
46012011	Yai Bada moli tä Bufi showawänö etäbä bluca jibädaö fa cuaanö, camanö täbä dobäö lä bufio weinaja, täbä dobäö cuaaö.
46012012	Yanowamö wa moli ma cui wa bayucuwä. Wa bayucuwä ma cule wa moli showawä. Cristo lija bämacö lä yädäo wei, inaja tä cuwä mö feduwä.
46012013	Yai Bada tä Bufinö, Cristo lija bämalecö bluca yädämaquema. Judio bä ma cui, judio bä lä mlai bä ma cui, täbä a̦ fuamobä bä lä tabou wejei bä ma cui, bä tabou lä mlajei bä ma cui, Cristo lija bämalecö bluca yädämaquema. Yai Bada tä Bufi ma moli wei ma cui, bluca bämacönö bäma a Bufi tabou. A bälöo shedequewä.
46012014	Wa lä bayucui wa tetewä.
46012015	Bei wa mamicö a̦ faö fa cunoja, “¿Wedi tabä bei ya imicö shi̦lo cuo mlai, ya mamicö li cua dicoquema?”, wa mamicö cuu fa cunoja, ¿wa mamicö bayucuwä mablou majölayou daanö?
46012016	Bei wa yömöcacö a̦ faö fa cunoja, “¿Wedi tabä bei ya mamocu shi̦lo cuo mlai, ya yömöcacö li cua dicoquema?”, wa yömöcacö cuu fa cunoja, ¿wa yömöcacö shadio mablou majölayou daanö?
46012017	Bei wa mamocu shi̦lo yami cuo fa cunoja, ¿wedi tänö wa tä a̦ nö li ji̦lilebö wei? Bei wa yömöcacö shi̦lo yami cuo fa cunoja, ¿wedi tänö wa tä nö li u̦cucabö wei?
46012018	Ö̦jö ma cui, inaja Yai Bada tänö bämalecö tablanomi. Bämalecö bayucamaö lä bufiono weinaja, inaja showawä bämalecö tablaö showalayoma.
46012019	Wa bayucuwä mlao fa cunoja yanowamö wa nö cuobö mlai.
46012020	¿Ö̦jö tawä? Wa bayucuwä ma cui moli wa waiquiwä.
46012021	Bei wa mamocu ma cule ma cui, wa imicö bufiblamou. Bei wa fe ma cule ma cui, wa mamicö bufiblamou.
46012022	¿Ö̦jö tawä? Ai wa lä bayucui tä bufiblamoimi ma cui, wa yai bayeliobä cätä.
46012023	Ai wa lä bayucui tä ma cui, tä mömou shi̦loco quilijio mlaobä wa tä baushiblaö. Wa tä wawädobou lä quilii wei wa tä lucämaö.
46012024	Wa tä wawädobou quilii lä mlai wa tä lucämaimi. Ö̦jö ma cui, Yai Bada tänö wa bayucublamaö lä cuaano wei tä ja, ai täbä nö bufiblamobö ma mlai ma cui täbä yai bufiblamou.
46012025	¿Ö̦jö tawä? Ö̦jö cudeenö wa lä bayucui täbä nö nia bleaamayoimi, täbä nia yai bayeliblayou.
46012026	Ai wa mashi lä bayucui tä nini balaö däjä, wa nini jödödöblaliyo. Inaja showawä, ai wa mashi lä bayucui wa bayeliblou ja, bei wa comi ayäyaimou cuquei.
46012027	Jesucristo lija wamacö lä cule, jai moli wamacö bayucuwä cuwä. Jesucristo lija wamacö bluca yädäa.
46012028	Cama ebä lä yododaö wei bä bayeliblayobä, Yai Bada tänö bä nö bluca wa̦lojomabou. Jesucristonö yamalecö lä shimöleno wei ei yama ecö balöwä. Ö̦jö däjä, cama ebä yododabä jamö Yai Bada etä a̦ wäyäbeje ai bä ca̦i tablamaö nomöjöoma. Ö̦jö däjä, cama ebä damabeje ai cäbä. Ö̦jö däjä, tä nö lä quilijii tä wawämabeje, ö̦jö bä ca̦i mö feduwä. Ö̦jö däjä, jalili täbä jalomabeje, ö̦jö bä ca̦i. Täbä bayeliblabeje bä ca̦i. Täbä cadidamabeje bä ca̦i. Täbä caficö a̦ shominajaalanö etä a̦ wäyäbeje bä ca̦i.
46012029	¿Ö̦jö tawä? A wa̦no wäyäö cuaabeje, Jesucristonö bluca jödödöwä täbä shimaimi. Cama ebä lä yododaö wei jamö Yai Bada etä a̦ wäyäbeje, täbä ca̦i bluca tablamaimi. Inaja showawä, Yai Bada etä a̦ ja täbä damabeje, täbä bluca cublou malä mlai. Tä nö lä quilijii tä wawämabeje, täbä nö bluca ca̦i wa̦lojamaimi.
46012030	Jalili täbä jalomabeje, täbä bluca dobäimi. Täbä caficö a̦ shominajaalanö täbä a̦ fabä, täbä ca̦i bluca cuomi. Ö̦jö bä caficö a̦ lä shominajaaö wei bä a̦ fe dolemabeje, täbä ca̦i bluca dobäimi.
46012031	Bamacö bayeliblayobä, Yai Bada tä Bufinö bluca täbä ja bämalecö dobäö ma shedecou wei ma cui, tä yai lä dodijidai tä da bufiblaje. ¿Ö̦jö tawä? Fei däjä, dodijidawä tä yai lä cui ya tä nia jimaö majöo.
46013001	Bluca täbä caficö a̦ ja, ya aca ma jayuaö wei ma cui, a̦jele ya bä caficö a̦ ca̦i ma daö wei ma cui, ya bufi nofio mlalanö ya wa̦ faö bädao ja, ya wa̦ jole jole nacli faö bädaquei.
46013002	Jesucristo ebä lä yododaö wei jamö ya etä a̦ wäyäbä, Yai Bada tä Bufinö yale nö ma wa̦lojoablalamaö wei ma cui, ya bufi jaducäa ma jödödöi ma cui, ya bufi dao fe ma balojoi ma cui, Yai Bada ya nofi mölabolanö jefu ya tä balöcö majöblamaö ma daö wei ma cui, ya bufi nofiomi ja, ya no ojode co̦amamobä tä cuami waiquiwä.
46013003	Täbä nö fo̦li lä bleaaö wei täbä lija, bluca ya täbä lä tabole ya täbä ma jibäaö wei ma cui, ya bufi nofio mlalanö ya täbä jibäaö dicoo ja, ya nö bleaaö bäa. Jesucristo a nowa ja wale demi yaabeje ya noshi ma ö̦jödao wei ma cui, ya bufi nofio mlalanö ya tä taö ja, ya nö bleaaö bäa.
46013004	Bä bufi lä nofio wei bä jushuo jaöomi. Täbä bayeliblaöje. Ai täbä dodijaö ma ayao wei ma cui, bä jushudoimi. Cama bä nofi doablamoimi.
46013005	Bä bufi lä nofio wei bä nofi jushuaimi. Bä joomodou si ijejewä. Bä jölaö si ijejewämi. Täbä nowa tabou nö dedeaimije.
46013006	Täbä doblou lä mlale jamö, bä bufi lä nofio wei bä bufi doblaloimi. Täbä lä dodijale jamö bä bufi shi̦lo yai doblalou.
46013007	Bä bufi lä nofio wei bä lä cui, bä waiquidoimi. Yai Bada etä a̦ bejedi bufibou showao fe yadioje. Bä mölaö fe yadio. Bä nö ma bleaaö wei ma cui, bä nö wa̦lojaö fe yadio.
46013008	Bufi nofio tä lä cui, tä mabloimi. Jesucristo ebä yododabä jamö ai täbänö Yai Bada etä a̦ ma wäyäö wejei ma cui, täbä a̦ nia obi mablou. Ai täbä mö feduwänö, täbä caficö a̦ shominajaalanö Yai Bada etä a̦ ma wäyäö wejei ma cui, täbä caficö a̦ nia obi shominajaaö mablou. Ai täbä mö feduwä lä cui, Yai Bada etä a̦ ja täbä bufi ma dao wei ma cui, bufi dao etä nia obi mablou. Ö̦jö tä bluca nia ma mablou wei ma cui, täbä bufi lä nofio wei tä nia shi̦lo mabloimi. Ö̦jö tä yai nia feiblou.
46013009	Yai Bada tänö bämalecö fa dobälönö, bämacö bufi ma dao wei ma cui, bämacö bufi walalawä bäwä. Jesucristo ebä yododabä jamö bäma etä a̦ wäyäbä, Yai Bada tänö bämalecö ma dobäö wei ma cui, ijede bäma tä shi̦lo daö bäwä.
46013010	Obi, bäma tä daö jödödöo däjä, ijede bäma tä daö lä bäle tä nia ca̦i mladou. Tä lä doblale tä nia cuo malä waiquii.
46013011	Ei malä cui. Ya osheo däjä, ya wa̦ faö osheoma. Ijilu bä bufi lä cuaablalou weinaja ya bufi cuaablaloma. Ijilu bä bufi daeo lä culenaja ya bufi ca̦i daeo cuaama. Ya fa badalönö, ijilu bä lä cuaaö weinaja ya cuaaö mlalayoma.
46013012	Möle mö shami ajamö bäma täbä manashi möö cuo lä bädao weinaja, Yai Bada bäma a manashi möö cua bädaa lä cule. Obi bäma tä dablaö walalao wä. Fei däjä, Yai Bada lija ya bufi ijede jaducäblou ma cule, ö̦jö däjä Yai Bada tänö camiyä wale daö walalawä lä culenaja, camiyänö ya nia daö walalao cuo mö feduo.
46013013	¿Ö̦jö tawä? Bämacö nia cuaaö fujeblou lä mlai, abenaja tä cua. Bufi shalililanö Yai Bada bäma a nofi nia mölabou. Ö̦jö lija bämacö nia shi̦lo mölaö. Bämacö bufi nia ca̦i shi̦lo nofio. Inaja bämacö nia shi̦lo cuaadii ma cui, bämacö bufi lä nofio wei tä ja, bämacö bufi mö yai blucaobä. ¡Inaja lä yai!
46014001	Wamacö bufi nia lä nofio wei tä nabä shi̦lo da cadidoje. Yai Bada tä Bufinö täbä lä jibädaö wei täbä ca̦i da bufiblaje. Ö̦jö wama täbä bluca bufibou ma cui, Yai Bada wama ecö lä yododaö wei däjä, wama etä a̦ nia lä wäyäö wei, ö̦jö wama tä nofi shi̦lo yai macocobou dodijiobä.
46014002	Caficö a̦ shominajaalanö a wa̦ lä faö wei a lä cui, yanowamö täbä lija a wa̦ faimi. Yai Bada lija a wa̦ yai fadou. Yai Bada tä Bufinö tä a̦ fa jilanö tä a̦ ma wäyäö wei ma cui, yanowamö täbä lija a wa̦ ji̦liblou malä mlai.
46014003	Ö̦jö ma cui, Yai Bada ebä lä yododaö wei däjä etä a̦ lä wäyäö wei a lä cuinö, yanowamö täbä lija a wa̦ faö fa shalilionö täbä shi̦lo bayeliblaö, täbä cadidamaö, täbä bufi lofotoamaö.
46014004	Caficö a̦ shominajaalanö a wa̦ lä faö wei a lä cui, cama a bufi ma bayeliblamou wei ma cui, Yai Bada etä a̦ yai lä wawämaö wei a lä cuinö, Jesucristo ebä shi̦lo yai bayeliblaö.
46014005	Wamacö caficö a̦ shominajaalanö bämacö a̦ bluca famaö bufi ma doblao wei ma cui, Yai Bada wama ecö lä yododaö wei jamö wama tä a̦ yai wäyäö fa cunoja, ya bufi nö doblao fe balojoobö wei. Tä a̦ lä wäyäö wei a lä cuinö täbä bufi shi̦lo yai bayeliblaö dodijio. ¿Ö̦jö tawä? A wa̦ faö lä shomi wei a wa̦ ji̦libloimi yalo, täbä nia bayeliblamoimi. Yanowamö täbä caficö a̦ ja tä a̦ fe dolemaö showaoje ja, tä a̦ ji̦liaö fa walalaojenö täbä bufi nia shi̦lo bluca bayeliblamou.
46014006	Iba wamacö. Shomi täbä caficö a̦ ja bämacö yömölaö ja, ¿wamacö nia bayeliblamou daanö? Ma. Yai Bada tänö tä lä wawäblamaö wei ya tä a̦ yai wäyäö ja, wamacö nia shi̦lo yai bayeliblamou. Bämacö bufi jaducäblamabä ya tä a̦ wäyäö ja, inaja showawä. Bämacö yai damaö ja, inaja showawä. Wamale a̦ ji̦lia doblaimi ja, wamacö nia bayeliblamoimi.
46014007	Madofi bä bädawä ma cui, bä a̦ nö malä dabou wejei. Täbä amowamobä jamö, tä ca̦i madofi lä shäö wejei a wa̦ shalilibloimi ja, tä a̦ nö nia ö̦jöböaimije.
46014008	Täbä wayu itobä täbä madofi lä jolamou wei bä a̦ nö ca̦i dabouje. A wa̦ famaö shalilioimije ja, “Fei däjä dao”, täbä bufi nia cuimi.
46014009	Inaja showawä, wa caficö a̦ shominajaalanö wa wa̦ faö ja, tä a̦ ji̦liblaimije ja, bä bufi nia jaducäbloimi. Jai tä blocoobä jamö wa wa̦ faö bädao, wa wa̦ nia cuaaö.
46014010	Shomi täbä caficö a̦ bluca cublawä. Cama bä a̦ ma ji̦liayou wei ma cui,
46014011	camiyänö ya wa̦ ji̦lia doblaimi ja, ya bufi nia wedinajamou. Shomi täbä a̦ ji̦liayou lä mlainaja yafäcö a̦ nia ji̦liayoimi cuo.
46014012	Yai Bada tä Bufinö täbä lä jibädaö wei täbä ja, wamacö dobämou bufi doblao waiquiwä yalo, Jesucristo wama ebä bufi nia lä lofotoamaö wei, tä shi̦lo yai da bufiblaje.
46014013	Ö̦jö cudeenö, caficö a̦ shominajaalanö a wa̦ lä faö wei a lä cuinö, wawädowä tä a̦ wäyäö fe dolemou showaobä, Yai Bada lija a nacobä.
46014014	Ya caficö a̦ shominajaalanö Yai Bada lija ya nö bayeli nacao däjä, bei ya bufinö ya ma nacou wei ma cui, ya bufi jaducäa mlalanö ya wa̦ faö bädao.
46014015	¿Wedinaja ya cuaabä, ö̦jö lä? Ya nö bayeli nacao däjä, bei ya bufinö ya nia nacou. Ya bufi jaducälanö ya wa̦ nia yai faö. Yai Bada tä jamö ya amowamou däjä, bei ya bufinö ya nia amowamou. Ya bufi jaducälanö ya wa̦ nia yai faö.
46014016	¿Ö̦jö tawä? Wamacö caficö a̦ shominajaalanö Yai Bada wama a a̦fa doblao taö ja, shomi bä loo mö lä fedule bä bufi nia wedinajamou. Bei wamacö bufi jamö tä a̦ lä bädou wei däjä, bufi doblalanö Yai Bada wama a nofi ma doablaö wei ma cui, tä a̦ ji̦liblaimi dicooje ja, “Awei, inaja lä”, bä bufi nia cuu yauaimi.
46014017	Yai Bada dodijidawä wa shi ö̦jöde ma jimaö wei ma cui, tä a̦ ji̦libloimi ja, ai bä bufi nia bayelibloimi.
46014018	Cafä wamacö caficö a̦ shominajaalanö wamacö a̦ ma faö wei ma cui, camiyä ya wa̦ shi̦lo yai faö fe balojoo cudeenö Yai Bada lija ya bufi doblalou.
46014019	Ya caficö a̦ shominajaalanö ya wa̦ faö bufi ma doblao wei ma cui, Jesucristo ebä yododabä jamö, wawädowä ya täbä nia yai yömölaö. Ya bufi jaducälanö, jolodowä ya tä a̦ wädaö bädao ma cui, inaja yai. Ya caficö a̦ shominajaalanö ya tä a̦ labamaö fe ma balojoo wei ma cui, wale a̦ nia ji̦liblaö malä mlajei.
46014020	Iba wamacö. Ijilu oshe bä bufi mojodi lä culenaja wamacö bufi mojoduo mlai. Bä bufi yai da jaducäicu. Wa̦lidiwä tä ja wamacö shi̦lo yai mojoduobä, ijilu bä wai lä mojoduo weinaja showawä.
46014021	Yai Bada tä a̦ oni jamö, abenaja Isaia a cuma. Bada tä lä culadi, abenaja a cuu. “Shomi täbä caficö a̦ ja, ei ya bä nia yömölamaö. Shomi täbä lija ya bä nia ma yömölamaö wei ma cui, tä a̦ nia ji̦liblaimi showaweje.” Einaja tä a̦ cuu.
46014022	Ö̦jö malä cui. Täbä caficö a̦ shominajaalanö Yai Bada tänö bä a̦ famaö däjä, Jesucristo bufilewä bä bufi jaducäblobä bä a̦ famaimi. Tä a̦ bejedi bufibou lä mlajei bä bufi möblobä, bä a̦ li famaö. Inaja showawä, Jesucristo ebä yododabä jamö, Yai Bada etä a̦ wawämaöje däjä, tä a̦ bejedi bufibou lä mlajei täbä bufi lofotoobä, bä a̦ famaimi. Jesucristo bufilewä bä bayeliblamobä, bä a̦ li famaö.
46014023	¿Ö̦jö tawä? Jesucristo wama ecö bluca yododaö däjä, wamacö a̦ bluca faö shominajablou dicoo ja, wamacö a̦ nia ji̦liblaimije. Shomi bä coyocoo bädao ja, Jesucristo bufilewä bä lä mlai bä coyocoo bädao ja, wamacö a̦fa shi nia wa̦lii taöje.
46014024	Ö̦jö ma cui wamacö a̦ bluca faö däjä, Yai Bada wama etä a̦ yai wawämaö ja, täbä bayeliblamolayou. Jesucristo bufilewä bä lä mlai bä ma coyocoo däjä, shomi bä ma coyocoo däjä, ö̦jö bä a̦ blucanö bä bufi shi̦lo shädayaimou cuquei. Bä quilii cuquei.
46014025	Bä bufi cuaablalou lä ja̦too wei, Yai Bada tä a̦nö tä wawädoblaliyo. Ö̦jö däjä, bä möfe bolanö Yai Bada a wa̦fa doblao taö cuqueije. Ö̦jönö wamacö ca̦i lä cule tä nö ö̦jöböaö cuqueije.
46014026	¿Wedinaja dodijiwä tawä? Iba wamacö. Wamacö bluca lä yododaö wei däjä, wamacö bluca bayeliblayobä wamacö nia yododaö. Ai wamacö amowamobä. Ai wamacö mö feduwä lä cuinö, Yai Bada etä a̦ ja wama bä damabä. Ai wamacö showawänö, Yai Bada tänö tä lä wawämaö wei wama etä a̦ wäyäbä. Ai wamacö mö feduwä lä cuinö, wamacö caficö a̦ shominajaalanö wama tä a̦ wäyäbä. Ai wamacö showawänö, bä a̦ lä shominajaaö wei wama etä a̦ wawäblamabä. ¿Ö̦jö tawä? Wamacö cuaaö lä bädao wei tä ma cui ja, wamacö bayeliblamobä wamacö nia yai cuaaö.
46014027	Täbä caficö a̦ shominajaalanö täbä a̦ nia faö ja, bolacabö bä a̦ faö bädaobä. Bä a̦ faö fa yawäläodonö, ai anö tä a̦ wawämaö showadaobä.
46014028	Tä a̦ nia lä wawämaö wei a cuami ja, bä a̦ nia shominajawä faimi. Cama bei bufi jamö tä a̦ shi̦lo fa tabojenö, cama bä a̦ nia shi̦lo ji̦liamou. Yai Bada tänö bä a̦ nia shi̦lo ji̦liaö.
46014029	Ai bolacadabö bänö Yai Bada a wa̦no wäyäöje ja, täbä bufi nia bluca daeo.
46014030	A loa mö lä fedule a lija Yai Bada tänö ai etä wawämaö majöo ja, a wa̦ faö lä balöo wei a wa̦ si nia waiblou.
46014031	Bluca wamacönö wama tä a̦ wäyäö yawälädobä tä malä cule, wamacö bufi bluca jaducäblamayobä, wamacö bufi bluca lofotoamayobä.
46014032	Yai Bada tä Bufinö täbä bufi lä taamaö wei däjä, tä a̦ ma wäyäö wejei ma cui, cama bei bä a̦ si waidobä bä bufi nia wasöo.
46014033	Yai Bada tänö täbä bufi wedinajamomaö malä mlai. Täbä yanöcömabobä cätä.
46014034	Yai Bada ebä bluca lä yododoblai jamö, suwä wamicai bä nia yanöcöwä cuo. Bä a̦ nia wasömamou. Bä suwä nosiemobä bämi. Moisesi etä a̦ lä cuu weinaja showawä.
46014035	Tä a̦ lä wäyämou wei tä a̦ ja, suwä bä bufi wedinajamou ja, cama bä yafibö jamö bä fe̦yalobö bä wa̦lii co̦jolobeje. Jesucristo ebä yododabä jamö bä a̦ suwä faö dicoo ja, tä doemi.
46014036	¿Ö̦jö daanö? Cafä wamacö lija ¿Yai Bada etä a̦ waloa balöblaquema daanö? ¿Cafä wamacö lija tä a̦ waloa ayaquema tawä, wama tä a̦ daö ayaobä?
46014037	Ai wamacö lä cui, “Yai Bada ya wa̦ wäyäbä ya”, wamacö bufi cuu ja, wamale a̦ nö bejedi ö̦jöböabä wamacö, ö̦jö lä. “Yai Bada ya Bufi malä tabole”, wamacö bufi cuu ja, inaja showawä. Ya tä a̦ lä onimale, Bada tänö wale fa nosiemanö ya tä a̦ onimaö malä cui.
46014038	Wamale a̦ nö bejedi ö̦jöböaimi dicowä ja, cafä wamacö ma cui wamacö a̦ nö ca̦i nia ö̦jöböamoimi.
46014039	¿Ö̦jö tawä, iba wamacö? Wamacö yododaö däjä, Yai Bada wama tä a̦ wawämabä tä nofi da yaiboje. Bä caficö a̦ shominajaalanö bä a̦ lä faö wei, bä a̦ ca̦i wasö dijejä.
46014040	Ö̦jö ma cui, tä bluca lä tamou wei tä ma cui, dodijidawä tä tamobä. Yawäläwä wamacö a̦ fadobä.
46015001	Bei. Iba wamacö. Cafä wamacö lija Jesucristo dodijidawä ya etä a̦ lä wäyäno wei tä a̦ ja, bämacö bufi nia fa jaducäblamanö, ei cä ya wa̦. Ö̦jö wama tä a̦ bejedi fa dälänö, wamacö bufi lofotolanö, Jesucristo wama a nofi mölabou malä showai.
46015002	Ö̦jö wama tä a̦ nofi cadidibolanö wamacö fucäamou, wamacö mölaö buomi ja.
46015003	Tä a̦ yai lä lofote wei ya tä a̦ fa dälänö, cafä wamacö lija ya tä a̦ wäyäö fe dolemoma. Camiyä bämacö dobloimi tä nowa ja, Cristo a nomaa lä lälayono wei tä a̦. Yai Bada etä a̦ oni ja, yedu ja a wa̦fa nomaö lä wäyäno wejeinaja, inaja showawä a cublaliyoma.
46015004	Maa maca jamö a nomawä fe fa lacöjenö, bolacabö tä mö fa dödölönö, Yai Bada tänö a demi jocädamaö co̦layoma, tä a̦ oni lä cuno weinaja showawä.
46015005	Pedro lija a jaba fa damolalunö, cama ebä lä nocamabono wei bä bluca lija a damoa nomöjölaliyoma.
46015006	Tä fe fa weyadalunö, Yai Bada ai ebä lija a damoa majölaliyoma. Ö̦jö bä blucao dodijioma. 500 tä jamö bä jayuquema. Ö̦jö ai bä cuami ma cui, ai bä mö feduwä lä cui, bä demi bluca cua showawä.
46015007	Ö̦jö däjä, Santiago lija a damoa fa nomöjölalunö, bä lä shimöleno wei bä bluca lija a damoa majölaliyoma.
46015008	Ya̦cumö camiyä ya ma cui lija a damoa majölaliyoma. Ya doblobä ya cuono ma mlai ma cui, a damolaliyoma.
46015009	Jesucristonö bä lä shimöleno wei bä lija ya yädäobä, ya cuonomi. Ya etä a̦ wäyäbä ya ca̦i cuonomi. Yai Bada ebä lä yaiblai, ya bä nö malä bleaamano wei.
46015010	Yale bayeliblabä ya cuono ma mlai ma cui, yale nofi ojodadaö fe yadioma. Ö̦jö cudeenö ya nö wa̦lojoablalou. Jesucristonö bä lä shimöleno wei bä ma dodijaö wei ma cui, camiyä ya yai ojodamou fe balojoo. Ö̦jö ma cui, camiyä ya dodijaö tänö mlai, Yai Bada tänö yale bayeliblaö fa cuaanö, bei ya doblou fe yadio.
46015011	¿Ö̦jö tawä? Camiyä ya ma cuinö, cama bä ma cuinö, ö̦jö lä yama tä a̦ bluca malä wäyäö wei. Ö̦jö wama tä a̦ bejedi lä bufileno wei lä tä a̦ showawä.
46015012	¿Ö̦jö tawä? Cristo a demi lä jocädaliyono wei tä a̦ ma wäyämou wei ma cui, ¿wedi tabä ai wamacö jolemou dicoo? Täbä lä mladou wei täbä nia jo̦wa dablou co̦daaimi.
46015013	Inaja mlai. Täbä demi jocädou mlao fa cunoja, Cristo a ma cui a nö ca̦i demi jocädou co̦obö mlai.
46015014	Cristo a demi jocädamaö co̦o mlao fa cunoja, yama tä a̦ nö wäyäö nö bleaabö wei. Wama tä a̦ nofi nö ca̦i mölabou nö bleaaö buobö wei.
46015015	Cristo a demi jocädou mlao fa cunoja, Yai Bada yama tä a̦fa lä wayoaö wei ja, yamacö nö jolemobö wei. A demi lä jocädamaleno wei yama tä a̦fa ma wäyäö wei ma cui, täbä lä mladou wei täbä dablou co̦o mlao fa cunoja, Cristo a ma cui a nö jocädobö mlai. Yamacö nö jolemou bädaobö wei.
46015016	Täbä lä mladou wei täbä demi jocädamaö mlao fa cunoja, Cristo a ma cui a demi nö jocädou co̦obö mlai.
46015017	Cristo a demi jocädamaö mlao fa cunoja wamacö nö mölaö buobö wei. Wamacö doblou lä mlaono wei tä nowa lä cui, tä nowa nö cuo showaobö wei.
46015018	Tä nowa cuo showao fa cunoja, Jesucristo ebä nomaa lä waiquilayono wei bä ma cui, bä nö dablou co̦obö mlai, bä nö bleaaö shi wa̦libö wei.
46015019	¿Ö̦jö tawä? Bämacö nia lä doblaodayou wei tä ja bämacö mölaö mlai ja, äyämö bämacö lä bälöale bämacö nia fa dobladionö Jesucristo bäma a nofi shi̦lo mölabou bädao fa cunoja, bämalecö nofi jalujubobeje bämacö nö cuo fe balojoobö wei.
46015020	Ö̦jö ma cui, Cristo bejedi lä a demi jocädou co̦layoma. Döano si ja nii cäcö jaba lalou lä culenaja, Jesucristo bei a demi jaba jocädaliyoma.
46015021	Yanowamö a jaba cuo lä balöono wei a lä cuinö, bämacö bluca lä nomaö wei tä bädamalema. ¿Ö̦jö tawä? Ö̦jö ma cui, ai a lä nodiblaliyono wei a lä cuinö, demi bämacö nia jocädou lä co̦o wei bei tä bädamaö nomöjölayoma.
46015022	Adana lija täbä yädäa yalo täbä bluca nomaö malä cui. Inaja showawä, Cristo lija täbä fa yädäicunö täbä demi nia cuo shi wa̦lii.
46015023	Tä bluca bädou malä nodimou wei. Nii cäcö jaba lalou lä culenaja, Cristo bei a jaba demi jocädaliyoma. Cama a lä bädoyoluu wei däjä, cama ebä nia ca̦i demi jocädou nomöjöo.
46015024	Ö̦jö däjä tä nia bluca waiquidou. Täbä nö lä nabämoladi täbä nabä fa queicunö, täbä jole jole lä nosiemou wei täbä ca̦i, täbä a̦fa jole jole lofote lä jilou wei täbä nö ca̦i bluca fa blemalalönö, bä Fö̦ö Yai Bada lija tä ulufi befi ca̦i nia co̦amaö.
46015025	Täbä nö lä nabämou wei bä lä cui, Cristo lija Yai Bada tänö bä bluca blamabou showao mlao däjä, Cristo a nia bälöo lofotomabou dodijio.
46015026	Täbä nö lä nabämou wei tä nia waicaö lä jödödöo wei tä lä cui, ö̦jö nomaö bei tä.
46015027	Abenaja tä a̦ oni cuu malä balöono wei. Cristo lija täbä bluca nosiemamobä, Yai Bada tänö Bada bei a tablamalema. Einaja tä a̦ cuu. Ö̦jö ma cui, Cristo lija täbä bluca nosiemamobä, tä a̦ oni lä cuu wei, Cristo Bada bei a lä tablamaleno wei tä a̦fa wayoamonomi.
46015028	Cristo lija täbä bluca lä nosiemamou wei däjä, Bada a lä tablamaleno wei a lija, bä Ijilubö Jesucristo a ma cui a nia nosiemamou mö feduo. Ö̦jö däjä Yai Bada tänö jödödöwä täbä lä cublai täbä nia lofote fuwäbou.
46015029	Täbä lä mladaliyono wei bä befi, ai bä möfe ojomamou. ¿Wedinaja bä bufi li fa cunö bä li inaja cuaaö?Yai Bada tänö täbä demi jocädamaö mlao fa cunoja, bä lä mladaliyono wei bä befi, bä möfe nö ojomamobä mlai. Täbä nia demi jocädou lä co̦o wei tä nofi mölabou waiquiaje yalo, bä li inaja cuaaö malä cui.
46015030	Täbä demi jocädou mlao fa cunoja, wamalecö nabä lämobä jamö yamacö nö ca̦i fudibö mlai.
46015031	Bejedi lä ya wa̦. Showadi ya shämobä tä läa showaa ma cule, Bada tä Jesucristo lija wamacö bufi cuquema yalo, bejedi lä ya bufi doblalou.
46015032	Efesoteli bä waitelimou fe balojooma. Yalo bänö täbä nabä queo nö lä quiliaö wejeinaja wale ma taamano wejei ma cui, ya tä a̦ wäyäö fe blacäjoma. ¿Wedi tä nowa ja ya fe li blacäjou? Yai Bada tänö wale demi jocädamaö mlao fa cunoja, ya nö shämou ojodaobö mlai. Ya demöo co̦obä tä cuo mlao fa cunoja, yanowamö täbä showadi lä cuu weinaja ya nö cubö wei. Abenaja. “Bämacö da showayo. Bämacö nomaö bädao ja, bämacö dodijaö co̦obä tä nia cuo malä mlai”, ya nö cubö wei.
46015033	Bä möla dijä. Ai bä ma dodijaö wei ma cui, täbä nofi lä jushuaö wei täbä lija bä nocaablalou lä dicoo wei, bä wa̦lidilalio.
46015034	Bä bufi da jaducäicu. Wa̦lidiwä wama tä taö dicoo mlai. “Yai Bada ya daö”, wamacö cuu ma cui, ai wamacö bejedimou malä mlai. Wamacö shädayaimobä ya wa̦.
46015035	Abenaja ai a cuu ja̦too fa cui. “Bä lä mladou wei, ¿wedinaja bä li demia taa co̦malei? ¿Wedinaja täbä cuwä, bei täbä li demi cua co̦quei?” Einaja a cuu ja̦too fa cui.
46015036	Einaja wa lä cuu wei wa lä cui, wa bufi jaducäami fe balojowä. Nii bei wa mo döaö däjä, mo wa̦ocoblou fa balölonö, dodijidawä tesi shi̦lo falayou.
46015037	Tä nia obi lä cublou wei bei wa tä döaimi. Wa mo döa lä dodijiquei wei mo nia faimi, bei mo li bädawä, yono mo ja̦towä, shomi tä mo ja̦towä.
46015038	Yai Bada tänö täbä nii shomitawä yaiblaö fa balöonö, bluca mobä shomi lä cublai tä mobä ja, nii shomitawä bä faö cuaaö malä showai.
46015039	Inaja showawä, täbä demi lä cublai täbä shomi mö malä fedui. Yanowamö bämacö ya̦jicö lä culenaja, yalo bä ya̦jicö cuwä mö feduwä malä mlai. Yalo bä lä yäö wei bä ya̦jicö ca̦i shomi mö feduwä malä cui. Yuli bä ya̦jicö ma cui, bä ya̦jicö ca̦i shomi mö feduwä.
46015040	Fedu jamö täbä bluca lä culadi, täbä ca̦i shomi mö feduwä, yanowamö bämacö lä culenaja mlai. Fedu jamö täbä bluca lä culadi, täbä liyäjäwä shomitawä. Eja täbä lä cule, täbä liyäjäwä shomitawä mö feduwä.
46015041	Judu mösö jamö täbä bluca lä culadi, täbä mömou shomiblawä ma cui, täbä mömou bluca liyäjäwä. Motoca a shi̦i jilajao. Belibo shi̦i wawädowä. Shidicali bä mamoca shi̦i mida midamou liyäjäwä. Ai bä mamoca shi̦i wacacawä, ai bä li shomitawä mö feduwä.
46015042	Inaja showawä, Yai Bada tänö täbä demi jocädamaö co̦o däjä, shomi tä liyäjäwänö, täbä nia liyäjäblou majöo. Yanowamö täbä lä cublai täbä mladou si ijejewä ma cui, täbä demi lä jocädou wei täbä ba̦limi.
46015043	Nomawä täbä wa̦lidiwä nö quilijiwä ma cui, täbä demi lä jocädamaö wei, liyäjäwä fe balojowä täbä jocädamaö. Nomawä täbä ujudi fe balojowä ma cui, lofote täbä jocädamalei.
46015044	Yanowamö bei täbä je̦le je̦lemou fa mladonö täbä nomaö ma cui, Yai Bada tä Bufinö täbä demimabou shi wa̦liobä, täbä nia malä jocädamaö wei. ¿Ö̦jö tawä? Yanowamö bei bämacö mladou si ma ijejei ma cui, Yai Bada tä Bufinö ba̦limi bämalecö nia tablamaö.
46015045	Abenaja tä a̦ oni cuu. Yanowamö a jaba cuo lä balöono wei, Adana a lä cui, a demi cublaliyoma. Einaja tä a̦ cuu. Yanowamö a cuo lä nodiono wei, Cristo a lä cui, täbä demi tamabou shi wa̦liobä bei a cublaliyoma.
46015046	Ba̦limi tä lä cui a balöbloimi. Tä mladou si lä ijejei a balöo. Ba̦limi tä lä cui a nojao.
46015047	Yanowamö a jaba lä cuono wei, mashita a ja a tablamolayoma. Coshi coshi bä ja a cuoma. A yanowamö lä nodiono wei, Cristo a lä cui, fedu jamö a li cuoma a.
46015048	Mashita a ja a lä tablamolayono wei a lä cui, a mladou si ijejewä lä cuono weinaja, eja bä bluca lä cublai bä ujudi cuwä nodiwä. Inaja showawä, fedu jamö a lä culadi a ba̦limi yai lä culenaja, cama ebä nia bluca ba̦limi cuo mö feduo.
46015049	Mashita a ja a lä tablamolayono wei bäma a ujudi nodibou lä culenaja, fedu jamö a lä culadi bäma a nia ca̦i lofote nodibou mö feduo.
46015050	Wamale a̦ da ji̦li, iba wamacö. Täbä sicö mladou si lä ijejei sicö tabou showalajenö, Yai Badanö cama ebä ca̦i lä cuo wei jamö bä walodayou mlaicätä. Täbä ba̦limi lä mlai bä lä cui, täbä ba̦limiobä jamö bä cuo daomi.
46015051	Wamale a̦ da ji̦li. Tä a̦ jaba lä jo̦yaono wei ya tä a̦ wawämaö lä cule. Ai bämacö nia nomaimi. Bämacö bluca nomaö ma mlai ma cui, bämacö nia bluca shomiblou.
46015052	Yedu täbä mamo casi midou lä culenaja, amowa fibä lä jolamou wei tä a̦ famaö jödödöo däjä, bämacö nia shomiblaliyo. Tä a̦ ji̦lio fa balöonö, täbä lä mladaliyono wei täbä lofote jocäblou fa co̦lonö, bämacö nia bluca shomiblou.
46015053	Bämacö mladou si lä ijejei, lofote tä lä cui tä ja bämacö nia lucäö. Bämacö cudio lä mlai, ba̦limi tä ja bämacö nia didio.
46015054	Bämacö mladou si lä ijejei, lofote tä ja bämacö nia didio. Bämacö cudio lä mlai, ba̦limi tä ja bämacö nia lucäö. Ö̦jö däjä, tä a̦ oni cuu lä balöono wei tä a̦ nia bejedi cublou. Abenaja tä a̦ oni cuu. Bämacö nia nomaö co̦daaimi. Nö wa̦lojou tä lä cuinö, nomaö tä blabou lä cule. Einaja tä a̦ cuu. Abenaja ca̦i.
46015055	Nomaö wa lä cui, ¿wedi jamö tänö wa nö wa̦lojaö co̦obä, ö̦jö lä? Nomaö wa lä cuinö, ¿wedi tänö yamalecö nö nia bleaamaö co̦o? Einaja tä a̦ cuu.
46015056	Täbä nö malä bleaamaö wei. Täbä doblou lä mlai Yai Bada tänö tä nowa nia yuaö yalo, täbä nomaö quilii. Täbä doblou lä mlai däjä, Moisesi tä a̦ nofi cadidiboimije yalo tä nowa yulei.
46015057	Ö̦jö ma cui, Yai Bada lija bämacö bufi doblalobä bämacö. Bada tä Jesucristo a shämou fa läonö tä nowa mladamalema, bämacö nö wa̦lojaö fe yadiobä, bämacö nomaö quilii mlaobä.
46015058	Ö̦jö cudeenö, iba bämacö lä nofimaö wei wamacö, bä bufi da lofotoicu. Wamacö mojiblou mlai, Yai Bada lija wamacö yai ojodamou balafälöbä. Bada tä lä culadi tä lija wamacö ojodamou ja, wamacö nö nia bleaaö malä mlai.
46016001	Judea jamö Yai Bada wama ebä nia lä bayeliblaö wei ya tä a̦fa nia wäyäö majöo. Wama bä bayeliblabä, blada wama bä nia shimomaö, Calasia jamö Jesucristo ebä lä yododaö wei ya bä taamaö lä bufino weinaja showawä.
46016002	Wama bä blada lä doaö wei bä ja, domingo däjä showadi ai wama bä mashi fa sheleleblalönö, wama bä shimomabä. Bluca wama bä doaö ja, bluca wama bä nia sheleleblaö. Wiisibö wama bä blada däaö ja, wiisibö wama bä nia sheleleblaö. Yanöcö wama bä fa shimomalönö, wama bä blada ajedebou waiquio däjä ya waloobä.
46016003	Jelusale jamö blada wama bä ca̦i nia lä shimaö wei wama bä fa yaialalönö, ya bä shimajalobä. Ya fa co̦bonö, ya tä fa oniblalöjolonö, ya si jibäa fa showadacönö, Jelusaleteli bä lija si oni jibäadayobeje. Si oni lä doadayou wejei ja, cafä wamacönö wama bä lä dobäö wei tä ja, täbä moyawädayobä.
46016004	Camiyänö ya bä ca̦i fubä tä cua ja, ya bä ca̦i fulayou.
46016005	Masedonia tä ulufi jamö ya jayua fa balöicunö, cafä bämacö fe walolei. Ö̦jamö ya nia jayuo balöofälöö.
46016006	Ö̦jö däjä, cafä wamacö lija ya bälödia ja̦toquei fa cui. Tä maaböo däjä, ö̦jamö ya cudio fa balöonö, wamale fa bayeliblanö, ya fuu lä bufio wei jamö, dodijidawä wamale shimaö co̦o majöobä.
46016007	Bämacö möö jayuaö bufio bädaomi. Obi, Yai Bada tänö wale fumaö lä dodijio wei ja, dodijidawä bämacö shi̦lo bälödiobä.
46016008	Eja, Efesoteli bä lija ya yanöcöa lä cule. Showadi nii bä jaba lalou däjä bä lä iyaö wei ya tä nö dabou balöo.
46016009	Eja walalawä ya etä a̦ wäyädibä, Yai Bada tänö tä tabou waiquia lä cule. Bluca täbänö wale a̦ ji̦liaö bufi doblaa lä culajei. Täbä a̦ lä lämou wei täbä ca̦i bluca mö feduwä.
46016010	Cafä wamacö lijamö Timoteo a waloo ja, dodijidawä a ca̦i da bälöicöje. Yai Bada lija camiyä ya ojodamou lä culenaja, a ojodamou cuwä mö malä fedui.
46016011	Ai täbä lija wama a nö waiblamaö mlai. Wama a fa bayeliblanö, camiyä lija a waloo co̦obä, a bufi yanöcöwä ca̦i shimöa da co̦luje. Timoteonö Jesucristo ai ebä ca̦i lä fuu wei, ya bä nö bluca dabou lä cule.
46016012	Ö̦jö ma cui, camiyä ai bämacö mashi Abolo a lä cui, fei däjä wamacö fe nia waloomi. Cafä wamacö lija Jesucristo ai ebä ca̦i fubä ya wa̦ fadaama ma cui, a fuu mojio fa waiquionö a funomi. Obi a fubä etä cuo co̦o däjä, a fuu cuquei.
46016013	Bä nö da daicu. Jesucristo a nofi mölabou da shalilioje. Wamacö bufi quilii mlai, bä bufi da lofotoicu. Bä bufi nö da wa̦lojoicu.
46016014	Wama tä bluca lä taö wei, wamacö bufi nofiolanö wama tä tabä.
46016015	Bei, iba wamacö. Edefana wama a daö, cama ebä ca̦i. Acaya jamö Jesucristo a nofi mölabou showao mlaoje däjä, ö̦jö bänö tä a̦ jaba däa balölemaje. Yai Bada ebä bayeliblabeje, täbä noshi shi̦lo ö̦jödao dodijio talei.
46016016	Einaja täbä dodijaö lä cuaaö wei, wama täbä a̦ yai fuabä. Ö̦jö bä lä bayeliblaö wejei bä ma cui, wama bä a̦ ca̦i bluca fuaö mö feduobä.
46016017	Eja Edefana a waloquema, Fodunado a ca̦i, Acaico a ca̦i. Ö̦jö bä waloquema yalo ya bufi doblalou. Cafä wamacönö wamale nö bayeliblaö lä cuobö weinaja wale bayeliblaö cuaaöje yalo, ya bufi doblalou.
46016018	Wale bufi lofotodamaö co̦layomaje, cafä wamacö bufi lofotodamaö lä culayojolono wejeinaja showawä. Einaja täbä dodijaö lä cuaaö wei, wama täbä a̦ yai ji̦liaö dodijiobä.
46016019	Asia jamö Jesucristo ebä lä yododoblai bä lä cui, cafä wamacö lija bä a̦fa wäamou bufi doblao. Aquila a ma cui, bä suwäbö Blisila e ma cui, cama e yafi jamö Jesucristo ebä lä yododaö wei bä ca̦i bluca ma cui, ö̦jö bä a̦fa ca̦i wäamou bufi doblao. Bada tä lija wamacö cua yalo, bä a̦fa wäamou bufi doblaa fe balojoa lä cule.
46016020	Jesucristo ebä bluca ma cui, cafä wamacö lija bä a̦fa wäamou bufi doblaa lä cule. Jesucristo wama ecö mö fedudayou ja, bä yai da nofimayo.
46016021	Camiyä Pablonö bämacö bluca nofimaö yalo, ei bei ya imicö cadidiwänö ya si oniblaö lä cule.
46016022	Bada a bufibou lä mlajei bä lä cui, Yai Bada lija bä waimobä. ¿Ö̦jö tawä? Inaja lä tä cuobä. ¡Bada tä Jesucristo a itou lobaaö co̦imabä!
46016023	Bei. Bada tä Jesucristonö, showadi wamacö bayeliblabä. Wamacö nofi shi̦lo ojodabobä.
46016024	Jesucristo wama ecö yalo, bämacö bluca nofimaö.
47001001	Jesucristonö wale lä shimöleno wei, ei Pablo cä ya, Yai Bada tänö wale ca̦i shimaö fa bufinö. Camiyä bämacö mashi Timoteo sho, yafäcö cua lä cule. Colido jamö Jesucristo wama ecö lä yododaö wei wamacö lija ya tä a̦ oni shimaö, Yai Bada wama ecö lä cui lija. Acaya jamö Yai Bada ebä jödödöwä lä bälöblai bä lija ca̦i.
47001002	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö nofi ojodaboböbä. Wamacö bufi ca̦i yanöcömaboböbä.
47001003	Bada tä Jesucristo bä Fö̦ö e nofi shi̦lo yai doablamobä, Jesús lija a lä bufiblamou wei a Bada lä cui. Inaja lä tä cuobä. Ö̦jö bäma a nofi lä Fö̦ömalenö, showadi bämalecö nofi shi̦lo ojodabou. Showadi bämalecö bufi shi̦lo lofotodamaö.
47001004	¿Ö̦jö tawä? Bämacö nö lä bleaaö wei tä bluca ma cui ja, bämalecö bufi lofotodamaö. Cama lija bämacö lä bayeliblamou weinaja, inaja showawä ai bäma bä bufi taamaö mö feduobä. Bä bufi nö bleaaö lä bädao wei tä ma cui ja, camiyä bämalecö bufi lä lofotodamaö weinaja, inaja showawä ai bäma bä bufi ca̦i lofotodamaö cuo mö feduobä.
47001005	¿Ö̦jö tawä? Cristo a nö bleaaö lä cuaano weinaja, bämacö nö bleaaö cuo mö feduo. Inaja showawä, ö̦jö lija bämacö yädäa yalo, cama a bufi bayeliblamou lä cuono weinaja, showadi bämacö bufi nia bluca bayeliblamou cuo mö feduo.
47001006	Camiyä yamacö nö bleaaö ja, cafä wamacö bufi bayeliblamobä yamacö nö li bleaaö. Camiyä yamacö bufi lä bayeliblamou wei tänö, cafä wamacö bufi bayeliblamou mö feduobä. ¿Ö̦jö tawä? Camiyä yamacö nö lä bleaaö weinaja wamacö nö bleaaö mö feduo ja, wamacö nö wa̦lojaö fe yadiobä.
47001007	Cafä wamacö lija yamacö bufi wedinajamobä tä cuami. “Bä nö nia wa̦lojaö fe yadio”, bämacö nofi tabou waiquiwä. Ei yama tä malä dale. Camiyä yamacö nö bleaaö däjä, yamacö bufi lä bayeliblamou weinaja, inaja showawä cafä wamacö nö ca̦i bleaaö däjä, wamacö bufi nia ca̦i bayeliblamou cuo mö feduo.
47001008	¿Ö̦jö tawä, iba wamacö? Asia jamö wamalecö nö lä bleaamano wejei tä ja, bämacö mojodumabou bufiomi. Shädayai. Yamacö bufi nö beblalou dodijioma. “Yamacö demi cudio fe yadio weicätä”, yamacö bufi ca̦i cunomi dodijiwä.
47001009	Ma. “Fei däjä yamalecö nia shi̦lo yai shäö shalilioje”, yamacö bufi cuma. ¿Ö̦jö tawä? Yamacö bufi nö lä beblalono wei, ö̦jö Yai Bada bei tä mayo cuoma, camiyä yamacö nia lä fucäamou wei tä ja yamacö mölaö dicoo mlaobä. Cama Yai Bada lija yamacö shi̦lo yai mölaö showao fe yadiobä yamalecö inaja taamama, täbä demi lä jocädamaö wei a lä cui lija.
47001010	Yamalecö shäbeje tä cuo ma waiquiono wei ma cui, yamalecö bayeliblaö fe yadilayoma. Inaja showawä yamalecö nia bayeliblaö cuo co̦o. Ö̦jö yama a nofi yai mölabou waiquiwä, yamalecö bayeliblaö co̦obä.
47001011	Cafä wamacö ma cuinö, Yai Bada lija wamalecö ca̦i da bayelima, bluca bänö yamalecö nö bayeli fa nacajenö yamacö bayeliblamobä. Yamacö lä bayeliblamou wei tä ja, Yai Bada lija bluca bä bufi a̦fa ca̦i doblalou wäyämou mö feduobä. Inaja lä yai.
47001012	Yanowamö yama bä yabäcaimi yalo, yamacö a̦fa dodijaö tamou. Dodijidawä yamacö cua yalo bei yamacö bufi jamö ai tä läami. Bluca täbä lija yamacö dodijaö ma waiquii, cafä wamacö lija yamacö yai shi̦lo dodijaö. Camiyä yamacö bufi lä dao wei tänö mlai. Yai Bada tänö wamalecö nofi ojodabou yalo, jolemou mlai ja cama yama ecö yai bejedimou.
47001013	-
47001014	Cafä wamacö lija yama tä a̦ oni lä shimaö wei tä a̦ ja, wamacö bufi mlaabä tä cuami. Tä a̦ doamou si ijejewä, wamacö bufi jaducäblobä. ¿Ö̦jö tawä? Ijede wama tä a̦ ji̦lia walalaa lä taleno weinaja, bluca wama tä a̦ ji̦liaö walalao cuobä, ö̦jö lä. Wamacö bufi nia yai lä jaducäblou wei tä ja, yamacö mölaö showaa lä cule. Yamacö bufi lä cuaale, wamalecö wiisibö daö lä waiquilenaja, wamalecö yai daö shaliliobä. Bada tä Jesús a fuu co̦o däjä, camiyä yamacö nowa ja wamacö bufi yai doblalobä. Cafä wamacö nowa ja yamacö bufi nia doblalou mö lä feduo weinaja showawä.
47001015	“Inaja yamalecö nofi tabou waiquia lä culajei”, ya bufi cuma yalo, bämacö fe mili waloo bolacaoma. ¿Ö̦jö tawä? Moli bädawä mlai, bämacö bufi doblalamaö bolacao showadaobä.
47001016	Masedoniateli bä lijamö ya fuu däjä, bämacö fe nia waloo jayuama. Ya fuu co̦imaö däjä, bämacö fe nia waloo jayuaö co̦ojoloma, Judea jamö ya fuu co̦fälöö däjä wamale bayeliblabä. Inaja ya cuaaö bufi doblaoma ma cui.
47001017	Fei däjä ¿wedinaja wamale nofi tabou dodijia cule?Inaja ya nia jo̦wa lä cuaano wei, ¿ya bufi shalilou mlai ja ya cuu bädaoma daanö?Yanowamö showadi täbä bufi lä majöablalou weinaja, ¿inaja camiyä ya bufi ca̦i cuaabä ya daanö?Ma, inaja ya bufi cubä yami. “Ma”, ya bufi cuu waiquiwä ja, “Awei”, ya nia jole cuu bädaomi.
47001018	Yai Bada a wa̦ lä cadidou weinaja ya wa̦ cadidou cuwä mö feduwä. Cafä wamacö lija, “Ma”, ya bufi cuu waiquilanö, “Awei”, ya jole cuimi.
47001019	Yai Bada bei Ijilubö Jesucristo e lä cui a bufi majöablalono malä mlai. Sibano, Timoteo sho yamacö lä cuinö, cafä wamacö lija Jesucristo yama a wa̦fa lä wäyäle a lä cui a bufi yai shalilioma. “Awei”, a bufi cuu waiquilanö, “Ma”, a jole cunomi.
47001020	Ma. Yai Bada tänö tä a̦fa bluca wäyäö lä balöono wei tä a̦ bejedi cublobä, “Awei, inaja lä tä cuobä”, a shi̦lo Jesucristo cuu. Ö̦jö cudeenö, Yai Bada lija bämacö nö bayeli nacao däjä, ö̦jö bäma a wa̦fa shi̦lo wädaö. “Jesucristo a wa̦nö ya wa̦ faö lä cule. Inaja lä tä cuobä”, bämacö shi̦lo malä cudou wei, Yai Bada a wa̦fa doblao wäyämobä.
47001021	¿Ö̦jö tawä? Cristo lija Yai Bada tänö wamacö bufi lofotomabou, camiyä yamalecö bufi ca̦i lä lofotomabou weinaja showawä. Ö̦jö lä showawänö, bämalecö yaibou.
47001022	Cama bäma ecö nö ö̦jöböamobä, a Bufi jibämobema. Bei bämacö bufi jamö a lä bälöle tä ja, bämacö jaba dobämoa balölayoma, bämalecö nia lä dobädayou wei tä ja, bämacö mölaö showaobä.
47001023	Cafä wamacö lija ei ya wa̦ nö lä wäole, ya wa̦ bejedi. Yai Bada tä malä cule. Ya jolemoa bädalayou ja, ya tä wayu daö. Cafä Colidoteli bämacö fe walou co̦o da mlaoblei, bämacö bufi nö bleaamaö co̦o bufio fa mlacunö ya li funomi.
47001024	Camiyä yamacö lä cuinö bämacö bufi taamaö fe yadiobä yamacömi. Cafä wamacö ma cuinö, Jesucristo wama a nofi mölabou lofote malä waiquile. Bämacö bufi taamaö fe balojoo mlai, wamacö bufi doblalobä bämacö bufi shi̦lo yai lofotoamaö bufi doblao.
47002001	Ö̦jö cudeenö, bämacö bufi wa̦lidiblamaö co̦o bufiomi yalo, ya funomi majöwä. Bämacö fe da waloblei däjä bämacö bufi da taamableinaja bämacö bufi taamaö co̦o mlaobä, ya bufi cadidiblaliyoma.
47002002	Abenaja ya bufi cuma. Cafä bämacö bufi wa̦lidiblamaö fa cunoja, ¿wedi bä lija ya bufi nö doblalou co̦obö wei? Wamale bufi doblalamabä, cafä wamacö waiquiwä malä cui.
47002003	Inaja ya bufi cuma yalo, ya fuu mlai ja, ya tä a̦ oni shimöa balölema. Wama tä a̦ oni möö fa balöonö, wamacö bufi doblalolanö, dodijidawä wamale waloamaö nomöjöobä. Bufi wa̦lidiwä wamacö culanö mlai. ¿Ö̦jö tawä? Wamale bufi doblalamabä, wamacö malä cui. Cafä wamacö lija ya mölaö showaoma. “Ya bufi doblalolanö ya waloo ja, inaja showawä, cama bä bufi ca̦i nia doblalou cuo mö feduo”, ya bufi cuma.
47002004	¿Ö̦jö tawä? Ya bufi nö bleaalanö ya tä a̦ oniblalema, ya ö̦cölanö. Bämacö bufi wa̦lidiblamabä ya tä a̦ shimano malä mlai. Bämacö nofimaö fe lä balojole wama tä yai dablabä, ya tä a̦ yai shimölema.
47002005	Ö̦jö ma cui, abenaja ya cuu. Wale bufi yai lä wa̦lidiblamaleno wei a lä cuinö, camiyä wale bufi nö bleaamaö ayaonomi. Ö̦jö a lä cuaano wei tänö, cafä wamacö ma cui wamacö bufi ca̦i bluca wajäblou mö feduoma. Ö̦jö ma cui, ei tä a̦ lä cui ja, inaja ya nia cuu fe balojoomi.
47002006	Inaja lä waiquiwä. Ai wamacö bluca mö feduwä lä cuinö wama a wasöa malä waiquileno wei.
47002007	Fei däjä, ö̦jö wama etä nowa tabou mlai ja, a bufi shi̦lo yai yanöcöblamaö da co̦loje. A bufi wa̦lidiblou fa jödödölonö a docua dicolu.
47002008	¿Ö̦jö tawä? Wawädowä a nofimaö da co̦oje, ö̦jö lä.
47002009	Bämacö nia bejedimou fa mönö, ya tä a̦ oni shimöa balölema, ya wa̦ nia ca̦i fuamamou fa mönö.
47002010	¿Ö̦jö tawä? A doblono lä mlai a lä cui, wama etä nowa taboimi waiquiwä ja, inaja showawä, camiyä ma cuinö ya nofi ca̦i tabou mö feduo. Inaja Cristonö bämalecö taamaö bufi doblao malä cui. Tä nowa wa̦lidiwä cua bädaa ja, ya tä nowa mladamaö waiquilayoma, dodijidawä wamacö cuobä.
47002011	Sadanasinö bämalecö bufi taamaö dicoo mlaobä. Bämalecö bufi wa̦lidiblamaö bufi lä doblao wei, bäma etä malä dale.
47002012	Doasiteli bä lijamö, Cristo dodijidawä ya etä a̦ wäyäö mö lä funo wei däjä, ya tä a̦ wäyäbä Bada tänö dodijidawä tä tabou ma waiquiono wei ma cui,
47002013	u̦asimi Tito a walodalou fa mlacunö, ya bufi yanöcöblonomi. Ö̦jö cudeenö, ö̦jö ya bä fa dacöfälönö, äyämö Masedonia jamö ya cadidou showaoma.
47002014	Ö̦jö ma cui, Yai Bada lija, ¡bejedi lä ya bufi doblalou! Yamacö nö wa̦lojoablalobä Cristonö showadi yamacö lä lulubou wei, ö̦jö Yai Bada tä mayo waiquiwä. Jödödöwä täbä lä cublai täbä lijamö Jesucristo yama etä a̦ wäyäö cuaabä, yamalecö bayelibou. Cristo yama a dablamaö lä cuaaö wei, jai nö cle̦deli yama täbä nö u̦cucamaö cuaaö.
47002015	Yai Bada tä ma cuinö, ö̦jö täbä nö ca̦i cle̦deli u̦cucuadayou. Cristo yama a dablamaö ja, a bufi doblalou. ¿Ö̦jö tawä? Yama tä a̦ wäyäö lä cuaaö wei däjä, jai yama tä a̦ u̦cucuamaö yamacö cuaaö, bä nia lä fucäamou wei bä lija. Bä nia nomaö shi lä wa̦lijio wei bä lija ca̦i.
47002016	Bä nia nomaö shi lä wa̦lijio wei bä lija tä a̦ nö u̦cucamou wa̦li. Tä a̦ bejedi bufiimije yalo, bä malä nomaö wei. Bä nia lä ba̦limio wei bä lä cui bä lija tä a̦ nö shi̦lo u̦cucamou cle̦deli ayawä. Tä a̦ bejedi bufiije yalo bä malä ba̦limiblou wei. ¿Ö̦jö tawä? ¡Tä a̦ yai wayu! Tä a̦ fulimou buobä, tä a̦mi.
47002017	Ai bä bluca jole ojodamou lä cuaaö weinaja, yamacö cuaaö bädao malä mlai. Ö̦jö bä lä cui bä nia li fa dobämonö tä a̦ li wäblalaö bädaoje. Ma, camiyä yamacö yai bejedimou. Yai Bada lija yamacö shimamolayoma, Jesucristo lija yamacö yädälanö yama etä a̦ wäyäö cuaabä. Ö̦jönö yamalecö bejedi dablaö.
47003001	“Cama bä nofi doablamou co̦a lä cule”, ¿bei wamalecö nofi tabou tawä? Inaja dicoo mlai. Ai bä lä cuaaö weinaja yamacö cuaaö malä mlai. Bä a̦fa wäyämamobä sibä oni dodobou cuaaöje, dodijidawä bä a̦ ji̦liabeje. Ma, cafä wamacö lijamö yama sibä oni ca̦i fubä yamacömi. Ai täbä lijamö ma cui, cafä wamacönö wamalecö a̦fa wäyäbä, yama sibä oni ca̦i nia fuimi.
47003002	Yamacö a̦fa wäyämamobä si oni lä culenaja, inaja wamacö cafä cuwä waiquiwä. Oni täbä a̦ doamou lä culenaja, bluca bä lä cule bä lija wamacö bufi shomi dablamou wawädowä.
47003003	Oni yama si mömaö mlai ja, cafä bämacö yai jimaö talei. ¿Ö̦jö tawä? Jai Cristonö si oniblalema wamacö cuwä, yamacö lä ojodamou wei tä dodijidawä dablamou wawädoobä. Madofi anö sibä lä oniblaö wejei däjä täbä oni dablamou lä culenaja mlai, Yai Bada tä ba̦limi cua shi lä wa̦lile tä Bufinö, wamacö li dodijidawä dablamou. ¿Ö̦jö tawä? Maa macö ja tä a̦ oni jaba dablamou lä cuono weinaja mlai, bei wamacö bufi jamö Yai Bada tä mayo yai dablamou.
47003004	Cristo lija wamacö lä bayeliblamou wei yama tä möö cudeenö, “¡Bejedi lä Yai Badanö yamalecö shimölema, ö̦jamö lä!” yamacö bufi cuu talei.
47003005	Camiyä yamacö lä dodijiablalou wei tänö mlai. Inaja yamacö nö cubimi waiquiwä. Yai Bada tänö yamalecö bayelibou yalo tä li dodijidawä.
47003006	Yai Bada yama etä a̦ dude wäyäbä yamalecö nö wa̦lojomabou. ¿Ö̦jö tawä? Moisesi yama tä a̦ oni nabä shimaimi. Yai Bada tä Bufi nofi mölabobeje yama tä a̦ dude wäyäö lä cule. Moisesi tä a̦ oninö täbä nomaö malä cui. Ö̦jö ma cui, Yai Bada tä Bufinö täbä ba̦limiblou.
47003007	¿Ö̦jö tawä? Moisesi etä a̦ lä cui, maa macö ja tä a̦ bluca oniblamolayoma. ¿Ö̦jö tawä? Yai Bada tänö tä a̦ ca̦i fa wawälönö, tä shi̦i wacalablou däjä, Moisesi a ma cui wäyäcu ca̦i mömou wacalamiblaliyoma. Inaja wäyäcu shi̦i cuo shi̦ wa̦liobä etä cuono ma mlai ma cui, etä shi̦i fa dalalöjenö Isaeli ebänö wäyäcu möö quilimaje. ¿Ö̦jö tawä? Täbä nia lä nomaö wei tä a̦ ma cui ja, tä shi̦i damoa waiquilaliyoma ja lä,
47003008	fei däjä Yai Bada tä Bufinö täbä nia yai lä bayeliblamou wei tä a̦ ja, bei tä shi̦i dablamou blaucublou yailayou. ¿Ya wa̦ jolemou daanö?
47003009	Täbä waimamobä tä a̦ jamö, tä shi̦i damoa waiquilaliyoma ja lä, Yai Bada lija täbä nia yai bejedi lä dablamou wei tä a̦ jamö, tä shi̦i nia shi̦lo yai dablamou fe balojoo malä cui.
47003010	¿Ö̦jö tawä? Bejedi lä. Jesucristo tä a̦ cua lä nomöjöle tä a̦ dodijidawä fe balojowä yalo, tä a̦ jaba cuo lä balöono wei tä a̦ ji̦limamou doemi majöwä.
47003011	Tä a̦ cudiobä lä mlai tä a̦nö, tä shi̦i ca̦i waloa waiquiquema ja lä, tä a̦ nia yai lä cudio wei tä a̦ nia shi̦lo yai dodijidawä dablamou malä cui.
47003012	Ö̦jö tä a̦ ja yamacö mölaö yalo, wawädowä yamacö a̦ faö.
47003013	Moisesi buficö jo̦yao lä cuono weinaja yama tä a̦ jo̦yabou cuomi. Wäyäcu shi̦i lä wacalamiono wei däjä, shi̦i lä mlaafälöö wei tä dablaö mlaobeje buficö jo̦yaoma.
47003014	Ö̦jö ma cui, ö̦jö bä lä cui bä bufi jifua dicolayoma. Fei däjä ma cui, Yai Bada tänö tä a̦ jaba lä wäqueno wei tä a̦ ji̦liaöje däjä, etä läblawä malä showai, bä bufi jaducäblou mlaobä. Moisesi buficö jo̦yao däjä, a dablaö lä mlaono wejeinaja bä cuwä malä showai. Ö̦jö etä lä läblai, Cristo a bufiblamou däjä etä shi̦lo joyamou.
47003015	Awei, fei däjä ma cui, Moisesi etä a̦ doamobä jamö bä bufi jaducäblou mlaobä tä läa showaa.
47003016	Ö̦jö ma cui Bada tä lija bä mö yaidou ja, tä lä läle etä nia joyamou.
47003017	¿Ö̦jö tawä? Ö̦jö Bada ya tä a̦fa lä wayoale, ö̦jö Yai Bada tä Bufi waiquiwä. Moisesi etä a̦ nö quiliaö ma cui, Yai Bada bäma a Bufi tabou lä waiquile däjä bämacö quilijobä tä cuami.
47003018	¿Ö̦jö tawä? Bämacö quilii mlai ja, Bada tä lä doblale jamö bämacö mö yaidalou ja, cama a lä culenaja bämacö yanöcö nia cublou mö feduo. Bada tä Bufinö, inaja lä showadi bämalecö taamaö malä cui, Cristo a lä culenaja bämacö cublou mö feduobä.
47004001	Yai Bada tänö yamalecö nofi ojodabolanö, Jesucristo yama a wa̦no wäyäö cuaabä wamalecö shimölema. Ö̦jö cudeenö, yamacö bufi ujudublou buomi.
47004002	Wa̦lidiwä yama tä waia waiquilema yalo, yamacö quilibä tä ca̦i cuami. ¿Ö̦jö tawä? Yamacö jolemoimi, ö̦jö yama tä waia malä waiquileno wei. Yai Bada yama tä a̦ ca̦i shominajaablalaimi. Ma. Yama bä mölamaö mlai ja, bejedi dodijiwä, wawädowä yama tä a̦ wawämaö shalilou. Yai Bada tänö yamalecö bejedimou daö.
47004003	Yama tä a̦ dodijidawä lä wäyäle tä a̦ lä cui, tä a̦ nofi mojodubou fe yadioje ja, bä nomaö shi wa̦lijiobä bä li waiquiwä yalo tä a̦ nofi li mojodubouje.
47004004	Bita jamö Sadanasi a bada lä bufiblamou wei a lä cuinö, ö̦jönö bä bufi mojodumabou. Dodijidawä tä a̦nö bä bufi wacacablou mlaobä cama etä a̦ li lämaö. Tä a̦ bejedi bufii lä mlajei, showadi inaja bä li taamaö, Cristo a nö doblao ö̦jöböaö mlaobeje. ¿Ö̦jö tawä? Yai Bada a cuwä lä dodijiinaja, Cristo a cua mö fedua.
47004005	¿Ö̦jö tawä? Camiyä yamacö a̦fa wäyämamou malä mlai. Camiyä yamacö mlai, Jesucristo a nofi shi̦lo yai badobobeje, ö̦jö yama etä a̦ yai wäyäö. Jesús wama ecö mö feduwä yalo, ö̦jö etä a̦ ja bämacö bayeliblabä yamacö.
47004006	Tä mö didiobä jamö, cama a wa̦nö tä jaba lä wacacadamaleno wei a lä cuinö, ö̦jö a showawänö, yamalecö bufi malä wacacamabole. Cristonö Yai Bada tä doblao lä damalaleno weinaja, inaja showawä yama tä dablamaö cuo mö feduobä. ¿Ö̦jö tawä? Tä mö ma dödöono wei ma cui, abenaja a jaba cuu malä balöono wei. Bei. Tä da wacacablalu. Einaja a cuma.
47004007	¿Ö̦jö tawä? Yama tä a̦ lä tabole tä a̦ nowa yai bluca ma cui, mashita yamacö ma cuinö yama tä a̦ didibou. Cama tä nia lofote fa dablamonö, inaja tä li taö. Camiyä jai jaboca yamacö lä cule yamacö lä cui, yamacö lofote malä mlai.
47004008	¿Ö̦jö tawä? Bluca yamalecö ma yabäcaö wejei ma cui, yamalecö ja̦amabou nö doblobimije. Yamacö bufi ma wedinajamou wei ma cui, yamacö bufi nö bleaaimi.
47004009	Yamalecö nö bleaamaö ma cujei, yamacö yami nö beblaloimi. Yamalecö blabou ma dao wejei ma cui, yamacö ubladou co̦o.
47004010	Jesús a shäö bufi lä doblaono wejeinaja, inaja showawä, showadi yamalecö shäö bufi ca̦i doblaoje. Yamacö ja̦amou lä mlai tänö, camiyä yamacö lija Jesús a ba̦limi lä cule tä dablamobä.
47004011	¿Ö̦jö tawä? Yamacö demöo showao däjä, yamacö shämobä showadi tä läa, Jesús a nowa ja. Camiyä yanowamö yamacö lä ujudi wei yamacönö, Jesús yama a ba̦limi lä tabole tä dablamobä.
47004012	Yama tä a̦ wäyäö tä nowa ja, yamacö shämobä tä cua ma cule, cafä wamacö ba̦limi cuo mö feduobä yama tä a̦ wäyäö fe yadiblou.
47004013	Yai Bada etä a̦ oni jamö, abenaja ai anö tä a̦ oni tablalema. Ya tä a̦ bejedi bufii yalo, ya wa̦ cuoma. Einaja a cuma. Ö̦jönö tä a̦ bejedi bufii lä cuono weinaja, yama tä a̦ bejedi bufii ca̦i cuwä mö feduwä. Yama tä a̦ bejedi bufii yalo, camiyä yamacö ma cui, yamacö a̦ ca̦i faö.
47004014	¿Ö̦jö tawä? Abenaja yamacö bufi cuolanö yamacö a̦ faö. Bada tä Jesús a demi jocädamaö lä co̦ono wei a lä cuinö, Jesús lija yamacö yädäa yalo, ö̦jönö yamalecö demi nia ca̦i jocädamaö co̦o. Cafä wamacö sho, Yai Bada tänö bämalecö nia bluca ublamabou.
47004015	Cafä wamacö dodijidawä cuo mö feduobä, ö̦jö lä tä bluca waiquiwä malä cui. Yai Bada tänö täbä nofi lä ojodabou wei tä ja, bä mölaö fa blaucublalunö, cama lija bä bufi a̦fa doblalou ca̦i wäyämou blaucublou mö feduobä. Yai Bada tä doblao dablamobä.
47004016	Ö̦jö cudeenö, yamacö bufi ujudubloimi. Bei yamacö sicö ma wa̦lidiaaö ma dodijio däjä ma cui, bei yamacö bufi shi̦lo dodijidawä balaö fe yadia lä cuimadi.
47004017	Yamacö nö lä bleaaö wei tä lä cui, tä cudio shi wa̦liobä tä malä mlai. Doblao yamacö cuo shi wa̦liodayobä, inaja lä yamacö cuaaö balöa lä cule. ¿Ö̦jö tawä? Yamacö nia lä doblaodayou wei tä jamö yamacö bufi daeo däjä, yamacö bufi fejeleo dodijio.
47004018	Täbä lä dablamou wei täbä lä cui, täbä nia jole jole cuo balöblao bädao malä cui. Täbä dablamou lä mlai, ö̦jö täbä nia shi̦lo yai cudio. Ö̦jö cudeenö, täbä lä dablamou wei täbä ja yamacö bufi daeomi. Täbä dablamou lä mlai yama täbä shi̦lo yai bufiblaö.
47005001	Yanowamö bei bämacö lä cui, jai bei bämacö yafibö cuwä, bämacö bufi lä didile. ¿Ö̦jö tawä? Bämacö yafibö wa̦lioblou bädao ja, ai bämacö yafibö cua mö feduadayoa, Yai Bada tänö bämalecö yafibö lä taboladi. Ö̦jö lä bä yafi lä cui, yanowamö täbänö bä lä tablaö wejei mlai, ba̦limi bä yafi cuadayoa.
47005002	Eja bämacö bälöo showao däjä, bämacö la̦amolanö, ö̦jö lä bäma bä yafi bufiblaö.
47005003	Bämacö didiobä bämacö lucäö bufi doblao lä culenaja, ö̦jö lä bä yafi jamö bämacö ca̦i lucäö bufi doblao, bämacö nö shi̦loco beblalou mlaobä.
47005004	¿Ö̦jö tawä? Ei bämacö yafibö jamö bämacö cua lä showale däjä, bämacö nofi fo̦lijio ja bämacö a̦ nö bleo. Shi̦loco bämacö bälöo majöobä mlai, ai bämacö yafibö jamö dodijidawä bämacö yai lucäö majöodayobä. Tä cudio dao lä mlai, bäma tä tabi fa feicöfälönö, ba̦limi bämacö yai cuodayobä.
47005005	Ö̦jö bäma bä yafi bufijabä, cama Yai Bada tänö bämalecö taamaö. Bämalecö nia lä dobädayou wei bäma tä bufibobä, cama a Bufi li jibämoa balöbema.
47005006	Ö̦jö cudeenö yamacö bufi shi̦lo lofote li cuo fe yadio. Ei yamacö sicö ja yamacö cuo showao däjä, Bada tä lä bälöladi jamö culanö, yamacö bälöa blajawä. Ö̦jö yama tä daö.
47005007	Yama tä dablaö ma mlai ma cui, tä nia lä cuo wei tä ja yamacö mölaö showalanö, yamacö cudia lä cule.
47005008	Yamacö bufi lofote. Ei yamacö sicö lä cui, yamacö sicö yai daamamou bufi doblao. Bada tä lä culadi jamö yamacö yai co̦o bufi doblao.
47005009	¿Ö̦jö tawä? Ö̦jö ma cui, Bada lijamö yamacö ma culadi ma cui, äyämö yamacö blajawä bälöa ma showale ma cui, ö̦jö yama tä bufi doblamabobä yama ecö li waiquiwä.
47005010	Cristonö täbä nia lä jimaö wei jamö, bämacö bluca nia malä icuo wei, bämacö lä cuaano wei tä jimabä. Ei bämacö sicö ja bämaco cuo däjä bäma tä lä tano wei tä nowa nia co̦amaö cadidio. Wa̦lidiwä bäma tä lä tano wei tä ma cui, dodijidawä bäma tä lä tano wei tä ma cui, tä nowa nia bluca co̦amaö.
47005011	Bada tä nö quili tamobä a. Ö̦jö yama tä daö cudeenö yamacö a̦ fe blacäjou, ai bä lä cui bä bufi jaducäblou fe yadiobä. Yamacö lä cuaaö wei, Yai Bada tänö yamalecö daö. Cafä wamacö ma cuinö yamalecö ca̦i daö mö feduobä wamacö.
47005012	“Dodijidawä yama a wa̦ ji̦liabä, Pablo a wa̦fa wäyämou co̦a lä cule”, wamale nofi tabou dicoo dijä. Camiyä yamacö lija wamacö bufi yai doblalobä yamacö a̦. ¿Ö̦jö tawä? Mijamö ai bä a̦ läo däjä wamalecö nofi bäyäbobä yamacö a̦. Miji bä lä cui, bä bufi nia lä cadidou wei tä ja bä bufi daeo mlai ja, ai täbä lija bä nofi nia lä doablamou wei tä ja, bä bufi shi̦lo yai doblalou talei.
47005013	Yamacö a̦ jo̦wa faö mojodi ja, Yai Bada tänö yamalecö bayeliblabä a malä cule. Ö̦jö ma cui, yamacö a̦ faö walalawä waiquiwä ja, walalawä yamalecö a̦ da ji̦lilä, ö̦jö lä.
47005014	Yai Bada tänö yamalecö nofimaö fe balojowä yalo, showadi ö̦jö yama a wa̦ fuabä tä malä cule. Abenaja yamacö bufi yai cuu dodijia lä cule. Yanowamö täbä nia bluca lä nomaö wei jamö Jesucristo a nomaa läa waiquilayoma cudeenö, ö̦jö lija täbä bluca nomaa yädäa waiquilayoma.
47005015	¿Ö̦jö tawä? Täbä bluca bayeliblamobä a nomalayoma, cama bä cuaaö bufi lä doblao wei etä mladobä. Cristonö bä taamaö bufi lä doblao weinaja, bä shi̦lo yai cuaaö majöobä. Bä nomaö shi wa̦lijio mlaobä, ö̦jönö bä ca̦i fa nomalönö, bä ca̦i demi jocädou co̦oma.
47005016	Yanowamö täbänö täbä nofi lä tabou wejeinaja, fei däjä ya täbä nofi taboimi majöwä. Shädayai. Cristo a ma cui, a nofi tabou lä balöono wejeinaja camiyä ya ma cuinö ya nofi ca̦i jole tabou mö feduo balöoma. Inaja ya nofi jole tabou ma balöono wei ma cui, fei däjä inaja ya bufi cuimi.
47005017	Cristo lijamö bä lä yädäle, bä dude cublou majölayoma cäbä. Bä jaba lä cuaano weinaja fei däjä bä cuaaimi. Dude tä a̦ jamö bä cublou lä majölayono wei cäbä.
47005018	Inaja Yai Bada tänö täbä taamaö. Cama lija bämacö ajedeblobä, Cristo a shimölema. Fei däjä, ai täbä ajedeblamaö mö feduobä, yamalecö lämabou.
47005019	¿Ö̦jö tawä? Yai Bada tänö yanowamö täbä ajedeblamabä, Cristo a shäa lämalema, täbä doblou lä mlai täbä lija etä nowa tabou mladobä. Ö̦jö yama tä a̦ wäyäö cuaabä, yamalecö lämabou.
47005020	Cristo yama a wa̦no wäyäbä yamacö, Yai Bada tä lä nofi wei tä a̦ ji̦liabeje. Cristo yama a wa̦no talanö, yamacö a̦ fe blacäjou. Yai Bada lija bä nofio mö da feduo, ö̦jö lä.
47005021	Cristonö wa̦lidiwä tä dano ma mlai ma cui, camiyä bämacö bayeliblamobä, bäma tä wa̦lidiwä lä tano wei Cristo lija tä yädämaquema. Camiyä bämacö lija, Cristo dodijidawä etä lä cui etä yädäo mö feduobä. Cristo lija bämacö bufi fa cuicunö, Yai Bada lija bämacö dodijidawä dablamou fe yadiobä.
47006001	Yai Bada lija yamacö ojodamou yädäa yalo, cafä wamacö lija yamacö a̦ fe blacäjou. ¿Ö̦jö tawä? Yai Bada tänö wamacö nofi lä ojodabou wei tä a̦ jole jole yubo dijejä.
47006002	Yai Bada etä a̦ oni jamö, abenaja Yai Bada tä malä cuno wei. Bei. Bämacö bayeliblabä tä yai cuo lä shaliliono wei däjä, cafä wamacö lija ya yömöca daoma. Wamacö fucäamobä tä yai lä cublono wei däjä, bämacö bayeliblalema. ¿Ö̦jö tawä? Einaja Yai Bada a cuma. ¡Fei däjä wamacö bayeliblamobä jo̦wa! Fei däjä cafä wamacö nia lä bayeliblamou wei bei tä cua dodijia lä cule. Fei däjä showadawä wamacö fucäamobä.
47006003	Tä a̦ ji̦liaö mojio dicoo mlaobeje yamacö bufi shi̦lo moyawäablalou, Yai Bada yama tä a̦ lä wäyäö wei yamacö a̦fa tamou mlaobä.
47006004	Yamacö cuaaö lä bädao wei tä ma cui ja, showadi yamacö dodijaö, Yai Bada yama a wa̦ lä fuaö wei yamalecö a̦fa jole taö dicoo mlaobeje. Yamalecö nö ma bleaamaö wejei ma cui, yamacö ma yabäcamou wei ma cui, yamalecö doblamaö ma mlajei ma cui, yamacö bufi yanöcölanö yamacö nö wa̦lojaö fe yadio talei.
47006005	Ai däjä yamalecö si yowaöje. Ai däjä yamalecö fe labouje. Ai däjä yamalecö nabä läläoje. Yamacö ojodamou modaaö. Yamacö ca̦i majalishi waiyou. Yamalecö ca̦i ofämaö talajei.
47006006	Suwä bä lija yamacö yabäcäo lä mlai tänö yamacö bejedi dablamou. Yai Bada etä a̦ ja yamacö bufi lä jaducäi tänö ca̦i. Täbä doblou ma mlai ma cui yamacö a̦ faö si ijejeomi. Yama täbä nofi ojodabou. Yai Bada tä Bufi lija yamacö luluamou. Yamacö nofimou shaliliwä.
47006007	Yamacö a̦ faö ja yamacö bejedimou. ¿Ö̦jö tawä? Yai Bada tä lofotenö inaja yamacö cuaaö. Yamacö showadi lä bejedimou wei tänö yamacö nowamöo.
47006008	Wawädowä yamalecö nofi ma tabou wejei ma cui, yamalecö nofi ma wa̦libou wejei ma cui, yamacö bejedimou showao fe yadio. Yamalecö a̦fa ma taö wejei ma cui, yamalecö a̦fa dodijidawä ma wäyäö wejei ma cui, inaja showawä. “Bä jolemou”, yamalecö nofi ma tabouje däjä ma cui, yamacö jolemoimi.
47006009	Jesucristo yama a wa̦no wäyäbä yamacö ma cui, inaja ai bänö yamalecö nofi taboimije. Ai bä mö feduwänö, yamalecö a̦ shi̦lo ji̦liaö bufi doblao ayaoje. “Bä nia shäö cadidioje”, ai bänö yamalecö nofi ma tabou wejei ma cui, yamacö demi fuadalou showaa lä cule. Yamalecö nö ma bleaamaö wejei ma cui, yamacö nomaö mlai yamacö demi cua fe yadia.
47006010	Yamacö bufi wa̦lidiaö ma cui, yamacö bufi doblalou fe yadio showawä. Yamacö nö fo̦lili bleaaö ma cui, tä nowa yai lä bluca wei tä ja, bluca yama täbä dobäö. Yamacö nö madofibimi ma cui, tä jödödöwä bluca lä cublai, camiyä yamalecö befi li bluca waiquiwä.
47006011	Colidoteli bä. Cafä wamacö lija yamacö a̦ jo̦yaami. Bämacö bufibou.
47006012	Bufi läo mlai ja, dodijidawä bämacö yai nofimaö ma cui, cafä wamacönö wama tä lä tabole tänö, yamalecö dodijidawä nofimaö dobloimi dicowä.
47006013	Ijiluyä ya bä dodijidawä lä yömölaablalaö weinaja bämacö yömölaö lä cule. Camiyä yamacönö bämacö dodijidawä lä nofimalenaja, yamalecö nofimaö cuaaö mö da feduoje.
47006014	Jesucristo a bejedi bufii lä mlajei bä lä cui lija bä yädäo dijä. Cama bä bufi lä cuaaö weinaja etä shomia cudeenö, wamacö bufi nia cuaaö fe usucuo malä mlai. Tä lä dodijidai tä sho, tä lä wa̦lidi tä sho, ¿täcöbä nia coyocoo daanö? Ma. Didi tä sho, jalu tä sho, täcöbä nofi nia tamayou malä mlai.
47006015	Fecula bada a bufi lä cuaablalou weinaja, Cristo a bufi nia ca̦i cuaablalou mö feduomi. Ma, Jesucristo a bejedi lä bufii wei a lä cui sho, a bejedi bufii lä mlai sho cäcöbä nofi tamayobä tä malä mlai.
47006016	Täbä nö jole ijidubö lä bufiblamou wei täbä lä cui, Yai Bada etä yafi jamö ¿ö̦jö täbä nia dablamou daanö? ¿Ö̦jö tawä? Ja̦o. Camiyä bämacö lä cui, ¿Yai Bada bäma ecö yafibömi daanö? Yai Bada tä demi cua shi lä wa̦lile, ö̦jö bäma ecö yafibö malä cui. Yai Bada etä a̦ oni lä cuu weinaja showawä. Abenaja Yai Bada a cuma. Ö̦jö ya bä ca̦i nia bälöo. Ya bä nia ca̦i fuu. Cama bä lija showadi ya nia bufiblamodii. Iba bä nia yai cuo.
47006017	Einaja a cuma. Ö̦jö cudeenö, abenaja Bada tä ca̦i cuma. Ö̦jö wama bä fa dacönö bä da yaiicu. Ya täbä nofi lä shamibou wei täbä fuli dijejä. Ö̦jö däjä, bämacö nia shi̦lo dodijidawä blacämabou.
47006018	Camiyä wamale nofi nia ca̦i Fö̦ömaö. Inaja showawä, cafä wamacö lija ya nia ijilumou. Ijiluyä wamacö nia cuo, tääyä wamacö nia ca̦i cuo. Bada ya shi̦lo lofote lä ayai, inaja ya cuu waiquiwä. Einaja Bada a cuma.
47007001	Camiyä bämacö lija, Yai Bada tänö ö̦jö täbä a̦fa bluca wäa waiquibema. ¿Ö̦jö tawä, bämacö lä nofimale wamacö? Ö̦jö cudeenö, bämalecö bufi nia lä shamiamaö wei täbä bluca lä cui, bäma täbä fulii da mlado, bei bämacö sicö bädawä mlai, bämacö bufi yai auobä. Yai Bada bäma a nö quili talanö, cama bäma ecö yai dodijidawä cuobä.
47007002	Dodijidawä wamalecö yai da nofima. Moli ma cui bämacö yabäcanomi. Bämacö bufi wa̦lidiamanomi. Bämacö mölamanomi.
47007003	¿Ö̦jö tawä? Bämacö a̦fa tabä ya wa̦mi. “Bämacö bufibou”, ya cuu malä waiquiono wei. Shominaja tä cublou bädao ma cui, bämacö nofimaö waiquiwä.
47007004	Bämacö yömölaö walalaobä wamacö. “Ei bä dodijaö”, bämacö nofi tabou. Wamacö dodijaö yalo ya bufi yai lofoteo. Showadi yamacö nö ma bleaaö wei ma cui, cafä wamacö nowa ja ya bufi doblalou fe yadio talei.
47007005	Eja Masedonia jamö yamacö waloo däjä, yamacö bälöo yanöcöblonomi. Yamacö cuaaö lä bädao wei tä ma cui ja, yamacö nö bleaadii showaoma. Yamalecö nofi lä wa̦libou wejei bänö showadi yamalecö yabäcadimaje. Yamacö nofi ca̦i jalujuo ja, yamacö nö bleaama.
47007006	Ö̦jö ma cui, täbä bufi lä jalujou wei, Yai Bada tänö täbä bufi shi̦lo bayeliblaö talei. Tito a lä waloqueyoluu wei tänö, yamacö bufi lofotoblou co̦layoma.
47007007	A lä waloqueyoluno wei tänö bädawä mlai. Cafä wamacö a̦fa lä wäyäjälono wei tä a̦nö, yamacö bufi yai doblaloma. ¿Ö̦jö tawä? Tito wama a bufi jo̦wa lä lofotoamano wei tä a̦ wäyäö fa co̦ojolonö, camiyä yamacö ma cui, yamacö bufi ca̦i lofotoblou mö fedua co̦layoma. Wamale möö bufi lä doblaono wei tä a̦fa ca̦i wäyäjäloma. Wamacö bufi lä shädayaimono wei tä a̦fa ca̦i. Wamale nofi bäyäbou bufi lä doblaono wei tä a̦fa ca̦i. Ö̦jö tä a̦fa blucanö ya bufi yai doblalodima.
47007008	¿Ö̦jö tawä? Cafä wamacö lija ya tä a̦ oni lä shimöleno wei tä a̦nö, wamacö bufi ma fo̦liblaliyono wei ma cui, “Shädayai, ¿wedi tä tabä ya tä a̦ ca̦i li shimöblaa dicolema?”, ya bufi ca̦i cublaloimi. Jaba ya bufi shi̦lo cuma ma cui. Ö̦jö tä a̦ oninö wamacö bufi jo̦wa ma fo̦liblaliyono wei ma cui, nö dedejeblou mlai ja, wamacö bufi ononoblou co̦layoma.
47007009	Ma, ya bufi yai doblalou. Wamacö bufi lä fo̦liblaliyono wei tä ja mlai. Ö̦jö tänö wamacö bufi mö yai yabajadou co̦oma yalo, ya bufi yai li doblalou. Camiyä ya wa̦nö, Yai Bada tä showawänö wamacö bufi fo̦lijiblamalema, cama lija wamacö bayeliblamou co̦obä. Camiyä yamacö a̦nö wamacö nö bleaaö mlaobä.
47007010	¿Ö̦jö tawä? Yai Bada tänö bä bufi fo̦liblamaö däjä, bä bufi mö yabajadou fa majöonö bä malä fucäamou wei. Ö̦jö tä ja, bä shädayaimobä etä cuami majöwä. Ö̦jö ma cui, yanowamö täbä lä cublai, täbä bufi lädou ma mlai ma cui, täbä bufi fo̦lijiblou bädao ja, Yai Bada tänö täbä fucäabä ö̦jö tämi. Täbä nomabä ö̦jö täbä li waiquiwä.
47007011	¿Ya jolemou daanö? Wamacö bufi lä fo̦liblaliyono wei, ö̦jö Yai Bada tä mayo li cuo waiquioma yalo, wamacö shi yai jalimou majöa. Fei däjä wamacö a̦ nö wäo bufi doblao. A nofi lä jushuano wei a lä cui, fei däjä, “Cuaaö buo”, wamacö cuu mlai ja, wamacö a̦ yai waiteliblou majöa lä cule. Tä lä wa̦lidii wama tä nö quili yai taö majöa. Fei däjä wamale nofi shi̦lo yai bejedi tabou. Mijamö a lä cuaale, ö̦jö wama etä cadejeblaö bufi doblao. Fei däjä ö̦jö wama tä yai fulii ja, wamacö a̦fa tamobä tä cuami waiquiwä.
47007012	¿Ö̦jö tawä? Cafä wamacö lija ya si oni lä shimöleno wei däjä, a doblono lä mlai ya wa̦fa wayoaö bädaobä ya tä a̦ tanomi. A lä yabäcano wei ya nofi bäyäbobä tä ca̦i mlai. Yai Bada tänö wamacö bufi jaducäblamabä ya tä a̦ li oniblalema. Wamale bejedi lä bufibou wei wama tä nö ca̦i ö̦jöböabä.
47007013	Ö̦jö cudeenö, fei däjä yamacö bufi ca̦i dodijidawä cua co̦a lä cule. Yamacö bufi ca̦i dodijidawä cuo co̦o waiquio däjä, cafä wamacö lija Tito a bufi yai lä doblalono wei tä ja, yamacö bufi yai doblalou fe balojooma. Cafä wamacö nofi jaba jalujuboma ma cui, wamacö dodijaö fa dalalönö, a bufi malä doblalono wei.
47007014	Tito lija, cafä bämacö a̦fa dodijidawä lä wäyäno wei tä ja, ya jolemonomi. ¿Ö̦jö tawä? Tito a ma cuinö wamacö dodijaö dalalema. Cafä wamacö lija yamacö a̦ faö ja, yamacö showadi lä bejedimou weinaja, Tito a ma cui lija yamacö bejedimolayoma. ¡Inaja yai!
47007015	Wamacö nofimaö ma waiquiono wei ma cui, wama a wa̦ lä fuano wei tä ja a bufi cuolanö, ¡bejedi lä wamacö yai nofimaö fe balojowä! Wamacö bufi quilijolanö wama a lä walomaqueno wei tä nofi ca̦i jaducäbou showaa yalo, wamacö yai nofimaö.
47007016	¿Ö̦jö tawä? Cafä wamacö lijamö ya yai mölaö shaliliobä wamacö waiquiwä cudeenö, bejedi lä ya bufi doblalou.
47008001	Iba wamacö. Masedonia jamö, Jesucristo ebä lä yododoblai bä lä cuaaö wei tä ja, bämacö yömölaö ojode. Yai Bada tänö bä nofi lä ojodabou wei etä dablamou malä wawädoi.
47008002	Bä yabäcamou ja bä nö yai bleaama ma cui, bä bufi doblalou fe balojoo fe fa yadionö, bejedi lä bä dodijaö. Bä nö fo̦li ma bleaalanö ma cui, täbä bayeliblaö bufi doblao fe yadiomaje.
47008003	Ya bä shi ö̦jöde dalalema. Blada bluca täbä jibäaö ma waiquilajenö ma cui, bä nö lä bleaale bä bayeliblaö bufi fa doblaojenö, ai bä bluca yädäamaö co̦omaje.
47008004	Camiyä yamacö lija bä bufi shalililanö, bä a̦ fe blacäjou dodijioma. Jelusale jamö Jesucristo ebä nö a̦fa bleaaö fa ji̦liläjenö, blada bä ja bä nia lä bayeliblaö wejei bä lija bä yädäblou bufi doblaoma.
47008005	¿Ö̦jö tawä? Bä shi ö̦jödao fe balojooma, camiyä yamacö bufi cuu lä bädaono weinaja mlai. Bada tä Jesús lija bä noshi ö̦jöde waiquiwä yalo bä jibämoquema. Camiyä yamalecö a̦ ji̦liabeje, bä shi ca̦i ö̦jödaoma, Yai Bada tänö bä taamaö bufi lä doblao weinaja showawä.
47008006	Masedonia jamö bä lä bälöbiyei bänö, blada bä jibäö lä cuaaö wejeinaja, inaja showawä cafä wamacö cuaaö mö feduobä, Tito yama a nia shimaö co̦o, wamacö nowa jaba lä tano weinaja, wamacö nowa yai taö cadidiobä. Wamacö a̦ nö jaba lä wäono weinaja, Jelusaleteli wama bä yai bayeliblaö cuaabä.
47008007	¿Ö̦jö tawä? Wamacö bufi yai lofote. Dodijidawä Yai Bada wama etä a̦ yai wäyäö. Wamacö bufi yai jaducäwä. Wamacö bufi nö yai wa̦lojoablalou. Wamalecö yai nofimaö. Ö̦jö cudeenö, ö̦jö lä tä ja wamacö lä dodijaö weinaja, blada bä ja wamacö shi nia lä ö̦jödao wei tä ma cui ja, bä ca̦i da dodija.
47008008	Inaja bämacö nowa ma tale ma cui, bämacö nia nosiemaimi. Wamacö nia yai lä cuaaö wei ya tä dablabä ya wa̦. Masedonia jamö bä lä bälöbiyei bä lä dodijaö weinaja, wamacö cuaaö mö feduo ja, wamacö bejedi lä nofimou wei ya tä nia möö.
47008009	Bada tä Jesucristo lä cuinö wamacö nofi lä ojodabou wei wama tä daö. Dodijidawä a ba̦limi cuodayoma ma cui, cafä wamacö bayeliblamobä, cama etä bluca fa dacönö a shi̦loco itolayoma. A fo̦liblou majölayoma. A lä fo̦liblaliyono wei tänö, cafä dodijidawä wamacö yai ba̦limi cuo majöodayobä.
47008010	¿Ö̦jö tawä? Abenaja camiyä ya bufi cuu. Jesucristo wama ebä bayeliblaö bufi doblaoma yalo, lasha ai a cuo da balöoblei däjä, blada wama bä jo̦wa mada shimomablei. Wama tä taö jo̦wa bufi da doblaoblei, fei däjä tä yai da taje, ö̦jö lä. Tä nö yai dodijidaobö wei.
47008011	Wamacö cuaaö bufi da doblaobleinaja, fei däjä, bufi doblalolanö wamacö yai cuaabä. Wama bä blada lä tabole tä ja, wama bä dobäbä.
47008012	Wama tä lä tabole wama tä jibäaö bufi doblao ja, Yai Bada wama a bufi doblalamaö cuquei. Wama tä tabou lä mlale tä nia wa̦lii malä mlai.
47008013	Cama bä shi̦lo yai dodijidawä cuo majöo ayaobä ya wa̦ faimi, cafä wamacö nö fo̦lili bleaaö ayaobä mlai.
47008014	Abenaja ya bufi shi̦lo cuu yalo ya wa̦. Cafä wamacö fei däjä dodijidawä lä cule wamacönö, ai bä nö lä bleaale wama bä nofi ojodablalaö balöobä. Ai däjä nomöjöwä, cafä wamacö nö bleaaö nomöjöo däjä, inaja showawä cafä wamacö ca̦i taamamou nomöjöobä. Fe usucuwä bämacö bluca cuobä.
47008015	Tä a̦ oni lä cuu weinaja showawä. Abenaja tä a̦ cuu. Bluca täbä lä dolaleno wejei bä lä cuinö täbä feibou juonomije. Wiisibö täbä lä dolaleno wejei bä lija bä damonomi. Einaja tä a̦ cuu.
47008016	Camiyänö bämacö bufibou lä culenaja, Tito a ma cuinö wamacö bufibou mö fedua. Inaja Yai Bada tänö a bufi taamama yalo, ya bufi doblalou.
47008017	Cafä wamacö lija a fubä, yamacö a̦ fe lä blacäjono wei däjä, a wa̦ fuo showadaoma. A fuu bufi doblao waiquioma yalo, a nia fuu.
47008018	Camiyä bämacö mashi ai Jesucristo e lä cui, Tito lija ö̦jö yama e nia ca̦i shimaö. Jesucristo etä a̦ dodijidawä wäyäö ja, a wa̦ shalilou yalo a nofi showadi lä dobou wejei a lä cui. Jesucristo ebä lä yododoblai bänö a daö waiquiweje.
47008019	Jelusale jamö yamacö fuu lä nomöjöo wei däjä ma cui, ö̦jamö a nia ca̦i fuu. Yamalecö bayeliblabä, Jesucristo ebä lä yododoblai bänö, fei däjä ö̦jö a yaia shalililemaje. ¿Ö̦jö tawä? Fei däjä blada bä shimomaö lä cudujei. Jelusaleteli bä lijamö yama bä ca̦i fuu däjä, ö̦jö yama bä blada co̦waö cuaabä jamö, camiyä yamacö lija ö̦jö a nia nocaaö. Jesucristo ebä nö lä bleaale bäma bä bayeliablalaö ja, Yai Bada tä nia doblao dablamou. Camiyä bämacö ma cui, bäma bä bayeliblaö lä ojodao wei, tä nia ca̦i dablaöje.
47008020	Jesucristo ebä nö lä bleaale bäma bä dobäbä, Jelusale jamö yama bä nia ca̦i blada fufälöö. Ö̦jö yama bä blada lä fulii wei tä ja yamacö a̦fa tamou mlaobä, yamacö moyawäablalou.
47008021	Yai Bada lija yamacö dodijaö dablamobä, yamacö bufi shi̦lo malä daeo wei. Yanowamö täbä lija ca̦i.
47008022	Cafä wamacö lija Tito, ai sho, yama cöbä shimabä jamö, camiyä bämacö mashi Jesucristo ai e ma cui, ö̦jö cäcöbä lija yama e nia ca̦i yädäamaö. Bluca yama a wabaö waiquiwä, yama a bejedimou möbä. Yama a lä shimöadalaö wei tä ma cui ja, a ojodamou bufi doblao talei. Cafä wamacö nofi mölabou dodijia cudeenö, fei däjä cafä wamacö lijamö a yai fuu shi jalimou lä cule.
47008023	¿Ö̦jö tawä? Tito a lä cui, camiyä sho yafäcö lä ojodamou wei a. Cafä bämacö bayeliblabä jamö, ö̦jö a yädäa. Ai cäcöbä lä cui, Jesucristo ebä lä yododoblai bänö cäcöbä shimölemaje. Cäcöbä lä cuaaö wei tänö, Cristo showadi a doblao dablamaböö waiquiwä.
47008024	¿Ö̦jö tawä? Ö̦jö bä waloo däjä, dodijidawä bä ca̦i da cuoje, ö̦jö lä. Jesucristo ebä lä yododoblai bänö wamacö a̦fa nofimou ji̦liabeje. Ei bä nia lä fuu wei bä lija, cafä bämacö nofi showadi lä dobou wei tä bejedi dablafälöbeje.
47009001	Jesucristo wama ebä bayeliblabä wama bä blada nia lä shimaö wei, ya tä a̦fa wayoabä tä cuami waiquiwä.
47009002	Wama bä bayeliblaö bufi doblao malä waiquio wei. Bämacö daö. Masedonia jamö bä lä bälöbiyei bä lä cui lija bämacö nofi dobou talei. “Ai a lasha cuo lä balöofe a lasha ma cui ja, Acaya jamö bä lä bälöle bänö, bä blada shimomaö cuaaö waiquiomaje”, yamacö shi̦lo cuu talei. Cafä bämacö shi a̦fa jalimou fa wäyänö, cama ai bä bluca lä cui, bä shi jalimoa mö fedulayoma.
47009003	Ö̦jö ma cui, blada wama bä shimoa waiquimalema cudeenö, Tito sho, ei cäcöbä sho, yama bä shimaö balöa lä cule, wama bä blada lä tabole tä möblabeje. Wama bä blada ca̦i ajedebou showadaobä, bämacö a̦fa wäyäö ja ya lä cuno weinaja showawä. Bämacö nofi lä dobou wei tä ja, ya jolemou majöo mlaobä.
47009004	Mijamö camiyä ya fuu fa majöonö, Masedoniateli ai ya bä nocamabou bädawä ja, wamacö jolemou dablamou majöo mlaobä. Ya mölaö ma cadidio wei ma cui, bämacö jolemou fa dalalönö ya quilijou majöo mlaobä. Camiyä shi̦lo bädawä mlai, cafä wamacö ma cui wamacö yai quilijou mö feduo mlaobä ya wa̦.
47009005	¿Ö̦jö tawä? Ö̦jö cudeenö, cafä wamacö lijamö Titonö cäcöbä ca̦i fuu balöobä, ya bä nowa tama. “Inaja yai”, ya bufi cuma. Ya waloo showao mlao däjä wama bä blada ajedebou showadaobä, wamacö a̦ nö lä wäono weinaja showawä. ¿Ö̦jö tawä? Wama bä ajedebolanö, camiyä yamacö a̦ faö mlai ja, bufi doblalolanö wama bä jibäa showadabebä.
47009006	Abenaja tä malä cule. Tä lä döaö wejei tä co̦aö cadidioje. Moli mo döamou ja, moli a nia co̦amamou. Bluca mobä döamou ja, bluca bä nia co̦amamou.
47009007	Wama bä nia blada lä jibäö wei wamacö lä cuinö, cafä wamacö bufi bluca lä shalilou weinaja, wama bä nia blada jibäö cuaaö. Wama bä blada jibäalanö wamacö bufi läblou majöo mlai. Bä da jibäcöje, täbä cudii tänö mlai. Bufi doblalolanö täbä lä jibäö wejei bä lä cuinö, Yai Bada tä Bufi yai doblalamaöje.
47009008	Cafä wamacö ma cui, wamacö nia yai lä bayeliblamou wei tä ja, Yai Bada tänö wamacö dobäö daö fe balojowä. Wamacö fo̦limou mlaobä. Bä bluca lä dodijaö wei wama bä ca̦i bayeliblaö mö feduobä.
47009009	¿Ö̦jö tawä? Tä a̦ oni lä cuu weinaja showawä. Abenaja tä a̦ cuu. Bä lä fo̦li wei showadi bä bayeliblaö lä culadi. A nia dodijaö shi wa̦lii.
47009010	Bä lä ficalimou wei bä lija, mobä bluca jibäaö talei. Täbä ofäö mlaobä nii bä bluca ca̦i lalomaö. ¿Ö̦jö tawä? Ö̦jö a showawä lä cuinö, wama bä lä tabole bä nia balamaö. Bä nö lä bleaaö wei, wama bä nofi showadi ojodabobä, afä bä nia blucablamaö.
47009011	Wamacö shi lä ö̦jöde wei tä nowa ja, wamacö bufi nia ca̦i bayeliblamou fe balojoo. Bä nö lä bleaale bä lija yama bä blada jibädayou däjä, cafä wamacö nowa ja, Yai Bada lija ö̦jö bä bufi nia a̦fa yai doblalou wäyämou.
47009012	Jesucristo bäma ebä lä bayeliblaö wei tä ja, cama bä bayeliblamou bädao mlai ja, Yai Bada lija bluca bä bufi a̦fa ca̦i doblalou wäyämou fe malä balojoo wei.
47009013	Jesucristo wama ebä bayeliblaö bufi lä doblao wei tänö, wamacö lä bejedimou wei tä nia dablamou. Ö̦jö tänö Yai Bada a wa̦fa nia dodijaö wäamou. ¿Ö̦jö tawä? Cristo dodijidawä wama etä a̦ bejedi fa bufinö, wama tä a̦ fuaö cadidiwä. Bufi lämou mlai ja, Jelusale jamö Jesucristo ebä lä bälöle wama bä bayeliblaö bufi malä doblao wei. Shomi jamö bä lä bälöblai bä ma cui, ö̦jö wama bä bayeliblaö bufi ca̦i doblao.
47009014	Yai Bada tänö wamacö nofi lä ojodabole tä dablamou fe balojowä yalo, ö̦jö bä lä cuinö wamacö bufijaöje. Wamacö nö ca̦i bayeli nacaöje.
47009015	Camiyä bämalecö yai lä dobäleno wei a lija, bämacö bufi a̦fa yai doblalou da wäamo. Bufi lämou mlai ja, tä yai lä lofote wei tä ja, ¡bejedi lä Yai Bada tänö bämalecö dobälema!
47010001	Cristo a wa̦ oquewä faö lä cuaano weinaja, camiyä Pablo ya wa̦ oquewä faö cuaaö mö fedua lä cule. Wamale a̦ ji̦liabä, ya wa̦ fe nia blacäjou. ¿Ö̦jö tawä? Ai wamacönö abenaja wamale nofi jo̦wa tabou. “Eja culanö a wa̦ Pablo faö ma quilii wei ma cui, blajai jamö a culanö, a wa̦ shi̦lo li faö waiteliblou.”
47010002	Ja̦o. Mijamö ya waloo däjä ya wa̦ faö waiteliblou mlaojolobä, dodijidawä bä da cuicu, ö̦jö lä. Yanowamö täbä showadi lä cuaaö weinaja, ¿camiyä yamacö cuaaö mö feduo daanö? Inaja ai wamacö bufi nami cuablalou. Inaja wamalecö nofi tabou dicoo ja, bejedi lä ya wa̦ nia faö lofotoblojolou.
47010003	Bita jamö yamacö bälöa ma showale, yanowamö täbä showadi lä cuaaö weinaja yamacö cuaaö malä mlai. Cama bä lä ishou weinaja yamacö cuaaimi. Camiyä ya li ishobä, tä li shomi.
47010004	Täbä ishobä täbä ca̦i lä fuu wejei yama täbä bou malä mlai. Yai Bada etä lofote lä cui ö̦jö yama etä yai bufiblaö, fecula bada yama etä wa̦liabä.
47010005	Yai Bada etä a̦ ji̦liaö mlaobeje, ai bä a̦ shi̦lo lämodii ma cui, yama bä a̦ nö wa̦loblamaimi. Ala nacö badanö bä fe dadomabou lä culajeinaja, tä a̦ ji̦liaö mlaobeje tä lämabou ma cuo wejei ma cui, yama etä wa̦liaö cuaaö. Bä bufi ma shominajaablalou wei ma cui, Cristo a wa̦ dodijidawä fuabeje yama bä bufi li taamaö fe yadio.
47010006	¿Ö̦jö tawä? Cristo wama a nosie yai fuaö lä daö wei däjä, wama a nosie fuaimi dicowä ja, bämacö nö nia bleaamaö.
47010007	Bä bufi yai da daeo. “Camiyä Cristo ya e”, wamacö nofi lä tamamou wei wamacö lä cui, bä bufi da jaducäicu. Cafä Cristo wama ecö lä culenaja, camiyä yamacö ma cui, yama ecö cua mö fedua.
47010008	Cafä bämacö bayeliblabä, Bada tänö yamalecö lämabou lä cule. Yamalecö a̦ ji̦liabä yamacö. Bämacö famimabä mlai, bämacö yai bayeliblabä yamalecö lämabou. ¿Ö̦jö tawä? Yamalecö a̦ ji̦liabä yamacö, ya cuu nofi jo̦wa ma jushuaö wei ma cui, ya wa̦fa nia bada wäamou quiliimi.
47010009	Bämacö quilimabä ya sibä oni shimaimi. Inaja wamale nofi tabou dicoo dijä, ¿ö̦jö tawä?
47010010	Cafä wamacö lijamö, abenaja ai bä jo̦wa malä cuu wei. “Pablo oni etä a̦ jamö, a wa̦ ji̦limamou lofote. A wa̦ ji̦limamou ca̦i waiteli. Ö̦jö ma cui, cama a yai lä dablou wei däjä, a dablamou quilii majöo. A wa̦ nö lofotoblobimi talei.” Wale a̦fa wayoaöje ja, inaja bä jo̦wa cuu.
47010011	Inaja bä lä cuu wei bä lä cui lija abenaja ya cuu. “Ö̦jamö ya waloo däjä, oni tä a̦ jamö ya lä cuu weinaja, inaja showawä ya nia cuaaö shalilou.”
47010012	Mijamö showadi bä dodijidawä lä jimöo wei, ¡wamicai bä li dodijidawä cuo ayaobä! Yai Bada lija bä nia dodijidawä lä dablamou wei tä ja, bä shalilou mlai ja, cama yanowamö bä lija bä nia dodijidawä fa dablamonö bä bufi shi̦lo cuaablalou dicoo. Inaja bä cuaaö dicoo ja bä bufi daomi waiquiwä.
47010013	Camiyä yamacö a̦fa dodijaö wäamobä tä cuami waiquiwä ja, yamacö a̦fa nia wäamou buomi. Yai Bada tänö yamalecö yai lä shimöleno wei jamö, yamacö lä ojodamou wei tä ja, yamacö a̦fa nia shi̦lo wäamou bädao. Camiyä yamacö lija, cafä wamacö ma cui, wamacö nabä ca̦i shimöquema. ¿Ö̦jö tawä?
47010014	Mijamö yamacö da ojodamoblei tä ja, yamacö a̦fa shi̦lo yai wäamou cuquei. Camiyä yamacönö, cafä wamacö lija Cristo yama etä a̦ mada wäyäyolublei.
47010015	Ai täbä ojodamou lä dodijaö wei tä ja, camiyä yamacö a̦fa nia wäamamoimi. Camiyä yamacönö yama tä tano malä mlai. Yamacö nia jimöo bashiblaomi. Ma, camiyä yamacö nia ojodamou lä majöo wei jamö, yamacö bufi shi̦lo yai shalilio waiquia lä cule. Ö̦jö tä ja, yamacö li mölaö waiquia. Jesucristo wama a nofi mölabou lofotoo däjä, wamacö fe bluca lä fa̦yole täbä lijamö yamacö nia ojodamou nomöjöo,
47010016	täbä bälöa fe lä dolejele jamö, yama tä a̦ dodijidawä wäyäö nomöjöobä, ai bänö tä a̦ wäyäö lä waiquiono wejei jamö mlai. Inaja yamacö nia cuaaö, shomi bä ojodamou mö lä feduono wei tä jamö, yamacö a̦fa jole wäamou bashiblao mlaobä.
47010017	Abenaja Yai Bada etä a̦ oni cuu. Yanowamö a wa̦ shi doaö bufi doblao ja, cama a nofi doamolanö mlai, Bada tä nofi shi̦lo yai doabä. Einaja tä a̦ cuu.
47010018	Cama bä a̦fa dodijaö lä wäyämou wei tänö, Yai Badanö bä nofi nia taboimi. Bada tänö bä a̦fa dodijaö lä taö wei däjä, ö̦jö däjä bä nofi nia shi̦lo tabou cuquei.
47011001	Bei. Miji bä showadi lä jimamou weinaja, ya wa̦ nia faö bashio ma cui, wamale a̦ ji̦lia fe da yadilä.
47011002	¿Ö̦jö tawä? Yai Bada tänö wamacö nofi lä jalujubou weinaja, camiyä ya ma cuinö bämacö nofi jalujubou mö feduo. Cama bä fe̦yalobö e lija, suwä bä moco fubaö dao lä mlajei bä dodijidawä jibäaö lä cuaaö wejeinaja, Cristo lija, inaja showawä cafä bämacö ca̦i jibäa mada taquii.
47011003	Ö̦jö ma cui, bämacö nofi fo̦lijibou. Mölamalewä cäcönö, Ewa a mölaa lä tamaleno weinaja wamacö cublou mlaobä. Cristo wama a shi̦lo yai bejedi nofimaö cadidiobä a ma cui, shomi tä a̦ ja wamacö bufi li majöblou dicoo mlaobä.
47011004	Ja̦o. Wamale a̦ da ji̦lilä, ö̦jö lä. Shomi tä a̦ lä wäyäö wejei, wama bä a̦ jo̦wa ji̦liaö ojode malä waiquii. Cafä wamacö lija Jesús yama a wa̦fa da wäyäblei, tä a̦ shomiblamaö ma waiquioje däjä ma cui, wama bä a̦ jo̦wa ji̦liaö bufi doblao dicoo. Yai Bada wama a Bufi tabou ma waiquile ma cui, shomi wama tä a̦ jo̦wa däaö bufi doblao majöblaa. Jesucristo wama etä a̦ dodijidawä tabou ma waiquile ma cui, shomi tä a̦ ja wamacö jo̦wa yömölamou bufi doblaa majöa.
47011005	Jesucristonö miji bä jo̦wa lä shimöleno wei, ¿miji bei bä shi̦lo dodijaö ayao daanö? Camiyänö ¿bei ya wa̦no wäyäö daimi tawä? Inaja camiyä ya nofi tamoboimi.
47011006	Wawädowä bämacö lä yömölaö wei jamö, wamale aca a̦fa jayu taö ma mlai ma cui, tä a̦ nia yai lä wäyämou wei tä a̦ lä cui, camiyänö ya tä a̦ yai li daö. Wamale daö malä waiquile. Yamacö cuaablalou lä bädao wei tä ma cui ja, yamacö bejedi dablamou.
47011007	Mijamö Yai Bada ya etä a̦ dodijidawä da wäyädiblei däjä, bämacö yabäcaö mlaobä, ya tä nowa nacanomi. Ya nacobä ya ma cui, “Ya bufi lofotoablalou fe yadio weicätä”, ya bufi cuma. Inaja ya da cuaablei, ¿tä wa̦lidioma daanö?
47011008	Cafä bämacö bayeliblabä, Jesucristo bufilewä ai bä lä yododoblai bä lija ya li bayeliblamolayoma. Ö̦jö bä lija ya dobämobä bä cuono ma mlai ma cui.
47011009	Cafä wamacö lijamö ya da cuoblei däjä, ya ma fo̦liono wei ma cui, nii bä ja bämacö yabäcanomi. Masedonia jamö culanö, Jesucristo ebä da waloicui bänö wale fa dobälöjenö, dodijidawä ya cuo fe yadioma. ¿Ö̦jö tawä? Nii bä ja bämacö yabäcaö mlaobä ya bufi läoma. Obi ma cui, bämacö nia yabäcaimi.
47011010	Bämacö yabäcaö da mlaoblei tä ja, “¡Inaja lä yai!”, ya bufi cuu. Acaya jamö wamacö lä bälöblai, ai wamacö a̦ ma läo däjä, ya wa̦fa nia ji̦limamou fe yadio. Ya jolemoimi. Ya nacono lä mlai, ya quilijou mlai ja ya wa̦fa nia wäyämamou. Cristo ya wa̦fa bejedi wäyäö lä culenaja, inaja showawä ya wa̦fa nia ca̦i bejedi wäyämou cuo mö feduo.
47011011	¿Bämacö nofi wa̦libou yalo, bämacö niibö nacaimi daanö? Bämacö lä nofimale, Yai Bada tänö tä daö.
47011012	Inaja showadi ya nia cuaaö, bä lä jolemou wei bä lä cui ya bä a̦ si waidamabä. “Pablonö bä ca̦i lä cuaaö weinaja, camiyä yamacö ma cui yamacö cuaaö mö feduo”, bä jole lä cublalou wei bä lä cui.
47011013	Jesucristo lija bä a̦ shimamou wa̦fa ma wäyämou wei ma cui, bä jolemou. Jole jole bä ojodamou buo. Cristonö yamalecö yai lä shimöleno wei, yamalecö jole jole owäblalaö bädaoje, täbä mölamabeje.
47011014	¿Ö̦jö tawä? Inaja bä nia jole lä cuaaö wei, öjö bä waiquiwä. Sadanasi a ma cuinö, a̦jele bä shi̦i lä wacalai bä ca̦i jole malä owäblalaö wei.
47011015	Cama ebä li inaja cuaaö mö feduobä, ö̦jö ebä waiquiwä. Ö̦jö a wa̦ fuamobä ebä lä cuinö, bä yai lä dodijaö wei bä jole jole owäbou daoje. Inaja bä cuaaö yalo, obi bä nö nia yai bleaamamou fe balojoo.
47011016	“A bufi daomi”, wamale a̦ nofi tabo dijä. Ya wa̦ faö malä waiquile. Ö̦jö ma cui, inaja wamale nofi tabou fe yadio ja, wamale a̦ ji̦lia fe da yadilä. Bä bufi dao lä mlainaja bä jole jimöo lä culenaja, ya ca̦i jole jimöo cuo mö feduobä.
47011017	Inaja ya cublalou bashiobä, Bada tänö tä nabä shimaimi. Miji bä lä jimöo wei, ya bä shi̦lo jole jole owämaö bädaa, wama tä a̦ nö wa̦lidiwä ö̦jöböabä.
47011018	Yanowamö täbä showadi jimöo bufi lä doblao weinaja, mijamö Jesucristo a wa̦no jole lä wäyäö wejei bä lä cui, bä ca̦i bluca cublalou dicoo. Ö̦jö cudeenö, ö̦jö bä lä cuaalenaja, camiyänö ya bä a̦ nia jole jole owäbou buo.
47011019	Bä bufi dao lä mlai, wama bä a̦ ji̦liaö bufi doblao malä waiquii. ¿Ö̦jö tawä? Wamacö bufi jaducäwämi dodijiwä.
47011020	Cafä wamacö lija bä nosiemou ma bashio wei ma cui, wamacö ma blocoamaö wejei ma cui, wamacö ma mölamaö wejei ma cui, wama bä a̦ ji̦liaö ojode showawä dicowä. Cama bä jimöodii däjä ma cui, wamacö nö ma waiblaöje däjä ma cui, wamacö yömöca dablalou showao fe yadio.
47011021	Shädayai. Inaja yamacö nö cuaabömi lä yai däjä. Ö̦jö ma cui, cama bä lä cui bä jimöobä tä cua ja, camiyä ya jimöo mö feduobä, tä yai cua fe balojoa. Ya jimöobä ya ma mlai ma cui, jai ya bufi mojodi ya nia cuablalou buo.
47011022	Bei. Cama ebleo bä a̦fa jilou bufi lä doblao wei, ¿camiyä ebleo ö̦jö yami daanö? “Isaeli yama ecö”, bä lä cuu wei, ¿ö̦jö yami? Ablaamö bä ijilubö nodiwä jo̦wa. Camiyä ö̦jö ya ca̦i showawä.
47011023	“Cristo yama a wa̦ lä fuaö wei yamacö”, bä ma cuu wei, ¡camiyä yai! Camiyänö ya wa̦ yai li fuaö dodijio. ¿Ö̦jö tawä? Ei ya wa̦ lä fale tänö, jai ya shi wa̦lii ya wa̦ ji̦limamou cuwä ma cui, ya wa̦ nia wabäo showao fe yadio. Bei. ¡Camiyä yai! Camiyä bei ya shi̦lo ojodamou yaio. Showadi wale fe lä lamaö wejei, camiyä ei bei ya yai. Wale si ca̦i shi̦lo yafelimaöje. Bluca bei ya mili nomaoblou cuaaö.
47011024	Judio bänö 5 wale fuwämaö fa cuaajenö, wale si yafelimalajenö, 39 wale si yafelidaö cuaamaje.
47011025	Lomateli bä mö feduwänö, 3 wale fuwämaö fa cuaajenö, fii fibänö wale si yafelia mö fedulalemaje. Ai däjä, maa mabänö wale ca̦i shäyälalemaje. Modu u jamö, 3 ya befi ca̦i wa̦lioblou cublou mö fedulayoma. Ai däjä, modu u jamö ya befi ca̦i fa löblalunö, ya ca̦a fe fa jalualunö, ya ca̦o showao däjä tä mö weyaa co̦layoma.
47011026	Showadi ya blajawä fuu cuaadii. Mau u bada lä o̦coblai ubä jamö ya nö quilili bleaaö. Wale madofibö fucäablabeje wale nabä queoje. Iba judio bä mö feduwä lä cuinö wale nabä ca̦i läläoje. Judio bä lä mlai bä ma cuinö wale nabä ca̦i fuuje. Täbä shabonobö lä cublai jamö ma cui, tä ulufi lä blocoblai jamö ma cui, modu u jamö ma cui, ya shämobä showadi tä läblawä. Jesucristo ebä a̦fa jole lä jilou wei bänö, wale nö ca̦i bleaablalamaöje.
47011027	Ya ojodamou ca̦i modaoblou. Ya nö ca̦i bleaaö. Ya ca̦i majalishi waiyoblou. Ya ca̦i ofäoblou. Ya ca̦i amishaoblou. Nii bä cua mlai ja ya cudio. Tä ulufi si lä ajii jamö, ya nö ca̦i wajadili beblalou.
47011028	Inaja ya cuaaö ma waiquio däjä ma cui, Jesucristo ebä lä yododoblai, ya bä nofi bluca fo̦lijibou yalo, ö̦jö bä lija ya bufi ca̦i cuaablalou talei.
47011029	Ai bä bufi ujuduaö dicoo ja, inaja showawä camiyä ma cui ya bufi ca̦i ujuduoblou mö feduo talei. Ai bä doblamaimije ja, ya bä nö ca̦i bäshölö taablaö talei.
47011030	¿Ö̦jö tawä? Ya jimamobä tä cua ja, ya nö ujudi lä bleaaö wei ya tä a̦fa nia shi̦lo wäaö.
47011031	Ya jolemoimi. Bada tä Jesús bä Fö̦ö e lä cuinö wale bejedimou daö, Jesús lija a lä bufiblamou wei a showawä lä cuinö. Ö̦jö a nofi yai doamou shi wa̦libä.
47011032	¿Ö̦jö tawä? Aleda a wa̦fa bada lä cui a lä cuono wei däjä, Damaco jamö bada e lä lämabono wei e lä cuinö wale fuwäamaö bufima, cama wayu ebä lija. Wale fuwäabeje, ala nacö jamö yoca lä joleono wei jamö bä läo waiquioma.
47011033	Ö̦jö ma cui, iba bä lä cuinö, ala nacö jamö wale ca̦i fa dubofälöjenö, jai yolofi a bada cuwä ja wale fa didibalöjenö, tocota cäcönö bei täca lä jolale jamö, wale befi ca̦i itoa ja̦tomalemaje. Inaja wale fa taamajenö, bada anö wale fuwäamaö ma bufiono wei ma cui, wale documalemaje.
47012001	Camiyä ya wa̦fa wäamou lä bashile tä ja, wamacö bayeliblamobä tä cua ma mlai ma cui, ya jole jole jimamou co̦a bashiblaa lä cule. Bada tänö camiyä lija jai majali tä cuwä tä lä damalaleno wei, ya tä a̦fa nia wäaö majöo. Ai tä bluca lä wawämaleno wei tä ma cui.
47012002	Bei. Fedu fe dole jamö, ai däjä ya bälamodayoma. Jai bei ya yai fuu dodijiodayoma tejemi. Cuwi, bei ya bufi bälao buodayoma fa cui. Ya tä daimi. Yai Bada tänö tä shi̦lo daö. Yedu jamö ö̦jö tä cublaliyoma, lasha 14 ya famaö waiquiwä.
47012003	Fedu fe dole jamö ya lä bälamodayono wei, ya tä shi̦lo daö, ya lä cufenaja showawä. Bei ya yai fudayoma fa cui. Ya tä daimi. Bei ya bufi shi̦lo bälao buodayoma fa cui. Yai Bada tänö ö̦jö tä shi̦lo daö.
47012004	Ö̦jamö ya culanö, tä a̦ wäyämamou dao lä mlai, ya tä a̦ yai bluca ji̦liledayoma. Yanowamö bämacö caficönö, bäma tä a̦ jayumaö dao lä mlai.
47012005	Yai Bada tänö wale inaja lä taamano wei tä ja, ya shi̦lo yai jimamou dao, camiyänö ya tä lä taö wei tä ja mlai. Ya lä dodijaö wei mlai, ya nö ujudi lä bleaaö wei ya wa̦fa nia shi̦lo yai wäamamou.
47012006	Ö̦jö ma cui, ya jimamou bufio fa cunoja, jai ya bufi daomi ya nö dablamobö mlai. Ya wa̦ nö bejediabö wei. Ö̦jö ma cui, camiyä ya lä cuaaö wei ya wa̦fa wäamamou bufiomi, wale nofi doablaö bashio buo wejei. ¿Ö̦jö tawä? Camiyä ya wa̦fa wäamamou ma mlai ma cui, ya lä cuaaö wei tä dablamou malä wawädoi. Ya bä lä yömölaö wei tä a̦ ca̦i ji̦liaö waiquioje. “Inaja waiquiwä”, ya bufi cuu.
47012007	Camiyä lija Yai Bada tänö tä bluca ma wawämadii wei ma cui, ö̦jö tä ja ya jimamou shi jalio mlaobä, ya nia lä wasöo wei tä ca̦i wai jibäbema. Sadanasi ai etä fa waloalunö, wale yabäcäbodii. “¡Camiyä yai!”, ya cuablalou fe balojoo mlaobä.
47012008	Tä casömabä, Bada tä lija 3 ya nö bayeli nacao cuoma ma cui,
47012009	abenaja wale nowa taö dicooma. —Ma. Bä nofi lä ojodabou wei, inaja lä waiquiwä. Wa ujuduo däjä, cafä lija ya lofote malä dablamou talei —wale nowa tama. Ö̦jö cudeenö ya lä ujuduo wei, bufi doblalolanö ya wa̦fa nia shi̦lo yai wäamamou fe yadio. Ya ujuduu däjä, Cristo etä lofotenö ya shi̦lo yai malä bayeliblou wei.
47012010	¿Ö̦jö tawä? Cristo a nowa ja ya ma ujuduu däjä ma cui, “Inaja lä yai”, ya bufi cuu. Wale nö ma waiblaö wejei ma cui, wale ma yabäcaö wejei ma cui, ya nö ma bleaaö wei ma cui, ya bufi doblao fe yadio. Ya yai ujuduu lä dodijio wei däjä, wale nö yai wa̦lojomabou malä cui.
47012011	Jai ya bufi daomi ya wa̦ cuaaö lä cufe. Cafä wamacö mayo ja. Camiyä ya wa̦fa wäamamobä mlai ja, cafä wamacönö wamale a̦fa yai wäyäbä wamacö yai ma cui, wamacö a̦ fanomi dicowä. Miji bä lä cui, “¡Jesucristonö bä lä shimöleno wei, fei bä yai!”, wama bä nofi jo̦wa ma tablalaö ma cule, camiyänö inaja ya bä nofi nö tabobimi. “Ö̦jö bä shi̦lo yai dodijaö”, camiyä ya bufi cuimi. Camiyä wamale nofi tabou ma mlale ma cui, bämacö nowa taö.
47012012	Mijamö ya da cuoblei däjä, ya lä bejedimou wei tä dablou wawädooma. Jesucristonö bä lä shimöleno wei bä showadi lä cuaaö weinaja, ya mada cuaablei. Bufi yanöcöwä yanö, Yai Bada ya mayo dablamama. Tä nö lä quilijii ya tä ca̦i wawämaö fe balojooma.
47012013	Cafä bämacö bayeliblaö mlai, Jesucristo ai ebä lä yododoblai, ¿ya ebä shi̦lo bayeliblaö cuaaö ayaoma daanö, wamale nofi wa̦libobä? Ma, fe usucuwä bämacö bluca bayeliblaö malä cuaano wei. Moli tä bädawä ma cui ja, bämacö fe shi̦lo usucuwä taamanomi. Nii bä ja, ai ya bä lä yabäcano weinaja, cafä bämacö shi̦lo taamanomi. ¿Ö̦jö tawä? Nii bä ja bämacö yabäcano lä mlai, ¿ö̦jö bei wama tä nowa tabou da culanö?
47012014	Cafä bämacö fe waloo bolacao waiquiyoma. Ei däjä moli bämacö fe nia waloo co̦o. ¿Ö̦jö tawä? Nii bä ma cui ja, ai tä ma cui ja, inaja showawä bämacö nia yabäcaimi co̦wä. Ö̦jö ya täbä nabä fuu mlai ja, cafä bämacö nabä yai fublaaö, bämacö nofimaö yalo. Ijilu bä lija bada bä dobämou mlai ja, ijilu bä shi̦lo yai malä dobämou wei. Inaja showawä cafä wamacönö wamale dobäbä, ya fuimi. Cafä bämacö yai nia fa dobänö ya li fuu.
47012015	Cafä wamacö bufi yai bayeliobä tä cua ja, iba ya täbä bluca lä tabole, bufi lämou mlai ja ya täbä nö jibäquebö wei. Camiyä ya ma cui ya nö ca̦i jibämoquebö wei. Inaja cafä bämacö yai nofimaö cuwä ma dodijii ma cui, ¿camiyä wamale nia nofimaimi?
47012016	¿Wedinaja wamale nofi yai tabou? Wedinaja mlai. “Nii bä ja yamalecö yabäcaö ma mlaono wei ma cui, yamacö moyawäo fa mlacunö, yamalecö nami mölamaö”, wamale nofi jo̦wa tabou dicoo.
47012017	Ma. Mijamö ya bä da shimölii bä ma cuinö wamacö mölamanomije. Wamacö mölamabeje ya bä ca̦i shimanomi.
47012018	Mijamö Tito ya shimölema, Jesucristo ai e ca̦i. ¿Ö̦jö tawä? Titonö wamacö mölamaö mada mlaoblei. Camiyä ya bufi lä cuu weinaja, Tito a bufi cuu mö feduo showaoma. Camiyä ya showadi lä cuaaö weinaja, a cuaaö shalilioma.
47012019	“Pablonö bä ca̦i lä cule, bä nofi bäyäobä a wa̦”, ¿wamale nofi tabou tawä? Ma, bämacö lä nofimale wamacö. Yamacö nofi bäyäobä ya wa̦mi. Bämacö bufi nia yai fa lofotomabonö, bämacö yömölaö, Cristonö wamacö yömölaö ja, a nö lä cubö weinaja showawä. Yai Bada tänö wamalecö a̦ bejedi daö.
47012020	Bämacö nofi jalujubou yalo ya wa̦. Mijamö ya waloo däjä, dodijidawä bämacö dablaimi ja, “Shädayai”, ya bufi jalujolanö ya nia cuu. Ö̦jö däjä, camiyä ya wa̦ ja cafä wamacö ca̦i shädayaimou mö feduquei. ¿Ö̦jö tawä? “Täbä a̦fa tayou ja̦too fa cui”, ya bufi cuu fa cuicunö, ya bufi wa̦lidiwä. “Ai täbä dodijaö ayao ja, täbä nofi wa̦liayou ja̦too fa cui. Ai täbä jushuo ja̦too fa cui. Camiyä ya shi̦lo yai bayeliblamobä, ai täbä cuu ja̦too fa cui.” Inaja ya bufi cuu ja, ya nö yai bleaaö. “Ai täbä a̦fa wayoaö ja̦too fa cujei”, ya bufi cuu. “Täbä wanomou ja̦too buo fa cui. Cama ai täbä jimamou ja̦too fa cui. Täbä shifilimou bäa fa cule”, ya bufi cuu yalo, ya bufi nö bleaaö.
47012021	Shädayai. Cafä bämacö fe waloo däjä ai wamacö dobloimi showawä ja, wamacö nofi jushublalou showawä ja, wamacö nofi beshili jushuaö showawä ja, ö̦jö tä ja Yai Bada tänö wale bufi nia quiliblamaö. Wamacö bufi mö bluca yabajadaloimi showawä ja, ya mö ö̦cölanö ya wa̦ ca̦i nia loblalou.
47013001	Cafä bämacö fe waloo bolacao waiquiyoma. Fei däjä moli bämacö fe nia waloo co̦o. ¿Ö̦jö tawä? Yanowamö täbä a̦fa dobloimi jimaöje ja, moli a wa̦nö täbä nia jimamoimi. Bolacabö cäcöbä ma cui, 3 bä ma cui, ö̦jö bä a̦ faö fe usucuwä ja, ö̦jö däjä bä nia shi̦lo dobloimi jimamou, tä a̦ lä cuu weinaja showawä.
47013002	¿Ö̦jö tawä? Miji bä jaba doblono lä mlai ya bä wasöö waiquioma. Bluca wamacö ma cui bämacö wasöma. Eja ya culanö, fei däjä ya wa̦ faö co̦a lä cule, mijamö ya cuo da co̦oblei däjä ya da cubleinaja showawä. Ya fuu co̦o däjä, bä dobloimi showawä ja, ya bä nö nia bleaamama.
47013003	Cristo ya wa̦no lä wäyäö wei, ya bejedi nia dablamou. Ö̦jönö wamacö taamaö däjä, ujudi wama a nia dablaimi. Wama a nia shi̦lo lofote dablaö.
47013004	A yanowamöblaliyoma yalo, bei a li ujuduo bädaoma. Fii balitama tefi ja a shälema ma cujei, fei däjä a ujudimi. Yai Bada tä lofotenö a demi cua lä cule. ¿Ö̦jö tawä? Cristo a ujudi lä cuono weinaja yamacö ujudi cublalou ma cule, mijamö bämacö ca̦i cuo däjä, ujudi yamalecö nia dablaimi. Yai Bada tä lofotenö, Cristo a demi lä culenaja yamacö cua mö fedua yalo, yamalecö nia lofote dablaö.
47013005	Cafä wamacö ma cui, bä bufi bejedi da mömo, ö̦jö lä, Jesucristo wama a nofi jo̦wa lä mölabou wei, wamacö bufi bejedi dablamobä. Wamacö jolemoimi ja, “Awei, camiyä lija Jesucristo a cua lä cule”, wamacö nia cudou.
47013006	Jesucristo cafä wama ecö nö lä ö̦jöböamou wei tänö, yamacö lä ojodamono wei wama tä nia bejedi dablaö. ¿Ö̦jö tawä? Cafä wamacö lija yamacö nia bejedimou lä dablamou wei tä ja, yamacö mölaö waiquia.
47013007	Wa̦lidiwä wama tä taö mlaobä, Yai Bada lija yamacö a̦ faö. Camiyä yamacö dodijidawä dablamobä mlai, cafä wamacö dodijidawä yai cuobä, yamacö a̦ faö. Camiyä yamalecö a̦fa dobloimi ma taöje däjä, cafä wamacö dodijaö fe yadiobä.
47013008	Tä a̦ bejedi lä waiquii tä a̦ ja, yamacö a̦ läo daomi. Yamacö a̦ nia lä bayelio wei, yamacö a̦ shi̦lo yädäblou dao.
47013009	Camiyä yamacö ujudi nö ma bleaaö wei ma cui, Jesucristo lija wamacö bufi lofotoblou ja, yamacö bufi nia doblalou fe yadio. Wamacö bufi yai dodijidablou co̦obä, bämacö nö bayeli nacaö.
47013010	Mijamö ya waloo showao mlao däjä, ei ya tä a̦ oni shimaö balöa lä cule. Ei tä a̦ ja wamacö bufi yai jaducäblou fa balöonö, dodijidawä bämacö dablajalobä. Bada ya läobä, Bada tänö wale ma tablamaleno wei ma cui, ya wa̦ faö ja ya wa̦ nö quiliblalou mlaobä ya wa̦. ¿Ö̦jö tawä? Bämacö nö bleaamabä mlai, bämacö yai bayeliblabä wale li lämabou.
47013011	Bei. Iba wamacö. Inaja lä waiquiwä. Wamacö doblou lä mlai, dodijidawä bä da cuicu. Wamale a̦ da ji̦lilä. Bä bufi bluca da shaliliicu. Yanöcöwä bä da bälöicu. Yai Bada tänö bämalecö bufi lä nofimabou wei tä lä cuinö wamacö nia ca̦i cuo, bämalecö bufi lä yanöcömabou wei tä showawä lä cuinö.
47013012	Jesucristo wama ecö mö fedudayou ja, bä da nofimayo.
47013013	Jesucristo eja ebä lä cule, cafä wamacö lija bä a̦fa wäyämamou bufi doblaa lä cule.
47013014	Bei. Yai Bada lija showadi wamacö bayeliblamobä. Bada tä Jesucristonö wamacö nofi shi̦lo ojodabobä. Yai Bada tänö showadi wamacö nofimabä. Yai Bada tä Bufi sho, wamacö nofi shi̦lo tamayobä.
48001001	Jesucristonö wale lä shimöleno wei, ei camiyä Pablo cä ya. Yanowamö täbänö mlai, Jesucristonö wale shi̦lo yai shimöa cadidilema. Yai Bada bäma a nofi lä Fö̦ömale tä ca̦inö, ö̦jö a demi jocädamaö lä co̦layono wei a lä cuinö.
48001002	Jesucristo ai ya ebä ca̦i bluca lä cule, Calasia jamö ö̦jö wama ecö lä yododaö wei wamacö lija bä a̦fa ca̦i wäamamou bufi doblaa lä cule.
48001003	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
48001004	Bämacö doblou lä mlai tä nowa ja, Jesucristo a shämou läobä a noshi ö̦jödaoma. Yanowamö täbä bluca lä bälöblai bä nö bleaabä jamö, bämacö nö bleaaö mö feduo mlaobä. Fayä Yai Badanö, inaja tä tamaö bufi doblaoma.
48001005	Ö̦jö bäma a nofi shi̦lo doblao dobou shi wa̦libä. Inaja lä tä cuobä.
48001006	Yai Bada lija lobe wamacö mö fuludou fa dicoonö, ¡shädayai! wamale bufi taamaö dodijia lä cule. Ö̦jö a lä cuinö, no mlai ja wamacö nofi ojodabobä wamacö ma nacano wei ma cui, shomi wama tä a̦ jo̦wa ji̦liaö majöblaa dicoa, tä a̦fa jole dodijidawä lä taö wejei tä a̦.
48001007	Täbä nia lä bayeliblamou wei, ai tä a̦ dodijidawä cua ma mlai ma cui, wamacö lä yabäcaö wejei bä läblawä, Cristo dodijidawä etä a̦ shominajablamaö bufi lä doblao wejei bä lä cui.
48001008	Cafä wamacö lija dodijidawä yama tä a̦ wäyäö waiquioma. Shomi tä a̦ lämaö majöo dicooje ja, ¡Yai Bada lija bä waimamobä cäbä waiquiwä! ¿Ö̦jö tawä? Camiyä yamacö ma cui, a̦jele a lä culadi a ma cui, inaja yamacö cuaaö dicoo ja yamacö waimamobä lä yamacö waiquiwä.
48001009	Yamacö cuu da balöobleinaja ya cuu co̦a lä cule. Wama tä a̦ dodijidawä da fuablei tä a̦ jamö, ai a bädawä ma cuinö, shomi tä a̦ lämaö majöo dicoo ja, Yai Bada lija a waimobä lä a waiquiwä.
48001010	¿Yanowamö ya täbä bufi doblamabobä ya wa̦ daanö? Ma. Yai Bada ya bufi nia yai fa doblamabonö ya wa̦. Yanowamö ya täbä bufi nia doblamabou bashio fa cunoja, Cristo ya nosie fuabä, ya e nö cuobö mlai.
48001011	Iba wamacö. Wamacö bufi jaducäblobä ya wa̦. Ya tä a̦ dodijidawä da wäyäblei, yanowamö täbä lija ö̦jö tä a̦ cuonomi.
48001012	Yanowamö täbä lija ya tä a̦ däano malä mlai. Yanowamö täbä lija ya ca̦i damamonomi. Jesucristo a showawä lä cuinö camiyä lija tä a̦ yai wawämalema.
48001013	¿Ö̦jö tawä? Judio ya mö feduwä cudeenö, Moisesi ya etä a̦ fuaö bufi doblaoma. Ö̦jö tä a̦ ja ya jole cadidou bufi ca̦i fa doblaonö, Yai Bada ebä lä yododoblai ya ebä nö bleaamaö balöoma. Wamale a̦fa ji̦libou waiquile cätä. Ya bä mö watäblaö showadaobä, ¡bejedi ya waitelimoma!
48001014	Camiyä ya bada lä culenaja bä cuwä mö lä fedui ai bä bluca lä cuinö, Moisesi etä a̦ ca̦i fuaö mö ma feduono wejei ma cui, camiyä ya fe yai dolejeo dodijio balöoma. Judio bämacö nö badabö jaba lä cuno wei ya tä a̦ joyamaö nofi fa jalubonö, camiyä bejedi lä ya wa̦ shi̦lo lämodima.
48001015	-
48001016	Ö̦jö ma cui, ya oshe cublou showao mlao däjä, Yai Bada tänö wale yaibou showaoma. Wale nofi fa ojodabonö wale nacalema. Judio bä lä mlai bä lija ya e a̦fa wäyäö cuaabä, camiyä lija bä Ijilubö Jesús e wawäblamaö bufi doblaoma. ¿Ö̦jö tawä? Bä Ijilubö e fa wawämaliyonö, yanowamö täbä lija ya shimamobä ya icuonomi.
48001017	Ma. Jelusale jamö ma cui ya ca̦i funomi, Jesucristo ebä bada lä läle jamö. Jesucristonö camiyä wale shimaö showao mlao däjä, ö̦jö bä shimöa ma balöleno wei ma cui, ö̦jö ya bä wa̦linomi. Ö̦jamö lä ya fuu balöa mlai ja, Alabia jamö ya aa cadidia showalayofälöma. Ö̦jamö lä ya cuoma Damaco jamö ya co̦blou co̦layoma.
48001018	Camiyä lija Jesucristo a wawäa waiquilayono wei ja, lasha 3 a cuo däjä, Jelusale jamö ya̦cumö ya alayoma, Pedro ya möbä. Ö̦jö lijamö ya cua showalanö, 15 ya fe didi cublaliyoma.
48001019	Jesucristonö bä lä shimöleno bä lä cui, ö̦jö ya bä dablanomi. Bada tä Jesús bä fä̦äshä Santiago e lä cui, ö̦jö ya e shi̦lo moli dalalema.
48001020	¿Ö̦jö tawä? Ei ya tä a̦ lä oniblale, ya wa̦ bejedi. Yai Bada tänö wale malä dale.
48001021	¿Ö̦jö tawä? Jelusale jamö ya fuu fa balöonö, Silia tä ulufi jamö ya fuu nomöjöoma, Silisia tä ulufi jamö ca̦i.
48001022	Judea jamö Cristo ebä lä yododoblai bä lä cuinö wale dablaö mlajei ja, bä mojodi li cuo showaoma.
48001023	Wale a̦fa shi̦lo ji̦libou buomaje. Abenaja bä jo̦wa cuma. “Jesucristo yama a bufibou tä nowa ja yamalecö nö jaba da bleaamablei a lä cuinö, fei däjä Jesucristo tä a̦ ja täbä jo̦wa yömölaö majöa lä cule. Tä a̦ joyamaö ma bufino wei ma cui, fei däjä tä a̦ yai li wäyäö majöo”, bei bä jo̦wa cuma.
48001024	¿Ö̦jö tawä? Ya lä cuaano wei tä a̦ fa ji̦liläjenö, Yai Bada tä nofi yai doablamaje.
48002001	Ö̦jö däjä, lasha 14 ya faa fa majömalönö, Jelusale jamö ya aa co̦layofälöma. Benabei sho yafäcö alayoma. Tito a ma cui, ö̦jö ya ca̦i nocamaboma.
48002002	¿Ö̦jö tawä? Ö̦jamö Yai Bada tänö wale fumaö bufi doblao cudeenö, a wa̦ wawälayoma. A wa̦ wawälayoma yalo, ya alayoma. Ö̦jamö ya culanö Jesucristo ebä bada lä läono wei bä sho, yamacö yododoblaliyoma. Judio bä lä mlai bä lija, showadi ya tä a̦ dodijidawä wäyäö lä cuaaö wei ya tä a̦ wawämalema. ¿Ö̦jö tawä? “Awei. ¡Inaja lä wa cubä lä!”, ya bä bufi nia fa tadamanö ya bä yömölama. Jesucristo ya etä a̦ jaba lä wäyäno wei tä ma cui ja, ya ojodamou lä showale tä ma cui ja, wale nö a̦fa bleaaö taö mlaobeje.
48002003	¿Ö̦jö tawä? Jelusale jamö Tito ya nocamaboma. Judio a cuo fa mlaonö, mosi sicö joyamono ma mlai, a nofi tabou fe yadiomaje. Mosi sicö joyamobä, bä a̦ fe yadiblonomi.
48002004	Ai bä a̦ wabäo buoma ma cui. Ö̦jö bä a̦ lä wabäono wei bä lä cui, Jesucristo ebä lija bä jole fa yädäblalunö bä faa ja̦tomalalemaje, judio tä a̦ ja bämalecö nia cadidoimi fa möjenö. ¿Ö̦jö tawä? Jesucristo lija bämacö yädäa waiquia yalo, judio tä a̦ ja bämacö fujeblamoa ma waiquilayono wei ma cui, tä a̦ nia lämaö co̦o fe yadiomaje. Ö̦jö tä a̦ ja bämacö nosiemamou ja, bämacö nö bleaaö lä buono weinaja bämalecö nia taamaö co̦omaje.
48002005	Ö̦jö ma cui ö̦jö yama bä a̦ ji̦lianomi waiquiwä, cafä wamacö lija yama tä a̦ da wäyäblei tä a̦ shomiblou majöo mlaobä. Ö̦jö lä tä a̦ bejedi waiquiwä.
48002006	¿Ö̦jö tawä? Jelusale jamö bä bada lä läle bänö wale a̦ fa ji̦liläjenö, ai tä a̦ ca̦i lämaö majöonomije. Ö̦jö bä lä cui bä a̦fa bada jilabouje. Cuwi. Bä bada fa cui. Yai Bada a lä cuinö, fe usucuwä täbä nofi bluca malä tabou wei. Inaja showawä, camiyänö ya bä nofi ca̦i tabou.
48002007	Ma, wale wasöö mlajei ja, Yai Bada tänö wale lä shimöleno wei tä nö yai ö̦jöbölemaje. Pedro lija judio bä nabä shimöa lä taqueno weinaja, inaja showawä camiyä lija, judio bä lä mlai bä nabä shimöa taa mö fedubema, ö̦jö bä lija Jesucristo dodijidawä ya etä a̦ wäyäö cuaaö mö feduobä.
48002008	Judio bä lä cui bä yömölabä, Yai Bada tänö Pedro a nö lä wa̦lojomabou weinaja, camiyä wale nö wa̦lojomabou mö malä fedui, judio bä lä mlai ya bä yömölaö mö feduobä.
48002009	¿Ö̦jö tawä? Santiago, Pedro, Juan bä lä cuinö, bä a̦fa yai bada lä jilabono wejei bänö, Yai Bada tänö wale lä bayeliblaö wei tä nö ö̦jöbölemaje. Ö̦jö däjä, —Awei, tä dodijidawä waiquiwä —wawädowä Benabei sho yafälecö nowa talemaje. Judio bä lä mlai yafä bä yömölabä wawädowä yafälecö shimölemaje. Cama bä mö feduwänö judio bä yömölaö mö feduobeje.
48002010	Abenaja bä shi̦lo cuma. —Bä fo̦li nö lä bleaaö wei, bä yai shi̦lo da bayeliblaje —bä cuma. Camiyä ya ma cui, inaja ya cuaaö bufi ca̦i doblao mö feduo showaoma.
48002011	Ö̦jö ma cui, Adioquiateli bä lijamö Pedro a fa waloicunö, judio bä lä mlai bä lijamö bejedi lä ya nowa taö dodijioma. A shominajaaö fa dicoonö wawädowä ya nowa talalema.
48002012	Abenaja tä cuoma. Judio bä lä mlai bä Jesucristo bufilewä iyabä jamö, Pedro dodijidawä a nö jaba liyoma. Ö̦jö Adioquiateli bä lä cui, judio bä cuono ma mlai ma cui bä nofi shamibonomi. Dodijidawä bä ca̦i iyama. Ö̦jö ma cui Santiagonö judio bä lä shimöleno wei bä lä cui, bä co̦blou fa dalalönö, a wa̦fa tamou quililayoma. Ö̦jö bä lä cuinö täbä mosi sicö joyamou lä mlai täbä nofi shamibouje yalo, Pedro a quilia fa majölalunö, a jole waiblalou majöoma.
48002013	¿Ö̦jö tawä? Pedro a quilili cuaaö fa dicoonö, judio ai bä ma cui Pedro lija bä lulumoa dicolayoma. Benabei a ma cui, a ca̦i lulumoa dicolayoma.
48002014	¿Ö̦jö tawä? Jesucristo tä a̦ dodijidawä lä cui tä a̦ yai ma bejedio däjä ma cui, tä a̦ nofi cadidibonomije. Ö̦jö ya tä fa dalalönö, bä yömöca bluca dao däjä abenaja wawädowä Pedro ya nowa tama. —Ei Adioquiateli bä lä cui, judio bä ma mlai ma cui, ¿wedi tä tabä judio bä yai lä cuaaö weinaja, wa bä li taamaö bashiquei? A da bejedimo. Cafä judio wa ma cui, judio bä yai lä cuaaö weinaja wa cuaaö malä mlai —ya nowa tama.
48002015	¿Ö̦jö tawä, judio wamacö? Camiyä judio bämacö oshe cuo showadaoma. Judio bä lä mlai bä a̦fa wa̦lidiwä talewä lä jilabolajei, ö̦jö bämacömi.
48002016	Camiyä judio bämacö yai ma cui, ei bäma tä daö. Jai bä dodijidawä waiquiwä, Yai Bada tänö bä nofi lä tabou wei bä lä cui, Jesucristo a nofi li mölabouje yalo bä nofi li tamamou. Moisesi tä a̦ ja bä fa cadidonö mlai. Camiyä judio bämacö ma cuinö, Jesucristo bäma a ca̦i bejedi malä bufibou wei. ¿Ya jolemou daanö? Moisesi tä a̦ ja bämacö lä cadidou wei tänö mlai, Cristo bäma a nofi yai mölabou yalo, jai bämacö dodijidawä waiquiwä bämalecö nofi li tabou. ¿Ö̦jö tawä? Yai Bada lija a nofi nia dodijidawä lä tamamou wei, Moisesi tä a̦ ja moli ma cui a cadidou malä mlai.
48002017	Yai Bada lija bämacö dodijidawä dablamobä, Cristo bäma a nofi yai mölabou. Ö̦jö bäma a nofi mölabou yalo, judio bänö bämalecö a̦fa dobloimi taöje. Ö̦jö ma cui, ¡ma! Bämacö nia doblou lä mlai jamö Cristonö bämalecö lulubobä a malä mlai.
48002018	Ö̦jö ma cui, judio ya tä a̦ joyaa ma waiquileno wei ma cui, ya tä a̦ däaö co̦o dicoo ja ya nia yai dobloimi.
48002019	Moisesi etä a̦ ja ya nö cadidobimi waiquiwä yalo, ya nomawä blaa damoa malä bälaliyono wei. Ö̦jö däjä ya nia cadidou fe lä yadiono wei tä ja, ya mölaö mladou showadalayoma, Yai Bada lija ya yai luluamou majöobä.
48002020	¿Ö̦jö tawä? Fii balitama tefi jamö Cristo a lä shäleno wejei däjä, camiyä ya ca̦i shämoa yädäa showalayoma. Fei däjä ya demi lä cule, Cristonö wale ca̦i demi cua. Camiyä ya bufi lä cuaablalou weinaja ya cuaaimi. ¿Ö̦jö tawä? Eja ya demi cua lä showale, Yai Bada bei Ijilubö ya e nofi mölabolanö ya e cua lä cule. Wale fa nofilänö, wale bayeliblabä cama a jibämoquema.
48002021	Yai Bada tänö bämalecö nofi lä ojodabou wei ya tä waii mlaicätä. Ö̦jö tänö, Yai Bada lija bämacö shi̦lo yai dodijidawä dablamou. Moisesi tä a̦ ja täbä bayeliblamou dao waiquio fa cunoja, Cristo a nö nomaö buobö mlai.
48003001	Shädayai, Calasiateli wamacö. ¿Wedi jamö täbä a̦ ja wamacö mölaö fa majöblaonö, bei wamacö bufi jaducäwämi majöwä? Fii balitama tefi jamö Jesucristo a shämou lä läono wei, wawädowä ya wa̦fa mada wäyäblei. Wama tä a̦ ji̦lia walalalema.
48003002	Bämacö wa̦lii ojode. Cafä wamacö lija Yai Bada tä Bufi lä lucälayono wei tä lä cui, ¿wedi tä nowa ja bei a Bufi li lucälayoma? Moisesi etä a̦ ja wamacö cadidou yalo, ¿a Bufi li lucälayoma daanö? Mlaicätä. Jesucristo wama tä a̦ nofi mölaboma yalo a Bufi li lucälayoma.
48003003	¿Wamacö bufi nö jaducäblobö lä mlai wamacö waiquiwä daanö? Yai Bada bei tä Bufinö wamacö jaba ma bayeliblamono wei ma cui, fei däjä cafä wamacö nö nia lä wa̦lojaö wei tänö, ¿bei wamacö nia bayeliblamou majöo?
48003004	Jesucristo wama a bejedi bufibou nofi jushuaö yalo, judio bänö wamacö nö jaba bleaamaö balöomaje. Wamacö nö ma bleaamaöje däjä, quilii mlai ja wama a bufibou fe yadioma. Inaja wamacö cuaaö ma waiquiono wei ma cui, ¿fei däjä wamacö bufi nia li shomiblou majöo? Inaja wamacö cuaaö majöobä wamacömi.
48003005	Cafä wamacö lija Yai Bada a Bufi lucälayoma. Tä nö lä quilijii, cafä wamacö lija tä ca̦i bluca wawämaö, ¿ö̦jö tawä? ¿Wedi tä nowa ja inaja bei wamacö li taamaö? Moisesi etä a̦ ja wamacö cadidou yalo, ¿tä nö lä quilijii bei tä wawämaö daanö? Mlaicätä. Jesucristo wama tä a̦ nofi mölabou yalo tä li wawämaö.
48003006	Bä bufi da daeo. Yai Bada etä a̦ oni jamö Ablaamö a wa̦fa wayoamou. Wama tä a̦ daö. Yai Bada a wa̦ fa ji̦limolunö, Ablaamönö a wa̦ bejedi bufiblaö showadalayoma. Cama Yai Bada a wa̦ bufiblamou fa damolalunö, jai a cadejewä waiquiwä Ablaamö bei a nofi tadaö showalayoma.
48003007	¿Ö̦jö tawä? Yai Bada tä a̦ nofi lä mölabou wejei bä lä cui, ö̦jö Ablaamö nodiwä bei ebä yai.
48003008	Yedu jamö ma cui, Ablaamö lija tä a̦ dodijidawä wäyämamou showao balöoma. ¿Ö̦jö tawä? Judio bä lä mlai bänö Yai Bada tä a̦ nofi mölabouje ja, jai bä dodijaö waiquiwä bä nofi nia tabou showaoma. Abenaja tä a̦ oni cuu malä balöono wei. Cafä bä bayelibou fa balöonö, bluca bä bälöjöwä lä yaiblai, afä a nodiwä lija bä nia bayeliblamou nomöjöo. Einaja tä a̦ cuu.
48003009	¿Ö̦jö tawä? Ablaamönö Yai Bada a nofi mölaboma yalo, a bayeliblamoma. Inaja showawä, Yai Bada a nofi lä mölabou wejei bä bluca lä cui, ö̦jö bä ca̦i nia bayeliblamou mö feduo.
48003010	Ai bä mö feduwä lä cui, “Dodijidawä ya cuobä Moisesi tä a̦ ja ya cadidou weicätä”, bä bufi lä cuu wei bä bluca lä cui, bä waimobä bä li waiquiwä. Abenaja tä a̦ malä cuu wei. Moisesi tä a̦ jödödöwä lä cui, tä a̦ nofi showadi cadidibou lä mlajei bä lä cui, Yai Bada lija bä waimobä bä waiquiwä. Einaja tä a̦ malä cuu wei.
48003011	Tä malä wawädole. Moisesi etä a̦ ja täbä cadidoimi waiquiwä, Yai Bada lija bä dodijidawä dablamobä. Moli ma cui a dodijidawä dablamoimi waiquiwä. Abenaja tä a̦ malä cuu wei. A nofi mölabouje yalo, jai bä dodijaö waiquiwä Yai Bada tänö bä nofi lä tabou wei bä lä cui, ö̦jö bä nia ba̦limiblou ayao. Einaja tä a̦ cuu.
48003012	¿Ö̦jö tawä? Moisesi etä a̦ nofi mölabobeje etä a̦ cuonomi. Ma. Tä a̦ nofi mölabobeje mlai, tä a̦ shi̦lo yai fuabeje tä a̦ lämaquema. Abenaja tä a̦ malä cuu wei. Moisesi etä a̦ nofi bluca lä cadidibou wejei bä lä cui, ö̦jö bä nia shi̦lo ba̦limi cuo. Einaja tä a̦ cuu.
48003013	Moisesi etä a̦ ja bämacö nö cadidobimi waiquiwä yalo, bämacö waimolayoma. Ö̦jö ma cui bämacö bayeliblamou fe yadiobä, Cristonö bämalecö nowa co̦maquema. Bämacö nö lä beblalole jamö a shämoa fa lälönö, cama a waimoa yaclälayoma. Abenaja tä a̦ oni malä cuu wei. Fii balitama tefi jamö bä lä basuo wei, bä bluca waimobä bä li waiquiwä. Einaja tä a̦ oni malä cuu wei.
48003014	¿Ö̦jö tawä? Judio bä lä mlai, Jesucristo lija bä bayeliblamou mö feduobä bä nowa comaquema. Ablaamö a bayeliblamou lä culayono weinaja bä bayeliblamou cuo mö feduobä. Jesucristo bäma a nofi fa mölabonö, Yai Bada tä Bufi a̦fa lä wäyämono wei bäma tä Bufi däabä.
48003015	Judio bämacö showadi lä cuaaö wei tä lä cui, ya tä a̦fa nia wäyäö ja̦loo, wamale a̦ ji̦liaö walalaobä. ¿Ö̦jö tawä? Yanowamö a lä cui a wa̦fa wäamou cadidio waiquio däjä, ai bänö a wa̦fa nia shomiblamaö majöomije.
48003016	¿Ö̦jö tawä? Inaja showawä, Ablaamö lija Yai Bada tänö tä a̦fa jaba lä wäqueno wei tä a̦ lä cui, tä a̦ shomiblamaö majöobeje tä a̦mi. Ablaamö lija a wa̦ nö wäo däjä, a wa̦fa bayeliblaö wäquema. Ablaamö nodiwä a ma cui, a nia ca̦i jo̦wa bayeliblamou nodio mö feduoma. Ablaamö nodiwä bluca bä a̦fa wayoaö mlai, moli a wa̦fa nodiwä yai wayoama, Cristo a lä cui. Ö̦jö a wa̦fa shi̦lo yai tama.
48003017	Abenaja ya cuu. Yedu ja, Ablaamö lija Yai Bada tä a̦ nö wäo balöoma. ¿Ö̦jö tawä? Lasha 430 a fa falönö, Moisesinö tä a̦ ca̦i läobä, ö̦jö etä a̦ jibäa nomöjöquema. Ö̦jö ma cui, tä a̦ läa lä nomöjömaqueno wei tä a̦ lä cuinö, Ablaamö lija tä a̦ nö wäo lä balöono wei tä a̦ wa̦lianomi. Yai Bada tä a̦ nö wäo malä waiquiono wei.
48003018	¿Ö̦jö tawä? Yai Bada lija wamacö lä bayeliblamole wamacö lä cui, ¿wedi tä ja bei wamacö li bayeliblamou, ö̦jö lä? Moisesi etä a̦ ja wamacö lä cadidou wei tänö mlai. Ma. Cama Yai Bada tä a̦ nö wäa waiquiquema yalo wamacö malä bayeliblamole. Inaja showawä, Ablaamö lija Yai Bada tä a̦ nö wäo waiquioma cudeenö, a li bayeliblaö balölayoma.
48003019	“Ja̦o. Moisesi etä a̦ ja, täbä nia bayelibloimi waiquiwä ja lä, ¿wedi tabä tä a̦ li wäa bäquema, ö̦jö lä?”, ai bä nia cuu ja̦too fa cui. Wedi tabä mlai. Ablaamö nodiwä a wawäblou jaöo mlao däjä, wa̦lidiwä tä lä taö wejei täbä nia ja̦amabou fa balöonö tä a̦ li lämaboma. ¿Ö̦jö tawä? Ablaamö lija Yai Bada a wa̦ nö wäo däjä, a wa̦fa nodiwä bayeliblamou wäyäö balöoma. Tä nö dedea fa nomöjölönö, Moisesi lija a̦jele bänö Yai Bada a wa̦no wäyäö nomöjöomaje, ö̦jö a lä cuinö tä a̦ wäyäö fe dolemobä.
48003020	¿Ö̦jö tawä? Yanowamö täbä lija täbä wa̦no li wäyämou ma cui, inaja Yai Bada a cuaanomi. Ma, Ablaamö lija a wa̦fa wäamou shalilou showadaoma.
48003021	¿Abenaja ai wamacö bufi cuu tawä? “Yai Bada tänö Ablaamö a wa̦fa bayeliblamou wäyaö ma waiquiono wei ma cui, Moisesi lija ai tä a̦ läamaö majöo ja, a wa̦ li shomiblou majöa dicolayoma.” ¿Einaja ai wamacö bufi cuu tawä? Ma. Moisesi tä a̦ ja bämacö ba̦limiblobä tä a̦ cuonomi. Tä a̦ cuo fa cunoja, ö̦jö tä a̦nö jai bämacö dodijidawä waiquiwä, Yai Bada tänö bämalecö nofi nö tabou showadaobö wei.
48003022	Ö̦jö ma cui, inaja Yai Bada etä a̦ oni cuimi. Bluca bämacö ma cui, wa̦lidiwä tä ja bämacö nö fujeblobimi waiquiwä yalo, bämacö jo̦wa dobloimi. Ö̦jö cudeenö, Jesucristo a bejedi lä bufibou wejei bä lä cui lija, Yai Bada tä a̦fa Bufi wäyämou showaoma, bä bayeliblamou fe yadiobä.
48003023	¿Ö̦jö tawä? Jesucristo a wawäblou showaa mlai ja, Moisesi etä a̦ jamö judio yamacö li ja̦adalou balöoma. Ö̦jö tä a̦nö yamalecö ja̦amaboma. Inaja yamacö cuo showao däjä, Cristo a ya̦cumö wawäblaliyoma, ö̦jö yama a nofi yai mölabolanö, Yai Bada lija yamacö yai dodijidawä dablamobä.
48003024	¿Ö̦jö tawä? Cristo a wawäö showao mlao däjä, Moisesi etä a̦ läo balöoma, ö̦jö tä a̦ ja yamacö bufi jaducäblobä. Cristo a fa wawälönö yama a nofi mölabou showadaobä. Yama a nofi mölabou yalo, jai yamacö dodijidawä waiquiwä, Yai Bada tänö yamalecö nofi tabobä.
48003025	Fei däjä Cristo yama a nofi mölabou waiquiwä yalo, tä a̦ lädio showaobä tä cuami.
48003026	Jesucristo lija wamacö lä yädäle wamacönö, ö̦jö wama a nofi mölabou yalo, Yai Bada bei ijilubö wama ecö li bluca cublou malä majölayono wei.
48003027	Cristo lija wamacö yädäo jimamobä, wamacö fe bluca baoblamolayoma. Wamacö fe lä baoblamolayono wei wamacö lä cui, ilo dude sibä ja täbä didio lä cuo weinaja, Cristo lija wamacö didia majöaliyoma. Ö̦jö a lä culenaja wamacö cublou mö feduobä.
48003028	¿Ö̦jö tawä? Jesucristo lija täbä moliblou. Judio bä ma cui, judio bä lä mlai bä ma cui, bä nosie fuamobä bä lä tabou wejei bä ma cui, bä tabou lä mlajei bä ma cui, wa̦lo bä ma cui, suwä bä ma cui, Jesucristo lija, moli bä bluca cublou.
48003029	Cristo wama ecö waiquiwä ja lä, Ablaamö ö̦jö wama ecö ca̦i nodiwä waiquiwä. Yai Bada tänö Ablaamö a wa̦fa bayeliblamou wäyäö lä balöono weinaja, wamacö ca̦i bayeliblamou cuo nodiobä.
48004001	¿Ö̦jö tawä? Abenaja ya cuu. Ijilu a lä cuinö, bä fö̦ö madofi ebä ma blucao däjä ma cui, a bufi jaducäwämi showawä cudeenö bä fö̦ö etäbä nia fulii jaöomi. Ö̦jö etäbä ja, a nia obi lä läo wei a waiquiwä ma cui, a nia läo jaöomi. Bä ijilubö e yai ma cui, a nosie fuamobä bä tabou lä bädao wejeinaja e nia cuo balöo.
48004002	A ca̦i lä culajei bänö a bufi nia jaducäblamaö balöoje. Ö̦jö bä lija a nia damamou balöo. Bä fö̦ö e lä cuu weinaja a nia taamaö balöoje. “Ijiluyä einaja a bufi ca̦i jaducäwä cublou däjä, iba täbä ja a nia lämou nomöjöo”, bä fö̦ö e lä cuu weinaja, inaja showawä a nia taamaöje.
48004003	¿Ö̦jö tawä? Camiyä bämacö ma cui, bämacö bufi jaducäo showao mlao däjä, inaja showawä bämacö cuaaö balöoma. Täbä nosie fuamobä bä lä tabou wejei bä lä cui bä nosiemamou lä culenaja, nö badabö tä a̦ ja bämacö nosiemamou balöoma, fecula bä lija ca̦i.
48004004	Ö̦jö ma cui, Yai Bada tänö bä Ijilubö e shimabä tä yai lä cublaliyono wei däjä, suwä a lija a fa tablamolunö, a yanowamöblaleyoluma. Judio bä lija a cublaliyoma yalo, Moisesi etä a̦ ja a nosiemamobä a li cuo mö feduoma.
48004005	Moisesi etä a̦ ja bämacö nosiemamou mö lä feduo wei bämalecö nowa co̦amabä a waloquema. Yai Bada bä ijilubö wawädowä bäma ecö yai cublobä.
48004006	Cafä sho ö̦jö bä ijilubö bäma ecö bluca waiquiwä yalo, bä Ijilubö e Bufi shimöledayoma, camiyä bämacö bufi jamö a bälöobä. Bäma a Bufi tabou yalo, “Fabe, Fabemi”, bämacö cuu.
48004007	¿Ö̦jö tawä? Yai Bada tänö wamacö bayelibou yalo, fei däjä wamacö nofi yai ijilumaö. Bä a̦ fuamobä täbä tabou lä buo wejeinaja mlai. Bä ijilubö wama ecö cadidiwä waiquiwä yalo, cama etäbä ja wamacö dobämobä, wama ecö li waiquiwä.
48004008	Jaba däjä, Yai Bada wama a daö showao mlao däjä, fecula bä lija wamacö nosiemamou balöoma, täbä bufiblamobä täbä lä mlai täbä lija. Wamacö nö beblalou buoma.
48004009	Ö̦jö ma cui fei däjä Yai Bada wama a daö. Ma, camanö cafä wamacö li yai daö. ¿Ö̦jö tawä? Ö̦jö wama a daö ma waiquile ma cui, ¿fecula wama bä nia bufijaö co̦o daanö? Ö̦jö bä ujudi. Ö̦jö bänö täbä bayeliblamoimi. Ö̦jö bä lija wamacö jaba nosiemamou nö ma bleaano wei ma cui, ¿wamacö nia jibäamou mö yabao co̦o dicoo daanö?
48004010	Abenaja wamacö jo̦wa cuaaö, wamacö nia fa bayeliblamonö. Judio showadi täbä shi̦lo iyaö ca̦i lä co̦camoblaaö wei, cafä wamacö ma cuinö, ö̦jö wama täbä nofi jalu cai̦ tabou mö feduo dicoo. Belibo ai a faö lä co̦o wei a ma cui, ö̦jö wama a nofi jo̦wa ca̦i jaducäbou cuaaö mö fedua. Lasha a lä faö wei ma cui, wama bä ca̦i jo̦wa wabaö, cama bä lä cuaaö weinaja showawä.
48004011	¡Uo! Cafä bämacö yömölaö cadidiobä ya nö ma wa̦lojoablalono wei ma cui, ¡shädayai! ¡Ya nö nofi bleaablalou buo yaiyono wei!, wamale bufi tamaö majöa lä cule.
48004012	Iba wamacö. Cafä wamacö lija ya wa̦ fe blacäjou. Camiyä wamale da owälä. Moisesi ya etä a̦ bufiblaö mladaliyoma. Cafä judio wamacö lä mlai wamacönö, wama tä a̦ nofi tabono lä mlainaja ya mada cublalui. ¿Wedinaja wamale nofi yai tabou cule? Jaba däjä wamale daö ma mlai ma cui, dodijidawä wamale ca̦i cuoma,
48004013	Jesucristo dodijidawä tä a̦ ja bämacö jaba da yömölablei däjä. Ya nö jalili beblaloma yalo, cafä wamacö lija ya co̦blaliyoma. Wamale daö.
48004014	Wamale jalili bayeliblaö ja, wamacö nö bleaablaloma ma cui wamale nö waiblanomi. Ma, wamale nofi wa̦libou mlai ja, Yai Bada a̦jele wama etä dodijidawä bälömabou nö lä cuobö weinaja, inaja showawä camiyä lija wamacö ca̦i cuaama. Jesucristo wama a nofi nö lä tabobö weinaja showawä.
48004015	¿Ö̦jö tawä? Wamale bayeliblaö bufi mada doblaoblei. ¿Wedinaja wamacö bufi li cuu majöa cule? Bejedi lä wamacö dodijama. Cafä wamacö mamocu fa jocäblamolunö, camiyä lija wamacö mamocu nö didia majöquebö wei wamacö cuoma.
48004016	Fei däjä, bejedi tä a̦ ja bämacö yömölaö shalilio tä nowa ja, ¿wamale nofi nia wa̦libou majöo dicoblao daanö?
48004017	Moisesi tä a̦ lämaö bufi lä doblao wejei bänö, bluca wamacö dayäaö ma cujei, ö̦jö bä lija wamacö bufi nia bayeliblamoimi. Camiyä lija wamacö bufi cuo mlaobä wamacö taamaö bufi doblao buoje, cama bä a̦ shi̦lo yai ji̦liamou ayaobä.
48004018	¿Ö̦jö tawä? Wamacö bufi nia yai bayeliblaö fa cunojeja, camiyä ya cua mlai ja ma cui, “Awei, ö̦jö wama bä a̦ shi̦lo yai ji̦liabä”, ya nö cubö wei.
48004019	U̦asimi cäbä. Ijilu bä ninibouje ja, bä nofi fo̦limamolanö bä tablaö shi jalimou lä cuaaö wejeinaja, inaja showawä Cristo wama ecö cublobä ya shi ca̦i jalimou cuoma. Fei däjä ma cui, Cristo lija wamacö bufi yai jaducäblobä, bufi yanöcöa mlai ja, shi jalimolanö bämacö yai taamaö bufi doblaa showaa lä cule.
48004020	Shädayai. Cafä wamacö lija ya yai cuo fa cunoja ya wa̦ nö cadidiablalobö wei. Wamale bufi malä wedinajamomale.
48004021	Moisesi etä a̦ ja, wamacö nosiemamou bufi lä doblale wamacö lä cui, ¿wama tä a̦ daö dodijia da culanö?
48004022	Ablaamö bä ijilubö 2 ecöbä cuoma. Yai Bada etä a̦ oni jamö, cäcöbä a̦fa wayoamou. Ai a lä cui, cäcöbä nosie fuamobä a lä cui lija a taquema, Acala a wa̦fa lä cuono wei a lija. Bä ijilubö ai e mö feduwä lä cui, Sara e li cuo mö feduoma. Ö̦jö Sara a lä cui, Ablaamö a wa̦ fuamobä a bädawä mlai, bä suwäbö e yai li cuoma.
48004023	¿Ö̦jö tawä? A nosie fuamobä a suwä lä tabono wei sho cäcöbä fa cuaanö, bä ijilubö e tablamolayoma, showadi ijilu bä lä taaö wejeinaja showawä. Ö̦jö ma cui, bä suwäbö e yai lija a lä cuono wei a lä cui, Yai Bada tänö ö̦jö a wa̦fa li wäaö balöoma yalo, a li cublaliyoma. A wa̦fa wäaö mlao fa cunoja, a nö cublobö lä mlai a cuoma.
48004024	Ei cäcöbä suwä lä cui, cäcöbä a̦fa wayoamou ja̦loobä cäcöbä li. Yai Bada a wa̦ nö wäo lä bolacaono wei cäcöbä a̦ lä culenaja, inaja cäcöbä suwä cuwä mö feduwä. Ablaamö lija a wa̦ nö wäo fa balöonö, Moisesi lija a wa̦ nö wäo majöoma, Sinai cäcö jamö. Ö̦jö tä a̦ lä culenaja, Acala a li cuwä. Ablaamö, bä suwäbö e sho cäcöbä nosie fuamobä a taboböma. Cama a ma cui, cama bä ijilubö ebä ma cui, bä fujeblamobä etä cuonomi. Inaja showawä, Moisesi etä a̦ ja täbä lä nosiemamou wei bä lä cui, bä nö ca̦i fujeblamobimi mö feduwä.
48004025	¿Ö̦jö tawä? Alabia tä ulufi jamö, Sinai cäcö bada lä ublale, cäcö ca̦i owäbou balöoma, Acalanö. Jelusale tä shabono lä blale, tä ca̦i owäbou mö feduo showaoma. Jelusaleteli bä cua lä nodile, Moisesi tä a̦ oni ja bä nosiemamou ja, bä nö bleaaö showao malä cui.
48004026	Ö̦jö ma cui fedu jamö, Jelusale tä shabono dude blaa lä culadi. Ö̦jö a shabono lä cui, Saranö ö̦jö tä shi̦lo yai owäbou balöoma. A nosiemamou ja, a nö bleaaö buobä a cuonomi. ¿Ö̦jö tawä? Camiyä bämacö lä cui, Sara lija bämacö li nöömou.
48004027	Abenaja tä a̦ oni malä cuu wei. Wa shibönabödalou fa mlacunö, wa ijilubö cua lä mlai, a bufi yai da doblalo. Ijilu wa nini tabou lä mlai, a wa̦ shi dou fe da yadio. Bä fe̦yalobö e lä tabou wei a lä cui, ö̦jö a ijilubö bluca ma jilale ma cui, a shi̦loco nö lä beblalou wei a lä cui, ö̦jö bei a ijilubö shi̦lo yai blucablou yailayou. Einaja tä a̦ cuu.
48004028	¿Ö̦jö tawä, iba wamacö? Sara bä ijilubö Isaacö e lä cui, ö̦jö wama e li owäbobä wamacö. Yai Bada tänö a wa̦fa li wäquema yalo, a li cublaliyoma. Inaja showawä, cafä wamacö ma cui wamacö a̦fa ca̦i wämoa balöquema.
48004029	Ablaamö a lä bälöono wei däjä, Acala bä ijilubö Isimali e lä cuinö, Isaacö a nö bleaamama. ¿Ö̦jö tawä? Showadi ijilu bä lä taaö wejeinaja a lä cublaliyono wei a lä cuinö, Yai Bada tä Bufi lofotenö a cublou mö lä fedulayono wei a lä cui a nö bleaamama. Inaja täbä yanowamö cuaaö showawä. Yai Bada tä Bufi lofotenö bä lä cublou wei bä lä cui, ö̦jö bä nö yai bleaamaö showawä malä cujei.
48004030	Ö̦jö ma cui, ¿wedinaja Yai Bada etä a̦ oni cuma? A nosie fuamobä a suwä lä cui, a ijilubö nia ca̦i shimamou co̦oma. Ö̦jö bä ijilubö lä cuinö, bä fö̦ö ebä madofi nia shelelebou juonomi. Ablaamö bä suwäbö e yai lä cui, a nosie fuamobä e lä mlai, ö̦jö bä ijilubö e lä cuinö bä nia shi̦lo bluca tabou juoma.
48004031	¿Ö̦jö tawä, iba wamacö? Camiyä bämacö lä cui, Ablaamö a nosie fuamobä a suwä lä cui lija bämacö nodiwä cublonomi. Acala lija mlai, bä suwäbö Sara e yai lija bämacö nodiblaliyoma. Ö̦jö a suwä lä cui a nosie fuamou bädaobä mlai, bä suwäbö e li yai cuoma.
48005001	Bämacö nö bleaaö buo mlaobä, Moisesi etä a̦ ja Cristonö bämalecö fujeblamalema. Bä bufi da lofotoicu, ö̦jö lä. Moisesi tä a̦ ja bä nosiemamou co̦daa dijä. Bä noshi yai da umlao, wamacö nö bleaaö dicoquei.
48005002	Camiyä Pablo ya lä cui, abenaja ya cuu. Yai Bada lija wamacö dodijaö dablamobä wamacö mosi sicö joyamou dicoo ja, Cristo lija wamacö bayeliblamobä tä cuami waiquiwä.
48005003	¿Ö̦jö tawä? Bämacö nowa bluca taö lä cule. Dodijidawä wamacö cuobä wamacö mosi sicö joyamou dicoo ja, Moisesi ai etä a̦ jamö ma cui, wamacö yädäa waiquiquema. Inaja wamacö cuaaö dicoo ja, ai tä a̦ bluca mö feduwä ma cui ja wamacö nosiemamobä wamacö waiquiwä.
48005004	Moisesi etä a̦ ja, ai wamacö nosiemamou bufi jo̦wa doblao, Yai Bada lija dodijidawä wamacö dablamobä. Inaja wamacö lä cuaaö wei wamacönö, Cristo wama a nofi taboimi majöwä. Yai Bada tänö wamacö nofi lä ojodabou wei wama etä waii dicoo.
48005005	Jesucristo bäma a nofi mölabou yalo, jai bämacö dodijaö waiquiwä Yai Bada tänö bämalecö nofi tabou waiquiwä. ¿Ö̦jö tawä? Yai Bada tä Bufinö, inaja bämalecö bufi malä taamaö wei.
48005006	Bämacö mosi sicö ma joyamou wei ma cui, bämacö mosi sicö joyamou ma mlai lä ma cui, ö̦jö lä tä nowa cuami waiquiwä. Jesucristo bäma a nofi lä mölabou wei, ö̦jö lä tä nowa shi̦lo yai cua, cama lija bämacö yädäobä. Ö̦jö bäma a nofi yai lä mölabou wei däjä, yanowamö bäma täbä yai nofiablaö.
48005007	¡Wamacö nofi da cadidoblei! ¿Wedinö wamacö yacläa majöblamalema, bejedi tä a̦ lä cui wama tä a̦ fuaö mladobä?
48005008	Yai Bada tänö inaja wamacö taamaö mada mlaoblei, wamacö lä yaileno wei a lä cuinö.
48005009	Wajaquemi moli tä a̦ wai jole ma cuinö täbä bluca yacläoblou. Nii julumamodima wiisibö a wai bädawänö, nii comi bä malä juluoblou wei.
48005010	¿Ö̦jö tawä? Bada ya nofi mölabou, camiyä ya bufi lä cuu weinaja, cafä wamacö ma cui wamacö bufi taamaö cuo mö feduobä. Wamacö lä yaclämaö wei a lä cui, a nö nia bleaamaö.
48005011	Iba wamacö. Camiyä ya lä cuinö ya bä yömölaö däjä, täbä mosi sicö joyamobä ya tä nabä shimaimi. Täbä jolemou. Ö̦jö ya tä nabä shimaö fa cunoja, judio bänö wale nö bleaamabö mlajei. Fii balitama tefi jamö Jesucristo a shämoa lä lälayono wei ya tä a̦ wäyäö mlai ja, ö̦jö ya tä nabä shi̦lo yai shimaö fa cunoja bä nö jushuobö mlai.
48005012	¿Ö̦jö tawä? Ö̦jö yabäcalewä bä lä cui, wamacö janöblamaö bufi lä doblao wejei bä lä cui, ö̦jö cama bä shi̦lo yai wa̦liamamou buobä.
48005013	Moisesi tä a̦ ja wamacö yai fujeblobä, wamacö malä nacaleno wei. Wamacö lä fujeblou wei wamacö lä cui, wamacö fa nofimayonö wamacö nia li yai bayeliblayou. ¿Ö̦jö tawä? Abenaja wamacö nia cuimi. “Ja̦o. Ö̦jö ya tä a̦ fuabä tä cuami majöwä waiquiwä cudeenö, ya cuaaö bufi lä doblao weinaja ya shi̦lo yai da cuaa, ö̦jö lä.” Ma. Inaja wamacö nia cuimi.
48005014	Yai Bada tänö täbä nabä bluca lä shimöqueno wei tä a̦ ja, wamacö cadidou showadaobä ei tä a̦ malä cule. Cafä wa nofi fo̦lio lä culenaja, inaja showawä aifä wa bä nofi tabolanö, wa bä nofimabä. Einaja tä a̦ cuu.
48005015	Ö̦jö ma cui bä da moyaweicu, ö̦jö lä, wamacö nofi wa̦liayou fa dicoblaicunö, yalo bä nabä queayou lä culenaja wamacö taamayou mlaobä. Wamacö mö watäblayou dicoo mlaobä.
48005016	Ö̦jö ma cui, abenaja bämacö nowa taö. Yai Bada tä Bufi ja, bä noshi yai shi̦lo da ö̦jödao. Yanowamö täbä showadi cuaaö bufi lä doblao wei tä ja, bä cuaa dijä.
48005017	¿Ö̦jö tawä? Yanowamö täbä showadi lä cuaaö wei tä ja, Yai Bada tä Bufi läa malä cui. Inaja showawä, Yai Bada tä Bufinö täbä taamaö bufi lä doblao wei tä ma cui ja, yanowamö täbä bufi läa mö fedua. Täbä doblamaö mlaobä showadi tä läa.
48005018	Ö̦jö ma cui Yai Bada tä Bufi lija wamacö luluamou ja, Moisesi etä a̦ ja wamacö nosiemamobä wamacömi. Yai Bada tä Bufi lija wamacö luluamou malä waiquii.
48005019	Yanowamö täbä showadi lä cuaaö wei tä wawädowä. Bä joleblalou. Shami tä bluca ja, bä nofi ca̦i jushublalou. Bä nofi beshili ca̦i jushuaö.
48005020	Yai Bada a bufiblaö mlajei ja, shomi täbä shi̦lo li bufiblaöje. Bä feculamou. Bä nofi ca̦i wa̦liayou. Bä a̦fa ca̦i lafujayou. Ai täbä dodijaö ayao däjä, täbä nofi ca̦i wa̦libouje. Bä ca̦i jushudou si ijejewä. Bä shi ca̦i imi. Bä a̦ ca̦i lämou. Täbä nofimaö fe usucuwä mlajei, ai täbä ca̦i shi̦lo nofimaö ayaoje.
48005021	Bä bufi ca̦i waiyou. Cama bä shi ca̦i wa̦limamou. Bä nofi jushuabä, bä iyaö ca̦i co̦camou. Inaja showawä, ai tä ca̦i bluca ma cui ja bä cuaablalou. Bämacö wasöö ja bämacö nowa jaba da tableinaja, bämacö nowa taö co̦a lä cule. Inaja bä lä cuaaö wei bä lä cui, Yai Bada tänö cama ebä ca̦i cuobä jamö, ö̦jö bä nia cuomi.
48005022	Ö̦jö ma cui, Yai Bada tä Bufi ja bä lä luluamou wei bä lä cui, abenaja bä cuaaö. Bä bufi nofio. Bä bufi ca̦i doblalou. Yanöcöwä bä bufi ca̦i cuo. Bä shi jalimoimi. Täbä ca̦i bayeliblaö bufi doblaoje. Dodijidawä bä ca̦i cuoje. Bä ca̦i li cadidou.
48005023	Oquewä bä a̦ ca̦i faö. Bä ca̦i wasöo dao. Einaja bä dodijidawä cuaaö mlaobä tä a̦ läami.
48005024	¿Ö̦jö tawä? Yanowamö showadi täbä bufi waiyou nofi lä jushuaö weinaja, Jesucristo ebä bufi jaba cuaaö mö ma feduono wei ma cui, fei däjä bä cuaaimi majöwä. Fii balitama tefi jamö Jesucristo a lä shämolayono wei däjä, cama etä ca̦i shadia yädämaquemaje.
48005025	Yai Bada tä Bufinö ba̦limi bämacö cua waiquia ja lä, ö̦jö lä tä Bufi ja bämacö yai da luluamo.
48005026	¿Ö̦jö tawä? Bämacö dodijidawä jimöobä mlai. Bäma täbä a̦ ca̦i lulubobä mlai. Camiyä bämacö ai bä lä cui, bä ma dodijaö ma ayao däjä ma cui bäma bä nofi wa̦libobä mlai.
48006001	Iba wamacö. Wa̦lidiwä tä jamö aifä a lä cui a dobloimi dicoo ja, Yai Bada a Bufi lija wa lä luluamole wanö, wa yai nia bayeliblaö. Oquewä wa wa̦ falanö, wa nia cadidamaö co̦o. ¿Ö̦jö tawä? A da moyaweicu. “Camiyä inaja ya nö cuaabö lä mlainaja”, wa bufi jole cuu dicoo ja, inaja showawä cafä wa ma cui wa cublou dicolo.
48006002	Aifä a lä cui a bufi nö bleaaö ja, a da bayelibla. Inaja wamacö taamayou ja, Cristo wama a nosie yai fuaö malä cui.
48006003	“¡Camiyä shi̦lo yai!”, wa bufi cuu dicoo ja wa jolemou cuquei.
48006004	Cafä wa lä cuaaö wei tä ja, a bufi shi̦lo da daeo, ai bä lä cuaaö wei tä ja mlai. Ö̦jö däjä wa dodijaö ja, aifä wa bä jimaö mlai ja, cafä wa lä cuaaö wei tä ja wa bufi nia shi̦lo yai doblalou.
48006005	Bämacö cuaablalou lä bädao wei tä ma cui ja, bämacö dodijabä bämacö malä cui.
48006006	Yai Bada tä a̦ ja wamacö lä damaö wejei bä lä cui, bä da dobäje. Dodijidawä täbä bluca ja wama bä dobäbä.
48006007	Yai Bada a nö waiblamoimi. Bä möla dijä. Wamacö lä cuaaö wei tä nowa nia co̦amamou. Mobä lä döaö wejei bänö, ö̦jö mobä co̦ablaö mö yabaaö malä co̦o wejei. ¿Ö̦jö tawä? Wa̦lidiwä wama tä taö ja, ö̦jö wama tä wa̦lidiwä nia co̦aö mö yabao co̦o.
48006008	Yanowamö täbä cuaaö bufi lä doblao wei tä ja bä luluamou dicoo ja, bä nia nomaö shi wa̦lijio. Ö̦jö ma cui, Yai Bada tä Bufi ja bä lä luluamou wei bä lä cui, ba̦limi bä nia li cuo.
48006009	Dodijidawä tä ja bämacö bufi modablao mlai. Dodijidawä bäma tä lä taö wei bämacönö, dodijidawä bäma tä nia co̦aö mö yabao co̦o malä cui.
48006010	¿Ö̦jö tawä? Dodijidawä bäma tä tabä tä cua ja, bäma tä taö showadaobä, ö̦jö lä. Yanowamö jödödöwä bäma bä ma bayeliblaö däjä, Jesucristo a nofi lä mölabou wejei, ö̦jö bäma bä yai bayeliblabä.
48006011	Cafä wamacö lija camiyä ei ya imicönö, ei ya tä a̦ bada lä oniblale tä a̦ oni da möje.
48006012	Wamacö mosi sicö nia fa joyamajenö bä lä nosiemou wei bä lä cui, judio bä lija bä dodijidawä dablamou bufi doblao yalo bä a̦. Ö̦jö bä lija bä nö bleaaö mlaobä bä a̦ li. “Fii balitama tefi jamö Cristo a lä shämolayono wei tä nofi shi̦lo yai da mölaboje”, bä cuu quilii.
48006013	Ö̦jö bä lä cui, ¿wedi tabä cafä wamacö lija bä a̦ fe li blacäjou? Moisesi etä a̦ fuamaö nofi fa jalubojenö mlai. Cama bä mosi sicö ma joyamou wei ma cui, etä a̦ fuaö malä mlajei. Ma. Judio ai bä lija, cafä wamacö mosi sicö lä joyamaö wejei tä a̦fa wäaö bufi doblaoje yalo, bä a̦ fe li blacäjou, ö̦jö bä judio lija cama bä nofi nia fa doablamonö.
48006014	Shädayai. Inaja camiyä ya nö cuaabö mlai. Camiyä ya lä cuaaö wei ya tä a̦fa nö ca̦i wäabö mlai. Fii balitama tefi jamö Bada tä Jesucristo a lä shämolayono wei, ö̦jö ya tä a̦fa nö shi̦lo yai tabö wei. Cama a lä cuaano wei tänö ya shomiblaliyoma. Fei däjä yanowamö täbä showadi cuaaö bufi lä doblao weinaja, ya cuaabä yami. Cama bä ma cui, camiyä ya cuaaö bufi lä doblao weinaja bä nö ca̦i cuaabimi mö feduwä. Ma, camiyänö Jesucristo ya wa̦fa shi̦lo wäyäö.
48006015	Täbä mosi sicö lä joyamou wei tä nowa cua malä mlai. Täbä mosi sicö joyamou lä mlai tä ma cui, ö̦jö tä nowa ca̦i cuami mö feduwä. Dude bämacö tablamou lä majöo wei, ö̦jö tä nowa shi̦lo cua.
48006016	¿Ö̦jö tawä? Ya lä cufenaja wamacö cuaaö ja, Yai Bada tänö wamacö bufi nia yanöcömabou. Wamacö nofi ca̦i nia asibou. Inaja bä lä cuaaö wei bä lä cui, ö̦jö Yai Bada ebä yai.
48006017	¿Ö̦jö tawä? Camiyä wale yabäcaö co̦daaö mlajei ja, bä yanöcöwä cuobä. Jesús ya etä a̦ bejedi wäyäö cudeenö wale dusimabou malä waiquilajei.
48006018	Bei, iba wamacö. Bada tä Jesucristo lija showadi wamacö bufi bayeliblamobä. Wamacö nofi ojodabobä. Wamacö bufi bayeliblamobä. Inaja lä tä cuobä.
49001001	Jesucristonö wale lä shimöleno wei, ei camiyä Pablo cä ya, Yai Bada tänö wale ca̦i shimaö fa bufinö. Efesoteli Yai Bada wama ecö lä cui lija ya tä a̦ oni shimaö, Jesucristo wama a nofi yai lä mölabou wei wamacö lija.
49001002	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
49001003	Yai Bada tä nofi shi̦lo yai doablamobä a, Bada tä Jesucristo bä Fö̦ö e lä cui. Jesús lija a lä bufiblamou wei a showawä lä cui. Cristo lija bämacö yädäa yalo, bämacö bufi nia yai lä bayeliblamou wei täbä ja, bämalecö dobäö waiquia lä culadi.
49001004	¿Ö̦jö tawä? Yedu ja, bita a tablaö showaa mlai ja, Yai Bada tänö bämalecö yaia balölema, Jesucristo lija bämacö yädäobä. Bämacö a̦fa tamobä tä cua mlai ja, cama bäma ecö dodijidawä yai cuobä bämalecö yaia waiquilema.
49001005	A bufi nofia yalo, Jesucristo a lä cuaano wei tä ja bämalecö nofi nia ijiluaö showadaoma. Inaja bämalecö taamaö bufi doblao waiquioma.
49001006	Bä Ijilubö Jesucristo a nofimaö dodijiwä. Ö̦jö a lä cuaano wei tänö bämacö yai li bayeliblamou. Bämalecö nofi ojodabou fe balojooma yalo, bäma a nofi showadi da doabla. ¡A doblao dodijiwä!
49001007	Wa̦lidiwä tä ja, Jesucristo i̦yäbönö bämalecö fujeblamalema. Bämacö doblou lä mlai tä nowa mladamalema. ¿Ö̦jö tawä? ¡Bejedi lä bämalecö nofi ojodabou!
49001008	Bämalecö nofi yai ojodabou fe balojoa.
49001009	Yai Bada a nia lä cuaaö wei tä a̦ jaba jo̦yaoma ma cui, Cristo a lä cuaano wei tänö bämalecö bufi jaducäblamalema. Bämalecö bufi möblamalema.
49001010	¿Ö̦jö tawä? A nia lä cuaano wei, obi tä nia jödödöblaö. Cristo a nia Bada lämabou. A nia lä läamaö wei tä cublou däjä a nia lämabou. Bita jamö ma cui, fedu jamö ma cui, ö̦jamö täbä bluca lä tablamolayono wei täbä lija, Cristo a nia Bada läo.
49001011	Yai Bada a lä cuinö, tä tamaö lä bufii wei showadi tä jödödöblaö. Cama yama ecö cuo mö feduobä, Cristo lija yamalecö yädämaquema. Inaja yamalecö taamaö bufii fa showadaonö, yamalecö taamama.
49001012	Cristo yama a nofi jaba lä mölabono wei yamacö lä cuinö, Yai Bada yama tä doblao dablamabä yamalecö cadidilema. Bluca täbä lija a nofi doablamou cuaabä.
49001013	Cafä wamacö ma cuinö, bejedi wama tä a̦ ca̦i ji̦lilema, wamacö fucäamobä tä a̦ dodijidawä lä cui. Cristo wama a bejedi fa bufilänö, ö̦jö lija wamacö yädäblaliyoma. ¿Ö̦jö tawä? Wamacö yädäo yalo, cafä wamacö lija Yai Bada tä Bufi jibämoquema, tä a̦fa Bufi wäamou lä balöono wei, cama wama ecö nö ö̦jöböamobä.
49001014	Bämalecö nia lä dobädayou wei bäma tä däaö showao mlaodayou däjä, a Bufi jibämoa balöbema, bämacö mölaö showaobä. Obi bämacö nia shi̦lo yai dobämodayou, Yai Bada tä nofi doblao doablamodayobä.
49001015	Ö̦jö cudeenö, Bada tä Jesús wama a nofi lä mölabou wei ya tä a̦ fa ji̦lilänö, Jesucristo ai wama ebä bluca lä nofimaö wei ya tä a̦ ca̦i fa ji̦lilänö,
49001016	ya bufi doblalou. Cafä wamacö nowa ja, Yai Bada lija ya bufi a̦fa shi̦lo doblalou wäyämou. Showadi bämacö nö bayeli nacaö talei.
49001017	Fayä a lä doblaladi lija ya nacou, Bada tä Jesucristo lija a lä bufiblamou wei a lä cui. Wamacö bufi jaducämabobä ya wa̦ faö. Yai Bada wama a jaba lä dale, wama a yai daö balafälöbä.
49001018	Wamacö bufi yai möblobä ya wa̦ faö, wamacö dobäö bufi lä doblao wei tä ja wamacö bufi jaducäblobä. Wamacö bufi nia lä bayelibou wei tä ja wamacö yai mölaö cadidiobä. Wamacö dobäö bufi doblao waiquiwä ja, cama wama ecö cublobä wamacö malä nacano wei.
49001019	Cama wama etä lofote dablabä ya ca̦i nacou. ¿Ö̦jö tawä? Ö̦jö a shi̦lo yai lofote dodijiwä. Cama etä lofotenö, bäma a bejedi lä bufii wei bämacö lä cui bämalecö bayelibou. Ö̦jö etä yai lofote showawä lä cuinö,
49001020	Cristo a demi jocädamaö co̦layoma. Fedu jamö, cama jayu boco mashi jamö, a ca̦i dicämaquedayoma.
49001021	Ö̦jamö culanö Cristo a Bada läadayoa. Yanowamö bada täbä cublawä ma cui, yai täbä lä nosiemou wei täbä ca̦i cuadayoa ma cui, moli Cristo a shi̦lo yai Bada cua ayaa. Ö̦jö bä lofotoblawä bäwä ma cui cama a shi̦lo yai lofote. Bluca bä a̦fa lofote ma jayumaö wejei ma cui, Cristo a wa̦fa yai lofote wäyämamobä, ¡ö̦jö a shi̦lo yai! Fei däjä ma cui, obi ma cui, Cristo a wa̦fa nia shi̦lo yai lofote wäyämou ayao.
49001022	Cristonö jödödöwä tä yai fuwäbou ayaobä, Yai Bada tänö Bada a tablamalema. Cama bäma ecö lä yododoblai bämacö lä cui, Cristo lija bämacö shi̦lo yai nosiemamobä a Bada lämabou.
49001023	¿Ö̦jö tawä? Cama lija bämacö fa yädäblalunö, cama sho moli bämacö cublaliyoma. Jesucristo cama bei a lä cui, camiyä bämacö waiquiwä. Cama a shi̦lonö, bämacö demi cua. Cama a showawä malä jödödöle.
49002001	Cafä wamacö lä cui, wa̦lidiwä talewä wamacö jaba fa cuonö, jai nomawä wamacö cuoma. ¿Ö̦jö tawä? Wamacö doblou lä mlaono wei tänö, nomawä wamacö blao ma waiquiono wei ma cui, Yai Bada tänö wamacö demiblamalema.
49002002	Wa̦lidiwä tä jamö yanowamö täbä showadi cuaaö lä showainaja, wamacö cafä ca̦i jaba cuaaö balöoma. Fecula bada lija wamacö luluamoma, fecula ösö jamö bä lä cublai bä lä nosiemaö wei a lä cui lija. Yai Bada tä a̦ fuaö lä mlajei bä lä cui, ö̦jö fecula bada lija bä luluamou showaa lä cudi.
49002003	Ö̦jö bä lä cuaaö weinaja, camiyä bämacö bluca ma cui, inaja bämacö ca̦i jaba cuaama. Wa̦lidiwä bäma tä lä didibole tä ja, bämacö showadi luluamoma. Bämacö cuaaö bufi lä doblaono wei tä ja, bämacö cuaaö shalilioma. Wa̦lidiwä bämacö cuo waiquioma yalo, Yai Bada tä nö wa̦lowä lä jushudou wei a lä cuinö bämalecö nö nia blemaboma, ai bä nö nia lä blemabou weinaja showawä.
49002004	Ö̦jö ma cui, Yai Bada a bufi asio fe balojoo. Bämalecö yai nofimaö fa dodijionö,
49002005	wa̦lidiwä tänö jai nomawä bämacö ma blaono wei ma cui, Cristo lija bämalecö fa yädämacönö bämalecö ca̦i demiblamalema. ¿Ö̦jö tawä? Wamacö nofi ojodaboma yalo wamacö malä fucäano wei.
49002006	Cristo lija bämalecö fa yädämacönö, nomawä bämacö ma cuono wei, bämalecö demidamaö co̦layoma. Cristo a Bada lä dicämaboladi jamö bämacö dicäo mö feduodayobä, bämalecö tablalema,
49002007	bämalecö nofi yai lä ojodabou wei, obi ma cui tä dablamou showaobä. ¿Ö̦jö tawä? Jesucristo lija bämacö yädäa yalo, bejedi lä bämalecö bufi bayelibou.
49002008	Wamacö nofi ojodabou yalo, Jesucristo wama a nofi fa mölabonö wamacö malä fucäleno wei. ¿Ö̦jö tawä? Wama a nofi lä mölabou wei tä ma cui, Yai Bada tänö no mlai ja wamacö bayeliblaö mlao fa cunoja, wama a nofi nö ca̦i mölabou bädaobö mlai.
49002009	Täbä lä dodijaö wei tänö täbä fucäamoimi yalo, cama bä dodijidawä jimöobä etä cuami.
49002010	Fei däjä Jesucristo lija bämacö lä yädäle, Yai Bada tänö bämalecö inaja fa taamanö bämacö malä cule. Dude bämalecö tablamaö co̦layoma, bämacö dodijabä. Jaba däjä ma cui, inaja Yai Bada tänö bämalecö nia taamaö showaoma, bämacö dodijadibä.
49002011	Wamacö a̦fa shomi lä jilabou wejei wamacö lä cui, bä bufi da daeo. ¿Ö̦jö tawä? Cafä wamacö mosi sicö joyamoimi yalo, judio bänö wamacö nofi jaba tabonomije. Cama judio bä mosi sicö li joyamou fa ayaonö, bei bä sibo shi̦lo taamamou bädao ma cui, “Camiyä Yai Bada yama ecö ijilubö yaiwä”, bä jole cuma.
49002012	¿Ö̦jö tawä? Cristo wama a danomi showawä. Tä nofi da jaducäleje. Isaeli nodiwä ebä lä cuinö wamacö nofi tabonomije. Cama ebä lija Yai Bada tä a̦ nö ma wäono wei ma cui, bayeli tä a̦fa ca̦i ma wäqueno wei ma cui, ö̦jö cafä wamacö befi cuonomi. Ö̦jö wama tä a̦ bufiblaö mlai ja, Yai Bada wama a ca̦i daö mlai ja, wamacö bälödalou nö beblalodii buoma.
49002013	Yai Bada tä lä cule jamö culanö wamacö bälöo blajaoma ma cui, fei däjä, Jesucristo lija wamacö yädäblaliyoma yalo, ö̦jönö wamacö ca̦i bälöa ajedeblou majölayoma. Cristo a fa shämolunö i̦yäbö falayoma. ¿Ö̦jö tawä? Ö̦jö i̦yäbö nowa ja wamacö ajedeblaliyou lä cufe.
49002014	Judio wamacö lä mlai wamacö sho bämacö bluca nofimayou majöobä, ö̦jö a Jesucristo waiquiwä malä cui. Bämacö bufi yai yanöcöblobä. Bämacö nofi jaba lä wa̦liayono wei tä lä cui, Cristonö tä wa̦lia waiquilema.
49002015	¿Ö̦jö tawä? Judio yamacönö, Yai Bada yama etä a̦ tabou ayao balöblaoma. Tä nabä yai lä shimöqueno wei tä a̦ bluca ma cui, showadi yamacö nia cuaaö lä nodiablalono wei tä a̦ ma cui, camiyäteli yamacönö yama tä a̦ bluca oniboma. Ö̦jö ma cui, Cristo a nomaö lä lälayono wei tänö, ö̦jö tä a̦ joyalema, judio yamacö ma cui, judio wamacö ma mlai ma cui, cama lija bämacö bluca yädäo fe usucuo showadaobä. Moli bämacö fa cublalunö bämacö dodijidawä nofimayobä. Bämacö bufi yai yanöcöblobä.
49002016	Tefi lä balitaono wei jamö a lä shämolayono wei tänö, moli bämalecö tablamalema, Yai Bada lija bämacö bluca ajedou showaobä. Bämacö nofi wa̦liayou co̦daaö mlaobä.
49002017	Eja Cristo a fa waloiquiyonö, täbä bufi lä yanöcödamaö wei tä a̦ wäyäyoluma. Yai Bada tä lä cule jamö culanö wamacö bälöo lä blajaono wei wamacö ma cui, judio yamacö ajedeo lä waiquiono wei yamacö ma cui, ö̦jö tä a̦nö Yai Bada lija bämacö bufi yanöcou fe usucuaaö showaobä.
49002018	Cafä wamacö ma cui, camiyä yamacö ma cui, Cristo a lä cuaano wei tänö, bä Fö̦ö e lija bämalecö bluca ajedamaö dao malä cui. Ö̦jö cama a Bufi showawänö bämacö ajedou.
49002019	¿Ö̦jö tawä? Ö̦jö cudeenö, judio wamacö lä mlai, shomi wamacö a̦fa nia jilamou co̦omi. Fei däjä wamacö nia bälöblalou bädaomi. Ma, Jesucristo wama ecö mö feduwä. Yai Bada tänö cama ebä ca̦i lä cule bä lija wamacö co̦caa waiquia.
49002020	Yai Bada bäma ecö yafibö cublou majöa lä cule. Jesucristonö yamalecö lä shimöleno wei yamacö ma cui, Yai Bada a wa̦no wäyälewä bä jaba lä cuono wei bä ma cui, ö̦jö yama ecö yafi li colo. Tä yafi nia colo lä lofotomabou wei, cama Jesucristo a waiquiwä.
49002021	Cama lija bämalecö bluca fa yädäblamalönö etä yafi blaucublamaö lä cule, Bada bäma ecö yafibö dodijidawä yaiobä.
49002022	¿Ö̦jö tawä? Cafä wamacö ma cui, Cristo lija wamacö yädäa yalo, cama ai yama ecö lija Yai Bada a Bufi lofotenö wamacö co̦cablamaö, bämacö bluca fa co̦cablamolunö, Yai Bada bäma ecö yafibö yai cuobä.
49003001	Ö̦jö cudeenö, cafä judio wamacö lä mlai wamacö lija Jesucristo ya tä a̦ wäyäö nofi jushuaö yalo, camiyä Pablo wale fe labouje.
49003002	¿Ö̦jö tawä? Yai Bada tänö täbä nofi lä ojodabou wei wama tä a̦ ca̦i ji̦liaö mö feduobä, Yai Bada tänö wale cadidilema. Ö̦jö wama tä a̦ ca̦i ji̦libou waiquile cätä.
49003003	Yai Bada tänö tä a̦ jaba lä jo̦yabono wei, camiyä lija tä a̦ wawäblamalema. Ö̦jö ya tä a̦ jolodowä oniblaö waiquio lä cufe.
49003004	Ei wama tä a̦ doaö däjä wamale bufi nia jaducäwä dablaö. Yai Bada tänö tä a̦ jaba lä jo̦yabono wei ya tä a̦ daö, Cristo a nia lä cuaano wei tä a̦ showawä lä cui.
49003005	Bämacö nö badabö lija tä a̦ jaba wawämano ma mlai ma cui, fei däjä Jesucristonö yamalecö lä shimöleno wei yamacö lija tä a̦ li ya̦cumö wawäblamalema, bei a Bufinö. Jesucristo ebä yododabä jamö etä a̦ ca̦i lä wäyäö wejei bä lija ca̦i. Yai Bada tänö yamalecö yaia cadidilema.
49003006	Tä a̦ jo̦yabou lä showaono wei, ei tä a̦. Yai Bada tänö judio yamalecö nia lä bayelibono weinaja, judio wamacö lä mlai wamacö nia ca̦i bayelibou mö feduo lä showaono wei, ö̦jö bei tä a̦ waiquiwä. Moli bämalecö nia bluca tablamaö majöoma. Jesucristo a wa̦fa wäyäö lä balöono wei etä a̦ dodijidawä fa wäyämonö, ö̦jö lija judio yamacö fa yädäicunö yamacö nia bayeliblamoma. Inaja showawä, judio wamacö lä mlai wamacö nia ca̦i bayeliblamou mö feduo showaoma.
49003007	¿Ö̦jö tawä? Cama etä lofotenö ö̦jö ya etä a̦ dodijidawä wäyäö. Ya etä a̦ wäyäbä, wale nofi ojodabou yalo wale shimölema.
49003008	Cama ai ebä shi̦lo dodijaö ma ayaono wei ma cui, camiyä wale nofi fa ojodadalönö wale shimöa fe yadilema. Cristo lija täbä yai bayeliblamou fe lä balojoo wei, judio wamacö lä mlai wamacö lija ya tä a̦ wäyäbä.
49003009	Yai Bada tänö tä a̦ jaba lä jo̦yabono wei tä a̦ wawäblou fe yadiobä, camiyä lija täbä bufi nia bluca jaducäblamama. ¿Ö̦jö tawä? Yai Bada a lä cuinö, täbä bluca lä tablaleno wei a showawä lä cuinö, cama a nia cuaaö lä ja̦toono wei tä a̦ nia ya̦cumö wawäblamama.
49003010	Fedu fe dole jamö, a̦jele bä lä cublai bä lija a bufi lä jaducäi tä dablamodayobä, inaja a li cuaama. A̦jele ai bä bada lä nosiemou wei bä ca̦i lija. Yai Bada a bufi shi̦lo yai jaducäwä fe balojowä. ¿Ö̦jö tawä? Jesucristo ebä lä yododoblai bä lä cui, ö̦jö bä lä bayelibou wei tänö a bufi nia yai jaducäwä dablamoma.
49003011	Ei tä ulufi tablaö showao mlao däjä, inaja a nia cuaaö showaoma. Bada tä Jesucristo a lä cuaano wei tänö tä wawäblamalema.
49003012	Ö̦jö bäma a nofi lä mölabou wei tänö, quilii mlai ja Yai Bada lija bämacö bufi mölaö ca̦i icuo dao.
49003013	Ö̦jö cudeenö abenaja ya cuu. Cafä wamacö lija ya tä a̦ lä wäyäö wei tä nowa ja wale nö ma bleaamaö wejei ma cui, bä bufi fo̦lijo dijä. Cafä wamacö doblao cuobä tä malä cui.
49003014	Ö̦jö cudeenö, Fayä lija ya möfe bolanö ya wa̦ faö talei.
49003015	Fedu jamö bä lä culadi bä ma cui, bita jamö bä lä cublai bä ma cui, ö̦jö cama ebä a̦fa bluca jilamou.
49003016	Cama ebä showadi bayelibou fe balojoo yalo bämacö nö bayeli nacaö, cama bei Bufinö wamacö nö wa̦lojomabobä. Wamacö bufi yai lofotomabobä.
49003017	Cristo wama a nofi mölabou ja, cafä wamacö bufi jamö a cudiobä ya wa̦ ca̦i faö. Wamacö bufi yai nofiobä ya wa̦ ca̦i faö, fii fibä nasöcö fa dalonö, tefibä ublao lofotoo lä culenaja, wamacö bufi yai lofotoo cuobä. Yafi bä colo lofotoo däjä, bä yafi wäcäö dao lä mlainaja wamacö yai cuo mö feduobä.
49003018	Yai Bada ai ebä bufi nö bluca wa̦lojomabou lä cuaaö weinaja, cafä wamacö ma cui wamacö bufi nö ca̦i wa̦lojomabou cuo mö feduobä. Cristonö bämalecö yai nofimaö fe lä balojoo wei tä ja, wamacö bufi möblou fe yadiobä.
49003019	Cristonö bejedi lä bämalecö nofimaö fe balojowä. ¿Ö̦jö tawä? Bämalecö nofimaö fe lä balojoo wei tä ja bämacö bufi yai jaducäblou fa cunoja, bämacö bufi nö fejelobö wei. Inaja wamacö bufi jaducäwä cuobä ya wa̦ faö talei, Yai Bada tä lä culenaja wamacö bufi yai cublobä.
49003020	Bämalecö nia bayeliblaö nö lä wa̦lojoo wei, ö̦jö Yai Bada a, cama etä lofote showawänö bämacö showadi lä bayeliblamou wei a lä cui. Camiyä bämacö bufi lä cuablalou weinaja bädawä mlai, bämacö lä bayeliblamou wei tä ja, bämalecö nia yai fejeleamaö.
49003021	Ö̦jö a nofi shi̦lo yai doablamobä. Jesucristo a lä cuaano wei tänö, showadi a doblao dablamobä. Cama bäma ecö lä yododaö wei bämacö ma cuinö, showadi bäma a doblao ca̦i dablamabä. Inaja lä tä cuo shi wa̦libä.
49004001	Ö̦jö cudeenö, Bada ya wa̦no wäyäö fe yadio yalo wale fe lä labolajei ya lä cuinö bämacö nowa taö. Wamacö yai dodijabä ya wa̦ fe blacäjou. Dodijidawä wamacö cuobä Yai Bada tänö wamacö malä nacano wei.
49004002	Bufi oquewä bä yai da cuo. Bä bufi yai yanöcöo fe da yadio. Bä ca̦i nofimayou fe da yadio.
49004003	Yai Bada tä Bufinö moli wamacö mashi tablamalema yalo, bä a̦ majöablalo dijä. Wamacö bufi wedinajamobä tä cua ja, wamacö bufi yanöcölanö, tä cadejeblaö bufi doblao da showadaoje, wamacö bufi shalilio fe yadiobä.
49004004	Moli a lija bämacö bluca yädäa yalo, moli bämacö. Bluca bämacö lija, moli a lä cui a Bufi bälöblawä. Yai Bada tänö bämalecö lä nacano wei däjä, bämalecö a̦fa bayeliblou lä wäyäno wei tä a̦ moli ja, bämacö bluca mölaö.
49004005	Bäma a nofi bluca lä Badabole, moli a. Bäma tä a̦ nofi lä mölabole, moli tä a̦. Moli a lija bämacö bluca yädäobä, bämacö fe ojomamou.
49004006	Yai Bada moli cätä waiquiwä, bäma a nofi bluca lä Fö̦ömale. Ö̦jö a shi̦lo yai Bada. Ö̦jö lija bämacö bluca bayeliblamou. Bluca bämacö lija ö̦jö a cudia.
49004007	Ö̦jö ma cui, Yai Bada lija bämacö ojodamolanö bämacö nö bluca wa̦lojaö shedecobä, Cristonö bämalecö dobäö cuaama.
49004008	Ö̦jö cudeenö abenaja tä a̦ oni cuu balöoma. Ösö jamö a lä yamobefälöno wei däjä, yanowamö bluca täbä fa däfälönö, täbä lululefälöma. Täbä fa lululäfälönö, täbä dobädayoma. Einaja tä a̦ oni cuu.
49004009	¿Ö̦jö tawä? “Ösö jamö a lä yamobefälöno wei däjä” tä a̦ lä cuu wei, ¿wedinaja bäma tä a̦ nofi tabobä tä a̦? Abenaja bämacö bufi cubä tä a̦. Ösö jamö a jo̦wa lä funo wei, mashita a co̦jomo jamö a fa fuobalöcölönö, a ösöa co̦layoma.
49004010	Ösö jamö a lä itolayono wei a lä cui, fedu fe dole jamö a dua lä co̦befälöno wei, ö̦jö a showawä. Jödödöwä tä nia dodijidawä fa tamabonö, a li inaja cuaama.
49004011	Täbä jo̦wa yanowamö lä dobädayono wei, abenaja täbä jo̦wa taamama. Jesucristo a wa̦no wäyäö cuaabeje, ai bä shimama. Jesús ebä yododabä jamö etä a̦ wäyäbeje, ai bä dobäma, bä a̦ nö wa̦lojabä. Mojodi täbä lija Jesucristo etä a̦ dodijidawä wäyäö cuaabeje, ai bä dobäö mö feduoma. Cama ebä ca̦i yododabeje, ebä ca̦i damabeje, ai bä ca̦i dobäö mö feduo showaoma.
49004012	Jesucristo ebä bayeliblabeje bä dobäö cuaama, ebä fa bayeliblalöjenö, Yai Bada lija dodijidawä cama ebä bluca ojodamobä. Cristo lija bä bluca lä yädäo wei bä bufi bluca lofotoafälöbä.
49004013	Yai Bada bäma a nofi bluca lä mölabou wei, bei Ijilubö bäma a ca̦i lä daö wei bämacö bluca lä cui, bämacö bufi bluca fa shalililonö bämacö bufi badafälöbä. ¿Ö̦jö tawä? Cristo a lä culenaja bäma ecö cuo mö feduobä.
49004014	Ö̦jö däjä, shomi tä a̦ ca̦i lä fuaö wejei bä a̦ ja bämacö nia mölaimi majöo. Bämalecö yaclämaö bufi lä doblao wejei bä a̦ ja, oshe bä bufi shelelewä lä culenaja bämacö bufi nia cuaaö majöomi. Wadoli a badanö, mau u jamö täbä befi ca̦i shäyäjaö lä cuaaö weinaja bämacö bufi taamamou dicoo mlaobä.
49004015	Ma, bämacö bufi yai nofilanö, bämacö caficö a̦ yai da bejedimo. Inaja bämacö cuaalanö, bämacö bufi nia badafälöö, Cristo a lä culenaja bämacö cuobä. ¿Ö̦jö tawä? Bämacö bayeliobä, Cristo lija bämacö yädäa waiquia. Camiyä bämacö fe lä cui, Cristo bei a. Cristo bei a lä cui, camiyä bämacö.
49004016	Cama a showawänö bämalecö co̦camabou. ¿Ö̦jö tawä? Oshe bä dodijidawä tablamou lä waiquio wei bä dodijidawä badaö lä culenaja, camiyä bämacö ma cui, dodijidawä bämacö badaö cuobä. Cristo bäma ecö nofimayolanö, cama a lofotenö bäma ecö badafälöbä.
49004017	Ö̦jö cudeenö ya wa̦ fe blacäjou a lä cule. Bada ya wa̦no taö. Yai Bada tä daö lä mlajei bä lä cuaaö weinaja bä cuaaö da mladalu. Inaja bä bufi lä cuaablalou wei bä bufi nö bleaaö.
49004018	Bä bufi mö didi yalo, Yai Bada lija bä bufi nö jaducäblobimi waiquiwä. Bä bufi jifuwä yalo bä bufi mojodi. Bä bufi mojodi cudeenö, Yai Bada lija ba̦limi bä nö tablamobimi waiquiwä.
49004019	Wa̦lidiwä tä ja bä bufi quilijoimi. Bä wasömamou mlai, yanowamö täbä showadi lä cuaaö wei, ö̦jö tä nabä shi̦lo yai cadidouje. Shami tä bluca ma cui ja bä nö shijilobimi.
49004020	Cristo tä a̦ ja wamacö damamou däjä, inaja wamacö taamanomije.
49004021	¿Ö̦jö tawä? Wama a̦fa ji̦libou malä waiquile. Ö̦jö lija wamacö lä yädäqueno wei däjä, Jesús bejedi etä a̦ lä cui ja wamacö damamaje.
49004022	Wamacö bufi jaba lä cuaablalono wei tä lä cui, tä daa da showadacöje. Inaja wamacö jaba cuaama ma cui, wamacö bufi lä waiyono wei tä ja wamacö mölaö buoma. Ö̦jö tänö wamacö wa̦lidiadima.
49004023	Yai Bada tä Bufinö fei däjä bä bufi da shomiblalu.
49004024	Yai Bada tänö dude wamacö bufi tablamalema, cama a lä culenaja showawä. Wamacö bufi yai dude lä cui ja bä da luluamo, wamacö yai bejedimobä. Dodijidawä wama ecö yaiobä.
49004025	Ö̦jö cudeenö bä caficö jolemo dijä. Aifä bä lija wamacö caficö bluca shi̦lo yai bejedimobä. Moli bämacö mashi waiquiwä malä cui.
49004026	Wamacö jushudou bädao ja bä da moyaweicu, wa̦lidiwä wama tä taö mlaobä. Wamacö jushuo showalanö bä fe weya dijä.
49004027	Fecula bada a nö wa̦lojama dijejä.
49004028	Wamacö jaba lä tomömono wei wamacö lä cui, bä tomömou co̦daa dijä. Bä yai da ojodamo. Dodijidawä wamacö fa ojodamonö, bä nö fo̦li lä bleaaö wei wama bä yai bayeliblabä.
49004029	Wa̦lidiwä wamacö a̦ fabä, bä caficö caloblou bädao dijä. Dodijidawä bä a̦ shi̦lo da fa, wama täbä bufi lofotoamabä. Wama bä bufi bayeliblabä tä cua ja, wamacö a̦ shi̦lo dodijidawä faö showadaobä.
49004030	Yai Bada tä Bufi lä jibämoqueno wei tä Bufi ca̦i wa̦lidiwä bälömabo dijejä. Cama wama ecö nö ö̦jöböamobä a Bufi malä jibämoqueno wei. Wamacö co̦aö showao mlao däjä wamacö ca̦i cudio balöobä.
49004031	Wama täbä nofi wa̦libou lä ja̦tomou wei tä da blajamalöje. Wamacö nö wa̦lowä lä jushudou wei tä ca̦i. Wamacö jushudou lä bädao wei tä ca̦i. Wamacö a̦ lä läblou wei tä ca̦i. Wamacö a̦fa lä tayou wei tä ca̦i. Wamacö nö lä nabämou wei, tä jödödöwä da blajamalöje.
49004032	Dodijidawä täbä ca̦i shi̦lo yai da cuoje. Täbä nofi da ojodaboje. Cristo lija wamacö fa yädäicunö, Yai Bada tänö wamacö nofi asibou lä cuono weinaja, cafä wamacö ma cui wamacö nofi nia asiboyou cuo.
49005001	Ö̦jö cudeenö, Yai Bada bei ijilubö wama ecö yalo, ö̦jö a shi̦lo yai da owämaje. Wamacö nofimaö fe balojowä.
49005002	Wama täbä nofimalanö bä ca̦i da cuoje, Cristonö bämalecö nofimaö lä culenaja showawä. Bämalecö bayeliblabä a nomaa lälayoma. Yai Bada lija täbä wa̦queshi nö li̦yoli lä u̦cucamou wei täbä dodobou lä cuaaö wejeinaja, inaja showawä, Cristo cama a jibäamou bufi doblao cuoma, Yai Bada a bufi doblamabobä.
49005003	¿Ö̦jö tawä? Wamacö nofi nia beshili jushuaimi. Shami wama tä nia fuliimi. Ai täbä jamö wamacö bufi nia waiyoblaloimi. Yai Bada wama ecö lä cui, inaja wamacö a̦fa wayoamou cuobä wamacö malä mlai.
49005004	Wa̦lidiwä tä a̦ wayoa dijejä. Wamacö a̦ biyäcäblalou bädaobä wamacömi. Wamacö nö lä quililaliyobö wei tä a̦ ja, bä a̦ ca̦i wayoablalou bashio dijä. Ma, cafä wamacö lija ö̦jö tä a̦ ji̦limamou mlai ja, Yai Bada lija wamacö bufi a̦fa shi̦lo doblao lä wäyämou wei, ö̦jö tä a̦ shi̦lo yai ji̦liabeje, ö̦jö lä.
49005005	Möla dijä. Bä nofi lä jushublalou wei bä ma cui, shami tä fulii bufi lä doblao wejei bä ma cui, ai täbä jamö bä bufi shi̦lo lä waiyou wei bä ma cui, Yai Bada sho, Cristo sho cäcöbä bälöo lä dodijio wei jamö, ö̦jö bä befi nia cubloimi. Ö̦jö bä bufi shi̦lo lä waiyou wei bä lä cuinö, Yai Bada a bufiblaö mlajei, shomi täbä shi̦lo malä bufijadii wejei.
49005006	Bä a̦ lä jolemou wei bä lija bä möla dijä. ¿Ö̦jö tawä? Inaja täbä cuaadii yalo, Yai Bada tä nö wa̦lowä lä jushudou wei däjä a nosie fuaö lä mlajei bä lä cui bä nö nia malä bleaamaö wei.
49005007	Ö̦jö cudeenö, inaja bä lä cuaaö wei bä lija bä yädäblo dijä.
49005008	Wamacö bufi mö jaba dödöoma ma cui, fei däjä Bada wama ecö li yalo, tä lä wacacai jamö wamacö cua malä majöle. ¿Ö̦jö tawä? Tä mö lä wacacai jamö täbä dodijaö lä cuaalenaja bä shi̦lo yai da cuaa.
49005009	Tä mö lä wacacai jamö täbä cua yalo, täbä malä dodijaö wei. Bä bejedimou. Bejedi tä a̦ jamö bä cadidou.
49005010	Bada wama tä bufi nia lä doblamabou wei tä nabä shi̦lo da cadidoje.
49005011	Täbä bufi mö lä didi wei bä nö bleaaö. Ö̦jö bä lä cuaaö wei tä ja bä yädäblou bufio dijä. Bä lä cuaale wama etä nia yai wäaö.
49005012	Ö̦jö bä cuaaö lä ja̦too wei tä a̦fa wayoamou bädao ma cui, tä a̦ ji̦limamou wa̦lidiwä malä cui.
49005013	Ö̦jö ma cui inaja bä lä cuaaö wei, bei tä shi̦inö tä dablamou däjä tä wawäblou. Tä nia yai lä wawäblou wei, ö̦jö lä bei tä shi̦i waiquiwä.
49005014	Ö̦jö cudeenö abenaja tä a̦ oni cuu. Wa lä mile, ¡a da la̦lö! Nomawä wa lä blale, ¡a da jocäblalu! Ö̦jö däjä Cristonö wamacö bufi nia yai wacacamabou. Einaja tä a̦ oni cuu.
49005015	Wamacö lä cuaaö wei tä ja bä da moyaweicu, ö̦jö lä, bä bufi jaducäwä lä mlai bä lä cuaaö weinaja wamacö cuaaö dicoo mlaobä. Bä bufi yai lä jaducäi bä lä cuaaö weinaja, inaja wamacö shi̦lo yai cuaabä.
49005016	Fei däjä wa̦lidiwä tä bluca taö lä cudujei. Ö̦jö cudeenö, wamacö dodijabä tä cua waiquia ja, bä yai dodijaö da showadao.
49005017	Bä bufi mojodi cuo dijä. Bada tänö tä taamaö lä bufii wei tä yai da dalalöje.
49005018	Nashiwä toubänö bä shi ca̦i wa̦li dijä. Ö̦jö toubä wayunö täbä malä wa̦lidiblou wei. Ö̦jö toubä ja wamacö taamamou mlai, Yai Bada tä Bufi lija bä bufi yai da jödödöblamamolu.
49005019	Wamacö yododabä jamö, Yai Bada lija täbä a̦ amowa lä yädäblai täbä a̦ shi̦lo da taje. Nö badabö David etäbä a̦ ca̦i. Yai Bada tä Bufinö täbä a̦ lä bädamaö wei täbä a̦ ca̦i. ¿Ö̦jö tawä? Bada tänö wamacö a̦ bufi doblalou ji̦liadayobä wama täbä a̦ amowa nia taö.
49005020	Tä cublou lä bädao wei tä ma cui ja, Bada tä Jesucristo a wa̦nö, Fayä Yai Bada lija bä bufi a̦fa shi̦lo doblalou da wäyämo.
49005021	Cristo lija wamacö quililanö, dodijidawä bä a̦ da ji̦liayo.
49005022	Bä suwäbö wama ecö lä cui. Fe̦yalofä bä a̦ da ji̦liaje, Bada wama a wa̦ nö ji̦lia lä talebö weinaja showawä.
49005023	Fe̦yalofä wama bä a̦ nosie fuabä bä waiquiwä malä cui, cama bäma ecö lija Cristo a wa̦ nosie fuamou lä culenaja showawä. Bämalecö lä nowamöbou wei, ö̦jö lä Cristo a waiquiwä. Cama bäma ecö lä yododaö wei bämacö lä cui, Jesucristo sho jai moli bämacö cuwä.
49005024	Cristo bäma a nosie fuabä bämacö. Inaja showawä, bä suwäbö wama ecö lä cuinö, fe̦yalofä wama bä nosie nia ca̦i fuaö.
49005025	Bä fe̦yalobö wama ecönö, suwäböfä bä yai da nofimaje, cama bäma ecö lä cui, Cristonö bämalecö nofimaö lä cuaano weinaja showawä. Bäma ecö bayeliblobä a noshi malä ö̦jödaono wei.
49005026	¿Ö̦jö tawä? Yai Bada lija bämacö yaiblamobä a noshi ö̦jödaoma. Mau unö täbä aublou lä culenaja bämalecö aublalema, cama a wa̦ lä wäyämono wei tänö.
49005027	Bämalecö dodijidawä ajedemabobä, inaja bämalecö li taamama. Wiisibö tä wai wa̦lidiwä sudia mlai ja, bämacö sicö wai wa̦iquiblalou mlai ja, bäma ecö a̦fa tamobä tä cua mlai ja, bäma ecö dodijidawä cuobä.
49005028	Inaja showawä, bä fe̦yalobö ebänö bä suwäbö ebä nia yai nofimaö cuoje, cama bä nofimamou lä culenaja showawä. Bä suwäbö e lä nofimaö wei, cama a nofimamou. ¿Ö̦jö tawä?
49005029	Cama a nowamöo lä mlai a yanowamö cua malä mlai. Bä dodijidawä cuobä bä iyaö. Bä nowamöo. Cama bäma ecö lä cui, Cristonö bämalecö nowamaö lä culenaja showawä.
49005030	Cristo sho jai moli bämacö cuwä yalo, cama a lä nowamöo wei däjä, camiyä bämacö ma cui bämacö nowamamou cuquei.
49005031	Abenaja tä a̦ cuu. Täbä doayou däjä, täbä shelelou nodiablalou showawä. Bä fö̦ö lijamö, bä nöö lijamö bä jaba ma cublamou wei ma cui, bei suwäbö bä nia fa ajedemabojenö, bä sheleleblou majöo,moli bä cublou majöobä. Einaja tä a̦ cuu.
49005032	Ei tä a̦ jamö tä a̦ yai lä dodijidai tä a̦ ca̦i jo̦yaa. Cäcöbä lä doayou wei cäcöbä a̦fa wayoamou bädao mlai ja, Cristo a wa̦fa yai wayoamou, cama bäma ecö sho.
49005033	¿Ö̦jö tawä? Ö̦jö ma cui, cafä wamacö bufi jaducäblobä tä a̦ ca̦i showawä, wamacö suwäbö lä cui wama bä nofimabä. Cafä wamacö nofi fo̦lio lä culenaja, inaja showawä suwäböfä wama bä nofi tabolanö wama bä nofimabä. Bä suwäbö wama ecö ma cuinö, dodijidawä fe̦yalofä wama bä nosie ca̦i fuabä.
49006001	Ijilu wamacö. Bada wama ecö yalo, faafä wama a wa̦ fuabä wamacö waiquiwä. Naafä a ca̦i. Tä malä dodijidai.
49006002	Abenaja tä a̦ cuu. Faafä a ma cui, naafä a ma cui, dodijidawä wama bä ca̦i fa cuonö, wama bä a̦ nia fuaö. Einaja tä a̦ cuu. ¿Ö̦jö tawä? Inaja wamacö cuaaö ja wamacö nia jo̦wa bayeliblamou. Yai Bada tänö tä tamaö lä bufii wei 10 täbä a̦ jibämoquema, Moisesi lija. Ö̦jö colo tä a̦ ja täbä nia lä bayeliblamou wei tä a̦fa wäyämono ma mlai ma cui, bä fö̦ö, bä nöö bä a̦ nia lä fuaö wejei tänö täbä nia jo̦wa shi̦lo yai bayeliblamoma.
49006003	Bä fö̦ö, bä nöö bä a̦ fuamaö fa bufinö, abenaja tä a̦ cuu majöo malä cui. Dodijidawä wamacö demi cudiobä, wama bä a̦ nia fuaö. Einaja tä a̦ malä cuu wei.
49006004	Bä fö̦ö wama ecönö, ijilufä bä jushuo lulubo dijejä. Wama bä ca̦i dodijidawä fa cuonö, wama bä yai wasöbobä. Wama bä yai yömölabobä. Bada tänö tä tamaö lä bufii weinaja showawä.
49006005	Bä nosie fuamobä wamacö lä tabou wejei wamacö lä cui lija ya wa̦ faö majöo. Wamacö lä tabou wejei bä lija wamacö quilibä bä li. Cristo wama a bufi doblamabobä, wamacö bufi cadidilanö bä nosie da fuaje,
49006006	bä mamo showao däjä shi̦lo mlai. Ö̦jö bä lija wamacö nofi doablamobä mlai. Cristo wama a nosie nö lä fulebö weinaja, wama bä nosie yai fuaö cuobä. Yai Bada tänö wamacö lä taamaö weinaja, bufi doblalolanö wama tä yai tabä.
49006007	Dodijidawä bä da ojodamo. Jai yanowamö täbä lija mlai, jai Bada tä Jesucristo lija, bufi doblalolanö wamacö nö yai ojodamou lä cuquebö weinaja showawä.
49006008	Bämacö cuaaö lä bädao wei tä ma cui, bämacö dodijaö ja, Bada tä lija bämacö nia malä dobämou wei. Wama tä daö. Täbä nosie fuamobä wamacö lä tabou wejei wamacö ma cui, wamacö tabou lä mlajei wamacö ma cui, inaja showawä wamacö nia bluca dobämou cuo.
49006009	Wamacö nosie fuamobä wama bä lä tabole wamacö lija ya wa̦ faö majöo. Afä wama bä lä tabole bä lä cui, dodijidawä bä ca̦i da cuoje. Bä a̦ waitelimo dijä. Cama bä ma cui lija, cafä wamacö ma cui lija, a nosie nia yai lä fuamou wei a lä cui, fedu jamö a malä culadi. Ö̦jö a lä cuinö täbä bluca jimaö fe malä usucuo wei.
49006010	Abenaja nomöjöwä, ya wa̦ waicobä. Bada tä Jesucristo lija bä bufi shi̦lo da lofotoicu. Cama etä lofotenö wamacö nö wa̦lojabä.
49006011	Bä shäyobä jamö bä nowamöobä, sodado bänö duo shibä läbou lä cuaaö wejeinaja bä bufi nowamöo da cuo. Yai Bada lija wama tä bayeli fa dälänö bä da nowamöo, fecula badanö wamacö mölamaö bufi lä doblao wei däjä, wamacö ublao lofotoablalou showaobä.
49006012	Yanowamö täbä bädawä lija bämacö ishou malä mlai. Fecula bä yai lija bämacö ishou malä cui. Cama fecula ebä bada lä nosiemou wei bä ca̦i lija. Ei tä mö lä didi wei jamö bä bada läblawä. Ösö jamö ma cui, bä ca̦i bluca wa̦lidiwä cuadayoa.
49006013	Ö̦jö cudeenö, Yai Bada lija wama tä bayeli fa dälänö bä da nowamöo, tä wa̦lidiblou däjä wamacö nö yai wa̦lojaö fe yadiobä. ¿Ö̦jö tawä? Wamacö nö wa̦lojalanö, wamacö ublao lofotoo showaobä.
49006014	Bä ublaa da lofotoicu, ö̦jö lä. Bä ishobä jamö, bä lä didio wei sibä ja sodado bä ja̦locaö mlaobä, sibä o̦cabou malä lofotoo wejei. Inaja showawä, cafä wamacö yabäcamou mlaobä, bejedi tä a̦ shi̦lo da bufiboje. Wamacö shi̦lo lä bejedimou wei tänö wamacö nia nowamöo, duo shibänö sodado bä balöcö nowamöablalou lä cuaaö weinaja showawä.
49006015	Sodado bä mamicö lofotoablalobä bä mamicö didio lä cuo weinaja, inaja showawä bä mamicö ca̦i lofotoa da cuicu. Täbä bufi lä yanöcödamaö wei tä a̦ dodijidawä lä cuinö, wamacö cajejou mlai ja wamacö yai fuu lofotoablalou showao fe yadiobä.
49006016	Inaja wamacö cuaalanö bä bufi yai da nowamöo, sodado bä balöcö nowamöablalou lä cuaaö weinaja showawä. Bä ishobä jamö täbä niyayou lä cuaaö weinaja, tä yai lä wa̦lidii a lä cuinö, cowa wacä befi ca̦inö wamacö befi ma niyaaö wei ma cui, Jesús wama a nofi lä mölabou wei tänö, ö̦jö wama e wacä befi ca̦i nia yaclämaö.
49006017	Sodado bä fe nowamöo lä culenaja, Yai Bada lija wamacö fucäamou lä waiquile, ö̦jö tä shi̦lo da bufiboje. Yai Bada tä Bufi lä cui, ö̦jö e ca̦i sibala da showaboje. Ö̦jö e sibala lä cui, Yai Bada etä a̦ waiquiwä.
49006018	Yai Bada tä Bufi lija wamacö a̦ fa luluamonö bä nö bayeli shi̦lo da nacao. Ö̦jö lija bä shi̦lo showadi da naco. Bä ca̦i da moyaweicu, wamacö nacou mojiblou mlaobä. Yai Bada ebä lä cui, showadi ö̦jö wama ebä nö bayeli bluca nacabä.
49006019	Camiyä ma cui wamale nö ca̦i bayeli da naca, ya tä a̦ wäyäbä jamö ya wa̦ cadidobä. Jesucristo tä a̦ dodijidawä lä jo̦yaono wei ya tä a̦ wawämaö däjä, quilii mlai ja ya tä a̦ wawämaö fe yadiobä.
49006020	Jesucristo ya wa̦no wäyäbä wale lä shimöleno wei ya lä cui, ya wa̦no wäyäö nofi jushuadii yalo wale fe labouje. ¿Ö̦jö tawä? Quilii mlai ja ya wa̦no wäyäö walalao fe yadiobä, wamale da bayelima. Ya wa̦no wäyäö walalaobä ya waiquiwä malä cui.
49006021	Camiya ya lä cule, eja ya ca̦i lä cuaaö wei, wama tä a̦ bluca ji̦liabä Diquiconö wamacö nia yömölaö, Jesucristo ai e lä cuinö. Ö̦jö yama a yai nofimaö. Dodijidawä Bada tä a̦ shi̦lo fuaö talei.
49006022	Tä a̦ bluca wäyäbä ya shimaö lä cule, camiyä yamacö lä cule wama tä a̦ ca̦i ji̦liabä. Wamacö bufi ca̦i lofotoblamabä.
49006023	Bei. Fayä Yai Bada lija showadi wamacö bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö bufi ca̦i nofimaboböbä. ¿Ö̦jö tawä, iba wamacö? Jesucristo showadi wama a nofi ca̦i mölabou fe yadiobä.
49006024	Bada tä Jesucristo a nofimaö shi wa̦lii lä waiquilajei bä lä cui, bä nofi shi̦lo ca̦i ojodaboböbä.
50001001	Pablo cä ya. Timoteo sho yafäcö cua lä cule, Jesucristo yafä a wa̦ lä fuaö wei yafäcö lä cui. Jesucristo lija wamacö lä yädäo wei wamacö lija ya si oni shimaö, Filibo jamö Yai Bada wama ecö lä cui lija. Wamacö ca̦i lä yododaö wejei bä bada lä cui lija ya si oni ca̦i shimaö, wamacö lä bayeliblaö wejei bä bada lija ca̦i.
50001002	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
50001003	Showadi bämacö nofi jaducäblaö. Bämacö nofi jaducäbolanö, Yai Bada ya lä bufiblaö wei tä lija ya bufi shi̦lo doblalou talei.
50001004	Yai Bada lija bämacö bluca lä bayelimaö wei däjä, ya bufi doblalolanö showadi ya wa̦ shi̦lo faö.
50001005	Wamale bayeliblaö yalo, Yai Bada lija ya bufi doblalou. Jesucristo tä a̦ dodijidawä wäyämou blaucobä wamale malä bayeliblaö wei. Cafä wamacönö, Jesucristo wama a nofi jaba mölabolanö wamale bayeliblaö lä showaono weinaja, fei däjä ma cui wamacö cuaaö malä showai.
50001006	Ei ya tä daö malä waiquii. Wamacö bufi jaba lä dodijidablamaleno wei a lä cuinö wamacö bufi nia dodijidamabou shi wa̦lii. Jesucristo a itou co̦oyoluu däjä, dodijidawä wamacö tabobä.
50001007	¿Ö̦jö tawä? ¡Inaja bämacö nofi tabou lä! Bämacö malä bufibole. Yai Bada lija ya ojodamobä ya cuono ma mlai ma cui, wale nofi fa ojodadalönö wale shimöa fe yadilema. Ya lä ojodamou wei jamö, blada bä ja wamale bayeliblaö ja, bämacö bufibou. Fei däjä wale cafe ma quefubolajei ma cui, ya fe lao showaono mlai ja ma cui, showadi wamale bayelibladima. Jesucristo ya wa̦ nofi bäyäbou ma cui, ya wa̦ bayelibou ma cui, wamale bayeliblaö showawä.
50001008	Bejedi lä bämacö bufibou. Jesucristonö wamacö nofimaö fe balojoo lä culenaja, bämacö nofimaö cuwä mö feduwä. Bejedi lä ya wa̦. Yai Bada tänö wale a̦ bejedi daö.
50001009	Yai Bada lija bämacö bayelimaö däjä, wamacö nofimayou balabä ya wa̦ faö talei. ¿Ö̦jö tawä? Wamacö nofimayou balaa fa dodijilönö, wamacö bufi yai jaducäblobä ya wa̦ faö. Wamacö bufi wedinajamou mlai ja, wamacö bufi shi̦lo yai walalaobä.
50001010	Wamacö bufi walalalanö, dodijidawä tä lä cui wama tä yaiabä. Wamacö bufi ca̦i shomitawä coyocoablalou mlai ja, wamacö yai dodijabä. Inaja wamacö cuaalanö, Jesucristo a fuu co̦o däjä wamacö dobloimi jimaö mlaobä.
50001011	Jesucristonö wamacö fa bayeliblanö, cama etä dodijidawä lä cuinö wamacö yai dodijidawä cuobä. Inaja wamacö cuaalanö, Yai Bada wama a dodijaö dablamabä, a nofi doablabeje.
50001012	Iba wamacö, ei wamale a̦ da ji̦lilä. Ei däjä wale cafe lä quefubolajei tä ma cui ja, bämacö bufi yai da doblalo. Ya nö bleaaö yalo, fei däjä Jesucristo etä a̦ dodijidawä yai ji̦limou malä blajaadi.
50001013	¿Ö̦jö tawä? Eja bada a bälöo lä dodijiinö bä lä lämabole bä bluca moyawäblou waiquia lä cule. Ai bä bluca mö feduwä sho, bä ca̦i moyawe waiquiwä. “Jesucristo etä a̦ wäyäö tä nowa ja, a cafe quefubouje”, wale nofi tabou waiquiaje.
50001014	Abenaja ca̦i. Ya cafe quefua ma cule, ya bayeliblamou fe lä yadio wei tänö, Jesucristo ai ebä bufi bluca ca̦i lofotoblou fe balojoa lä cule. Bada tänö bä bufi fa lofotoamanö, fei däjä bä quilii mlai ja, Yai Bada etä a̦ yai wäyäö waiteliaö lä culajei.
50001015	Awei, Cristo etä a̦ lä wäyäö wejei bä lija, ai täbä dobloimi coyocowä dicowä. “¡Camiyä yamacö lija bä yömöca daa fa yaiicunö!”, bä bufi cuu fa dicoonö, wale nofi wa̦libou waiquiomaje, ö̦jö bänö. Fei däjä cama bä a̦ nia ji̦lio fa ayaonö, etä a̦ jole wäyäblalaö bädaoje. Ö̦jö ma cui, ai bä mö feduwä lä cui, bä bufi bejedimolanö täbä li yömölaöje.
50001016	Ö̦jö bä bufi lä cadidou wei bä lä cuinö wale nofimaöje yalo, ya tä a̦ lä wäyäö wei tä a̦ ja, wale a̦ bayelibouje. Bä moyawe malä waiquii. Eja Jesucristo ya etä a̦ dodijidawä nofi bäyäbobä, Yai Bada tänö wale malä lämabou wei.
50001017	Ai bä mö feduwä lä cui bä bufi cadidiwämi. Cama bä a̦ nia shi̦lo ji̦liamou ayao fa dicoonö, Jesucristo etä a̦ jole wäyäblalaö buoje. Ya cafe lä quefule jamö wale bufi nia li fa jalujamajenö, täbä a̦ li bädawä.
50001018	Ö̦jö ma cui, ö̦jö bä a̦ ja ya bufi jalujoimi. Jesucristo a wa̦fa malä wäyämou wei. ¡Inaja dodijiwä yai! Ai bä bufi cadidia mlalanö tä a̦ wäyäö ma cujei, ai bä mö feduwä lä cuinö, bufi cadidilanö tä a̦ yai wäyäöje. A wa̦fa wäyämou yalo ya bufi doblao fe yadio.
50001019	¡Ya bufi doblalobä lä! Abenaja ya bufi malä cuu wei. “Ya nö lä bleaale, cafä wamacönö wamale bayelimaö malä cui. Yai Bada lija wamacö a̦ fa fanö, Jesucristo a Bufinö wale fa bayelibonö, ya bayelio fe yadio weicätä”, ya bufi cuu talei.
50001020	Inaja ya bufi lofote ca̦i fa cuonö, ya mölaö showawä. Ya bufi nö wa̦lojolanö, ya quilii mlai ja, ya doblao fe yadiobä. Wale shäö ma cadidio wejei ma cui, ya demi ma showai ma cui, inaja ya bufi lofote cuo showaobä ya mölaö showaa lä cule. Ya lä dodijaö wei tänö, ai bä lija Jesucristo ya dodijadawä dablamabä.
50001021	Ya demöo showao däjä, Jesucristo ya dodijidawä dablamabä ya e waiquiwä malä cui. Ya shämou bädao ja, ¡awei, inaja lä yai! Wawädowä ya dabladayobä.
50001022	¿Wedi jamö tä lä cui ya tä yai yaiabä da tawä? Äyämö ya demi cuo bufi ca̦i doblao, Yai Bada lija ya ojodamou nö wa̦lojaö showaobä.
50001023	Ya tä yaiabä ya tä daimi. Eja ya fa nomalönö, ¿Cristo lija ya yai cuodayobä daanö? Ö̦jö tä shi̦lo yai dodijidawä.
50001024	Ö̦jö ma cui, cafä wamacö bayeliobä, eja ya demi cuo showaobä ya ca̦i malä cui.
50001025	Inaja tä cuwä yalo, ya demi nia cuo fe lä yadio wei tä ja, ya bufi shi̦lo cadidio. Jesucristo wama a nofi mölabou balabä, bämacö nia ca̦i bluca cuo showao. Wama a nofi mölabou fa balalönö, wamacö bufi doblalobä.
50001026	Bämacö fe walou fa co̦onö, camiyä ya demi cua lä showale tä ja, Jesucristo lija wamacö bufi doblalou fe balojoobä. Inaja lä tä cuobä.
50001027	Bei tawä. Cristo dodijidawä etä a̦nö wamacö taamaö lä bufii weinaja bä da cuaa. Wamacö cadidoimi fa dicoonö, jai tä a̦ nowa cuami bä bufi tamaö dicoo dijeje. Bämacö möyou co̦obä tä ma cui, bämacö möyou ma mlai ma cui, moli tä ja wamacö bufi bluca lä cadidio wei bämacö wa̦no ji̦liabä. Wamacö fa bayeliblayonö, wamacö nö bluca lä wa̦lojaö wei ya tä a̦ yai ji̦liabä. Jesucristo etä a̦ dodijidawä bufiblamou fe yadiobä.
50001028	Cafä wamacö lä yabäcaö wejei bä lija wamacö quilii mlai ja, bä nö wa̦lojaö fe da yadio. Wamacö quilibloimi däjä, cama täbä nia lä waiyou wei tä ja, bä bufi nia möblou. Cafä wamacö nia fucäamou lä ayao wei tä ja, bä bufi nia ca̦i möblou. Wamacö bufi nö lä wa̦lojaö wei, Yai Bada tä nö li mayo malä cui.
50001029	Jesucristo wama a nofi mölabobä, Yai Bada tänö wamacö malä tablamaleno wei. Wama a bejedi bufibou bädaobä mlai, Cristo a nowa ja wamacö nö ca̦i bleaaö mö feduobä wamacö tablamalema malä cui.
50001030	¡Bämalecö nö bleaamaöje lä! Wale da yabäcablejei wama tä daö. Wale yabäcaö lä showalajei, wama tä a̦ ca̦i ji̦liaö.
50002001	¿Ö̦jö tawä? Jesucristonö bämalecö bufi lofotomabou, bämalecö ca̦i nofimaö. Ö̦jö bäma a Bufi malä tabou wei. Ö̦jönö bämalecö bufi ca̦i malä bayelibou wei. Bämalecö nofi ca̦i malä ojodabou wei. Inaja bämalecö taamaö ja lä,
50002002	moli tä ja, bä bufi bluca da shalilo. Bä bluca da nofimayo. Moli tä a̦ ja bä bufi mö da blucaicu. Moli tä a̦ ja, wamacö bufi bluca fa shalilonö, dodijidawä bä da cuo. ¿Ö̦jö tawä? Inaja wamacö cuaaö ja, ya bufi nia yai doblalou.
50002003	Abenaja ya cuu. Jödödöwä wama tä taö lä bädao wei tä ma cui ja, cafä wamacö bädawä mlai, ai wama täbä nofi ca̦i jaducäbobä. Cafä wamacö nofi dodijaö doobä mlai. Wamacö bufi jaducälanö, “¡Jai yä! ¡Cama bä nofi li dodijaö yai!”, ai wama bä nofi ca̦i tabou mö feduobä.
50002004	Cafä wamacö nia lä bayelio wei tä ja, bä shi dou ayao dijä, ai bä mö feduwä ma cui lija wamacö shi ca̦i jalimou mö feduobä. Bä da bayeliblayo.
50002005	Jesucristo a bufi lä cuono weinaja, a bufi da owäboje. Cama a lä dodijano weinaja wamacö cuaaö mö feduobä.
50002006	Jesucristo a lä cui, “Yai Bada a waiquiwä”, a nofi tabobeje a ma cuono wei ma cui, ö̦jö tä ja a bufi mö blucaonomi.
50002007	Ma, cama etä fa dacöfälönö a itolayoma. Cama a yai nosiemobä a ma cuono wei ma cui, a nosiemamou ojodaoma. A yanowamöblaleyoluma.
50002008	A fa yanowamöblalunö, a ojodaoma. A fa ojodaonö, a shämobä tä ma cui ja a ojodao fe yadioma. Fii ficö ma cui ja, täbä nofi yai jushuaö fe lä balojoo wei täbä shäö lä cuaaö wejeinaja, a ca̦i tablamou ojodao fe yadioma.
50002009	Inaja a ojode cuoma yalo, Yai Bada tänö Bada tä yai tablamalema. Ai täbä a̦fa bada ma wäyämou wei ma cui, ö̦jö a wa̦fa shi̦lo yai Bada jilamou dodijiobä, a Bada tablamalema.
50002010	¿Ö̦jö tawä? Bluca bä lä bälöjöi bänö Jesús a nö Bada ö̦jöböabeje, Bada bei a yai tablamalema. Fedu jamö bä bluca lä culadi bä ma cui, bita jamö bä bluca lä cublai bä ma cui, mashita a co̦jomö jamö bä bluca lä cublai bä ma cui, Jesús lija bä möfe bluca quilili boobä, Bada a tablamalema.
50002011	Bluca bä lä cublai bänö Jesucristo a wa̦fa Bada wäyäbeje. Fayä Yai Bada tä doblao ca̦i dablamobä. ¡Inaja lä tä yai cuobä!
50002012	¿Ö̦jö tawä? Iba bämacö lä nofimaö wei wamacö. Showadi wamacö a̦ lä fuo weinaja, bä a̦ fuo cuaaö da showao. Jesucristo a wa̦ fuo si malä ijejeono wei. Yai Bada wama a nö quili talanö, wama ecö dodijidawä cuobä. Ö̦jö wamacö bluca lä fucäamou wei, dodijidawä wamacö cuobä wamacö malä cui. Cafä wamacö lija ya lä cuo wei däjä bädawä mlai, mija ya cua lä mlai däjä, öjö däjä dodijidawä wamacö a̦ yai fuobä.
50002013	Yai Bada wama a bufi doblalamabä, cama a showawänö wamacö bufi shi malä jalijamaö wei. Tä taamaö lä bufii wei tä ja, wamacö nö ca̦i malä wa̦lojamaö wei.
50002014	Wama tä bluca lä taö wei tä ja, dodijidawä bä da cuo. Wamacö bufi jushujuablalou mlai, wamacö a̦ lafujou mlai, wamacö dodijabä.
50002015	Wamacö a̦fa wayoamou mlaobä. Wa̦lidiwä tä lä cui tä ja, jai mojodi wamacö cuobä. Yai Bada wama ecö ijilubö dodijidawä cuobä. ¿Ö̦jö tawä? Täbä dobloimi lä waiquii bä lijamö wamacö ma coyocoo wei ma cui, dodijidawä bä cua fe da yadiicu. Shominaja bä cuaaö nö lä quiliaö wei bä lä cui lijamö wamacö ma coyocoo wei ma cui, bä da dodija. Jai tä mö didi sublaobä jamö tä shi̦i wacacadou lä culenaja, wamacö cuobä.
50002016	Täbä lä ba̦limiblamaö wei wama tä a̦ lofotobolanö, wama tä a̦ wäyäö cuaabä. Jesucristo a itou co̦oyoluu däjä, wamacö nö lä wa̦lojano wei tä ja ya bufi doblalobä. Ya shi jalimobä. “¡Ei malä cui! ¡Ya nö bleaano malä mlai!”, ya cubä.
50002017	Wale ma shäöje däjä ma cui, bämacö bufi bluca doblao fe yadiobä tä cua. Jesucristo wama a nofi mölabou yalo, wama a wa̦ malä fuaaö wei. Yai Bada lija yalo bä lä dodobou wejeinaja, cafä wamacö ma cui wamacö dodoa cua malä waiquile. Inaja wamacö cuaaö bufi doblao ja, camiyä ya bufi ca̦i doblao mö feduo. Jai bei toubä liyäyamou feyacao lä culenaja, camiyä bei ya i̦yäbö liyäyamou ma cublou däjä ma cui ja, ya bufi nia doblalou fe yadio.
50002018	Cafä wamacö lija ya bufi doblao lä culenaja, inaja showawä, wamacö wajäaö mlai ja, camiyä lija wamacö bufi ca̦i doblao cuo mö feduobä.
50002019	Bei. Cafä wamacö lija Timoteo ya nia shimaö fa jaödaonö, Bada tä Jesús lija ya mölablalou showaa lä cule. Ya fa shimölönö, cafä wamacö dodijaö fa dalalönö, wamacö a̦fa dodijaö wäyäö co̦ojolou ja, ya bufi lofotoblou co̦obä.
50002020	Ö̦jö ya nia shimaö lä cadidio wei a. A bufi bejedilanö wamacö malä nofimaö wei. Ö̦jö Timoteo a nofi lä culenaja, ai a cuami.
50002021	Ai bä lä cui, cama bä befi shi̦lo tamou. Jesucristonö tä tamaö lä bufii wei tä ma cule, cama bä cuaaö bufi lä doblao wei tä ja, bä yabäcäo.
50002022	Ö̦jö ma cui, Timoteo wama a dodijaö daö malä waiquii. Cama sho Jesucristo yafä etä a̦ dodijidawä wäyäö cuaabä, wale lä bayeliblaö wei a dodijiwä. Bä ijilubö enö bä fö̦ö e dodijidawä bayeliblaö lä culenaja wale taamaö talei.
50002023	¿Ö̦jö tawä? Ö̦jö ya shimaö bufi doblaa ma cule, camiyä lija tä nia lä cublou wei ya tä nö dabou balöo, wamacö yömölaö cadidiobä.
50002024	Camiyä ya ma cui, cafä wamacö lija ya ca̦i fuu jaödaobä, Bada tä lija ya mölaö showaa lä cule.
50002025	Aiyä Ebaflodi a lä cui ya shimaö bufi ca̦i doblao. Cafä wamacö lijamö ya shimaö co̦obä, ya bufi dodijidadalio lä cufe, wale bayelibobä cafäteli wama a lä shimöleno wei a lä cui. Jesucristo yafä tä a̦ wäyäbä yafäcö lä ojodamou wei a mö feduwä lä cui. Täbä wayu fubä jamö täbä nö wa̦lojoablalou fe lä yadio weinaja, yafäcö lä cuaaö wei a.
50002026	Wamacö bufijaö ja, ya nia shimaö co̦o. Cama wama a̦fa jalili ji̦lilema yalo a bufi nö bleaaö. Wamacö bufi jalujou nofi fo̦lijibou.
50002027	¡Bejedi lä! A jalilia fa dodijilalunö, a mili nomaa dodijilayoma. Ö̦jö ma cui Yai Bada tänö a nofi fa ojodadalönö, camiyä wale nofi ca̦i fa ojodadalönö, a jaloa co̦malema. Ya bufi fo̦lijiblou fe balojoo dicoo mlaobä a bayeliblalema.
50002028	Ö̦jö cudeenö, cafä wamacö lijamö ya shimaö shi jalimou co̦a lä cule, wama a demi daa fa co̦lalönö, wamacö bufi doblalou co̦obä. Cafä wamacö lija a cuo co̦o däjä, camiyä ya ma cui ya bufi jalujou fe yadio mlaobä.
50002029	¿Ö̦jö tawä? Wamacö bufi doblalolanö a waloa da co̦macöje, ö̦jö lä. Bada tä Jesucristo bäma ecö lä cui, showadi bäma ecö lä taamayou weinaja showawä. Einaja täbä ojodamou lä cuaaö wei, “¡Ei bä nofi dodijaö dodijiwä yai!”, bä nofi shi̦lo da taboje.
50002030	Cristo lija a ojodamoma yalo a mili malä nomalayono wei. Cafä ai wamacönö wamale bayeliblaö doblou lä mlaono wei däjä, wale bayelibou fe yadiobä, cama a noshi malä ö̦jödaono wei. A nomaö nofi fo̦lio mlai ja, a ojodamolayoma. ¿Ö̦jö tawä? Dodijidawä wama a waloamaö co̦obä, ö̦jö lä.
50003001	Abenaja ca̦i. Bada wama ecö yalo bä bufi da doblalo, iba wamacö. Ya tä a̦ jaba wäyäö da balöoblei, ö̦jö ya tä a̦ wäyäö co̦a lä cule. Bämacö bufi nia fa jaducämabonö, ya wa̦ modabloimi. Wamacö yaclämaö bufi lä doblao wejei bä lija wamacö nowamöobä, ya wa̦ co̦dawä.
50003002	Abenaja ya cuu lä cule. Bä da moyaweicu. Jai ji̦ima bä wa̦li waiteli läläo lä culenaja bä cuwänö, wamacö nofi lämaöje. Bä wayu. Bä ca̦i dobloimi waiquiwä. Wamacö niniamaö bufi doblao bädaoje.
50003003	¿Ö̦jö tawä? Bä mosi sicö joyamou yalo Yai Bada ebä a̦fa ma jilou wei ma cui, ¡ma! Camiyä bejedi bäma ecö li yaiwä. Jesucristo bäma a nofi mölabou yalo, jai bämacö mosi sicö joyamoa waiquilayoma bämalecö nofi tabou malä waiquiladi. Yai Bada tä Bufinö bämalecö fa bayelibonö, cama bäma a yai bufiblabä bämacö. Camiyä bämacö nofi mölamobobä bämacömi. Jesucristo bäma a nofi yai dobobä bämacö.
50003004	Camiyä yanowamö bämacö nofi mölamobobä tä cuami waiquiwä. Tä cuo fa cunoja, camiyä ya nofi nö ca̦i mölamobou mö feduobö wei. ¿Ö̦jö tawä? “Ya mölabä lä”, ai täbä jole lä cuu weinaja, camiyä ya nö yai cuu fe balojoobö wei. Abenaja tä malä cule.
50003005	Ya oshe fa wawälönö, 8 ya tä mö didi fa tablamalönö, wale mosi sicö joyalemaje, Moisesinö täbä taamaö lä bufino weinaja showawä. Isaeli nodiwä ya e. Bejamino bä ijilubö ebä nodiwä lija ya cublou nodilayoma. ¿Ö̦jö tawä? Nayä a ma cui, fayä a ma cui, Isaeli yama ecö lä nodiblou wei, ebleo yamacö bluca. Moisesi ya etä a̦ nofi cadidibou bufi fa doblaonö, faliseo bä lija ya co̦cablaliyoma.
50003006	Moisesi ya etä a̦no joyaö nofi fa jalubonö, Jesucristo ebä lä yododaö wei ya ebä nö bleaamaö fe balojooma. Moisesi ya wa̦no cadidibou fa dodijionö, yanowamö täbä lija ya wa̦fa tamobä tä cuo fa mlacunö, ya nofi jole doo balöoma.
50003007	Ya jaba lä mölano wei, “Ö̦jö tänö ya bayeliobä tä dao”, ya bufi ma cuno wei ma cui, ö̦jö tä ja, fei däjä ya mölaimi. Cristo ya yai tabobä, ya bufi jaba lä cuno wei tä lä cui, ya tä joyalema.
50003008	Ö̦jö lä, jödödöwä ya tä nofi jaba lä tabono wei ya tä bluca joyalema. Bada ya tä Jesucristo yai nofiaö fe balojoobä, “Tä nowa cuami waiquiwä”, ya täbä nofi bluca tabou majöa. Jesucristo ya yai tabobä, ai ya tä bluca waia waiquilema. Jai shii bä jilaa tejemi ya tä nofi tabou nomöjöa lä cule. Jesucristo lija ya fa yädäicunö, ya yai bayelio dodijiobä.
50003009	Jesucristo ya e cuo cadidiobä ya tä nofi cadidibou lä cule. Moisesi ya wa̦no lä fuano wei tänö ya dodijidablono malä mlai. Ma, Cristo ya nofi mölabou yalo, Yai Bada tänö wale li dodijidablamalema. Jesucristo lija täbä mölaö ja, dodijidawä täbä nofi tabou malä showadao wei.
50003010	Jesucristo ya daö wawädoobä, ö̦jö ya tä bluca joyaö ojodaoma. A demi lä jocädamaleno wei etä lofote showawänö, showadi wale bayelibobä. Jesucristo ya wa̦ lä fuaö wei tä nowa ja, wale nö ma bleaamaö wejei ma cui, Yai Bada lija ya noshi ö̦jödao fe yadiobä. Yai Bada a wa̦ fuama yalo, Jesucristo a nö bleaaö ojodao malä balöono wei. Ya nomabä tä ma cublou däjä ma cui, ya noshi ö̦jödao fe yadiobä. Cama a nomaö malä ojodaono wei.
50003011	Ya ma nomaö wei ma cui, wale demi jocädamaö co̦obä ya malä mölaö wei.
50003012	Abenaja ya cuimi. “Ya doblou waiquiwä. Jesucristo a dodijaö lä culenaja ya cuwä waiquiwä”, ya cuimi. Ya dobloimi malä showai. Ö̦jö ma cui, Jesucristo a lä culenaja ya cuo fe yadiobä, ya nabä cadidou showao. Cama a lä culenaja ya e cuobä, wale malä yaileno wei.
50003013	Ma, iba wamacö. “Jesucristo a dodijaö lä culenaja ya cuwä”, ya nofi tamobou ma mlai ma cui, abenaja ya cuaaö. Ya jaba lä cuaano wei tä ja, ya mölaimi. Ya tä nofi lä macocobole tä ja ya nö wa̦lojabä, ya yai cadidou.
50003014	Jesucristo a lä culenaja ya cuobä, ya bufi macocoa dodijia lä cule. Ö̦jö lija ya yädäquema yalo, Yai Bada tänö wale nia malä co̦aö wei. Ö̦jö lä ya nofi macocobou yalo, ya demöo showao däjä ya bufi nö wa̦lojoobä.
50003015	Yai Bada lija bämacö bufi moyawe lä waiquii bämacö lä cui, ya lä cufe tä a̦ ja bämacö bufi bluca shaliliobä. “Inaja lä waiquiwä”, ai wamacö bufi cuimi bädao ja, Yai Bada tänö tä wawämaö weicätä.
50003016	Ö̦jö ma cui, Yai Bada tänö tä wawämaö lä waiquile tä ja, ö̦jö tä ja bämacö bluca cadidou da showao.
50003017	Iba wamacö, abenaja ya cuu. Bluca wamacö showawänö wamale da owälä. Camiyä yamacö lä cuaaö weinaja, ai täbä cuaaö mö lä fedui wama bä ca̦i dodijaö fa mönö, ö̦jö bä ca̦i shi̦lo da owämaje.
50003018	Bä lä jolemou wei bä malä bluca wei. Yai Bada ebä a̦fa ma jilou wei ma cui, bä lä cuaaö wei tänö bä jolemou dablamou. Yai Bada bäma ecö dodijabä tä ma cuo däjä, bä a̦ läo. Bämacö dodijabä, fii balitama tefi ja Jesucristo a malä shämolayono wei. Ö̦jö ma cui, cama dodijidawä bä cuo bufio fa mlacunö, bä nö nabä. Ö̦jö ya bä a̦fa bluca wäyäö waiquiwä. Ei ya wa̦ lä cui däjä ma cui, ya mabu ubä falanö ya bä a̦fa wäyäö co̦a lä cule.
50003019	Yai Bada tänö bä nia waiyamaö. Tä tamaö lä bufii wei tä ja bä cadidou mlai, cama bä cuaaö bufi lä doblao wei tä ja, bä bufi shi̦lo macocoo dicoo. Bä lä cuaaö wei tä ja, “Shädayai”, bä bufi cubä tä ma cule, bä nofi dodijaö doo. Showadi täbä yanowamö bufi lä cuaaö weinaja, bä bufi ca̦i cuaaö dicoo.
50003020	Ö̦jö ma cui, camiyä bämacö lä cui, feduteli bämacö li waiquiwä. Fedu fedole jamö bämacö cuodayobä bämacö li. Ö̦jamö culanö bämalecö fucäabä, bäma a nö dabou waiquia malä cule, Bada tä Jesucristo lä cui.
50003021	Cama a lofotenö, bei bämacö sicö lä ujudi wei bämacö sicö fa shomiblamalönö, cama sicö dodijidawä lä culenaja, bämacö sicö nia tablamodayou. Cama Jesucristo a lofotenö tä bluca tamobä a malä cui.
50004001	Iba bämacö lä nofimaö wei wamacö. Bämacö bufibou. Ya bufi doblalobä cafä bei wamacö. Yai Bada lija wamacö lä dodijaö wei tänö, jai ya nowa co̦amamou ya tä nofi tabou waiquiwä. Bämacö lä nofimaö wei wamacö. Ei ya tä a̦ bluca lä onicöfe wama tä a̦ fa cadidibonö, Bada a nofi mölabou fe da yadioje.
50004002	Miji suwä cäcöbä a̦fa lä tayou wei cäcöbä lija ya wa̦ faö. Ebodia a lä cui, Sidique a ca̦i lä cui, moli tä ja cäcöbä bufi shaliliobä, ya wa̦ fe blacäjou. Bada tä Jesucristo ecöbä malä cui.
50004003	Cafä lija ya wa̦ ca̦i faö lä cule, cafä sho dodijidawä bäfäcö shi̦lo lä ojodamou wei wa lä cui lija. Ei ya cöbä a̦fa suwä lä jayumafe cäcöbä nofimayou co̦obä, wa cöbä cadidamabä, ö̦jö lä. Dodijidawä wale mada bayeliblaböblei. Jesucristo yama etä a̦ dodijidawä wäyäö fe yadiobä, cäcöbä nö mada wa̦lojablei. Clemede sho, iba ai bä ca̦i bluca lä yädäono wei bä sho, bäma tä a̦ wäyäö fe lä yadiono wei däjä, cäcöbä nö suwä mada wa̦lojablei. Täbä nia lä ba̦limiodayou wei täbä a̦fa lä onibole sibä ja, Bada tänö täbä a̦fa bluca malä oniboladi.
50004004	Bada tä Jesucristo wama ecö yalo, bä bufi shi̦lo da doblaicu. ¿Ö̦jö tawä? ¡Bä bufi da doblalo!
50004005	Dodijidawä bä ca̦i da cuoje. Showadi wamacö a̦ lä oquedio wei tä dablamobä. Bada a fuu malä ajedei.
50004006	Bä bufi jalujou dodijio dijä. Tä bluca cublou lä bädao wei tä ma cui ja, wamacö bufi jalujou mlai, Yai Bada a shi̦lo yai da wa̦lije. Bä nacou nosi da blacäco. Cama lija wamacö bufi a̦fa doblalou fa wäyämonö, bä nö shi̦lo bayeli da nacao.
50004007	Inaja wamacö cuaaö ja, Yai Bada tänö wamacö bufi wasöbou fe yadiquei. Jesucristo wama a nofi mölabou yalo, wamacö bayeliblaö cuquei. Wamacö bufi dodijidablou co̦obä tä nö cuobö ma mlai, wamacö bufi yanöcömabou fe balojoquei.
50004008	Abenaja co̦wä, iba wamacö. Dodijidawä wamacö cuobä, abenaja wamacö bufi shi̦lo yai daeo cuaabä. Tä lä bejedi wei tä ja, täbä yai lä dodijidamabou wei tä ja, wamacö bufi yai daeobä, tä lä dodijidai tä ca̦i ja. Tä a̦ shomitawä coyocowä ja, ö̦jö tä ja wamacö bufi daeo mlai. Täbä bufi lä doblalamaö wei tä ja, wamacö bufi yai daeobä. “¡Inaja dodijiwä!”, täbä bufi taamabä tä cua ja, ö̦jö tä ja, wamacö bufi shi̦lo yai daeobä. Tä nofi doamamobä tä cua ja, ö̦jö tä ja wamacö bufi ca̦i daeobä. ¿Ö̦jö tawä?
50004009	Wamale da owälä. Showadi ya lä cuaaö wei tä ja, wamacö moyawe waiquiwä. Ya täbä damaö lä cuaaö wei, wama tä daö. Wama tä a̦ däabä, cafä wamacö lija ya tä a̦ da wäyäblei däjä wamale a̦ ji̦lilema. Wamale ca̦i möma. Wamale fa owälänö, Yai Badanö wamacö bayelibou cuquei, täbä bufi shi̦lo lä yanöcömabou wei a lä cuinö.
50004010	Ya̦cumö wamale bayeliblaö co̦a yalo, Bada tä lija ya bufi doblalou. ¡Ya bufi doblalou fe balojoo! Wamale dobäö bufi doblao ma showaono wei ma cui, wama tä shimabä tä cuonomi.
50004011	“A bufi jalujublalou yalo a wa̦ daanö”, wamale nofi tabou dicoa lä mlale. Ya ma fo̦li wei ma cui, ya ca̦i fo̦li ma mlai ma cui, ö̦jö ma cui ya bufi doblao fe yadiobä ya malä dalaliyono wei.
50004012	Ya ma fo̦li wei ma cui, dodijidawä ya ma bälöo wei ma cui, ya bufi doblao fe yadio. Tä cublou lä bädao wei tä bluca ma cui ja, dodijidawä ya cuo fe yadio. Nii ya bä ma tabou wei ma cui, ya ma ofäö wei ma cui, ya nö ma madofiböo wei ma cui, ya ma fo̦li wei ma cui, dodijidawä ya cuo fe yadiobä, Yai Bada tänö wale bufi daamaö.
50004013	Tä cublou lä bädao wei tä ma cui ja, Jesucristonö wale nö wa̦lojomabou yalo, ya doblou fe yadio.
50004014	Ö̦jö ma cui, ya dodijaö ma waiquio däjä ma cui, wamale lä bayeliblano wei tä ja, wamale bufi doblalamaö dodijioma.
50004015	Showadi inaja wamacö mada cuaablei. Cafä Filiboteli wamacönö, ö̦jö wama tä daö malä waiquile. Mijamö Masedonia ulufi jamö bämacö jaba da yömölablei däjä, bämacö ulufibö daa fa nomöjöcöfälönö, ai täbänö wale bayeliblanomije. Ai ya täbä yömölaö cuaaö majöobä, wale dobänomije. Ö̦jö däjä cafä wamacönö wamale nö shi̦lo bayeli shimama.
50004016	Ö̦jamö lä showawä, Desalonicateli bä lija ya lä cuono wei däjä ma cui, wamale nö bayeli shimaö mada bolacaoblei.
50004017	¿Ö̦jö tawä? Camiyä ya bayeliobä ya wa̦mi. Cafä wamacö li bayeliobä ya wa̦. Camiyä wamale bayeliblaö tä nowa ja, Yai Bada tänö wamacö bayeliblaö mö lä feduo wei, ö̦jö ya tä nofi cadidibou lä cule. ¿Ö̦jö tawä?
50004018	Wamale bayeliblabä, aifä Ebaflodi lija wama bä lä shimöbeno wei ya bä dälema. Ai wama bä yädäamaö co̦oma yalo, wamale a̦ fejelaamaö dodijioma. Fei däjä ya fo̦lia mlaa lä cule. Fei däjä dodijidawä ya cuobä, ya tä bluca tabou. Abenaja ca̦i. Wamale nö bayeli lä shimaö wei, ö̦jö tänö Yai Bada wama a bufi ca̦i doblalamaö. Jai Yai Bada cama a dobämou bei tä cuwä. Jai Yai Bada lija, toubä ni cle̦deli liyäyaö lä cuaaö wejeinaja, inaja showawä tä nofi tabou lä culadi.
50004019	Abenaja ca̦i. Yai Bada ya lä bufiblaö wei a lä cuinö, cafä wamacö ca̦i nia bayeliblaö mö feduo, wamacö nö bleaaö mlaobä. Jesucristo lija wamacö yädäa yalo, wamacö nia dobäö fe balojoo.
50004020	Ö̦jö Yai Bada bäma a lä bufiblaö wei, bämacö lä Fö̦ömole, ö̦jö tä nofi doablamou shi wa̦libä. Inaja lä tä cuobä.
50004021	Mija Yai Bada ebä bluca lä cule, Jesucristo a nofi lä mölabou wejei bä lija wamale a̦fa da wäyä. Camiyänö Jesucristo ya ebä ca̦i lä cule, bä a̦fa ca̦i wäyämamou bufio lä cule.
50004022	Eja Yai Bada ebä bluca lä cule, cafä wamacö lija bä a̦fa wäyämamou bufi ma doblao wei ma cui, Lomateli bada a lä cui e yafi jamö bä lä cule, ö̦jö bä a̦fa shi̦lo yai wäyämamou bufi doblaa dodijia lä cule. ¿Ö̦jö tawä?
50004023	Bei. Bada tä Jesucristo lija, showadi wamacö bufi bayeliblamobä. Wamacö nofi shi̦lo ojodabobä. Inaja lä tä cuobä.
51001001	Jesucristonö wale lä shimöleno wei, ei camiyä Pablo cä ya, Yai Bada tänö wale ca̦i shimaö fa bufinö. Bämacö ai Timoteo sho yafäcö cua lä cule.
51001002	Colosa jamö Yai Bada wama ecö bluca lä bälöle wamacö lija ya tä a̦ oni shimaö, Cristo lija wamacö lä cadidou wei wama ecö lä cui lija. Bei. Fayä Yai Bada a lä cuinö, showadi wamacö shi̦lo bayeliblabä. Wamacö bufi shi̦lo yanöcömabobä. Wamacö nofi ca̦i shi̦lo ojodabobä.
51001003	Cafä bämacö bayelimaö ja, Yai Bada lija yamacö bufi a̦fa doblalou wäyämou talei, Bada tä Jesucristo bä Fö̦ö e lä cui lija.
51001004	Jesucristo wama a nofi jo̦wa lä mölabole, bämacö a̦fa malä ji̦libou wei. Yai Bada cama wama ebä bluca ca̦i jo̦wa nofimaö. ¿Ö̦jö tawä?
51001005	Yai Bada tänö wamacö nia lä dobädayou wei tä ja wamacö mölaö yalo, inaja wamacö jo̦wa li cuaaö. Ö̦jö wama tä a̦ bejedi ji̦lia waiquilema, Jesucristo wama tä a̦ dodijidawä lä ji̦lileno wei däjä.
51001006	Cafä wamacö lija tä a̦ ca̦i malä waloqueno wejei. Jödödöwä täbä lä bälöblai täbä ma cuinö tä a̦ ji̦liaö balaö lä cudujei. Tä a̦ ji̦liaöje yalo, bluca bä lä cublai Jesucristo ebä cublou lä cudi. Cafä wamacö ma cuinö, Yai Bada tänö täbä nofi lä ojodabou wei wama tä a̦ jaba fa ji̦lilänö, ö̦jö tä a̦ bejedi ja, wamacö bufi jaba fa jaducäblalunö, inaja showawä cafä wamacö ca̦i jo̦wa dodijaö balaö lä cuimadi.
51001007	Jesucristo tä a̦ ja, Ebafla lija wamacö damamoma. ¿Ö̦jö tawä? Ö̦jö a lä cui yama a nofimaö dodijio. Jesucristo lija camiyä yamacö ojodamou lä cuaaö weinaja, cama a ma cui a ca̦i ojodamou cuaaö mö feduo. Cristo a wa̦fa wäyäö cadidou dodijio talei. Cafä wamacö lija, ö̦jö yama a fa shimölönö,
51001008	wamacö a̦fa wäa co̦bejeloma. ¿Ö̦jö tawä? Yai Bada tä Bufinö wamacö jo̦wa yai nofiblamaö majöa lä cule.
51001009	Ö̦jö cudeenö, cafä bämacö wa̦no jaba lä ji̦lileno wei däjä, bämacö bayelimaö showaoma. Inaja showawä bämacö bayelimaö cuwä showawä. Yai Bada tänö wamacö bufi jaducämabobä yamacö a̦ faö, wamacö taamaö lä bufio wei wama tä daö jödödöblobä. Bufi dao wamacö yai cuobä.
51001010	Dodijidawä wamacö cuobä ya wa̦ faö. Bada tä Jesucristo bäma ecö lä cui, dodijidawä bämacö cuobä bäma ecö waiquiwä malä cui, Jesucristo bäma a bufi yai doblamabobä. Wamacö lä bayeliblayou wei tä lä cui, ö̦jö wama tä shi̦lo yai balamabä yamacö a̦ ca̦i faö. Yai Bada tä lä cui, wama tä ca̦i daö cadidiobä.
51001011	Cama tä lofotenö wamacö nö yai wa̦lojomabobä. Ö̦jö tä lä doblale a shi̦lo yai lofote cua. Wamacö nö yai lä wa̦lojomabou wei däjä, wamacö bufi shi̦lo yai doblao fe yadiobä. Wamacö bufi ca̦i shi̦lo yanöcöwä cuo fe yadiobä.
51001012	Inaja wamacö cuaalanö, bämacö lä Fö̦ömole tä lija wamacö bufi a̦fa shi̦lo doblalou wäyämobä. Cama ebä befi lä taboladi täbä ja bämacö dobämou mö feduodayobä, bämalecö malä tablamaleno wei, tä shi̦i lä wacalamiladi jamö.
51001013	Didi tä jamö tä bada lä läle tänö bämalecö tabou ma balöono wei ma cui, Yai Bada tänö bämalecö fujeblamaö majölayoma. Bä Ijilubö e yai lä nofimaö wei a Bada lä läle jamö, bämalecö yai taa majömaquema.
51001014	Ö̦jö lija bämacö nowa co̦molayoma. Bämacö doblou lä mlai, tä nowa bluca mladamalema.
51001015	Bei bämacö mamocu yainö Yai Bada bäma a dablaö ma mlai ma cui, cama a lä owäbole a damalalema, bä Ijilubö e lä cui. Yai Bada tänö täbä jödödöwä lä tablaleno wei täbä ja, bä Ijilubö e Bada läa.
51001016	Fedu jamö ma cui, bita jamö ma cui, täbä wawädowä lä dablamou wei täbä ma cui, täbä dablamou lä mlai täbä ma cui, ö̦jö lä täbä lä cui, bä Ijilubö e lija, Yai Bada tänö täbä bluca tablamalema. A̦jele bä lä culadi bä ma cui, ai yai täbä bada lä lofote wei täbä ma cui, yanowamö täbä bada lä läblai täbä ma cui, ö̦jö täbä ca̦i tablaö mö fedua showadalayoma. Cama etäbä cuobä, cama lija täbä bluca tablamalema.
51001017	Ö̦jö täbä lä cui täbä cua showaa mlai ja, Yai Bada bä Ijilubö e cuo balöo showaoma. Cama a showawänö täbä bluca fuwäbou showaa lä cule.
51001018	¿Ö̦jö tawä? Cama ebä lija, ö̦jö lä a Bada läo. Ö̦jö lä ebä bluca lä cui, cama bei lä fe waiquiwä, cama ebä dodijidawä cuobä. Ai bä demi jocädou balöa mlai ja, cama a shi̦lo demi jocädamaö balölayoma, ba̦limi a cudio shi wa̦libä. ¿Ö̦jö tawä? Jödödöwä täbä lä cublai täbä ja a Bada läobä, inaja a li tablamalema.
51001019	Bä Ijilubö e lija, cama Yai Bada tä owämobou bufi malä doblaono wei.
51001020	Bä Ijilubö e showawä lija tä bluca cadejeblamaö bufi ca̦i doblao co̦oma, cama Yai Bada lija täbä nofio co̦obä. Bita jamö täbä bluca lä cule täbä ma cui, fedu jamö täbä bluca lä culadi täbä ma cui, Yai Bada lija täbä bluca dodijidawä ca̦i cuo co̦obä. Fii balitama tefi jamö, Cristo a i̦yä nö lä bleono wei tä nowa ja, Yai Bada tänö bufi yanöcöwä bämalecö ca̦i cua.
51001021	Cafä wamacö lä cui, Yai Bada tänö wamacö ajedebou balöonomi. Wa̦lidiwä showadi wama tä shi̦lo tama cudeenö, wamacö bufi nö nabämoma.
51001022	Ö̦jö ma cui, wamacö ajedeamaö co̦obä, bä Ijilubö e fa yanowamöblamalönö, a shämalema. ¿Ö̦jö tawä? Dodijidawä cama wama ecö yaiobä, a shämoa lälayoma. Wamacö a̦fa tamobä tä cua mlai ja, cama a lä cule jamö dodijidawä wamacö ublamabobä.
51001023	Bufi lofotolanö, wama a wa̦ nofi mölabou showao däjä, inaja wamacö nia yai taamaö, wamacö bufi cadidou showao däjä. ¿Ö̦jö tawä? Wama tä a̦ dodijidawä lä ji̦lileno wei tä a̦ nofi da cadidileje, ö̦jö lä. Jödödöwä täbä lä bälöblai täbä ma cui lija tä a̦ wäyämamou waiquia lä cudi. Ö̦jö ya tä a̦ wäyäö cuaaö mö feduobä, camiyä Pablo ya ma cui ya e cublaliyoma.
51001024	Cafä bämacö lä bayeliblaö wei tä nowa ja, wale nö bleaamaö ma culajei, bufi doblalolanö ya nö li fei däjä bleaaö lä cule. Inaja showawä, cama ebä bayeliblabä, Cristo a ma cui a nö bleaaö malä balöono wei. ¿Ö̦jö tawä? Cama ebä lä cui, ö̦jö cama bei a. Camiyä ma cui, cama ya ebä bayeliblabä ya nö ca̦i bleaaö mö feduobä tä cua ja, ya nö bleaaö cuquei lä.
51001025	Cafä judio wamacö lä mlai wamacö bayeliblamou mö feduobä, Yai Bada tänö camiyä wale lämaquema. Cafä wamacö lija, Yai Bada jödödöwä ya etä a̦ wawäblamabä, ö̦jö ya e.
51001026	Täbä jaba lä bälöono wei täbä lija, Yai Bada tänö tä a̦ ma jo̦yabono wei ma cui, fei däjä cama ebä lija tä a̦ yai wawäblamalema.
51001027	Ö̦jö tä a̦ jaba lä jo̦yaono wei tä a̦ lä cui, cama bluca ebä lija tä a̦ ya̦cumö wawäblamaö bufi doblaoma, judio bä lä mlai bä nia lä bayeliblamono wei tä a̦ dodijidawä lä cui. Ö̦jö tä a̦ lofote dodijiwä. Judio wamacö lä mlai wamacö lija, Cristo a Bufi nia lä bälöo wei, ö̦jö tä a̦ li waiquiwä. Cristo wama a Bufi tabou waiquia yalo, wamacö nia lä doblaodayou wei tä ja wamacö mölaö.
51001028	Wawädowä, ö̦jö yama a wa̦fa shi̦lo yai wäyäö. Yamacö a̦ moyawälanö yama bä bluca wasöbou, yama bä bluca ca̦i yömölabou, Yai Bada lija bä nia lä icuo wei däjä, Cristo ebä bufi bluca jaducäwä ca̦i icuobä.
51001029	Inaja ya bä nia fa taamanö, ya ojodamou. Cristo a lofotenö ya nö yai wa̦lojaö lä cule.
51002001	¿Ö̦jö tawä? Jesucristo wama ecö bluca bayeliblamobä, ya nö wa̦lojaö cuaaö talei. Ö̦jö lä wama tä dabä ya wa̦. Cafä wama ecö ma cui, Laodisea jamö ebä lä bälöle bä ma cui, wale daö lä mlajei ebä ca̦i bluca ma cui, wamacö bluca bayeliblamobä.
51002002	Wamacö bufi ca̦i bluca lofote cuobä ya ojodamou. Wamacö lä nofimayou wei tänö, jai moli wamacö mashi cublobä. Bufi jaducälanö, Jesucristo wama tä a̦ nofi yai mölabobä. Yai Bada tänö tä a̦ jaba lä jo̦yabono wei wama tä a̦ fa dalalönö, ö̦jö tänö Cristo wama a yai dablabä. Ö̦jö däjä wamacö bufi nia shi̦lo yai doblalou.
51002003	Cristo lijamö tä nowa yai lä bluca wei tä cua. Bufi jaducäwä tä ma cui, bufi dao tä ma cui, ö̦jö lija tä shi̦lo yai dablamou ayao.
51002004	Shomi bä a̦ ja, wamacö mölamamou mlaobä ya wa̦. Bä a̦ faö ma liyäjäablalou wei ma cui, bä möla dijä.
51002005	Mijamö wamale möö ma mlai ma cui, bämacö bufibou showao. Wamacö bufi shedecoimi yalo ya bufi doblalou, Cristo wama a nofi ca̦i lofote mölabou yalo.
51002006	Jesucristo a wa̦fa Bada lä wäyämou wei, ö̦jö wama tä a̦ bejedi bufibou waiquia. Wama a nofi Badabou waiquia ja lä, ö̦jö a nosie shi̦lo yai da fuaje, ö̦jö lä.
51002007	Fii fibä nasöcö fa dalonö, tefibä yai ublao lofotoo lä culenaja, tefibä yai ösöö lä culenaja, inaja showawä Cristo lija bä bufi ca̦i lofote yai da cuo. Wamacö yömölamou däjä, Cristo a wa̦fa lä wäyämono wei tä a̦ nofi shi̦lo yai lofote da mölaboje. Yai Bada tänö wamacö bayeliblaö cudeenö, ö̦jö lija bä bufi a̦fa shi̦lo doblao da wäyämo.
51002008	Bä da moyaweicu. Yai Bada etä a̦fa jole lä wäyäö wejei bänö wamacö mölamaö mlaobeje. Bä a̦ bejedimi. Bä a̦ ca̦i nowa cuami. Yai Bada tä a̦ mlai, ö̦jö yanowamö tä a̦ li. Fecula tä a̦. Ö̦jö bä lä cuinö, Cristo etä a̦ lä bejedi wei tä a̦ wäyäimije.
51002009	Bä möla dijä. Cristo a ma yanowamöblaleyoluno wei ma cui, Yai Bada a cuwä lä dodijiinaja a cuwä mö feduwä showaoma.
51002010	Cafä wamacö ma cui, ö̦jö lija wamacö yädäa yalo, dodijidawä wamacö tamabou malä waiquile. Wamacö nö nia yai lä bleaaö wei tä cuami. Bada täbä bluca lä läblai täbä ma cui, täbä bada lä nosiemou wei täbä bluca ma cui, ö̦jö täbä lija Cristo a yai Bada läa.
51002011	Cristo lija wamacö yädäa yalo, jai wamacö mosi sicö joyamolayoma wamacö cuwä waiquiwä. Bei wamacö mosi sicö joyamou mlai ja, bei wamacö bufi showadi lä läono wei, ö̦jö lä wamacö bufi shi̦lo yai joyamolayoma. ¿Ö̦jö tawä? Yanowamö täbä lija wamacö mosi sicö joyamou mlai ja, Cristo lija bei wamacö bufi wa̦lidiwä joyamolayoma.
51002012	Wamacö fe lä ojomamono wei däjä, Cristonö wamacö ca̦i nomawä lä didiodayono wei wama tä jimama. Wamacö bocäblou lä co̦ono wei däjä, camanö wamacö ca̦i demi lä jocädaliyono wei wama tä ca̦i jimaö mö feduo showaoma. ¿Ö̦jö tawä? Yai Bada tä lofotenö Cristo a demi lä jocädamaleno wei tä lä cui, ö̦jö wama tä a̦ bejedi bufilema yalo, inaja wamacö taamamou mö feduo showaoma.
51002013	Cafä Colosateli wamacö lä cui, wamacö doblonomi. Judio wamacö cuonomi yalo, Yai Bada wama a danomi. Ö̦jö cudeenö, jai nomawä wamacö jaba cuoma. Ö̦jö ma cui, Cristo a demi jocädou lä co̦layono wei jamö, cafä wamacö ma cui wamacö demi ca̦i jocädamaö yädäa showalayoma. Bämacö doblou ma mlai, Yai Bada tänö ö̦jamö lä tä nowa bluca mladamalema.
51002014	¿Ö̦jö tawä? Wa̦lidiwä bäma tä lä tano wei, bämalecö a̦fa oniboma. Bämacö nowa nia lä co̦amamono wei tä a̦ ca̦i. Bämalecö nö bleaamabä tä cuo waiquioma. Ö̦jö däjä, Cristo a lä shämolayono wei tefi jamö, ö̦jö tä a̦ oni ca̦i shadia fa yädämacönö, ö̦jö lija tä nowa bluca mladamaö showadalayoma.
51002015	Bämalecö lofotobou co̦daaö mlaobeje, fecula bä ca̦i bluca ujudua showamalema, cama ebä bada lä läle bä ca̦i. Cristo a shämou lä läono wei tänö, wawädowä bä nö bluca blemalalema.
51002016	¿Ö̦jö tawä? Wamacö bayeliblamobä, ö̦jö lä tä waiquiwä. Wamacö a̦fa nö bleaaö ma taöje däjä ma cui, bä a̦ ji̦lia dijejä. Nii ai bä ja wamacö lä waio wei wamacö bayeliblobä, tä a̦fa ma wäyäö wejei ma cui, bä jolemou. Judio täbä iyaö ca̦i co̦camobä jamö wamacö ca̦i lä loo wei tänö ca̦i mlai. Ai wama a nofi belibo lä jaducäbou wei tänö ca̦i mlai. Sábado däjä täbä lä yanöcöo wei, ö̦jö wama tä nofi jalu ca̦i ma jaducäbou wei ma cui, ö̦jö tänö wamacö nia ca̦i bayeliblamoimi. Bä a̦ ji̦lia dijejä.
51002017	Moisesinö ö̦jö tä a̦ jaba ma wäyäno wei ma cui, ö̦jö tä a̦ cuo balöblaobä tä a̦ li cuoma, tä nia yai lä cuono wei bäma tä nö e̦le dablabä. Fei däjä Cristo a yai wawäblaliyoma yalo, tä a̦ jaba lä läono wei tä a̦ nia bufiblamou co̦omi.
51002018	Bä da moyaweicu, Yai Bada lija wamacö nowa nia lä co̦amamodayou wei tä wa̦liaö dicoo mlaobeje. Bä jolemou. A̦jele bä bufiblamobä, tä nabä ca̦i shimaö dicooje. Cama bä lija tä jo̦wa wawädowä lä mömono wei tä nofi ca̦i yaibouje. Cama bä bufi jole cuu lä bashio wei tä a̦ ma cui, tä a̦ wäyäöje. Bä nofi yaimobobä tä cua ma mlai, bä nofi doo.
51002019	Cristo lija ö̦jö bä yädäami, bei bämacö fe lä cui lija. ¿Ö̦jö tawä? Bei bämacö fe lä cui, ö̦jö Cristo a waiquiwä. Yanowamö bämacö bayucuwä yalo bämacö bayelio. Inaja showawä, Cristo lija bämacö bayeliobä bämalecö co̦camabou. Ö̦jö lija bämacö co̦caa yalo, Yai Bada tänö dodijidawä bämalecö bufi badamaö.
51002020	Yanowamö wama täbä a̦ bufiblaö mladobä, Cristonö wamacö ca̦i nomaa waiquilayoma ja lä, ¿wedi tä tabä yanowamö täbä a̦ bädawä ma cui ja, wamacö nia inaja cuaaö fe yadiblou? Yanowamö täbä lija wamacö yädäobä wamacömi. Cama etä a̦ lämaö bufi lä doblao wejei bä lija, ¿wedi tä tabä ö̦jö bä lija wamacö noshi ö̦jödaa dicoquei?
51002021	Wamacö wasööje däjä, abenaja bä cuu. —Ö̦jö wama täbä nia fuliimi. Ö̦jö wama täbä nia waimi. Ö̦jö wama täbä nia fubaö bädaomi —bä cuu.
51002022	Ö̦jö yanowamö täbä a̦ bluca. Ö̦jö täbä ba̦limi malä mlai, tä a̦ lämaö bashiblaobeje.
51002023	Ö̦jö bä a̦ lä fuaö wejei bä lä cui, yanowamö täbänö bä bufi a̦fa jole jaducäwä taö ma dao wejei ma cui, bä jolemou. Bä a̦ fuamou si ijejeo ma mlai ma cui, bä nia cadidou fa dablamonö, bä wabäo fe yadio. Bä dodijidawä dablamobä, cama bä ma cui, bä nö bleaamamou ojode. Ö̦jö ma cui, ö̦jö bä a̦ fuaö fe ma yadio wejei ma cui, bei bä bufi jamö etä wa̦lidiwä bädou däjä, bä nö wasöobimi waiquiwä. Bä bayeliblamoimi.
51003001	¿Ö̦jö tawä? Cristonö wamacö demi ca̦i jocädou waiquilayoma ja lä, fedu jamö tä bluca lä cule tä ja, bä bufi shi̦lo yai da cuo. Ö̦jamö Yai Bada jayu boco mashi jamö, Cristo a dicäadayoa.
51003002	Ö̦jamö täbä lä culadi täbä ja, bä bufi shi̦lo yai da daeo, bita jamö täbä lä cublai täbä ja mlai.
51003003	Cristonö wamacö ca̦i nomaa malä waiquilayono wei. Ö̦jö sho ba̦limi wamacö nia lä cuo wei, Yai Bada tänö a wawämaimi showawä ma cui,
51003004	Cristo a bädodayou däjä, inaja showawä cafä wamacö nia ca̦i bädou cuo. Ba̦limi bämalecö yai lä tablamaö wei, ö̦jö a. Cama a doblao lä culenaja, wamacö ca̦i nia doblao cuo mö feduo.
51003005	¿Ö̦jö tawä? Yanowamö täbä showadi lä cuaaö weinaja wamacö cuaaö mö feduobä wamacömi. Bä cuaa dijä, ö̦jö lä. Wamacö nofi beshili jushublalobä wamacömi. Shami wama tä nia fuliimi. Wamacö bufi nia ca̦i waiyoimi. Wa̦lidiwä tä taö bufi doblao dijejä. Madofi täbä ma cui ja, wamacö bufi nia ca̦i waiyoimi. Bä bufi lä waiyou wei bä lä cui, Yai Bada a bufiblaö mlajei ja, shomi täbä ja bä bufi shi̦lo cuablalou dicoo.
51003006	Inaja täbä yanowamö cuaaö dicoo yalo, Yai Bada tä nö wa̦lowä lä jushudou wei tä nia wawäblou.
51003007	¿Ö̦jö tawä? Wamacö mojodi bälöo showao däjä, inaja wamacö jaba cuaama.
51003008	Ö̦jö ma cui fei däjä, ei wama tä nia bluca mladamaö. Jushuo tä lä cui, täbä nö wa̦lowä lä jushudou wei tä ca̦i lä cui, täbä nofi lä wa̦libou wejei tä ca̦i lä cui, ö̦jö wama tä nia bluca mladamaö. Ai täbä a̦fa lä wayoaö wejei tä ca̦i lä cui, bä caficö a̦ shami lä faö wei tä ca̦i lä cui,
51003009	täbä lä joleblamaö wejei tä ca̦i lä cui, ö̦jö wama tä nia ca̦i bluca mladamaö. Yanowamö täbä bufi showadi lä cuaablalou wei, wama tä waia malä waiquileno wei. Wamacö jaba lä cuaano wei tä ca̦i.
51003010	Yai Bada lija, dude wamacö bufi tablamoa waiquilayoma. Cama a lä culenaja wamacö bufi cuo mö feduobä wamacö bufi malä jaducäamaimadi, cama wama a yai daö shaliliobä.
51003011	Ö̦jö bäma ecö bluca waiquiwä cudeenö, moli bäma ecö mashi waiquiwä. Clesiateli bä ma cui, judio bä ma cui, bä mosi sicö lä joyamou wei bä ma cui, bä mosi sicö joyamou lä mlai bä ma cui, ö̦jö bäma ecö bluca. Shomi täbä ma cui, oni sibä daö lä mlajei täbä ma cui, täbä a̦ fuamobä bä lä tabou wejei bä ma cui, bä tabou lä mlajei bä ma cui, inaja showawä. Camiyä bämacö nofi yaimamobä bämacö mlai, bäma a nofi nia lä yaibou wei, ö̦jö Cristo a waiquiwä. Cama bäma ecö bluca lija a cua.
51003012	Yai Bada tänö wamacö lä yaileno wei wama ecö waiquiwä. Ö̦jö wama ecö yaia. Cafä wamacö yai nofimaö. Ö̦jö cudeenö abenaja bä yai da cuaa. Bä nofi yai ojode da tayo. Dodijidawä bä ca̦i da cuoje. “Camiyä yai”, bä bufi cu dijä. Bufi oquewä bä yai da cuo. Bä bufi yai yanöcöo fe da yadio.
51003013	Täbä nofimaö fe da yadioje. Wamacö ma taamaö wejei ma cui, tä nowa tabo dijejä. Yai Bada tänö wamacö nofi lä asibono weinaja, cafä wamacö nofi asiboyou mö feduobä wamacö.
51003014	Abenaja bä shi̦lo yai da cuaa. Bä bufi yai da nofio, ¿ö̦jö tawä? Wamacö yai lä nofimayou wei tänö, dodijidawä wamacö nia shi̦lo yai cuo.
51003015	Jai moli wamacö dodijidawä cuobä, Yai Bada tänö wamacö bufi yanöcömabou. Wama bä bufi yanöcöwä ca̦i cuobä, wamacö nacama. Ö̦jö tä nabä shi̦lo yai da cadidoje. Yai Bada lija wamacö shi̦lo lä bayeliblamou wei tä ja, bä bufi a̦fa shi̦lo doblalou da wäyämo.
51003016	Cristo etä a̦ jamö, bä bufi yai shi̦lo da taamamo. Wamacö bufi jaducälanö bä da yömölayo. Bä ca̦i da wasöyo. Yai Bada tä ja wamacö bufi doblalanö, ö̦jö lija täbä a̦ amowa lä yädäblai täbä a̦ shi̦lo da taje. Nö badabö David etäbä a̦ ca̦i. Yai Bada tä Bufinö täbä a̦ lä bädamaö wei täbä a̦ ca̦i.
51003017	Wamacö cuaaö lä bädao wei tä ma cui ja, Bada tä Jesús wama a nofi jaducäbolanö, wamacö yai cuaabä. Wamacö a̦ faö lä bädao wei tä ma cui ja, inaja showawä wama a nofi nia shi̦lo jaducäbou cuo. Inaja wamacö cuaalanö, Bada tä Jesús a wa̦nö, Yai Bada bäma a nofi lä Fö̦ömale lija bä bufi a̦fa doblalou da wäyämo.
51003018	Bei. Bä suwäbö wama ecönö, fe̦yalofä bä a̦ da ji̦liaje. Bada wama ecö yalo, inaja wamacö cuaabä wama ecö waiquiwä.
51003019	Bä fe̦yalobö wama ecönö, suwäböfä bä yai da nofimaje. Dodijidawä bä ca̦i da cuoje, bufi jushujulanö mlai.
51003020	Bä ijilubö wama ecö lä cuinö, naafä, faafä dodijidawä showadi bä a̦ shi̦lo da fuaje. Inaja wamacö cuaaö ja, Bada wama tä bufi nia malä doblamabou wei.
51003021	Bä fö̦ö wama ecö. Ijilufä wama bä lä wasöablalaö wei tänö, bä bufi nö bleaama dijejä, wama bä bufi wa̦lidiblamaö dicolo.
51003022	Bä nosie fuamobä wamacö lä tabou wejei wamacö lä cui lija ya wa̦ faö majöo. Bita jamö wamacö bälöo showao däjä, wamacö lä tabou wejei dodijidawä bä a̦ da fuaje. Bä mamo showao däjä shi̦lo mlai. Yanowamö täbä lija wamacö dodijidawä dablamobä ca̦i mlai. Bada tä Jesucristo lija wamacö fa quilinö, bufi cadidilanö wama bä a̦ shi̦lo yai fuabä.
51003023	Tä nabä shimaö lä bädao wejei tä ma cui ja, dodijidawä wamacö ojodamobä. Jai yanowamö täbä lija mlai, jai Bada tä Jesucristo lija, bufi doblalolanö wamacö nö yai ojodamou cuaaö lä cuquebö weinaja showawä.
51003024	Yai Bada tänö wamacö no nia ojode lä co̦amaö wei, wama tä malä dale. ¿Ö̦jö tawä? Cama ebä lija täbä nia lä jibäadayou wei täbä ja, cafä wamacö ma cui, wamacö nia ca̦i malä dobäö wei. Bada tä Cristo wama a nosie yai fuaö malä cui.
51003025	¿Ö̦jö tawä? Wa̦lidiwä talewä bä ma cui, cama etä nowa nia ca̦i co̦amamou. ¿Ö̦jö tawä? Bä lä dodijaö wei bä lä cui, bä nowa nia shi̦lo co̦amamou ayao malä mlai. Jödödöwä tä lä tamou wei tä ma cui, tä nowa nia co̦amamou.
51004001	Wamacö a̦ fuamobä wama bä yanowamö lä tabou wei wamacö lija ya wa̦ faö majöa. Afä wama bä lä tabole, dodijidawä bä da taamaje. Bä nö bleaama dijejä. Afä wama bä tabou lä culenaja, cafä wamacö ma cui, Yai Bada tänö wamacö ca̦i tabou mö fedua malä culadi, wama a nosie fuabä.
51004002	Yai Bada lija showadi bä da naco. Wamacö a̦ faö mojiblou mlaobä, bä ca̦i da moyaweicu. Bä bufi a̦fa ca̦i doblalou da wäyämo.
51004003	Camiyä yamacö ma cui, yamalecö nö bayeli ca̦i da naca, Yai Bada tänö tä tamabou ja, Cristo etä a̦ daö lä mlalajei jamö yama etä a̦ wäyäbä, etä a̦ jo̦yao lä balöono wei etä a̦ lä cui. Ö̦jö ya tä a̦ wäyäö nofi jushuaö yalo wale fe labou lä culajei.
51004004	Ya tä a̦ wäyäö walalao fe yadiobä, yamale da bayelima. Yai Bada tänö, walalawä tä a̦ wäyämaö lä bufio weinaja showawä.
51004005	Bä bufi da moyaweicu, Jesucristo ebä lä mlai wama bä ca̦i cuo däjä, showadi wamacö dodijabä. ¿Ö̦jö tawä? Wamacö dodijabä tä cua ja, bä dodijaö da showadao.
51004006	Dodijidawä bä a̦ da wayomaje, wamacö a̦ ji̦liaö bufi doblaobeje. Inaja wamacö fa cuaanö, wamacö yai wa̦liije däjä, bufi jaducälanö wamacö a̦ nia fuo showadao.
51004007	Camiya ya lä cule, eja ya ca̦i lä cuaale wama tä a̦ bluca ji̦liabä, Jesucristo ai e lä cuinö, Diquico a wa̦fa lä culenö, mijamö wamacö nia yömölajalayou. Ö̦jö yama a yai nofimaö. Bada tä lä cui, dodijidawä a wa̦ shi̦lo fuaö talei.
51004008	Tä a̦ bluca wäyäbä ya shimaö lä cule, camiyä eja yamacö lä cuaale yamalecö a̦ ji̦liabä. Ö̦jönö wamacö bufi nia ca̦i lofotoamaö.
51004009	Onesimo ya nia ca̦i shimaö, cafäteli ai a mö feduwä lä cui. Jesucristo ö̦jö lä e ca̦i. Ö̦jö yama a ca̦i nofimaö. A shi̦lo cadidou talei. Eja tä bluca lä cublole wama tä a̦ ji̦liabä, ö̦jö cäcöbänö wamacö nia yömölaböö.
51004010	Eja yafälecö fe lä labolajei a lä cui, cafä wamacö lija a wa̦fa ca̦i wäamou bufi doblao, Alidaco a wa̦fa lä cule. Marcos a ma cui, a wa̦fa ca̦i wäamou bufi doblaa lä cule, Benabei bä jeli e lä cui. Cafä wamacö lija, Marcos ya wa̦fa wäyäö mada waiquioblei, ¿ö̦jö tawä? Mijamö cafä wamacö lijamö a waloo ja, dodijidawä a da walomacöje.
51004011	Jesusi a ma cui a wa̦fa ca̦i wäamou bufi doblao, Juto a wa̦fa ca̦i lä cule. Ö̦jö bä lä cui, judio bä mö feduwä. Yai Bada tänö dodijidawä cama ebä ca̦i lä cuo wei, ö̦jö lä bä sho yama etä a̦ wäyäö. Yama etä a̦ lä wäyäö wei yamacö lä cui lija, judio ai bä cuami. Ö̦jö lä yamacö waiquiwä. Ö̦jö lä bänö wale bufi shi̦lo yai lofotoamaöje.
51004012	Ebafla a ma cui, cafä wamacö lija a wa̦fa ca̦i wäamou bufi doblao, cafäteli ai a mö feduwä lä cui. Jesucristo showadi a nosie fuaö. Ö̦jönö showadi wamacö nö shi̦lo bayeli yai nacaö dodijio talei, Jesucristo lija wamacö bufi shi̦lo yai lofote cuobä. Yai Bada tänö wamacö taamaö lä bufii wei tä ja, wamacö bufi wedinajamou mlai ja, wama tä a̦ yai lofotobobä, wamacö nö bayeli nacaö.
51004013	¿Ö̦jö tawä? Cafä wamacö bayeliblamobä, a nö wa̦lojaö talei. Ya daö. Laodisea jamö ma cui, Yelaboli jamö ma cui, ö̦jamö Jesucristo ebä lä bälöblai bä ca̦i bayeliblamou mö feduobä, a nö wa̦lojaö.
51004014	Luca a ma cui, cafä wamacö lija a wa̦fa wäamou bufi doblao mö feduo, täbä fe jalili lä coamaö wei a lä cui. Ö̦jö yama a ca̦i nofimaö dodijia. Dema a ma cui, a wa̦fa ca̦i wäamou bufi doblao.
51004015	Laodisea jamö Jesucristo ebä lä bälöle bä lija wale a̦fa da wäyäje, ¿ö̦jö tawä? Nifa lija ca̦i, cama e yafi jamö bä lä yododaö wei bä lija ca̦i.
51004016	Ei ya tä a̦ lä oniblale, cafä wamacö lija tä a̦ doamou fa balöonö, Laodisea jamö Jesucristo ebä lä yododaö wei bä lija si shimaö da majöoje, öjamö tä a̦ ca̦i doamou mö feduobä. Laodiseateli bä lija ya tä a̦ oni lä shimöleno wei, wama si ca̦i fa nacalänö, cafä wamacö ma cuinö, ö̦jö wama tä a̦ nia ca̦i doaö mö feduo.
51004017	Aquibo lija wamale a̦no da wäya. Cama lija Bada tänö tä tamaö lä bufi wei tä ja, a mojimou mlaobä. A wa̦ yai fuabä.
51004018	Camiyä Pablo ya lä cuinö, camiyä ya imicönö ei ya tä a̦ oni taö lä cule, cafä wamacö lija ya wa̦fa wäyämobä. Eja wale fe lä labolajei wamale nofi da jaducäbo, wamale bayelimabä. Bei. Yai Bada a lä cuinö, showadi wamacö bayeliblabä. Wamacö nofi ojodabobä.
52001001	Pablo cä ya. Sila sho, Timoteo sho, yamacö cua lä cule. Cafä Desalonicateli wamacö lija, camiyänö ya si oniblaö lä cule. Fayä Yai Bada wama ecö lä yododaö wei wamacö lija ya tä a̦ oni shimaö, Bada tä Jesucristo lija wamacö lä yädäle wamacö lä cui lija. Bei. Yai Bada tä lä cuinö, showadi wamacö bayeliblabä. Wamacö bufi shi̦lo yanöcömabobä. Wamacö nofi ca̦i shi̦lo ojodabobä.
52001002	Cafä bämacö bufibolanö, Yai Bada lija showadi yamacö bufi a̦fa doblalou wäyämou talei. Ö̦jö lija yamacö a̦ faö däjä, bämacö a̦fa shi̦lo wäaö.
52001003	¿Ö̦jö tawä? Fayä Yai Bada bäma a lä bufiblaö wei a lija, showadi bämacö nö bayeli nacaö. Jesucristo wama a nofi mölabolanö, wamacö lä dodijaö wei yama tä nofi jaducäbou. Wamacö ojodao talei. Wamacö bufi nofimolanö, ai wama bä bayeliblaö nö wa̦lojaö talei. Bada tä Jesucristo wama a nö dabou showalanö, showadi wamacö mölaö dodijio talei.
52001004	¿Ö̦jö tawä, iba wamacö? Yai Bada tänö wamacö lä nofimaö wei wamacö. Cama wama ecö cuobä, wamacö lä yaileno wei yama tä daö yalo, yamacö bufi a̦fa doblalou wäyämou talei.
52001005	Jesucristo yama etä a̦ dodijidawä lä wäyäö wei tä a̦ lä cui, cafä wamacö lija tä a̦ lä waloqueyoluno wei däjä, bei tä a̦ ji̦lio bädaono malä mlai. Yai Bada tä Bufinö yamalecö bufi nö fa wa̦lojomabonö, etä lofote damoa mada wawädolalui. Yama tä a̦ nofi bejedi mölabou cadidilanö bämacö mada yömölablei. Cafä wamacö bayeliblobä, dodijidawä bämacö ca̦i cuoma. Wamale bejedimou mada dalalii.
52001006	Ö̦jö däjä, Bada tä Jesucristo wama a owämama. Camiyä wamale ca̦i owämama. Yai Bada wama a wa̦ däaö tä nowa ja wamacö nö ma bleaamano wejei ma cui, wamacö bufi ca̦i doblalou fe mada yadioblei. Yai Bada tä Bufinö wamacö bufi fa bayelibonö, wamacö bufi doblalou fe yadioma.
52001007	¿Ö̦jö tawä? Wamacö dodijaö fe lä yadio wei tä fa dalalöjenö, Jesucristo a bejedi lä bufibou wejei bä bufi ca̦i lofotoblaliyoma. Masedoniateli bä ma cui, Acayateli bä ma cui, cafä wamacö lä cuaano weinaja bä ca̦i cuaaö bufi doblao mö feduoma.
52001008	Cafä wamacö lija Yai Bada tä a̦ jaba lä waloqueno wei, wama tä a̦ wäyäö fa cuaanö, tä a̦ ji̦limou malä blaucodi. Masedoniateli bä lija bädawä mlai, Acayateli bä lija bädawä mlai, Yai Bada wama a nofi lä mölabou wei wamacö a̦fa ji̦limou blajawä waiquiwä yalo, camiyä yamacö a̦ fabä tä cuami. ¡Inaja lä waiquiwä!
52001009	Cama cäbä showawä ma cuinö tä a̦fa malä wayoaö wejei. Cafä wamacönö dodijidawä yamalecö a̦ lä ji̦liano wei tä a̦fa wayoaöje. Nö ijidubö bä lija wamacö nö jaba bayeli ma nacaono wei ma cui, Yai Bada wama a nofi yai mölabobä, wama bä jo̦wa fujeblalema. Yai Bada tä demi cua shi lä wa̦lile, tä Yai Bada bejedi bufiblamobä tä lä cule, ö̦jö wama a nosie yai fuaö majöobä wamacö bufi mö jo̦wa yabajadaliyoma.
52001010	Fei däjä bä Ijilubö e lä culadi wama e nö ca̦i dabou. Ö̦jö Jesús a lä cui, a ma nomalayono wei a demi jocäa co̦malema. Yai Bada a nö waiteli lä quiliaö wei däjä bämalecö noshi nia umlabou.
52002001	Iba wamacö. Yai Bada yama tä a̦ wäyäbä, bämacö fe walou nö bleaanomi. Cafä wamacö ma cuinö, ö̦jö wama tä malä dale.
52002002	Cafä wamacö lija yamacö fuu mlao däjä, Filiboteli bä lijamö yamalecö nö ma bleaamano wejei ma cui, yamalecö nö ma waiblaö fe ma balojoono wejei ma cui, yamacö a̦ waiquidonomi. Wama tä malä dale. Yai Bada bäma a lä bufiblaö wei a lija yamacö bufi fa lofotoonö, cafä wamacö lija yama tä a̦ wäyäö mö fuu fe yadioma. Täbä a̦ ma läono wei, Yai Bada yama etä a̦ dodijidawä wäyäö fe blacäjoma.
52002003	Yai Bada etä a̦ ja yama bä bufi tamaö fe lä blacäjou wei, yamacö jolemolanö yama bä bufi taamaimi. Yamacö shominajaalanö mlai. Yama bä mölamaimi.
52002004	Yai Bada tänö yamalecö bejedimou fa dablanö, yama etä a̦ wäyäbä yamalecö shimölema. Etä a̦ wäyämaö lä bufio weinaja yama tä a̦ cadidiwä wäyäö showao. Yanowamö yama täbä bufi doblalamabä mlai, Yai Bada yama a bufi yai doblalamabä yama etä a̦ wäyäö. Ö̦jönö täbä bufi malä dablaö wei.
52002005	Jole jole yamacö nofimou bädaono malä mlai. Madofi bä ja yamacö nia fa dobämonö, yamacö jole jole nofimonomi. Yai Bada tänö bämalecö bufi malä dablale.
52002006	Cafä wamacö lija, ai täbä ma cui lija, yamacö nofi doablamobä yamacö funomi. Cafä wamacö lija yamacö nacobä yamacö ca̦i funomi. ¿Ö̦jö tawä? Cristonö yamalecö shimölema yalo, cafä wamacö lija yama tä bayeli nacabä yamacö cua ma waiquile ma cui, yamacö naconomi.
52002007	Cafä wamacö lija yamacö a̦ shi̦lo oquewä faö cuaama. Suwä anö, ijilu a ca̦i oshe dodijidawä lä cuo weinaja, bämacö ca̦i dodijidawä cuoma.
52002008	Bämacö nofimaö fe balojowä yalo, wamacö bayeliobä yamacö noshi ö̦jödaoma. Yai Bada yama etä a̦ dodijidawä wäyäö bufi doblaoma. Bämacö nofilema yalo, yamacö nö bleaaö nofi fo̦lionomi.
52002009	Iba wamacö lä cui, yamacö ojodamou nö wa̦lojaö fe lä yadiono wei wama tä daö. Yama täbä no nii co̦amabä, jalu däjä ma cui, didi däjä ma cui, yamacö ojodamou showaoma. Yai Bada tä a̦ ja bämacö lä yömölano wei däjä, cafä bämacö niibö yabäcaö mlaobä yamacö ojodamodima.
52002010	Cafä wamacönö yamalecö bejedimou malä daö wei. Yai Badanö yamalecö bejedimou ca̦i daö. Cafä Jesucristo bufilewä wamacö lija yamacö da cuoblei däjä, yamacö mada cadidoblei. Dodijidawä bämacö ca̦i cuoma. Yanowamö täbä lija yamacö a̦fa tamobä tä cuonomi.
52002011	Ei wama tä malä dale. Bä fö̦ö enö, bä ijilubö ebä taamaö lä cuaaö weinaja, cafä bämacö ca̦i taamama. Wamacö moyawäobä bämacö yömölaö cuaama. Bämacö bufi lofotoamaö cuaama. Bämacö cadidamaö cuaama.
52002012	Wamacö lä dodijaö wei tänö, Yai Bada wama a bufi doblalamabä bämacö cadidamama. Ö̦jönö wamacö yailema, cama a nofi doablamobä jamö wamacö ca̦i cuobä.
52002013	Dodijidawä wama tä a̦ ji̦liama yalo, showadi Yai Bada lija yamacö bufi a̦fa ca̦i doblalou wäamou. Yama tä a̦ da wäyäblei däjä, dodijidawä yamalecö a̦ ji̦lilema. Yanowamö wama täbä a̦ bufinomi. “Yai Bada etä a̦ waiquiwä”, wama tä a̦ nofi tabou yalo, wama tä a̦ ji̦liaö ojodao showaoma. Ö̦jö etä a̦ li malä cui. Ö̦jö tä a̦nö wamacö bufi malä taamamou wei, Jesucristo wama a bejedi lä bufibou wei wamacö lä cui.
52002014	Iba wamacö. Wamacö bufi shomi yalo, wamacö nö mada bleaamablejei. Judea tä ulufi jamö, Jesucristo ai ebä lä taamano wejeinaja showawä. Ö̦jamö Yai Bada ebä yododaö lä cuaaö wei, ebä nö malä bleaamano wejei. Jesucristo lija wamacö bufi mö blucao yalo, cafä ai wamacönö wamacö nö da bleaamablejeinaja, judio bänö cama ebä nö ca̦i jaba bleaamaö showaomaje.
52002015	Ö̦jö bä judio showawä lä cuinö, Yai Bada a wa̦no jaba lä wawämano wejei bä shi̦lo shäö cuaamaje. Bada tä Jesús a ma cui, a ca̦i shälemaje. Camiyä yamacö ma cui, yamalecö nö ca̦i bleaamaöje. Ö̦jö tä nowanö, Yai Bada tä jushuamaö fe balojooje. Judio bänö bluca täbä yabäcaöje.
52002016	Jesucristo lija judio bä lä mlai bä fucäamobä yama bä yömölaö ma cuaaö wei ma cui, ö̦jö bä judio lä cui, bä a̦ shi̦lo lämodii. Judio showadi bä nofi ma jushuano wei ma cui, fei däjä bä nofi yai jushuaö fe balojowä. Shomi täbä yömölamaö nofi lä wa̦libou wejei tänö, ya̦cumö Yai Bada tä jushuo lulubou lä culajei. Bejedi lä bä nofi nacao.
52002017	Ö̦jö ma cui, iba wamacö. Cafä wamacö lija yamalecö bälöamaö doblamaö dicoo fa mlacujenö, bämacö möö mablaliyoma. Ö̦jö ma cui, tä nö dedejeblou mlai ja bämacö nia möyou co̦o. Bämacö fei däjä möö ma mlai ma cui, bämacö bufibou showawä. ¿Ö̦jö tawä? Bämacö möö bufi doblao cudeenö, showadi yamacö wabäodii nosi blacäcou dodijioma.
52002018	Cafä wamacö lija yamacö fuu bufi malä doblaono wei. Camiyä Pablo ya lä cuinö bämacö fe nia walou fe fa yadionö, bolacadabö ya wabäoma ma cui, Sadanasinö yamalecö yabäcaö dicooma.
52002019	¿Ö̦jö tawä? Bada tä Jesús a itou co̦oyoluu däjä, bämacö bufi doblalou ca̦i icuobä, cafä wamacö lija yamacö malä mölaö wei. Yamacö bufi ca̦i doblalobä, cafä bei wamacö. Yai Bada lija cafä wamacö bufi cuquema yalo, camiyä yamacö ma cui, yamacö nofi nia doablamou mö feduo malä cui.
52002020	Cafä wamacö lä dodijaö wei tä nowa ja, Yai Bada lija yamacö nofi nia doablamou malä cui. Wamacö dodijaö yalo yamacö bufi nia doblalou.
52003001	Ö̦jö cudeenö, ya̦cumö yamacö fa wajäanö, yamacö bufi nö bleaaö waiquio yalo, Adena jamö, Sila sho yafäcö yamili cuo juo fa ojodadalunö,
52003002	mijamö Timoteo yafä a shimölema, camiyä bämacö ai a lä cui. Cristo etä a̦ dodijidawä wäyämobä, Yai Bada lija showadi a ojodamou. Wamacö bufi lofotoamabä yafä a shimölema, Jesucristo wama a nofi mölabou cadidiobä. Wamacö fa yömölalönö, wamacö moyawäobä.
52003003	Wamacö fa moyawäonö, wamacö bufi shominajaaö mlaobä. Wamacö nö ma bleaale, ai moli wamacö ma cui, wamacö bufi shominajablou dicoo mlaobä. Cafä wamacö ma cuinö, ei wama tä daö. Bämacö nö bleaabä lä bämacö waiquiwä.
52003004	Cafä wamacö lijamö yamacö cuo showao däjä, bämacö mada yömölablei. Bämacö nö nia lä bleaaö wei yama tä wawämaö mada balöoblei. Wamacö nö lä bleaale ö̦jö lä tä waiquiwä. ¿Ö̦jö tawä? Wama tä malä dale.
52003005	Ö̦jö cudeenö, ya bufi nö yanöcödobimi waiquia yalo, Timoteo ya shimölema, Yai Bada ya wa̦ nia bufibou showaa fa mönö. Mölamalewä lija bämacö bufi yabäcaö nofi fa jalujubonö, ya shimölema. Yamacö nö bleaaö nofi ca̦i fa jalujumobonö, bämacö bomaö bufima.
52003006	Ö̦jö ma cui, cafä wamacö lija Timoteo a fa cuonö, äyämö tä a̦ ca̦i dodijidawä waloa fa co̦iquiyonö, yamacö bufi owäjädou co̦layoma. Yai Bada wama a nofi jo̦wa mölabou showaa. Wamacö bufi jo̦wa nofimou showawä. Yamalecö lä bufibou wei tä a̦ ca̦i wäa co̦bejeloma, yamalecö möö bufi lä doblao wei tä a̦ ca̦i. Inaja showawä, camiyä yamacö ma cuinö bämacö ca̦i möö bufi doblao mö feduo.
52003007	Iba wamacö. Yai Bada wama a jo̦wa bufibou showawä ja, yamacö bufi dodijidadou co̦a lä cule. Eja Jesucristo tä a̦ nowa ja, yamacö nö bleaabä tä ma bluca wei ma cui, yamacö famibä tä ca̦i ma bluca wei ma cui, cafä bämacö a̦fa ji̦liaö ja, yamacö bufi lofotoblou co̦a fe yadia lä cule.
52003008	Bada tä lija wamacö bufi cadidou fe yadia yalo, dodijidawä fe balojowä yamacö cua lä cule.
52003009	Yai Bada lija bämacö bayelimaö däjä, ¡bejedi yamacö bufi a̦fa doblalou wäyämou! Yai Bada lija wamacö bufi lä bayeliblamou wei tä ja, yamacö bufi ayäyaimodii.
52003010	Didi däjä ma cui, jalu däjä ma cui, bufi cadidilanö Yai Bada lija yamacö a̦ fadii. Bämacö möyou co̦obä yamacö a̦ faö. Yama tä a̦ lä wäyäyoluu wei däjä, camiyä yamacö a̦nö Yai Bada lija wamacö bufi balafälöbä.
52003011	Fayä Yai Bada bäma a lä bufiblaö wei a lija yamacö nacou, Bada tä Jesús a lija ca̦i, cafä wamacö lija yamacö waloo fe yadiobä.
52003012	Wamacö nofimayou balafälöbä, Bada tä lija ya wa̦ ca̦i faö. ¡Bejedi lä wamacö nofimayou fe balojoobä! Inaja showawä, shomi täbä ma cui wama täbä nofimaö blaucobä. Cafä bämacö nofimaö fe balojoo lä culenaja, wamacö taamayobä.
52003013	Bada tä Jesucristo lä cuinö, inaja wamacö bufi cadidamaö fa cuaanö, cama ebä ca̦i bluca itoyoluu däjä wamacö dodijidawä icuo mö baobä. Fayä Yai Bada lija, quilii mlai ja wamacö icuamabä.
52004001	Iba wamacö. Ei moli yamacö a̦ fe blacäjou co̦o. Wamacö moyawäobä bämacö yömölaö. Bada tä Jesucristo lä cuinö wamacö yömölaö nö lä cuobö weinaja showawä. Wamacö dodijabä yamacö a̦, Yai Bada wama a bufi doblamabobä. Bämacö da yömölableinaja showawä. Wamacö dodijaö lä waiquilenaja, wamacö dodijaö balafälöbä.
52004002	Wamacö cadidobä Bada tä Jesús yama tä a̦ jaba da wäyäblei, wama tä a̦ malä dale.
52004003	Wamacö nofi beshili jushublalou mlai ja, wamacö yaiobä. Inaja Yai Bada tänö wamacö taamaö bufii.
52004004	Wamacö suwäbö däo fa cadidionö, dodijidawä wama bä ca̦i li cuobä,
52004005	Yai Bada tä daö lä mlajei bä beshili lä cuaaö weinaja mlai.
52004006	Aifä bä suwäbö lija wamacö fa yabäcäonö wama bä nö waiblaö dicoo mlai. Täbä nofi lä jushublalou wei bä lä cui, Bada tänö bä nö nia malä bleaamaö wei, bämacö da yömölableinaja showawä. Bämacö yömölaö mada dodijioblei.
52004007	Bämacö nofi jushublalobä Yai Bada tänö bämalecö nacano malä mlai. Cama bäma ecö dodijidawä yai cuobä bämalecö yailema.
52004008	¿Ö̦jö tawä? Ei tä a̦ ja yamalecö a̦ ji̦liblaö lä mlai, camiyä yamalecö a̦ ji̦liblaimi bädawä mlai, Yai Bada wama a wa̦ yai ji̦liblaimi. Cafä wamacö lija a Bufi lä jibäamou wei wama a wa̦ li waii.
52004009	Aifä wama bä nofimabä, bämacö yömölabä tä cuami. Dodijidawä wamacö nofimayou malä waiquii. Wamacö nofimayobä, Yai Bada tänö wamacö damaö malä waiquii.
52004010	Masedonia tä ulufi jamö aifä bä lä bälöblai, bejedi wama bä malä nofimaö wei. Ö̦jö ma cui iba wamacö, bämacö moyawäblamabä yamacö a̦ faö. Wamacö cuaaö lä waiquilenaja wamacö cuaaö balafälöbä.
52004011	Wamacö bälöo yanöcöobä, tä da yaileje. Wamacö a̦ fabä tä cuami ja, wamicai bä da cuicu. Wamacö a̦ faö bashiblao mlai. Wamacö mojimou mlai, bä da ojodamo, bämacö nowa da tableinaja showawä.
52004012	Inaja wamacö cuaaö ja, Yai Bada ebä lä mlai wama bä bufi jaducäblamabä. “¡Ei bä bufi nofi dao yai!” wamacö nofi tabobeje. Ai täbä lija wamacö mölaö mlai ja, cafä wamacö showawä lä cui wamacö dodijidawä cuobä.
52004013	Iba wamacö. Bä lä mladaliyono wei bä ja, bämacö bufi mojodumabou bufiomi. Yai Bada a nofi mölabou lä mlajei bä bufi nö bleaaö lä cuaaö weinaja, wamacö bufi nö bleaaö mlaobä.
52004014	Jesús a fa nomalönö, a demi jocädamaö malä co̦layono wei. Ö̦jö bejedi bäma tä a̦ fa bufilänö bämacö mölaö. Jesús ebä ma mladou wei, Yai Bada tänö bä ca̦i demi jocädamaö mö feduo weicätä. Jesús lija bä yädäa yalo, ö̦jönö bä ca̦i bluca cuo shi wa̦lii wä.
52004015	Bada etä a̦ ja bämacö malä yömölale, Jesucristo ebä lä nomablono wei wama bä nofi jalujubou mlaobä. Bada tä itou co̦oyoluu däjä, camiyä bämacö demi lä showai bämacö balöö mlaicätä.
52004016	Fedu jamö a culanö a lä itoyoluu wei däjä, abenaja tä nia malä cuo wei. A wa̦ i̦cali comöö fa ji̦limolonö, Bada tä a̦jele a wa̦ ca̦i nacli fa ji̦limolonö, Yai Bada etä madofi lä folamou wei etä a̦ ca̦i fa ji̦limolonö, cama Bada a Jesús lä cui, a nia itoyoluu. Ö̦jö däjä, Jesucristo ebä lä mladaliyono wei ebä demi jocädou fa balöonö,
52004017	camiyä bämacö demi lä showai, bämacö lä daamou wei bämacö lä cui, yedu bämacö ca̦i fucäa fa showaläfälönö, öjölashi ajamö bäma bä ca̦i cuodayou wä, fedu jamö Bada bäma tä mö baamadayobä. Ö̦jö tä fa cublalunö, Bada tänö bämalecö nia ca̦i cuo shi wa̦liodayou.
52004018	Inaja tä nia cublou yalo, ei tä a̦nö bä bufi da lofotoamayo.
52005001	Iba wamacö. Bada tä no nia lä cublou weinaja, ya tä oniblaimi. Ö̦jö tä a̦ ja, wamacö nö yömölamou co̦obimi. Wamacö bufi dao waiquiwä.
52005002	Bada tänö tä mö nofi jalu lä tabole däjä, a nia fuu co̦o. Ö̦jö wama tä malä dale. Didi däjä bä lä tomömou wei bä fuu ja̦too lä culenaja, a nia cublou.
52005003	“Fei däjä tä nö ulufi wayubimi. Fei däjä bämacö bälöa doblaa lä cule”, täbä nowa tayou däjä, täbä nö nia lä bleaaö wei, yedu tä nia bädoyoluu. Suwä a lä shibönabö wei, yedu a ninimodou lä cuaaö weinaja, täbä nia yedu taamayoluu. Täbä docubä tä nia cuomi.
52005004	Ö̦jö ma cui, iba wamacö. Jesús a nia lä bädou wei tä ja, wamacö nö mojoduobimi. Didi däjä a lä tomömou wei a wawäblou däjä bä lä quiliblou weinaja, wamacö quiliblobä wamacö malä mlai.
52005005	Mö jalu tä jamö, tä mö wacacaobä jamö, quilii mlai ja täbä lä cuaaö weinaja wamacö malä cui. Mö didi tä jamö, tä mö sublaobä jamö täbä lä cuaaö weinaja bämacö cuaabä bämacömi.
52005006	Ö̦jö cudeenö, bä mojodi mio lä bädao weinaja bämacö cuaaö da mlao. Ai bä moyawe lä la̦dio weinaja bämacö bufi fa cuaanö, bämacö bufi da wasöo.
52005007	Täbä lä mio wei, didi ja bei täbä mio. Shi wa̦limamodima ubä ja täbä shi lä wa̦limamou wei, täbä didi shi ca̦i wa̦limamou.
52005008	Ö̦jö ma cui, mö jalu tä lä cui bäma tä nofi yaibou waiquiwä yalo, bämacö bufi da wasöo. Täbä shäyobä jamö wayu bä nowamöo lä culenaja, bämacö bufi da cuo. Jesucristo bäma a nofi lä mölabou wei tänö, bämacö bufi ca̦i lä nofimou wei tänö, bämacö bufi nowamöobä. Bämacö fucäamobä bämacö mölaö lä cadidio wei tänö, bämacö bufi ca̦i nowamöobä.
52005009	Yai Bada tänö bämalecö nabä queobä bämalecö yaiano malä mlai. Bämalecö yai fucäabä bämalecö yailema. Bada tä Jesucristo lija bämacö fa yädäicunö, bämacö fucäamobä.
52005010	Bämalecö nowamabä, a Jesucristo nomaa lälayoma. A itou co̦oyoluu däjä, bämacö demi lä showai bämacö ma cui, bä nomaa lä waiquilayono wei bä ma cui, cama lija bämacö bluca cuo shi wa̦libä, a nomaa lälayoma.
52005011	Ö̦jö cudeenö, bä bufi da lofotoamayo. Bä da bayeliblayo. Wamacö lä cuaaö weinaja showawä.
52005012	Iba wamacö. Bämacö moyawäblamabä yamacö a̦ fe blacäjou. Bada tä Jesucristo tä a̦ ja, wamacö lä cadidamaö wejei wama bä nö waiblaö mlai, dodijidawä wamacö yömölamobä. Ö̦jö bä bada lä cui, wama bä a̦ fuabä bä malä cui. Wamacö bufi jaducäblamabeje bä malä ojodamou wei.
52005013	Wama bä yai fa nofimanö, bufi dao täbä nosie fuamou lä cuaaö weinaja wama bä nofi tabobä. Wamacö malä bayeliblaö wejei. ¿Ö̦jö tawä? Cafä dodijidawä wamacö nofimayou yanöcöobä.
52005014	Iba wamacö. Bämacö nia fa moyawäblamanö yamacö a̦. Bä lä moji wei bä da wasöje. Bä bufi nö lä bleaaö wei bä bufi da lofotoamaje. Bä lä ujudi wei bä da bayeliblaje. ¿Ö̦jö tawä? Oquewä wama täbä a̦ bluca wayomabä.
52005015	Wamacö nö bleaamaö bädaoje däjä, bä taamaö mö feduo dijejä. Wamacö bayeliblayobä tä yai da cadidileje. Yanowamö bluca wama bä yai bayeliblabä.
52005016	Bä bufi shi̦lo da doblalo.
52005017	Wamacö a̦ waiquidou mlai ja, Yai Bada lija bä a̦ shi̦lo da fa.
52005018	Tä cublou lä bädao wei, tä ma dodijidao däjä, tä ma wa̦lidio däjä, Yai Bada lija bä bufi shi̦lo doblalou fe da yadio. Jesucristo lija wamacö lä yädäle, inaja Yai Bada tänö wamacö taamaö bufii.
52005019	Yai Bada tä Bufi a̦ waibo dijejä.
52005020	Yai Bada a wa̦no lä wawämaö wejei bä a̦ nofi ca̦i wa̦libo dijejä.
52005021	Ö̦jö ma cui, wama bä a̦ bluca fa ji̦lianö bä a̦ bejediablalou da möje. Wama bä a̦ bejedi fa wabanö, tä a̦ lä dodijidai wama tä a̦ cadidibobä.
52005022	Wamacö bufi fa wasöonö, Yai Bada tänö tä taö lä wasöö wei, tä bluca waia da showadalöje.
52005023	Cama Yai Bada a lä cuinö, bämalecö bufi lä yanöcödamaö wei a lä cuinö, wamacö dodijidawä fe balojowä tabobä ya wa̦ faö. Bei wamacö ma cui, bei wamacö bufi ma cui, wamacö comi dodijidawä tabobä. Inaja wamacö au cuo fa showaonö, Bada tä Jesucristo a itou co̦oyoluu däjä, wamacö dobloimi jimabä tä nia cuomi.
52005024	Wamacö lä yaiaö wei a wa̦ nia shomiblou majöomi. Wamacö mölaö showaobä cätä. Dodijidawä wamacö nia lä tabou wei, wamacö dodijidawä tabou wä. A bejedimou weicätä.
52005025	Iba wamacö. Yai Bada lija yamalecö da bayelimaje.
52005026	Jesucristo ai wama ecö mö fedudayou ja, bä da nofimayo.
52005027	Ei tä a̦ da däleje. Bada tä lä cuinö wale a̦ famaö lä cule. Jesucristo bluca ebä yömöca dao däjä tä a̦ doamobä, ei tä a̦ oni.
52005028	Bei. Bada tä Jesucristo lä cuinö, showadi wamacö bayeliblabä. Wamacö nofi shi̦lo ojodabobä.
53001001	Pablo cä ya. Sila sho, Timoteo sho, yamacö cua lä cule. Desalonicateli wamacö lija ya si oni shimaö, Yai Bada wama ecö lä yododaö wei wama ecö lija. Fayä Yai Bada lija wamacö bufi lä cuqueno wei, Bada tä Jesucristo lija wamacö bufi ca̦i lä yädäqueno wei wamacö lä cui lija.
53001002	Bei. Fayä Yai Bada lija wamacö shi̦lo bayeliblamobä, Bada tä Jesucristo lija ca̦i. Wamacö bufi shi̦lo yanöcömaboböbä. Wamacö nofi ca̦i shi̦lo ojodaboböbä.
53001003	Iba cä wamacö. Wamacö dodijaö yalo yamacö bufi doblalou. Yai Bada lija showadi yamacö bufi a̦fa doblalou wäyämobä lä, wamacö malä dodijaö wei. Jesucristo lija fei däjä wamacö mölaö malä balaimadi. Wamacö nofimayou ca̦i balaö lä cuimadi.
53001004	Inaja wamacö cuaaö yalo, Yai Bada ai ebä lä yododaö wei bä lija, camiyä yamacönö bämacö nofi dodijaö doablaö cuaaö. Wamacö nö ma bleaamaö wejei ma cui, wamacö bufi shominajablou mlai, wamacö nö wa̦lojaö fe yadio malä cui. Jesucristo lija wamacö mölaö fe malä yadio wei.
53001005	Wamacö bufi nö wa̦lojaö fe lä yadio wei, Yai Bada tä cadidou dablamobä cätä. Fei tä lä cui däjä, cama wama a nofi yaibou tä nowa ja wamacö nö lä bleaale, dodijidawä cama ebä ca̦i cuobä jamö wamacö nia ajedemabou wawädoo.
53001006	Fei däjä wamacö nö lä bleaamaö wejei, Yai Bada tänö cama bä nö bleaamaö nomöjöquei. Wamacö nö yuabä a malä cui.
53001007	Bada tä Jesús lä cuinö, cama a̦jele ebä nö ca̦i wa̦lojowä wawäblodayou däjä, cowa wacä bä bada lä wao waomou wei wacä bä ca̦i bada wawäblodayou wä. Ö̦jö däjä cafä wamacö nö lä bleaale wamacö sho, bämalecö bluca bälöa yanöcömaquedayou.
53001008	Yai Bada tä daö bufio lä mlajei bä nabä fa queicunö, a nö yuo cuquei. Bada tä Jesús etä a̦ dodijidawä ji̦liblaö lä mlajei bä nabä nia ca̦i queo.
53001009	Ö̦jö däjä bä nö nia bleaaö shi wa̦lii cuquei. Bä fa waimolunö, Bada tä Jesús a cuobä jamö bä nia icuomi. A nofi nia lofote lä doamou wei jamö bä nia cuomi.
53001010	Ö̦jö däjä, Jesucristo a yai nia itou lä cadidioyoluu wei däjä, cama ebä lija a nofi nia doablamou. A bejedi lä bufibou wejei bänö a noshi nia jaliwä queamaöje. Yama tä a̦ lä wäyäno wei wama tä a̦ bejedi bufiboma yalo, ö̦jamö wamacö ca̦i nia icuo.
53001011	Jesucristo a nofi doablamodayobä jamö wamacö nia cuo yalo, Yai Bada bäma a lä bufiblaö wei tä lija showadi bämacö bayelimaö. Fei däjä ma cui, Yai Bada tänö wamacö cadidiwä tabou lä bufio weinaja wamacö cadidiwä yai tabobä, ya wa̦ faö talei. Cafä wamacö lä cui, wamacö ca̦i dodijaö bufi lä doblao weinaja showawä wamacö cuaabä. Cama wama a nofi mölabolanö, cama etä lofote showawänö dodijidawä wamacö ojodamobä.
53001012	Inaja wamacö dodijidawä fa cuonö, bluca täbä lija cama Bada tä Jesucristo a nofi doblao doablamobä. Cama wama ecö yalo, inaja showawä, Yai Bada lija cafä wamacö nofi ca̦i doablamou mö feduobä. Yai Bada bäma a lä bufiblaö wei a lä cuinö, Bada tä Jesucristo a ca̦i lä cuinö, täbä nofi shi̦lo malä ojodaboböö wei.
53002001	Iba wamacö. Bada tä Jesucristo a nia lä itou wei tä ja, bämacö yömölaö lä cule. Bäma a mö baamadayobä, bämacö nia lä toujou wei tä ja bämacö yömölaö. Abenaja bämacö nowa taö.
53002002	Wamacö bufi jalujou mlai. “Bada tä nia fuu lä co̦o wei, tä mö jalu cublou waiquilayou lä cufe”, bä bufi jole cuu dijä. Bä mölaö si ijejeo dijä. Inaja ai bä ma cuu wei ma cui, bä jolemou. Bei bä bufi jamö tä a̦fa wawäblou ma taö wejei ma cui, bä jolemou. Ei malä cui. “Pablo ebä ca̦i lä cuinö tä si oniblalemaje”, bä jole ma cuu wei ma cui, ö̦jö yama tä a̦ oniblanomi.
53002003	Yanowamö täbä lija wamacö mölaö dodijio mlai. Yai Bada a waibeje, yanowamö täbä a̦ nia bluca obi lofotoaö. Ö̦jö tä cublou showao mlao däjä, Jesucristo a nia fuu co̦o jaöomi. Yai Bada lija a nö yai lä nabämou wei a nia wawäö balöo, shobali wacä jamö a nia lä wa̦liablamou wei a lä cui.
53002004	Yai Bada a ma cui lija, täbä bluca lä bufiblamou wei täbä ma cui ja, a wa̦ nia lämou. “Camiyä wamale bufiblabä cä ya waiquiwä”, a nia cuu. Yai Bada etä yafi ma cui ja, a fa lucälönö, ö̦jamö lä a nia loo läo bashio.
53002005	Cafä wamacö lijamö ya da cuoblei däjä, ya tä a̦ mada wäyäblei. Wama tä a̦ daö showale cätä.
53002006	Ö̦jö a nö yai lä nabämou wei a wawäblou jaöo mlaobä, a ja̦amabou showaa lä cule. A lä ja̦amabole wama tä daö waiquiwä, Yai Bada tä Bufi lä cui. A nö yai lä nabämou wei a lä cui, obi, Yai Bada tänö a wawäblamaö bufio däjä a nia shi̦lo wawäblou.
53002007	Fei däjä a wawäblou showawä ma mlai ma cui, a cuaaö ja̦tomou waiquia, wa̦lidiwä tä balamabä. Ö̦jö ma cui, a lä ja̦amabole a co̦amamou däjä, ö̦jö däjä a nia ja̦o co̦daaimi.
53002008	Ö̦jö däjä a nö yai lä nabämou wei a nia wawäblou. Bada tä Jesús a waiteli ca̦i itoa fa co̦liyonö, bei fö̦shöacö lofotenö a lä wawäblole a nia shäö. Jesús a lä dablamole däjä, a nö lä quiliaö wei tänö a nia waicaö dodijio.
53002009	¿Ö̦jö tawä? A nö yai lä nabämou wei a wawäblou däjä, Sadanasi a bufi fa lucälönö, a nö nia wa̦lojamaö nö quiliaö. Täbä joleblamabä, tä nö lä quilijii tä bluca fa wawämalönö, täbä bufi nia taamaö fe yadio.
53002010	Shobali wacä jamö bä nö nia lä bleaaö wei bä lä cui, ö̦jö bä nia mölamaö nö quiliaö. Yai Bada bejedi etä a̦ lä cui, etä a̦ bufibou fa mlacujenö, bä fucäamobä tä a̦ ji̦liaö fa mojiojenö, bä nia mölaa fe balojolayou.
53002011	Ö̦jö bejedi tä a̦ lä cui tä a̦ fa wailöjenö, jole tä a̦ lä cui ja Yai Bada tänö bä nö nia yai bleaamaö. Jole tä a̦ ma cui, tä a̦ bejedi bufibobeje täbä bufi nia taamaö majöo,
53002012	täbä bluca waimou showadaobä. Täbä waimobä täbä waiquiwä. Yai Bada etä a̦ bejedi bufibou fa mlacujenö, tä lä wasöö wei tä yai taö bufi malä doblao wejei.
53002013	Ö̦jö ma cui, cafä wamacö yai bayeliblamou yalo, Yai Bada lija yamacö bufi doblalou. Showadi yamacö bufi doblalobä tä malä cui. Iba wamacö. Bada tä lä cuinö wamacö nofimaö fe lä balojoo wei wama ecö. Wamacö fucäamobä, jaba däjä Yai Bada tänö wamacö yaia showadalema. Cama a Bufinö wamacö fa yailänö, bejedi wama tä a̦ nofi mölabou, wamacö fucäamobä.
53002014	Wamacö fucäamobä wamacö nacalema, Jesucristo yama tä a̦ dodijidawä lä wäyäno wei tä a̦nö. ¿Ö̦jö tawä? Bada tä Jesucristo wama ecö yalo, cama a lä doblale jamö wamacö doblao mö feduobä, wamacö nacalema.
53002015	¿Ö̦jö tawä, iba wamacö? Bä bufi da cadidiicu. Bä bufi da lofotoicu. Cafä wamacö lijamö yama tä a̦ da wäyäblei, yama tä a̦ oni ca̦i da shimölii, wama tä a̦ nofi cadidibobä.
53002016	Bei. Bada tä Jesucristo lä cui, cama lija showadi wamacö bayeliblamobä, Fayä Yai Bada lija ca̦i, bämalecö nofimaö fe lä balojoo wei a lija. Bämalecö nofi fa ojodadalönö, bämalecö bufi nia lofotomabou shi wa̦lii. Bäma a nofi mölabobä, bämalecö bufi taamaö.
53002017	Ö̦jö cäcöbä lija wamacö bufi lofotoamamobä. Wamacö bufi lofotolanö wamacö dodijabä, dodijidawä wamacö a̦ ca̦i fabä.
53003001	Iba wamacö, abenaja yamacö cuu majöo. Yai Bada lija yamalecö da bayelimaje. Bada etä a̦ wäyämou fa cuaafälönö, dodijidawä etä a̦ yai ji̦liamou blaucou cuaabä. Cafä wamacönö wama tä a̦ ji̦liaö bufi doblao fe da yadiobleinaja, ai täbänö tä a̦ ji̦liaö bufi doblao fe yadio mö feduobeje.
53003002	Yamalecö da bayelimaje, täbä nofi jushuaö fe lä balojoo wei täbä lija, Yai Bada tänö yamalecö noshi umlabobä. Jesucristo a nofi bluca mölabou malä mlajei.
53003003	Ö̦jö ma cui, Bada tä lä cui wama a nofi mölabou cadidiobä cätä. Ö̦jö a lä cuinö wamacö bufi lofotoamaö wä. Sadanasi lija wamacö noshi ca̦i umlabou wä.
53003004	Bada tä Jesucristo wama ecö yalo, cafä bämacö nofi mölabou. “Fei däjä ma cui, obi ma cui, yama bä lä yömölaö wei tä ja, bä cadidole cätä”, yamacö bufi cuu ja yamacö mölaö.
53003005	Bada tä lä cuinö wamacö bufi yai cadidamabä, yamacö a̦ faö. Yai Bada tänö bejedi wamacö lä nofimaö wei wama tä dablabä. Bufi yanöcölanö Cristo wama a nö dabou fe yadiobä.
53003006	Iba cäbä. Wamacö moyawäobä bämacö yömölaö a lä cule. Bada tä Jesucristo lä cuinö wamacö yömölaö nö lä cuobö weinaja showawä. Jesucristo ebä ma cui, ai bä ojodamou moji ja, bä nofi lobo dijeje. Wamacö dodijabä bämacö ma yömölano wei ma cui, ö̦jö bä lä cuinö yamalecö a̦ ji̦lianomi dicoweje.
53003007	Camiyä yamacö lä cuaaö weinaja wamacö cuaaö mö feduobä tä malä cule. ¿Ö̦jö tawä? Cafä wamacö lijamö yamacö lä cuono wei däjä, yamacö mojimono malä mlai.
53003008	No mlai ja yama täbä nii waö mada mlaoblei. No mlai ja yamacö bayeliblamou mada mlaoblei. Bämacö nö bleaamaö mlaobä, yamacö ojodamodii fe balojooma.
53003009	Yai Bada etä a̦ ja bämacö lä bayeliblaö wei tä nowa ja, yamacö nö liyobä tä cuoma ma cui, yamacö ojodamou fe yadioma. Camiyä yamacö ojodamou lä cuaano weinaja, wamacö ojodamou cuaaö mö feduobä.
53003010	Cafä bämacö ca̦i cuo da showaoblei däjä, bämacö yömölaö mada waiquioblei. Abenaja yamacö cuma. “Ai a ojodamoimi ja, a iyama dijejä”, yamacö cuma.
53003011	Bämacö a̦fa dobloimi ji̦liaö waiquiwä. Ai wamacö jo̦wa mojimou fa dicoonö, wamacö jo̦wa mojodili loaadalou bädao. Ai wamacö lä cui, wamacö a̦ fabä tä ma mlai ma cui, wamacö a̦ jo̦wa faö si ijejewä dicowä.
53003012	Inaja täbä lä cuaaö wei yama täbä yömölaö lä cule. Yamacö a̦ fe blacäjou. Bada tä Jesucristo lä cuinö täbä yömölaö nö lä cuobö weinaja showawä. ¡Wamicai wamacö li dodijidawä cuobä! Dodijidawä cafä wamacö li fa ojodamonö wamacö shi̦lo iyabä. Wamacö fo̦limou mlaobä bä da ojodamo.
53003013	Iba cä wamacö. Wamacö lä dodijaö wei tä ja bä modaa dijä.
53003014	Ei si oni ja bämacö lä yömölale, ai tänö yamalecö a̦ fuaimi bädawä ja, wama a dobloimi fa dalalönö a nofi lobou da mladaluje, a quilibä.
53003015	Wama a nofi wa̦libou cadidio mlai, jai aifä lija wamacö a̦ nö oquewä faö lä cuobö weinaja, bä a̦ da fa.
53003016	Bei. Bada tä lija showadi wamacö bayeliblamobä, täbä bufi lä yanöcödamaö wei a lä cui lija. Cama a showawänö wamacö bufi yanöcömabobä. Tä cublou lä bädao wei tä ma cui ja, wamacö bufi yanöcömabou fe yadiobä. Bada tänö wamacö ca̦i bluca cuobä.
53003017	Camiyä Pablo ya imicö cadidiwänö, bämacö lä nofimaö wei ya tä a̦fa oniblaö lä cule. Camiyänö ya sibä oni lä shimaö wei sibä ja, inaja täbä nia oni shi̦lo ola cuo. Wale imicö no ö̦jöböabä ei ya tä oniblaö lä cule.
53003018	Bada tä Jesucristo lija bämacö bayelimaö talei, wamacö nofi bluca ojodabobä. ¿Ö̦jö tawä? Inaja lä tä cuobä.
54001001	Jesucristo bäma a lä bufiblaö wei a lä cuinö wale lä shimöleno wei ei camiyä Pablo cä ya. Yai Bada tänö wale shimaö fa bufinö wale shimölema, bämalecö lä fucäaö wei a Yai Bada lä cuinö.
54001002	U̦asi Timoteo, cafä lija ei ya si onimaö lä cule, Jesucristo lija wa bufi cuquema yalo, bä nofi ijilumaö lä cadidio wei wa lä cui lija. Bei. Fayä Yai Bada lija showadi wa bayeliblamobä, Bada tä Jesucristo lija ca̦i. Wa nofi shi̦lo ojodaboböbä. Showadi wa nofi ca̦i asiboböbä. Wa bufi shi̦lo ca̦i yanöcömaboböbä.
54001003	Masedonia tä ulufi jamö ya lä funo wei däjä, mijamö cafä Efesoteli bä lija bä jämaquefälöma. “Mijamö a cudia da balöicu”, bä nowa da tableinaja showawä. Yai Bada tä a̦ wäyämobä jamö, shomi tä a̦ jole lä wäyäö wejei wa bä a̦ wasöbä, bä jämaquefälöma.
54001004	Nö badabö tä a̦ ja bä yabäcäo mlaobä, bä da wasö. Bada täbä jaba lä bälöono wei tä a̦fa ca̦i wayoaö labaaö mlaofälöbeje. Ö̦jö bä a̦ lädou däjä, täbä bufi shi̦lo wedinajamou. Jesucristo a nofi yai lä mölabou wejei däjä, täbä bufi nia shi̦lo yai jaducäafälöö.
54001005	Shomi tä a̦ ja bä yabäcäo mlaobä, ya bä wasöö bufii lä cule. Yai Bada lija bä bufi cadidilanö, dodijidawä Jesucristo ebä yai nofimayobä. Bä bufi wacacalanö, bä bufi bejedimolanö, bä nofimayobä.
54001006	Ai bä lä cuinö, Yai Bada tä a̦ nofi jaba ma cadidibono wejei ma cui, bä a̦ fa shomianö bä a̦ yacläö majöa. Shomi tä a̦ ja bä nö bleaaö majöa.
54001007	Moisesi tä a̦ ja täbä damaö bufi ma doblao wejei ma cui, bufi jaducäa mlalanö bä a̦ faö. Bufi jaducäa mlalanö tä a̦ jole wäyäöje.
54001008	Ö̦jö Moisesi bäma etä a̦ dodijidawä daö waiquiwä. Bufi jaducälanö tä a̦ wäyämou däjä, tä a̦ malä doblale.
54001009	Ei tä lä cui bäma tä nofi jaducäbolanö bämacö bufi shi̦lo jaducäo. Moisesi tä a̦ ja, täbä lä dodijaö wei täbä nowa tamoimi. ¿Ö̦jö tawä? Täbä wasöo lä mlai, täbä fe lä blacäjou wei, ö̦jö täbä nowa shi̦lo li tamou. Yai Bada tä bufiblaö lä mlajei, täbä wa̦lidiwä talewä ca̦i. Tä a̦ lä waii wejei, tä a̦ noca ca̦i lä flecaö wejei bä lä cui, ö̦jö bä nowa li tamou. Bä fö̦ö bä lä shäö wejei bä ma cui, bä nöö bä lä shäö wejei bä ma cui, yanowamö täbä lä shäö wejei bä ma cui, ö̦jö bä ca̦i.
54001010	Täbä nofi lä jushublalou wei bä ca̦i, ai a wa̦lo mö feduwä sho cäcöbä lä cuaaö wei bä ca̦i. Täbä lä wayuaö wejei bä ma cui, täbä lä jolemou wei bä ma cui, ö̦jö bä nowa ca̦i bluca tamou. Täbä nofi lä wa̦limabou wejei bä ca̦i, Yai Bada tä a̦ ji̦liaö bufio lä mlajei bä ca̦i.
54001011	Ö̦jö tä a̦ lä cui, Jesucristo dodijidawä etä a̦ lä doblale tä a̦ li showawä. Ö̦jö ya etä a̦ dodijidawä wäyäö cuaabä, Yai Bada tä nofi lä doablamou wei tänö wale shimölema.
54001012	Bada tä Jesucristo lija ya bufi doblalou, ya ojodamobä wale nö lä wa̦lojomabole a lä cui lija. Wale shimabä wale cadidilema. “A doblou fe yadio wä”, wale nofi fa tadalönö, ya bufi ayäyaimou.
54001013	Ya tä nö jaba ma waiblano wei ma cui, ya ebä nö jaba ma bleaamano wei ma cui, ya wa̦fa jaba ma lafujano wei ma cui, wale nofi asiboma. “Bejedi lä a wa̦”, ya bufi jaba cuu fa mlacunö, ya mojodili cuaama yalo yale nofi asiblalema.
54001014	Bada tänö wale nofi ca̦i ojodadaö fe fa balojoonö, bejedi wale bayeliblalema. Jesucristo lija ya bufi fa cuicunö, bufi cadidiwä tä jibäbema, bufi nofimou tä ca̦i.
54001015	Ei tä a̦ bejedi, tä a̦ nofi mölabobeje cä tä a̦. Wa̦lidiwä talewä täbä bayeliblabä, Jesucristo a yanowamöblaleyoluma. Wa̦lidiwä talewä bluca bä cua ma cule, camiyä ya nofi shi̦lo yai jushuaö dodijioma.
54001016	Ö̦jö ma cui, täbä bufi bluca nia fa jaducäblamanö, camiyä ya yai doblono lä mlai yale nofi asiboma. Täbä ba̦limiobä a bejedi nia obi lä bufibono wejei täbä lija, Jesucristo a bufi nia oquewä fa dablamonö, camiyä wale nofi asibou balöoma. “Ö̦jö a nö joyaa yailebö a ma cui, a nofi malä asibono wei”, bä bufi nia fa tadamanö.
54001017	¿Ö̦jö tawä? Tä shi̦lo Bada nosiemou lä ayai, tä lofote cua shi lä wa̦lile a lä cui, ö̦jö tä a̦fa doblao tamou shi wa̦libä. Tä dablamou dao lä mlai, tä bufiblabeje tä Yai Bada cua lä ayale, tä a̦fa doblao tamou shi wa̦libä. Ö̦jö lä tä nofi yai doablamou shi wa̦libä. Inaja lä tä cuobä.
54001018	Ua̦si Timoteo, bä yömölaö a lä cule. Yai Bada tä a̦ lä wawämaö wejei bä lä cuinö, cafä wa wa̦fa lä jayumano wejei tä a̦ nofi da jaducälä. Yai Bada lija wa nö nia ojodamou lä wa̦lojano wei tä a̦fa wäaö malä balöono wejei. Ö̦jö wa tä a̦ nofi jaducäbolanö, täbä a̦ ma lämou wei ma cui, quilii mlai ja wa nö wa̦lojaö fe yadiobä.
54001019	Jesucristo lija a bufi bejedimou da dodijio. Wa bufi wacacalanö wa wasöobä. Ai täbä bufi wasöo fa mojionö, Jesucristo a nofi jaba ma mölabono wejei ma cui bä bufi yacläa fe balojolayoma.
54001020	Imeneo, Alejado sho cäcöbä bufi wasöono malä mlai. Cäcöbä bufi wasöo fa mlacunö, fecula bada Sadanasi lija ya cöbä noshi ö̦jödaboma. Ö̦jönö cäcobö nö fa bleaamanö, cäcöbä bufi jaducäblou fe yadiobä ya cöbä jibäquema, Yai Bada tä nö waiblaböö co̦daaö mlaobä.
54002001	Ö̦jö cudeenö, inaja tä yai tamobä. Yanowamö jödödöwä bä bayeliobä, Yai Bada lija wamacö nia nacou. Wama bä bayeli nacabä. Yanowamö wama bä bluca bayelimabä. Bä lä bayeliblamou wei däjä, Yai Bada lija wamacö bufi a̦fa ca̦i doblalou wäamobä.
54002002	Bada jödödöwä täbä lä bälöblai, Yai Bada lija wama bä nia bayelimaö, bä bälöo yanöcöobä. Camiyä bämacö lä cui, bämacö quilijou mlai ja bämacö bälöo yanöcöo mö feduobä. Yai Bada lija bämacö bufi cadidilanö, tä tamaö lä bufii wei tä ja bämacö cadidobä.
54002003	Ö̦jö tä doblaa. Inaja wamacö cuaaö ja, Yai Bada wama a bufi nia doblalamaö, bämalecö lä fucäaö wei a lä cui.
54002004	Yai Bada a lä cuinö, Jesucristo lija yanowamö bluca täbä fucäamaö bufi doblao. Bejedi tä a̦ ja, täbä bufi ca̦i jaducäblamaö bufi doblao.
54002005	A bufiblamobä moli tä Yai Bada malä cule. Öjö lija bämalecö ajedamaö co̦obä, moli a ca̦i yanowamö malä cule, Jesucristo a lä cui.
54002006	Ö̦jönö bämalecö bluca co̦ablabä, cama a dodoo läoma. A shämou lä ojodaono wei tänö, täbä fucäaö bufi lä doblaono wei tä wawäblaliyoma. Tä nia wawämaö lä showadaono wei däjä, ö̦jö däjä showadawä, ya̦cumö tä wawämalema.
54002007	Täbä bluca fucäaö bufi doblao yalo wale cadidilema, ya etä a̦ wäyäbä. Jesucristonö wale shimölema. Ya jolemoimi, ya bejedimou. Judio bä lä mlai ya bä yömölabä wale shimölema. Tä a̦ nofi mölabobeje, bejedi ya tä a̦ wäyäö.
54002008	Ö̦jö cudeenö, abenaja ya tä tamaö bufii lä cule. Jesucristo ebä yododaö lä blaucodi jamö, wa̦lo bänö Yai Bada a nia wa̦liije. Dodijidawä bä bococu fa yaläjeicunö bä a̦ nia faö. Bufi cadidilanö, bä jushuo mlai ja, bä a̦fa tayou mlai ja, a nia wa̦liije.
54002009	Inaja showawä, suwä dodijidawä bä nia cuo mö feduo. Bä bufi waiyamabeje, bä nia baushimou fe balojoomi. ¿Ö̦jö tawä? Bä feta u̦cu lä liyäjäblamou wei tänö bä a̦fa dodijidawä tamobä mlai, dobä cäcö shi̦co lä jalebou wejei tänö mlai, bä didiobä sibä nowa lä bluca wei sibänö mlai.
54002010	Ma. Yai Bada tä lä daö wejei bä suwänö, dodijidawä tä lä taö wejei tänö, bä a̦fa dodijidawä yai tamobä. Yai Bada ebä a̦fa suwä lä jilou wei, inaja ebä dodijidawä cuobä bä malä cui.
54002011	Yai Bada tä a̦ lä wäyäö wejei jamö, wamicai bä suwä yömöca daobä. Bä a̦ faö mlai ja, dodijidawä bä yömölamobä.
54002012	Suwä bä lija, wa̦lo ya bä damaö bufiimi. Suwä bänö wa̦lo bä nia nosiemaimije. Wamicai bä cuobä.
54002013	Adana a tablamoa malä balölayono wei. Wa̦lo a nojamö, Ewa a cuo nomöjöoma.
54002014	Fecula bada lija Adana a mölanomi, bä suwäbö e yai fa mölalönö, e bufi wa̦lidiblaliyoma. Yai Bada a wa̦ fuaö mladaliyoma.
54002015	Ö̦jö ma cui, dodijidawä bä suwä cuo ja, ijilu bä ninibouje däjä bä bayeliblamou wä. Yai Bada a nofi mölabou showaoje ja, bä bufi nofimou showawä ja, Yai Bada lija bä cadidou showawä ja, bä nia bayeliblamou.
54003001	Ei bejedi lä tä a̦. Yai Bada ebä ca̦i yododabä a bada cublou bufi doblao ja, inaja lä yai. Tä dodijidawä. A ojodamobä lä.
54003002	Bä nia ca̦i lä yododaö wei a lä cui, abenaja a bada cuobä. A wa̦fa tamou dao lä mlai, bä suwäbö moli a lä bou wei, a wasöo lä dao wei a bada cuobä. A bufi lä dao wei, a lä dodijaö wei a cuobä. Fama bä bälömabou bufi lä doblao wei, dodijidawä Yai Bada etä a̦ ja bä bufi lä jaducäablalamaö wei a bada cuobä.
54003003	Shi wa̦limamodima ubä ja, cama a shi wa̦limamou lä mlai a cuobä. A waitelimou si ijejewä lä mlai, a wa̦ lä oquedio wei a yai cuobä. A wa̦ lafufou lä mlai, madofi bä ja a bufi mö blucao lä mlai a bada cuobä.
54003004	Cama ebä lä cadidamaö wei a cuobä. Bä ijilubö wamicai bä lä tabodii wei, dodijidawä bä ijilubö ebänö a wa̦ lä fuaö wejei a bada cuobä.
54003005	Ö̦jö malä cui. Cama ebä cadidamaö dobloimi waiquiwä ja, Yai Bada bei ebä cadidamaimi yaiquei.
54003006	Jesucristo a bufiblaö dudoo ja, Yai Bada ebä ca̦i lä yododaö wei a wa̦fa bada jilamou jaöo mlai. A ma dude wei ma cui, cama a bada cublou jaödao ja, cama a nofi doablamou ja̦toquei. Ö̦jö däjä, fecula bada a lija Yai Bada tänö tä nowa lä tabono weinaja, tä nowa ca̦i tabou majöquei. Fecula bada a lä cui, cama a nofi doo fa dicoonö a malä joyamolayono wei.
54003007	Abenaja ca̦i. Bada a nia lä cublou wei, Yai Bada ebä lä mlai bä ma cuinö, inaja showawä a nofi ca̦i tabobeje. A wa̦fa tamobä tä cua ja, fecula badanö a läa dicolei.
54003008	Inaja showawä, Jesucristo ebä bayeliblabeje bä bada lä cui, ö̦jö bä dodijidawä cuo mö feduobä. Bä a̦ cadidou showai bä cuobä, cama bä shi wa̦limamou lä mlai, madofi bä ja bä bufi waiyou lä mlai.
54003009	Ö̦jö bä bada lä cui, bä bufi fa walalaonö bä dodijabä. Cama bä lija tä a̦ lä wäyäno wejei tä a̦ nofi bejedi cadidibobeje.
54003010	Ai täbä lija bä bejedi damoa fa balölalunö, täbä a̦fa nö tamobimi ja, Yai Bada ebä lä bayeliblaö wejei bä a̦fa bada jilamou cuquei. Ö̦jö däjä, dodijidawä bä ojodamobä Jesucristo ebä nia bayeliblaöje.
54003011	Bä suwäbö ebä ca̦i dodijidawä cuo mö feduobä, ai bä a̦fa lä wayoaö wejei mlai. Cama bä suwäbö wasöo lä dodijii, showadi bä lä bejedimou wei bä suwäbö ebä cuobä.
54003012	Jesucristo ebä lä bayeliblaö wejei bä bada lä cui, moli bä suwäbö ebä cublamobä. Bä ijilubö ebä lä cui, dodijidawä bä fa wasöbojenö, dodijidawä bä fa yömölabojenö, bä dodijidawä ca̦i cuobeje. Inaja showawä, cama ebä ca̦i bluca lä cule, bä dodijidawä ca̦i cuobeje.
54003013	Yai Bada ebä lä bayeliblaö wejei bä lä cui, dodijidawä bä bada ojodamou ja, bä a̦fa dodijaö wäyämou. Bä bufi waiteliaö cuquei. Jesucristo a nofi lä mölabou wejei tä a̦ wäyäö quiliimi cuqueije.
54003014	Bä fe walou jaödao bufi ma doblao wei ma cui, ei ya si oni shimaö balöo, wa moyawäobä.
54003015	Ya fuu yabäcäo bädao ja, bufi wedinajamou mlai ja, Yai Bada wa ebä cadidamabä. Jesucristo a nofi mölabouje yalo, Yai Bada a demi cua shi̦ lä wa̦lile, ö̦jö ebä dodijiwä. Ö̦jö a wa̦no cadidibobeje ebä. Etä a̦ shominajablobä jamö bä a̦ läobä, bä bufi lofotomabou. A yafi wäcäblou mlaobä, a yafi lofotobou lä culajeinaja, inaja showawä Yai Bada tänö cama ebä lofote lämabou.
54003016	Yai Bada tä a̦ lä wawäblaliyono wei, bäma tä a̦fa bejedi wäyäö. Bejedi fe balojowä lä tä a̦. Abenaja tä a̦ cuu. Jesucristo a yanowamöblaleyoluma. Yai Bada tä Bufinö a bejedi jimöquema. A̦jele bä lä doblaladi bä lija a damolaliyoma. Bluca täbä caficö a̦ ja, a wa̦fa wäyämou cuaama. Yanowamö täbä lä bälöblai bänö a bejedi bufibomaje. Fedu tä lä doblale jamö a co̦molayoma. Ö̦jö lä bäma tä a̦ wäyäö.
54004001	Ö̦jö tä a̦ bejedi ma cui, Yai Bada tä Bufi a̦ cadidou. Abenaja a cuu. Tä nö fa dedelönö, yai bä lä jolemou wei ai bä a̦ fa ji̦liajenö, fecula bä a̦ ja täbä nia jo̦wa mölaö. Ö̦jö fecula bä a̦nö bejedi tä a̦ nia jo̦wa joyaöje.
54004002	Tä a̦ jole lä wäyäö wejei täbä a̦nö täbä nia mölalayou. ¿Ö̦jö tawä? Yai Bada tä a̦ ja, täbä jole jole ma yömölaö wejei ma cui, bä bejedimoimi. Bä wasöo fa mlacunö bä bufi baömöa co̦layou. Bä bufi fa baömölönö, tä lä dodijidai tä nö ö̦jöböaimije. Tä lä wa̦lidii, inaja showawä.
54004003	Ö̦jö bänö suwä bä doaö wasööje. Bä ca̦i iyaö wasööje. Tä a̦ bejedi lä bufibou wejei bä waiobä tä cua ma mlai ma cui, bä iyaö wasöö bädaoje. Tä a̦ lä daö wejei bä waiobä tä cua ma mlai ma cui. ¿Ö̦jö tawä? Bämacö iyabä lä bä nii malä tablaleno wei. Yai Bada lija bämacö bufi a̦fa doblalou wäyämou fa balöonö, bämacö iyabä.
54004004	Yai Bada tänö täbä lä tablaleno wei täbä bluca dodijidawä. Ö̦jö lija bämacö bufi ayäyaimolanö, bäma täbä däaö ja, bämacö waio majöobä tä cuami.
54004005	Yai Bada bäma a wa̦ nofi jaducäbolanö, ö̦jö lija bämacö bufi a̦fa doblalou wäyämolanö, bäma tä nii waiibä tä cua malä mlai.
54004006	Cafä lija ya tä a̦ lä wäyäle, Jesucristo ebä lija wa tä a̦ nia wäyäö fe dolemou. Wa tä a̦ wäyäö fe dolemolanö, Jesucristo dodijidawä wa nosie fuabä wa e nia cuo. Bejedi wa tä a̦ cadidibou ja, Yai Bada wa tä a̦ nofi jaducäbou ja, wa bufi bayeliblamou cuquei.
54004007	Nö badabö tä a̦ bluca da wailö. Yai Bada tä a̦ malä mlai. Täbä bayeliobä tä a̦ malä mlai. Showadi Yai Bada wa wa̦ yai fuaö dodijiobä, a bufi nö wa̦lojaö da wabäo.
54004008	Täbä lofote wabäo däjä täbä nö wa̦lojodou ma cui, Yai Bada a wa̦ fuabeje bä lä wabäo wei bä lä cui, ö̦jö bä yai bayeliblamou malä dodijio wei. Inaja bä lä cuaaö wei, eja bä ma cuo däjä ma cui, fedu jamö bä ma obi cuo majöodayou däjä ma cui, bä bayelio shi wa̦libä cäbä.
54004009	Tä a̦ bejedi dodijiwä. Tä a̦ nofi mölabou fe balojoobeje tä a̦.
54004010	Yai Bada tä demi cua shi lä wa̦lile bäma a nofi mölabou yalo bämacö malä ojodamodii wei, bämacö nö malä wa̦lojadii wei. Ö̦jönö täbä bluca fucäabä a. Jesucristo bäma a bejedi lä bufibou wei bämalecö yai fucäabä a li.
54004011	Ei ya tä a̦ lä wäyäle, Yai Bada ebä lija wa tä a̦ wäyäö fe dolemobä. Ei tä a̦ ja täbä da cadidama.
54004012	Wa fiya ma cui wa nö waiblamou dodijio mlai. Jesucristo bufilewä bänö wa owämabeje a da dodija. Dodijidawä wa bä a̦ lä wayomaö wei, dodijidawä wa bä ca̦i lä bälöo wei, wa owämabeje. Wa bufi lä nofimou wei, Yai Bada wa nofi lä mölabou wei, suwä bä lija wa yabäcäo lä mlai, wa yai owämabeje.
54004013	Ya fuu mlao däjä wale nö dabolanö, Yai Bada ebä lä yododaö wei däjä, cama wa etä a̦ oni doaö wawädoobä. Ö̦jö tä a̦ ja wa bä yömölabä. Wa bä damabä.
54004014	Yai Bada tä Bufinö wa nö nia lä wa̦lojoblamaö wei wa tä nofi mojodublaö mlai. A nö shi̦lo da wa̦lojoicu. Jesucristo ebä ca̦i lä yododaö wejei bä bada fa co̦camolunö, wawädowä wa jimöa cadidiquemaje. Wa nia lä bayeliblamou wei wa wa̦fa wäyäö balöomaje. Bei bä imicö maquequeo däjä, Yai Bada tä nö bayeli jibämoquema, wa nö wa̦lojabä.
54004015	Ei bä lä yömölafe tä a̦ ja, wa bufi cadidia showalanö a da wabäo. Wa nia lä cadidou wei tä nofi yai da yaibo. Wa yai dodijaö lä balafälöö wei däjä, bluca bä lija wa dodijaö dablamobä.
54004016	Wa bejedimobä a da moyaweicu. Wa tä a̦ lä wäyäö wei tä a̦ da cadidilä. Inaja lä wa cuaaö anö, wa nowamöo cuquei. Wa wa̦ lä ji̦liaö wejei bä ma cui, ö̦jö wa bä ca̦i nowamaö mö feduquei.
54005001	Wa wa̦ lafujou mlai, dodijidawä bada wa bä nia wasöö. Wa bä lä fö̦ömou wei wa bä oquewä wasöö lä cuaaö weinaja, wa bä a̦ nia oquewä wayomaö cuaaö. Aifä wa bä nofi lä tabou weinaja, fiya wa bä nofi tabou mö feduobä.
54005002	Wa bä lä nöömou wei wa bä nofi lä tabou weinaja, badayoma wa bä nofi tabou mö feduobä. Wa yabäcäo mlai ja, yaöfä wa bä nofi lä tabou weinaja, suwä moco wa bä nofi tabou mö feduobä.
54005003	Yai Bada ebä lija bä suwä lä yamiblaliyono wei bä coyocowä ja, bä mashi cuami ja, Yai Bada ebä lija bä bayeliblamaö da bufi.
54005004	Culenaja cama bä suwä lä yami wei ebä cua ja, bä ijilubö ebä cua ja, bä fääshä ebä cua ja, ö̦jö bänö bä bayeliblabeje. Inaja Yai Bada tänö bä taamaö bufii. Bä osheo däjä, bä nöö lija bä jaba bayeliblamou lä balöono weinaja, bä nöö ebä taamaö nomöjöobeje. Inaja bä fa cuaanö, Yai Bada a bufi doblamabouje.
54005005	Bä suwä yami fe lä balojoi bä lä cuinö, bä mashi cua lä mlainö, Yai Bada a nofi mölabouje. Inaja bä lä cuwä wei, wama bä bayeliblamabä bä li. Jalu däjä ma cui, didi däjä ma cui, Yai Bada lija bä a̦ shi̦lo fadii. Bä nö bayeli shi̦lo nacao.
54005006	Ö̦jö ma cui, ai bä suwä lä yami wei bä lä cui, inaja bä cuaaimi. Bä bufi wasöomi. Cama bä cuaaö bufi lä doblao weinaja, bä shi̦lo cuaaö bufi doblao dicoo. Bei bä demi ma bei ma cui, bä bufi nomawä.
54005007	Ei bä nowa lä tafenaja, Jesucristo ebä taamaö da bufi, bä a̦fa dobloimi tamou mlaobä.
54005008	Yai Bada ebä a̦fa ma jilou wei ma cui, cama ebä bayeliblaimije ja, bä dobloimi waiquiwä. Cama ebä ca̦i lä cuo wejei bä bayeliblaimije ja, bä dobloimi fe balojowä. Yai Bada tä a̦ waii malä wawädoo wejei. Jesucristo a bejedi bufibou lä mlajei täbä doblou ma mlai lä ma cui, inaja bä lä cuaaö wei bei bä li dobloimi yaiwä.
54005009	Abenaja bä suwä yami cuwä, bä bayeliblamobä wa bä a̦fa nia onibou. Bä badayoma waiquiwä ja, lasha 60 a jayumaö waiquiweje ja, bä fe̦yalobö moli e cuoma ja, Yai Bada ebänö ö̦jö bä nia suwäbada bayeliblaöje.
54005010	Bä jo̦wa dodijama ja, bä bayeliblamobä. Dodijidawä bä ijilubö ebä ca̦i jo̦wa cuomaje ja, ebä bufi jo̦wa cadidamamaje ja, bä a̦fa nia onio. Fama bä jo̦wa iyamamaje ja, Yai Bada ebä jo̦wa bayeliblaö ojodaomaje ja, bä bayeliblamobä cäbä. Bä nö lä bleaaö wei bä nofi jo̦wa ojodabomaje ja, showadi bä jo̦wa dodijaö bufi doblaoma ja, inaja bä suwä yami cuwä, bä a̦fa nia onio.
54005011	Ö̦jö ma cui, bä suwä yami moco showawä ja, Yai Bada ebä lija bä bayeliblamobä bä a̦fa onibo dijä. Cristo a nofi jaba ma yaibou wejei ma cui, bä shi jaliblalou dicoo ja, bä fe̦yalobö bä däaö bufi doblao majöoje.
54005012	Yami bä nia fa cuonö bä a̦fa jaba ma onibou wejei ma cui, bä shominajaaö dicoo däjä, Yai Bada lija bä jolemou dablamou.
54005013	Abenaja ca̦i. Suwä moco bä lä yamiblou wei bä ca̦i mojiblou si ijejewä. Bä ojodamou mlai, bluca bä yafibö jamö bä mojodili loadalou. Inaja bädao mlai, wa̦no wa̦no bä a̦ ca̦i wäyäöje. Bä a̦ fabä tä ma mlai ma cui, bä a̦ nofi jushuaö diwalou.
54005014	Ö̦jö cudeenö, suwä yami bä moco lä cui, abenaja ya bä taamaö bufii. Bä fe̦yalobö ebä däaö co̦obeje. Bä ijilubö ebä taö co̦obeje. Dodijidawä cama ebä ca̦i bluca bälöobeje, Yai Bada tä daö lä mlajei bänö bämalecö nofi a̦fa jushublalou taö mlaobeje.
54005015	Ai bä suwä lä yamiblono wei bä shominajaaö fa dicoonö, fecula bada Sadanasi lija bä yaua malä waiquile.
54005016	Yai Bada a bejedi lä bufibou wei a suwä lä cuinö, e suwä mashi yamiblou ja, ö̦jönö e bayeliblabä, Yai Bada ebä blucanö mlai. ¿Wedi tabä, nii bä ja Yai Bada bäma ebä nö bluca li bleaamaö bädaquei? Yai Bada ebä lä cuinö, bä suwä yami lä dodijii bä yai bayeliblaö walalaobeje.
54005017	Yai Bada ebä ca̦i lä yododaö wejei bä bada lä cui, dodijidawä bä ojodamou ja, “Ei yama bä nia bayeliblaö”, wama bä nofi tabobä. “Ei yama bä a̦ nia fuaö”, wama bä nofi ca̦i tabobä. Yai Bada tä a̦ wäyäö nö lä wa̦lojaö wejei, bä ca̦i damaö nö lä wa̦lojaö wejei, wama bä yai bayeliblaö dodijiobä.
54005018	Yedu ja, ei tä a̦ oni cuo malä showaono wei. Yalo täbä bädawä ma cui, täbä nö yalo ofili bleaamaö mlaobeje, tä a̦ oniblamolayoma. Nii wa si̦cosi lo̦shiblamabä, yalo bä lija wa si̦cosi cablushamabä jamö bä iyaö mlaobä, wa bä fi̦yoca nia o̦caimi. Ei tä a̦ oni ca̦i cuo mö feduo showaoma. A lä ojodamou wei, a dobämobä a malä cui. ¿Ö̦jö tawä? Yai Bada lija bä lä ojodamou wei bä yai dobäbeje, tä a̦ li oni.
54005019	Jesucristo ebä ca̦i lä yododaö wejei ai a bada lä cui, moli anö a wa̦no wäyäö ja, wa wa̦ nia ji̦liimi. A wa̦no lä wäyäböö wei cäcöbä bolacaa ja, ö̦jö lä däjä, “Bejedi lä cäcöbä a̦”, wa bufi shi̦lo cuu cuquei.
54005020	Ai bä bada wasömamoimi ja, Jesucristo ebä lä yododaö wei däjä bä wasöö da wawädoo, bä bluca quilibä.
54005021	Bä nowa taö cadidia lä cule, Yai Bada tänö wale malä dablale. Jesucristo a ma cuinö, Yai Bada tänö täbä a̦jele lä yaiboladi täbä ma cuinö wale ca̦i dablaöje. Ya bä wasöö lä bufilenaja wa bä wasöö dodijio. Shomi wa täbä nia wasöö ayaomi. Afä bä cadidiwä ma cui, shomi bä ma cui, bä doblou lä mlai jamö, quilii mlai ja, wa bä nia bluca wasöö fe usucuo.
54005022	Bada wa bä tablamaö shi jalio mlai. ¿Ö̦jö tawä? Wa täbä bejedimou möö fa balöonö wa täbä yaiablabä. Ai a jolemou bädao ja, “¿Wedi tabä ei a ma jolemou wei a yaia dicolema?”, wa nofi tabou cuqueije. Cafä a bejedimou da dodijio.
54005023	Fei däjä mau wa ubä shi̦lo coaö bädao mlai, nashiwä wiisibö toubä ca̦i da coa, wa amocu owäjäblobä. Wa shi̦lo malä jaliliaö wei.
54005024	Ai täbä nofi lä jushuaö wei, bluca bä lija täbä dobloimi dablamou showadao. Yai Bada lija bä nofi nacao wawädoo. Ai bä nofi jushuaö lä ja̦too wei, obi etä li wawäblou cuquei.
54005025	Inaja showawä, täbä lä dodijaö wei täbä ca̦i dodijaö damolaliyo. Täbä dodijaö dablou jaöo bädaomi ja, täbä ya̦cumö dodijaö wawäblaliyo.
54006001	Yai Bada ebä lä cui, täbä nosie fuamobä bä lä tabou wejei bä lä cui, dodijidawä bä cuo fe yadiobä. Bä fujeblaö ma mlaoje däjä ma cui, bä dodijaö fe yadiobä. Bä dobloimi dicowä ja, Yai Bada a wa̦fa jayumaö dicoo mlaobeje. Yai Bada tä a̦ lä wäyämou wei tä a̦ ma cui, tä a̦fa wayoaö dicoo mlaobeje.
54006002	Bä lä tabou wejei bänö Yai Bada tä bejedi ca̦i bufibou mö feduoje ja, bä nö waiblaö mlajei, bä a̦ yai fuaö dodijidaobeje. Bä lä bayeliblamou wei bä lä cuinö, Jesucristo a ca̦i bufiblaö mö malä feduo wejei. Yai Bada tänö, ö̦jö bä nofimaö mö malä feduo wei. ¿Ö̦jö tawä? Ei tä a̦ lä cui, wa tä a̦ wäyäö cadidiobä. “Ei tä a̦ da däleje”, wa bä nowa taö dodijio.
54006003	Yai Bada ebä yododabä jamö, ai anö tä a̦ shomitawä wäyäö ja, Bada tä Jesucristo dodijidawä etä a̦ owäboimi ja, a da moyaweicu. Yai Bada ebä dodijabä tä a̦no lä wäyämou wei tä a̦ cadidiboimi ja, a dobloimi waiquiwä.
54006004	Inaja a lä cuaaö wei a lä cui, cama a nofi li yaimamou waiquiwä cudeenö, tä a̦ li cadidiboimi. A nofi ma doo wei ma cui, a bufi mojodi. A wa̦ fabä tä ma mlai ma cui, a wa̦ shi̦lo läodii. Bä a̦ lulubou bufi doblao dicoo. Bä a̦ fa lulubonö, bä nofi wa̦liayou. Bä a̦fa lafujayou. Bä a̦fa tayou. Bei bä bufi jushuo fe balojafälöö.
54006005	Bä bufi wa̦lidiwä waiquiwä yalo, Yai Bada tä a̦ nofi mölabou fa mlacujenö bei bä a̦ shi̦lo jö̦shöcou. Abenaja bä bufi jole cuu. “Yai Bada ya bufi doblalamaö ja, ya shi fa ö̦jödamanö ya nö madofibölayou”, bä bufi jole cuu.
54006006	Yai Bada lija bämacö bufi nia lä bayeliblamou wei tä yai cua. Ö̦jö bäma a bufi doblalamaö ja, bämacö bufi ca̦i fa yanöcödalunö, bei bämacö bufi nia yai bayeliblamou dodijio.
54006007	Eja bämacö oshe lä wawäblaliyono wei däjä, madofi bäma bä ca̦i wawäblonomi. Bämacö lä mladou wei däjä ma cui, shomi jamö bämacö cua lä majöquei wei däjä, bäma bä nia ca̦i madofi yefiboimi.
54006008	Ei tä lä cui däjä bämacö iyabä tä cua ja, bämacö didiobä sibä cua ja, ö̦jö bä waiquiwä ja bämacö bufi yanöcöobä.
54006009	Ö̦jö ma cui, madofi bä ja bä bufi mö lä blucao wei bä yabäcamou fe balojoo. Bä bufi fa yabäcäblamonö, cama bä fujeblamou co̦obä tä cuami. Widicama ajamö yuli bä lucämaöje däjä, bä faö co̦o malä mlai. Bufi waiyou tänö bä bufi doblamaimi. Bä mojoduo bufi doblao fa waiquionö, bä bufi fa wa̦lidiafälönö bä wa̦liyoblou.
54006010	Showadi madofi bä jamö bä bufi mö lä blucao wei bä lija, wa̦lidiwä tä bädou. Wa̦lidiwä tä bluca lä tamou wei tä bädaliyo. Inaja ai täbä bufi yaimou fa cuaanö, Jesucristo a bufiblaö fa mlaafälööjenö, cama bä nö bleaamamou fe balojoo.
54006011	Ö̦jö ma cui, cafä Yai Bada wa e lä cuinö, ö̦jö wa tä bluca waii showadaobä. Wa dodijabä a bufi shi̦lo da cadidiicu. Yai Bada tänö tä taamaö lä bufii wei tä ja, a bufi da macocoicu. Yai Bada wa tä a̦ nofi nia lä mölabou wei, wa bufi nia ca̦i lä nofio wei, ö̦jö tä da yailä. Wa bufi nia cadidio fe lä yadio wei, dodijidawä wa bä nia ca̦i lä cuo wei, ö̦jö tä da yailä.
54006012	Täbä wayu fubä jamö täbä bufi nö wa̦lojoablalou lä culenaja, a bufi da cuicu, Yai Bada wa wa̦ yai fuaö shaliliobä. Wa nia lä ba̦limiblou wei tä a̦ da lofotolö. ¿Ö̦jö tawä? Wa ba̦limiobä, Yai Bada tänö wa nacalema. Jesucristo wa nofi a̦fa mölabou lä wäono wei däjä, bluca täbä yömöca mada daoblei.
54006013	Cafä bä yömölaö cadidia lä cule. Täbä bluca lä demidamaö wei Yai Bada tä malä cule. Jesucristo a ca̦i malä cule, tä a̦ bejedi wäyäö lä waiteliano wei. Bo̦sio Bilado a wa̦ nö bada ma quiliano wei ma cui, tä a̦ wäyäö quilino malä mlai.
54006014	Abenaja bä nowa taö. Bada tä Jesucristo a nia bädou co̦oyoluu. Ö̦jö a waloo showao mlao däjä, Yai Bada ya wa̦ lä wäyäle tä a̦ da cadidilä. Tä a̦ da ji̦lilä, wa wa̦fa dobloimi tamou mlaobä.
54006015	A bädou bufio däjä, Yai Bada tä lä doblalenö a bädamaö wä, Bada a yai lä läle a lä cuinö. Ö̦jö Bada cä tä ayawä. Bada täbä bluca lä cublai täbä nosiemaö.
54006016	Ö̦jö a shi̦lo ba̦limi cua ayaa. Tä shi̦i lä wacalamiladi jamö a cuadayoa. Bämacö icuo dao lä mlai jamö a cua, yanowamö täbä lija a dablamou lä mlai. A dablamoimi waiquiwä. ¡Ö̦jö a wa̦fa shi̦lo yai doblao tamobä! ¡Ö̦jö a yai shi̦lo Bada cuo dodijiobä! Inaja lä tä cuobä.
54006017	Täbä nö lä madofibö wei bä da cadidama. Madofi bä ja täbä bufi a̦fa jole doblao tao mlaobä, bä da wasö. Madofi bä mlaö si lä ijejei bä ja bä mölaö mlaobä. Yai Bada a nofi yai mölabou dodijiobeje. Ö̦jönö bluca täbä ja bämalecö dobäö fe balojowä, bämacö bufi doblalobä.
54006018	Dodijidawä bä cuobä wa bä nia yömölaö. Ai bänö madofi bä doaö shi jalimou lä cuaaö wejeinaja, dodijidawä tä ja bä bufi mö shi̦lo blucaobä. Bufi doblalanö ai täbä bayeliblaö ojodaobeje. Bufi lämou mlai ja bä shi ö̦jödaobä.
54006019	Inaja Yai Bada ebä shi ö̦jöde lä cuaaö wei, bä nia obi malä bayeliblamodayou wei. Bä nia lä dobädayou wei täbä ja, jai täbä shimomadayouje bei tä cuwä. Äyämö culanö bä lä dodijaö wei tänö, ö̦jamö lä bei täbä shimomaö balöadayoaje. Ö̦ja dodijidawä bä ca̦i obi ba̦limi bälöo shi wa̦liodayobä.
54006020	Timoteo, U̦asi, cafä bä nowa taö dodijia lä cule. Cafä lija Yai Bada tä a̦ lä wäyämono wei, tä a̦ da lofotolä. Bä a̦ jole faö lä bädao wei bä lija a yömöca dao dijä. Bä bufi a̦fa jole moyawe lä jilaö wejei bä lija a yömöca dao dijä.
54006021	Ai bänö ö̦jö bä a̦ fa ji̦liläjenö, Jesucristo a nofi jaba ma mölabono wejei ma cui, bä bufi shominajaaö majöo dicoo. Bei. Yai Bada tänö showadi wamacö bayeliblabä. Wamacö nofi shi̦lo ojodabobä.
55001001	Jesucristonö wale lä shimöleno wei, ei camiyä Pablo cä ya, Yai Bada tänö wale ca̦i shimaö fa bufinö. Yai Bada tänö täbä a̦fa ba̦limi lä wäyäö wei ya tä a̦ wäyäö, Jesucristonö täbä lä ba̦limiblamaö wei tä a̦ lä cui.
55001002	Cafä Timoteo bä nofi lä ijilumale wa lä cui lija, ei ya tä a̦ oni shimaö, bä lä nofimale wa lä cui lija. Bei. Fayä Yai Bada lija wa shi̦lo bayeliblamobä, Bada tä Jesucristo lija ca̦i. Wa nofi shi̦lo ojodaboböbä. Showadi wa nofi ca̦i asiboböbä. Wa bufi shi̦lo ca̦i yanöcömaboböbä.
55001003	Cafä bä nö bayeli nacaö ja, Yai Bada ya wa̦ lä fuale lija ya bufi a̦fa doblalou wäyämou talei. Judio yamacö nö badabönö a wa̦ fuaö lä showaono wejei a lä cui lija. Bei ya bufi jamö ya tä wa̦lidiwä lämabou mlai ja, ö̦jö lijamö ya dodijidawä cua lä cule.
55001004	Wa da ö̦cöblei ya tä nofi jaducäbou yalo, didi däjä ma cui, jalu däjä ma cui, bä bufijaö. Bä wäyäcu dablaö co̦o däjä, ya bufi nia doblalou dodijio.
55001005	Bufi cadidilanö, Jesucristo wa nofi yai lä mölabou wei ya tä nofi ca̦i jaducäbou. Amiyäfä Loida a lä cuinö, ö̦jö a nofi mölabou balöoma, naafä Eunise a ca̦inö. Fei däjä cafä wa ma cuinö, wa nofi ca̦i lä mölabou wei ya tä ca̦i daö.
55001006	Bä nofi tabou waiquia cudeenö, bä bufi jaducäblamaö co̦a lä cule. Cafä lija ya imicö lä maqueono wei däjä, cama wa ebä bayeliblabä Yai Bada tänö wa dobäa cadidilema. A da ojodamo, ö̦jö lä.
55001007	Bämacö quilibä Yai Bada tä Bufi jibäamono malä mlai. Bämalecö nö yai wa̦lojomabobä a. Bämalecö bufi yai nofimabou. Bämacö wasöobä, bämalecö bufi yai taamaö.
55001008	Bada wa tä a̦fa nia lä wäyäö wei tä ja, a quili dijä, ö̦jö lä. Cristo tä a̦ nowa ja, wale fe ma labolajei ma cui, jai wale daimi a cublo dijä. Jesucristo yama tä a̦ dodijidawä wäyäö yalo, yamalecö nö ma bleaamalajei ma cui, a yädäo quili dijä. Yai Bada tä lofotenö a yai da yädäicu.
55001009	Ö̦jönö bämalecö fucälema. Cama bäma ecö dodijidawä yaiobä bämalecö nacalema. Bämacö fa dodijanö mlai. Ma, bämalecö cadidaö bufi fa doblaonö, bämalecö li cadidilema, bämalecö nofi ojodabobä. ¿Ö̦jö tawä? Mashita a tablaö showao mlao däjä, ö̦jö tä nabä cadidou showaoma. Bämacö nia lä bayeliblou wei, Jesucristo a nia shimaö showaoma.
55001010	Ya̦cumö tä bejedi fa wawäblalunö, bämalecö nia lä fucäaö wei a Jesucristo wawäblaliyoma. Ö̦jö a lä cuinö bämacö nia nomaö shi lä wa̦lijio wei tä joyalema. Jesucristo dodijidawä tä a̦ lä wäyämou wei tä a̦nö, dodijidawä bämacö nia yai lä cudio wei tä wawäa nomöjömalema. Bämacö nia ba̦limi lä cuo wei tä ca̦i.
55001011	Jesucristonö wale shimabä wale yailema. Cama etä a̦ lä dodijidai tä a̦ ja ya bä yömölabä, ya bä ca̦i damabä.
55001012	Inaja ya cuaaö cudeenö wale fe ma labou wejei ma cui, ya bufi quilijoimi. Ma. Ya bejedi lä bufibole a lä cui ya malä dale. Ya etä a̦ wäyäö cuaabä wale shimölema. Yai Bada tänö täbä jimabä etä cublou showao mlao däjä, cama etä lofotenö tä a̦ nia wäyämamou showao fe yadio. Ö̦jö ya tä daö.
55001013	Cafä lija ya tä a̦ lä wäyäno wei tä a̦ yai bejedi. Jesucristo wa nofi mölabolanö, wa bufi ca̦i nofilanö, tä a̦ nofi yai da cadidibo.
55001014	Ö̦jö tä a̦ lä bejedi wei tä a̦ ja, Yai Bada wa tä Bufi lä bälömabolenö wa dobäa waiquilema, wa tä a̦ wäyäbä.
55001015	Asia jamö bä Jesucristo bufilewä lä bälöblai bänö, wale waibou majöa lä culajei. Wa tä a̦ ji̦libole cätä. Fijelo a ma cuinö, Emojeni a ma cuinö wale waiböö majöa lä cule.
55001016	Onisifo a lä cuinö, showadi wale bufi shi̦lo lofotoamayoluu showao fe yadioma. Eja ya shi lä wa̦limabolajei jamö, duo shicö badanö wale ma o̦cabolajei ma cui, quilii mlai ja ö̦jönö wale fe waloo fe yadioyoluma. Inaja wale taamaö yalo, cama ebä ca̦i lä cui ya bä bluca bayelimaö talei, Yai Bada tänö bä nofi bluca ojodabobä.
55001017	¿Ö̦jö tawä? Loma jamö a fa waloiquiyonö, wale dayäablalaö shi jalimoma. Ya̦cumö eja wale fe laa dalaleyoluma.
55001018	Efeso jamö wale showadi lä bayeliblano wei wa tä ca̦i daö waiquiwä. ¿Ö̦jö tawä? Ö̦jö cudeenö, Bada tä lija ö̦jö ya nö bayeli nacaö, Yai Bada tänö täbä jimabä etä cublou däjä, a nofi yai ojodabobä.
55002001	¿Ö̦jö tawä, U̦asi? Jesucristo lija wa yädäa yalo, showadi wa nofi nia ojodabou. Ö̦jö cudeenö, a bufi shi̦lo da lofotoicu, ö̦jö lä.
55002002	Ya bä bluca da yömölablei däjä, cafänö wale a̦ mada ji̦liablei. Ö̦jö ya tä a̦ da wäyäblei, ai bä lija wa tä a̦ nia wäyäö fe dolemou, bä nia yai lä bejedimou wei bä lä cui bä lija. Tä a̦ wäyäö fe dolemou nomöjöobeje, bä yai lä cui bä lija.
55002003	Wayu bä fuu däjä bä nö bleaaö ma cui, bä fuu fe lä yadio weinaja, cafä a ca̦i da cuaa, camiyä yamacö lä cuaaö weinaja showawä. Jesucristo a showawänö wa ca̦i malä fuole.
55002004	Sodado bä wayu itou däjä, shomi tä jamö bä nia yabäcamou lä mlainaja, cafä wa ma cui wa nia cuaaö. ¿Ö̦jö tawä? Bä ca̦i lä fuu wei a bada lä cui, ö̦jö a bufi yai doblamabou bufi doblaoje yalo, shomi tä jamö bä yabäcamoimi. Inaja showawä, cafä wa ca̦i lä fuole wa bufi ca̦i doblamabou cuo mö feduobä.
55002005	Inaja showawä, bä lofote wabayobä jamö ma cui, “Ei a shi̦lo yai lofote”, bada bä nia cuu si ijejeomi. Tä nabä yai lä shimamou wei jamö a cadidoimi ja, a wa̦fa nia wäamoimi. Camiyä bämacö ma cui, bämacö cadidoimi ja bämacö nia dobämoimi.
55002006	Ficali ca jamö ma cui, ö̦jamö a yai lä ojodamou wei a lä cui, nii döano bä ja a iyaö balöobä a waiquiwä. A mojimo dijä, ö̦jö lä.
55002007	¿Ö̦jö tawä, Timoteo? Ya lä cufe tä ja, a bufi yai da daeo. Wa bufi jaducämabou jödödöobä, Bada tä malä cule.
55002008	Jesucristo a nofi yai da jaducäbo. A demi jocädou co̦layoma, ¿ö̦jö tawä? David nodiwä ö̦jö a waiquiwä, ya etä a̦ dodijidawä wäyäö ja, ya lä cuu weinaja showawä.
55002009	Ö̦jö ya tä a̦ dodijidawä lä wäyäö wei tä nowa ja, wale nö bleaamaö lä culajei. Wale bococu o̦cabouje, bä nofi yai lä jushuaö wei bä bococu o̦cabou lä cuaaö wejeinaja showawä. Ö̦jö ma cui, Yai Bada etä a̦ o̦cao daomi.
55002010	Ö̦jö cudeenö, tä cublou ma bädale ma cui ja, Yai Bada tänö bä lä yaibole bä bayeliblamobä, ya nö wa̦lojaö fe yadio. Jesucristo lija bä fa fucäamonö, bä yai doblaodayobä.
55002011	Ei tä a̦ bejedi, tä a̦ nofi mölabobeje cä tä a̦. Ö̦jönö bämalecö ca̦i nomalayoma ja lä, ö̦jönö bämalecö nia ca̦i ba̦limi cuo.
55002012	Bämacö nö wa̦lojaö fe yadio ja, ö̦jö lä showawänö bämalecö nia ca̦i bada läo. Bäma a nofi mojodubou dicoo ja, camiyä bämacö ma cui, bämalecö nofi nia mojodubou mö feduo.
55002013	Bämacö ai däjä cadidou ma mlai ma cui, a wa̦ nia cadidou showao fe yadio. A wa̦ shominajaaö majöobä a malä mlai.
55002014	Ei ya wa̦ lä cui ja, bä bufi da jaducäblamalö. Bä a̦ wasöö da dodijio. Bada tänö wa ca̦i malä cule. ¿Ö̦jö tawä? Tä a̦ lä wäyämamou wei tä a̦ ja, bä a̦ lämou da wasö. Bä a̦ lä lämou wei bä a̦nö, täbä nia bayeliblamoimi. Täbä bufi nia shi̦lo yai wa̦lidiblou.
55002015	¿Ö̦jö tawä, Timoteo? A nö da wa̦lojoicu, ö̦jö lä, Yai Bada lija wa icuo däjä wa wa̦fa dodijidawä tadayobä. Yai Bada lija dodijidawä wa nosiemamou ja, wa etä a̦ bejedi wäyäö shalilio ja, wa bufi quilijobä tä nia cuomi.
55002016	Ö̦jö bä a̦ lä lämou wei jamö a icuo dijä. Ö̦jö bä a̦nö, Yai Bada lija täbä ajedou mlai ja, täbä yai blajaö majöofälöö.
55002017	Walacasi tä wayunö täbä sicö jodei lä cuaaö weinaja, ö̦jö bä a̦nö täbä bufi wa̦lidiwä taamaö cuaafälööje. Ö̦jö bä a̦ shi̦lo lä lämou wei bä lija, Imeneo, Filedo sho cäcöbä coyocoblou dicoa lä cule.
55002018	Bejedi tä a̦ ja cäcöbä jaba ma cuono wei ma cui, cäcöbä a̦ shominajaaö majöa. Abenaja cäcöbä jo̦wa cuu majöa. “Ma, bämacö nia demi jocädou co̦omi. Ai bä demi jocädamaö co̦a lä waiquilayono wei, ö̦jö waiquiwä”, cäcöbä jo̦wa cuu dicoo. Einaja cäcöbä cuu fa dicoonö, ai bä lä cuinö, Jesucristo a nofi mölabou ma waiquiono wejei ma cui, a bufiblaimi majöweje.
55002019	Ö̦jö ma cui, Yai Bada tänö cama ebä lofotomabou fe yadio, dodafi bänö yano bä lofotobou lä culajeinaja showawä. Abenaja etä a̦ oni cuu. Bada tänö cama ebä daö waiquiwä. Einaja tä a̦ cuu. Abenaja ca̦i. Bada ebä a̦fa lä jilou wei bänö, wa̦lidiwä tä taö mladobeje, ö̦jö bä li waiquiwä.
55002020	Einaja tä a̦ cuu. ¿Ö̦jö tawä? Bä nö lä madofibö wei bä lä cuinö, yafi dodijidawä bä tabouje. Ö̦jamö täbä didibobeje etäbä ca̦i madofi bluca cua. Olo bä ja ai täbä. Blada bä ja ai täbä. Fii fibä ja ai täbä. Jaboca shibä ja ai täbä. Bä nii babobeje, ai täbä dodijidawä tabouje. Canosi bä didiabeje, ai täbä ca̦i wa̦lidiwä tabou mö feduoje.
55002021	Cama e yafi a bada lä cui, ö̦jö a bayeliobä etäbä bluca. Cafä wa ma cui, wa̦lidiwä tä ja wa aumamou ja, jai Yai Bada etä madofi wa e nia dodijidawä cuo, cama etä yafi jamö. Wa e nia yaio. Cama e yafi a bada lä cui, ö̦jö a bayeliobä wa wa̦ nia fuaö. Dodijidawä tä ja, showadi wa e noshi nia shi̦lo ö̦jödao.
55002022	¿Ö̦jö tawä? Fiya bä bufi waiyou si lä ijejei tä lä cui, tä da wailö. Wa nia lä bejedimou wei tä lä cui, ö̦jö tä nabä yai da cadido, Jesús wa nofi nia lä mölabou wei tä ca̦i. A bufi da nofio. Bufi yanöcöwä a da cuo. Bä bufi lä bejedimou wei bä lä cui, inaja bä cuaalanö Yai Bada tä lija bä nö bayeli malä nacao wei.
55002023	Täbä a̦ fabä tä cua ma mlai ma cui, täbä a̦ mojodi li faö bädao bashio ja, a wa̦ yädäo dijä. Täbä bayeliblamobä täbä a̦mi. Täbä a̦fa nia shi̦lo yai tayou. Wa tä malä dale.
55002024	Bada wa wa̦ nia lä fuaö wei wa lä cui, wa wa̦ läablalobä wami. Dodijidawä wa bä ca̦i bluca cuobä wa. Bufi moyawälanö wa bä bufi yai jaducäblamabä, ö̦jö wa. Wa bufi nofio fe yadiobä wa.
55002025	Cafä lija bä a̦ lä lämou wei bä lä cui, bufi oquelanö wa bä bufi nia cadidamaö. Cuwi. Yai Bada tänö bä bufi mö yabajadamaö co̦o ja, tä a̦ lä bejedi wei tä a̦ daa ja̦tolalei fa cujei.
55002026	Fecula bada a wa̦ nia fa fuamonö, bä ma fuwämamolayono wei ma cui, ö̦jö däjä bä fujeblamoa ja̦toa co̦layou fa cui.
55003001	Ö̦jö ma cui, Yai Bada tänö täbä nia lä jimaö wei tä cublou bufio däjä, täbä nia yai dobloimi. Wa tä dabä ya wa̦.
55003002	Ai täbä nofimaö mlajei ja, cama täbä nia nofimamou ayao. Blada bä nofi nia yaibouje. Cama bä a̦fa nia wäamou. “Camiyä yai”, bä bufi nia shi̦lo cama cuu. Täbä a̦fa nia taöje. Bä fö̦ö e ma cui, bä nöö e ma cui, bä a̦ nia fuaimije. Täbä bufi nia ca̦i dobladoimi. Yai Bada tä ma cui tä nö nia waiblaöje.
55003003	Nofimou tä lä cui tä nia ca̦i daimije. Bä bufi nia asiomi. Täbä a̦fa nia shi̦lo wayoaöje. Bä nia wasöomi. Bä nia waiteliblou. Dodijidawä tä lä cui tä nofi nia wa̦libouje.
55003004	Täbä nia ca̦i nomojolimou. Bä cuaaö bufi lä doblao wei tä ja, bä bufi daeo balöo mlai ja bä nia quedou showadao. Cama bä nofi nia doo. Cama bä cuaaö bufi lä doblao wei tä nofi shi̦lo yaibouje yalo, Yai Bada tä nia nofimaö dobloimije.
55003005	Yai Bada tä nia jo̦wa ma daö wejei ma cui, cama bä nofi lä jushuaö wei tänö, Yai Bada etä lofote nia dablamaimije. Ö̦jö bä lä culenaja bä lä cui, bä ajedemabo dijä, Timoteo.
55003006	¿Ö̦jö tawä? Bä doblou malä mlai. Ö̦jö bä lä cui, abenaja ai bä li cuaaö. Ai täbä yafibö jamö bä waloo fe fa yadionö, suwä bä bufi dao lä mlai bä lä cui bä jole damaöje. Ö̦jö bä suwä lä cui, wa̦lidiwä tä lä taö wejei tänö, bä bufi nö doblobimi waiquiwä. Bä bufi taamamou si ijejewä.
55003007	Bä a̦ faö lä bädao wei bä ma cui, bä a̦ bluca ji̦liaö showadaoje. Ö̦jö ma cui, showadi bä a̦ bluca ma ji̦liablalaö wejei ma cui, tä a̦ bejedi dablaimi fe yadioje.
55003008	Bejedi tä a̦ cua ma cule, ö̦jö bä jole suwä lä damaö wejei bä lä cui, bä a̦ lämou. Moisesi däjä, ai cäcöbä a̦ läablalou lä balöono weinaja showawä. Jane ai a wa̦fa cuoma, Jable ai a wa̦fa cuo mö feduoma. ¿Ö̦jö tawä? Inaja miji bä lä cui bä cuaaö showawä. Wa̦lidiwä tä ja bä bufi shi̦lo cuo. Jesucristo bufilewä bä a̦fa ma jilou wei ma cui bä jolemou.
55003009	Ö̦jö ma cui, ö̦jö bä lija täbä nia mölaö nö dedeaimi. Bä lä jolemou wei tä lä cui, bluca täbä lija etä nia wawädoblou. Moisesi däjä ö̦jö cäcöbä jolemou lä damolaliyono weinaja showawä.
55003010	Cafänö wale daö waiquiwä, ¿ö̦jö tawä? Ya bä lä damaö wei tä ma cui, ya showadi lä cuaaö wei tä ma cui, ya tä nabä lä cadidou wei tä ma cui, wale daö. Ya bufi lä yanöcöo wei tä ma cui, ya bufi lä nofio wei tä ma cui, ya cadidou fe lä yadio wei tä ma cui, ö̦jö wa tä bluca daö.
55003011	Wale lä yabäcano wejei tä ma cui, wa tä ca̦i daö, ya nö lä bleaano wei. Adioquia jamö ma cui, Iconio jamö ma cui, Lita jamö ma cui, ¡bejedi lä wale nö bleaamamaje! Ö̦jö ma cui, Bada tänö showadi wale nowamaö cuaama.
55003012	¿Ö̦jö tawä? Jesucristo lija bä bluca lä yädäo wei bä ma cui, inaja showawä bä nö nia bluca bleaamaö cuoje, Yai Bada a bufi doblamabou bufi lä doblao wejei bä lä cui.
55003013	Inaja bä taamalajenö, wa̦lidiwä tä lä taö wejei tä ja, bä bufi nia shi̦lo balaö. Jesucristo bufilewä bä a̦fa jole lä jilou wei bä ma cui, ö̦jö bä bufi ca̦i nia balaö mö feduo showao. Ö̦jö bä bluca lä cui, jolemou tä a̦ ja cama bä mölaö fa dicoonö, inaja showawä täbä nia ca̦i mölamaö cuo mö feduoje.
55003014	Ö̦jö ma cui, Timoteo. Cafä lija yama tä a̦ lä wäyäno wei, wa tä a̦ bejedi lä bufibole tä a̦ lä cui, ö̦jö tä a̦ nofi shi̦lo yai da cadidibo. Yamalecö malä dale. Camiyä yamacö a̦nö wa bufi malä jaducäblaliyono wei.
55003015	Oshe wa cuo showao däjä ma cui, Yai Bada wa tä a̦ oni daö malä showadaono wei. ¿Ö̦jö tawä? Wa bufi jaducäblobä, ö̦jö täbä a̦ oni waiquiwä, Jesucristo wa nofi fa mölabonö wa fucäamobä.
55003016	Ö̦jö Yai Bada cä tä a̦ oni lä cui, bäma tä a̦ nofi mölabobä tä a̦. Yanowamö täbä a̦mi. Cama ebä lijamö cama Yai Bada tä Bufino bei tä a̦ bädamaö fa cuaanö, etä a̦ oniblamaö bufima. Bäma täbä damabä, ö̦jö tä a̦ waiquiwä. Bäma täbä wasöbä ma cui, bäma täbä cadidamabä ma cui, ö̦jö lä tä a̦ showawä. Täbä yai bejedimobä, bäma täbä bufi nia lä taamaö wei, ö̦jö tä a̦ showawä.
55003017	Yai Bada tä a̦ lä fuaö wejei bä lä cui, ebä bufi yai jaducäblobä. Dodijidawä tä bluca lä cui tä taö dablobeje.
55004001	Timoteo. Ei ya wa̦ lä fale, wale a̦ da ji̦lilä. Yai Bada tä ca̦i malä cule. Jesucristo a ca̦i. Cama ebä ca̦i dodijidawä cuobä, a nia bädou lä co̦oyoluu wei a lä cui. Bämacö demi lä showai bämacö ma cui, bä nomaa lä waiquilaliyono wei bä ma cui, bämalecö nia bluca lä jimaö wei, ö̦jö a.
55004002	¿Ö̦jö tawä? Yai Bada etä a̦ da wäyä. Tä a̦ ji̦liaö bufi ma doblao wejei ma cui, tä a̦ ji̦liaö bufio ma mlajei ma cui, tä a̦ yai wäyäö fe da yadio. Bä bufi taamaö fe da yadio. Bä da wasö. Bä da cadidama. Wa bufi shi̦lo yanöcölanö, Yai Bada tä a̦ ja, bä damaö fe da yadio.
55004003	Tä a̦ nia ji̦limamou shi wa̦lii malä mlai. Täbä dodijidawä cuobä tä a̦ waiquiwä ma cui, obi tä a̦ nia ya̦cumö ji̦lii mojiblouje. Cama bä cuaaö bufi lä doblao wei tä ja, bä nia yai cuaaö fa cadidionö, shomi bä a̦ nia shi̦lo ji̦lii majöoje, bä a̦ ji̦lii bufi lä doblao wejei bä a̦ lä cui.
55004004	Ö̦jö däjä, bejedi tä a̦ lä cui, tä a̦ nia ji̦liaimi majöweje. Nö badabö tä a̦ nia shi̦lo ji̦liaö bashio majöoje.
55004005	Ö̦jö ma cui, cafä wa lä cui, wa bufi shominajaaö mlai, a bufi shi̦lo yai da shaliliicu. Wa nö bleaabä tä cua ma cule, a bufi cadidia fe da yadiicu. Jesucristo tä a̦ dodijidawä da wäyädu. Cafä lija Yai Bada tänö tä tamaö lä bufii wei tä taö da jödödöo.
55004006	Wale nia shäö jaödaoje. Yai Bada lija täbä dodobouje däjä, toubä liyäyamou lä culenaja, inaja showawä ya i̦yäbö nia liyäyamou cuo. Ya co̦a jaödalayou.
55004007	Yai Bada tänö camiyä lija tä nabä lä shimöbeno wei tä ja, ya nö wa̦lojoablaloma. Tä tamaö lä bufino wei, ya tä jödödöblalema. Ya tä a̦ bufibou showale ei ya.
55004008	Ö̦jö cudeenö, Bada tä lä cui, showadi ya bufi doblamabou yalo, wale nia lä dobädayou wei tä tabou waiquia lä culadi. Täbä jimaö lä cadidio wei, ö̦jö a. Yai Bada tänö täbä jimabä etä cublou däjä, wale nia dobädayou. Camiyä bädawä mlai, bufi shi jalimolanö a itou nö lä dabolajei bä bluca ma cui, ö̦jö bä nia ca̦i bluca dobäö mö feduo.
55004009	U̦asi. Eja wale fe walou fe da yadioyo.
55004010	Demanö wale daa dicoquema yalo ya wa̦. Bita jamö tä bluca lä cule tä shi̦lo bufijaö fa dicoonö, Desalonicateli bä lijamö a culayoma. Clesede a ma cui, Calasia jamö a aa mö fedulayoma. Tito a ma cui, Damasiateli bä lijamö a fua mö fedulayoma.
55004011	Lucanö wale shi̦lo ca̦i cua showaa lä cule. Marcos wa fa dayäanö, ö̦jö a ca̦i shi̦lo da fuima. Wale bayeliblaö ja, ö̦jö a malä dodijaö wei.
55004012	Efeso täbä lijamö Diquico ya ca̦i shimölema.
55004013	Ya didiobä sicö lä cui, Doasi jamö ya sicö daquema. Äyämö wa fuimaö däjä, sicö da boima. Cabonö sicö tabou jäa. Oni sibä ca̦i. Yalo sibä ja tä a̦ oni lä cule, ö̦jö ya sibä yai bufii.
55004014	Alejado a lä cuinö, ö̦jönö wale nö shi̦lo yai bleaamaö dicooma, boo shibä ja täbä madofi lä tablaö wei a lä cuinö. A cuaaö lä dicoono wei etä lä cui, Bada tänö etä nowa nia co̦amaö.
55004015	Cafä wa ma cui, ö̦jö lija a da moyaweicu. Bäma tä a̦ lä wäyäö wei tä a̦ lä cui ja, showadi a wa̦ läablalou.
55004016	Bada bänö wale nabä jaba co̦camoaöje däjä, täbä a̦ lä faö wei bä a̦ ji̦liaö fa balöojenö, ö̦jö däjä camiyä wale a̦ nö ca̦i wäamaö bufimaje. Ya nofi bäyäo däjä, moli ma cui a wa̦ yädäonomi. Wale bluca daa dicoquemaje. Wale daquema ma cujei, Yai Bada lija ya etä nowa tamabou bufiimi.
55004017	Ya icuobä jamö, Bada tänö wale ca̦i cuo showaoma. Ö̦jönö wale nö wa̦lojomaboma yalo, Jesucristo ya etä a̦ wäyäö jödödöo fe yadio showaoma, judio bä lä mlai bä blucanö tä a̦ yai ji̦liaö walalaobeje. ¿Ö̦jö tawä? Inaja tä fa cuonö, wale shäö showadaobeje tä ma cuono wei ma cui, Yai Bada tänö wale nowamaö fe yadioma.
55004018	Tä wa̦lidiblou lä bädao wei tä ma cui ja, showadi wale nia nowamaö. Cama ebä ca̦i dodijidawä bälöodayobä jamö, dodijidawä wale nia waloamadayou. Ö̦jö a nofi shi̦lo doblao dobou shi wa̦liibeje. Inaja lä tä cuobä.
55004019	Aquila lija wale a̦fa da wäyä, bä suwäbö Blisila lija ca̦i. Onisifonö cama ebä ca̦i lä cule bä lija ca̦i.
55004020	Elato a lä cui, Colido jamö a cua jäa showaa. Miledo jamö Dofimo ya shimölema.
55004021	Maa a quei showao mlao däjä, eja a waloo balöo fe da yadio. Eubulo a lä cui, cafä lija ö̦jö a wa̦fa wäamou bufi doblaa lä cule. Budede a ca̦i. Lino a ma cui, Claudia a ma cui, Jesucristo ai ebä bluca ma cui, bä a̦fa wäamou bufi doblao.
55004022	Bei, U̦asi. Bada tänö showadi wa bufi bayelibobä. Wamacö nofi bluca ojodabobä.
56001001	Jesucristonö wale lä shimöleno wei, ei Pablo cä ya. Yai Bada ya wa̦ fuabä lä ya e. Yai Bada tänö cama ebä lä yaileno wei ya bä bufi lofotoamabä cä ya. Bejedi tä a̦ cadidabeje ya bä yömölaö, Yai Bada lija bä cadidobä.
56001002	Bä nia lä ba̦limio wei tä ja bä nö daobä, ya bä yömölaö. Yedu ja, bämalecö nia lä ba̦limiblamaö wei, Yai Bada tänö tä a̦fa wäaö balöoma. A jolemoimi.
56001003	Bämalecö lä fucäaö wei a lä cuinö tä a̦ wawämaö lä bufiono wei däjä, tä a̦ wawämaö showadaoma. Ö̦jö ya etä a̦ wäyäö cuaabä, wale cadidilema.
56001004	U̦asi, Tito. Cafä lija ya si oniblaö lä cule. Cafä sho Jesucristo bäfä a nofi mölabou yalo, bä nofi ijilumaö cadidiwä. Bei. Fayä Yai Bada lija wa shi̦lo bayeliblamobä, Bada tä Jesucristo lija ca̦i. Wa nofi shi̦lo ojodaboböbä. Wa bufi shi̦lo ca̦i yanöcömaboböbä.
56001005	Cledateli bä ulufibö lä jo̦cole jamö bä daquefälöma, Jesucristo ebä lä yododaö wei bä dobloimi lä showai tä ja, wa bä cadidamaö juobä, bä nowa da tableinaja showawä. Ö̦jamö lä bada wa bä tablamaö cuaabä, Jesucristo ebä ca̦i yododabeje.
56001006	Abenaja bä lä cui wa bä bada tablamabä. A wa̦fa tamou dao lä mlai, bä suwäbö moli a lä bole, bä ijilubö ebänö Yai Bada a lä bufiblaö wejei a cuobä. Bä ijilubö ebä a̦fa dodijaö lä tamou wei, ebä lä wasöo wei a shi̦lo bada cuobä.
56001007	Jesucristo ebä ca̦i yododabeje a lä cui, Yai Bada lija a ojodamou cadidia yalo, a lä bejedimou wei a nia shi̦lo cuo. Oquejewä a wa̦ lä faö wei a cuobä, a jushuo si ijejeoblou lä mlai, cama a shi wa̦limamou lä mlai, a waitelimou si ijejeoblou lä mlai, madofi bä ja a bufi waiyou lä mlai a shi̦lo bada cuobä.
56001008	Fama bä bälömabou bufi lä doblao wei a cuobä. A dodijaö bufi lä doblao wei, a wasöo lä dao wei a cuobä. A bufi lä cadidou wei, Yai Bada lija a lä ojodao wei, a bufi lä dao wei a shi̦lo bada cuobä.
56001009	Cama lija bejedi tä a̦ lä wäyämono wei tä a̦ nofi lä cadidibou wei a cuobä, tä a̦ lä dodijidai tä a̦ ja, ai bä yömölaö nomöjöobä. Bä a̦ lä läo wei bä a̦ cadidamabä.
56001010	Bä a̦ wasöo lä mlai bä malä tetei, jole jole bä a̦ lä faö wei. Ö̦jö bä a̦nö bä mölamaöje. Judio inaja bä yai cuaaö si ijejewä, showadi täbä mosi sicö joyamaö lä bufii wejei bä lä cui.
56001011	Ö̦jö bä a̦ wasömamobä. Bluca bä bufi wedinajamomaö malä waiquilajei. Bada bä ma cui, suwä bä ma cui, ijilu bä ma cui bä bufi bluca mlamaö dicooje. Ö̦jö tä a̦ ja bä damabeje bä ma mlai ma cui, bä nia fa dobämonö bä jole damaö bashioje.
56001012	Cledateli ai a lä cuinö, a wa̦ shi̦lo lä ji̦liamou wei a lä cuinö, camateli bä waiquiwä ma cui, bä a̦fa tama. Abenaja a cuma. —Cledateli bä jolemodii. Yalo bä bufi dao lä mlai bä waitelimou wasöo lä mlainaja, bä cuaadii. Bä ojodamou mlai, bä mojodili iyadii. Einaja a cuma.
56001013	A wa̦ bejedi. Inaja bä cuaaö ja, bä wasöö da dodijio, Yai Bada etä a̦ shi̦lo yai cadidibobeje.
56001014	Judio bä nö badabö tä a̦ lä wäyämou wei tä a̦ ji̦liaö mlajei, Yai Bada etä a̦ shi̦lo yai cadidibobeje. Bejedi tä a̦ lä waibou wejei bä lija, bä yömöca dao mlaobä.
56001015	Yai Bada tänö bä bufi aublaö lä waiquii, bä wa̦lidiaö quilibä tä cua malä mlai. Inaja showawä, Yai Bada lija bä bufi aublamou lä mlai, bä dodijidablou fe yadiobä etä cuami. Bä bufi auobä tä a̦ bejedi bufiimi waiquiweje. Bä bufi wa̦lidio fa waiquionö, bä bufi daomi waiquiwä.
56001016	Yai Bada ebä a̦fa ma jilou wei, bä lä cuaaö wei tänö bä jolemou damolaliyo. Bä wa̦lidiwä waiquiwä. Bä wasömamoimi. Bä dodijaö fe yadiobä etä cuami.
56002001	Ö̦jö ma cui, cafä wa lä cuinö, dodijidawä wa bä nia damaö, Yai Bada tänö bä yömölamaö lä bufii weinaja showawä.
56002002	Fiya wa bä shi̦lo yömölaö mlai, bada wa bä ca̦i nia yömölaö. Dodijidawä bada wa bä fa yömölanö, abenaja wa bä taamabä. Cama bä bufi wasöobä a wa̦ da fa. Dodijidawä bä cuobä. Bä bufi shominajablou mlai, showadi Yai Bada a nofi mölabobeje, bä bufi nofimobä, bä bufi cadidobä.
56002003	Inaja showawä, suwä bufi moyawe wa bä nia ca̦i yömölaö. Bä lä dodijaö wei tänö Yai Bada a bufi doblamabobeje. Bä a̦fa taö mlaobeje. Bä shi lä wa̦limamou wei toubä ja, bä bufi mö blucao mlaobä. Ai bä dodijaö mö feduobä, bä damabeje.
56002004	Inaja bä suwä cuaalanö, moco bä nia cadidamaö mö feduoje, bä fe̦yalobö ebä nofimabeje, bä ijilubö ebä ca̦i nofimabeje.
56002005	Moco bä bufi daobä bä nia damaöje, cama bä yafibö jamö bä yanöcölanö bä bufi wasöobä. Dodijidawä bä fe̦yalobö ebä nosie fuabeje. Inaja moco bä ca̦i dodijidawä cuobä, Yai Bada tä a̦ lä wäyämou wei tä a̦fa wayoaö mlaobeje.
56002006	Inaja showawä, dodijidawä fiya wa bä ca̦i fa yömölanö, cama bä bufi wasöobä.
56002007	Cafä wa lä cui, showadi wa dodijaö fa dablamonö, wa owämabeje. Wa bä yömölaö däjä, Yai Bada wa etä a̦ wäyäö cadidiobä. Wa wa̦ biyäcou mlai ja, cadidiwä wa wa̦ fabä.
56002008	Wa wa̦ fa cadidonö, wa wa̦fa tamou mlaicätä. Bä a̦ lä lämou wei bä a̦ lafuo bufi ma doblao wei ma cui, bämacö a̦fa tamobä tä cuami yalo, wamicai bä nia cuo.
56002009	Täbä nosie fuamobä bä lä tabou wejei, wa bä ca̦i dodijidawä yömölabä. Bä lä tabou wejei dodijidawä bä a̦ fuabeje. Dodijidawä bä fa ojodamonö, cama bada ebä bufi doblalamabeje. Bä a̦ lafujou mlai ja, bä wamicai cuobä.
56002010	Bä ojodamobä bä lä tabou wejei bä madofibö tomöaö mlaobeje, bä yai bejedimou fe balojoobä. Bä showadi lä dodijaö wei tänö, Yai Bada etä a̦ dodijidawä dablamobä, bämalecö lä fucäaö wei tä a̦ lä cui.
56002011	Yai Bada tänö yanowamö bämalecö bluca fucäaö fa ojodaonö, bämalecö nofi lä ojodabou wei tä dablamou waiquiwä.
56002012	Bämalecö nofi lä jalujubou wei bäma tä fa dalalönö, bämacö bufi wasöo cuquei. Yai Bada tänö tä tamaö bufio lä mlai, bäma tä bluca joyaö cuquei, bämacö bufi lä shominajaaö wei tä ja bämacö bufi yacläö mlaobä. Bita jamö bämacö cua showalanö, bufi dao bämacö cuobä. Bufi cadidiwä bämacö cuobä. Yai Bada bäma a bufi doblamabobä.
56002013	¿Ö̦jö tawä? Jesucristo bäma a itou nö dabolanö, bämacö cadidobä. Bufi doblalolanö, bämacö nö dao. Bämalecö lä fucäaö wei Jesucristo a Bada lä cui, bäma a lä bufiblale, ö̦jö bäma a nö dabou. A nofi nia lä doablamou wei bäma a ca̦i doblao dablabä.
56002014	Wa̦lidiwä tä ja bämalecö fucäabä, Jesucristo a jibämoquema. A nomaa lälayoma. Dodijidawä tä ja bämacö shi jalimobä bämalecö bufi aublalema, cama dodijidawä bäma ecö yaiobä.
56002015	Ya tä a̦ bluca lä wäyäle tä a̦ da wäyä. Bä yömölaö da dodijio. Bä wasöö da dodijio. Wa bä cadidamabä wa malä cui. A fe da blacäjo.
56003001	Mijamö wa bä ca̦i lä cule, bä bufi bluca da jaducäblamalö, bada bä lä cule bä a̦ ji̦liabeje. Bä lä nosiemou wei bä a̦ bada fuabeje. Bä a̦ lämou mlai ja, dodijidawä bä ojodamobä.
56003002	Bä a̦ da wasö, täbä a̦fa taö mlaobeje. Wamicai bä cuobä. Dodijidawä bä bälöobä. Jödödöwä täbä lija bä nofimobä.
56003003	¿Ö̦jö tawä? Camiyä bämacö ma cui, bämacö dodijaö mada mlaoblei. Bämacö bufi mojoduo bufi fa doblaonö, bämacö fe mada blacäjoblei. Bämacö bufi yaclälayoma. Bufi waiyou tänö bämacö nö bleaaö fa balalönö, bämacö bayeliblamobä tä cuonomi. Bämacö bufi wa̦lidiwä ca̦i fa bälöonö, bä dodijaö lä ayao wei showadi bäma bä nofi wa̦liboma. Bämacö nofi bluca wa̦liayoma.
56003004	Ö̦jö ma cui, Yai Bada lija bäma tä bayeli dalalema. Bämalecö lä fucäaö wei a li. Yai Bada bäma a nofi fa dalalönö, bämalecö nofi lä ojodadaö wei tä a̦ fa wawäblalunö, bämacö fucäama.
56003005	Bejedi lä, bämalecö fucäama. Dodijidawä bämacö cuo waiquio däjä mlai. Bämacö dodijaö waiquio däjä mlai. Bämalecö nofi fa jalujubonö, bämalecö nofi ojodadalema. Yai Bada tä Bufinö bämalecö bufi fa aublalönö, dude bämalecö tablaö co̦layoma.
56003006	¿Ö̦jö tawä? Bämalecö lä fucäaö wei Jesucristo a lä cui, ö̦jö bäma a nofi mölabou cudeenö, Yai Bada a Bufi jibämoa fe balojobema.
56003007	Yai Bada tänö bämalecö nofimaö fe balojoo yalo, bämalecö nofi ojodabou. Camiyä bämacö lija tä nowa bluca lä cuono wei tä mladamalema. Cama lija bämalecö cadidimaquema, bämacö nia obi lä ba̦limio wei bäma tä nofi mölabou showaobä.
56003008	Ya tä a̦ lä wäyäle, bejedi lä tä a̦. Wa bä cadidamabä, a wa̦ fe da blacäjo. Yai Bada tä bejedi lä bufibou wejei bä mojimou mlai, showadi bä dodijabä. Ö̦jö tä nö doblaobö wei. Ö̦jö tänö bämacö bluca bayeliobä.
56003009	Bä a̦fa ma lafujayou däjä ma cui, täbä jaba lä bälöono wei tä a̦fa ma wayoaöje däjä ma cui, wa icuo mlai. Bä a̦ ma jö̦shöcou däjä, Moisesi tä a̦ nowa ja bä a̦fa ma tayou däjä ma cui, wamicai a da cuicu. Bä bayeliobä bä a̦mi. Bä a̦ nö bleaaö.
56003010	Ai täbä nofi wa̦limamaö dicoo ja, a wa̦ da wasö. Wa wa̦ ji̦liblaimi ja, moli wa wa̦ nia wasöö co̦o. A wasöbloimi showawä ja, wa cadidamabä wa wa̦ nia faö co̦daaimi. “A dobloimi waiquiwä”, wa nofi nia tabou.
56003011	Inaja a lä cuaaö wei a lä cui, a bufi shominajawä malä waiquii. A doblou malä mlai. A wasöobä etä cua ma cule, a wasöomi.
56003012	Cafä lijamö Adema ya shimaö däjä, cafä Nicoboli jamö wa fuu fa jaödaoimanö, ö̦jamö cafä sho bäfäcö cuobä. Tä maaböo däjä, ö̦jamö ya nia malä yanöcöo wei. Cuwi, Adema ya shimaimi ja, Diquico ya shimöa ja̦tolei.
56003013	Moisesi tä a̦ lä cadidibou wei a Sena lä cui, Abolo sho cäcöbä shu̦lucou cä däjä, cäcöbä da bayeliblalö, cäcöbä fo̦limou nö bleaaö mlaofälöbä.
56003014	Mijamö Yai Bada wama ebä bufi ca̦i jaducäblamabä. Bäma ebä lä yömölaö wei showadi bä dodijadibä. Bä fo̦limou nö lä bleaaö wei bä bayeliblabeje. Täbä mojodili cudio buo mlai, täbä yai dodijabä.
56003015	Camiyä lija bä lä cule, cafä lija bä a̦fa wäamou bufi doblao. Mijamö Yai Bada a nofi lä mölabolajei bä lija yamacö a̦fa ca̦i wäamou bufi doblaa lä cule. Bei. Yai Bada tänö showadi wamacö bayeliblabä. Wamacö nofi bluca ojodabobä.
57001001	Camiyä Pablo ei ya, Jesucristo ya wa̦fa wäyäö nofi jushuaö ja, wale fe lä labolajei. Camiyä bämacö ai a Timoteo lä cui sho, yafäcö cua lä cule. Yai Bada lija cafä Filemono wa ojodamou mö lä fedule wa lä cui lija, ei ya tä a̦ oni shimaö, bä lä nofimale wa lä cui lija.
57001002	Abia a ca̦i lija, Jesucristo a bufii mö lä feduo wei a suwä lä cui. Aquibo a ca̦i lija, Yai Bada lija a ojodamou nö wa̦lojaö mö lä feduo wei a lä cui. Ö̦jö tawä? Afä yafi jamö, Jesucristo wa ebä ca̦i lä yododaö wei bä ca̦i bluca lija.
57001003	Fayä Yai Bada lija bä nö bayeli nacaö talei, Bada tä Jesucristo lija ca̦i, wa nofi ojodaboböbä. Wa bufi ca̦i yanöcömaboböbä. ¿Ö̦jö tawä? Inaja lä tä cuobä.
57001004	Cafä bä nö bayeli nacaö däjä, showadi ya bufi a̦fa doblalou wäyämou talei, Yai Bada ya lä bufiblaö wei a lä cui lija.
57001005	Bada tä Jesucristo wa nofi lä mölabou wei, bä a̦fa ji̦libou talei. Jesucristo wa ebä jo̦wa bluca ca̦i nofimaö. Ö̦jö cudeenö bä bayelimaö.
57001006	Cristo lija bämacö yädäa yalo, ¡bejedi bämalecö bayelibou! Bämalecö lä bayelibou wei tä jamö wa bufi yai jaducäafälöbä, bä nö bayeli nacaö talei, afä wa bä bufi jaducäblamaö mö feduo showaobä.
57001007	¿Ö̦jö tawä, U̦asi? Wa bufi lä nofio wei tä ja, ya bufi shi̦lo yai doblalou talei. Showadi ya bufi ca̦i dobladou. Jesucristo wa ebä bufi shi̦lo lofotoaamaö malä cui.
57001008	-
57001009	Cristo ya wa̦no wäyäbä wale shimölema yalo, bä nosiemabä ya waiquiwä ma cui, wa bufi lä nofio wei ya tä daö cudeenö,ya wa̦ yai oquewä faö, bä bufi taamabä. ¿Ö̦jö tawä? Camiyä Pablo ya wa̦, Cristo ya wa̦no wäyäbä ya lä cui. Jesucristo ya wa̦no wäyäö ja, wale fe lä labolajei ya showawä lä cui.
57001010	U̦asimi Onesimo ya nofi nia fa bäyäanö, ei ya wa̦. ¿Ö̦jö tawä? Eja wale fe lä labolajei jamö culanö, Jesucristo ya fa bufiblamalönö wale nofi fö̦a majölei lä cufe. Ö̦jö a lä cui, dodijidawä wa yai taamabä, ¿ö̦jö tawä?
57001011	Wa bayeliblamobä wa ma tabono wei ma cui, a doblonomi. Bejedi lä wa bayeliblanomi. Ö̦jö ma cui, cafä wa ma cui, camiyä ya ma cui, bäfäcö nia yai lä bayeliblamou wei fei däjä bei a yai cublaliyou lä cufe.
57001012	Ya bufi nö bleaalanö, cafä lija u̦asimi Onesimo ya shimaö co̦a lä cule.
57001013	Jesucristo tä a̦ nowa ja, eja wale fe lä labolajei jamö ya tabou bufi ma doblale ma cui, ya shimaö lä cule. ¿Ö̦jö tawä? Cafä wa bälöa blajawä cudeenö, wale bayelia doblaimi ma cui, Onesimo a lä cui, eja afä ya tabou fa cunoja, jai cafänö wale bayeliblaö, tä nö cuobö wei.
57001014	Ö̦jö ma cui, cafä bä a̦ nia ji̦liamaö fa balöonö, ya shimaö co̦a lä cule. Camiyä lija wa shimaö ojode ja, wa shimabä, ö̦jö lä. Wa nia lä dodijaö wei, camiyä ya wa̦nö mlai, cafä inaja wa cuaaö bufi fa doblaonö, wa yai cuaabä.
57001015	Cafä wa wa̦ fuamobä wa ma tabono wei ma cui, a fa doculunö wa taboimi majöwä. Ö̦jö ma cui fei däjä, afä wa nofi nia yai tabou shi wa̦lii. Cuwi. Yai Badanö, inaja a nia taamaö fa showadaonö a docua ja̦tomalema fa cui, wa ca̦i shi̦lo dodijidawä cudio majöobä.
57001016	Wa wa̦ fuamou buobä mlai, fei däjä Jesucristo e yai cublaliyoma yalo, wa nia yai nofimaö. Wa nofi nia yai tabou. ¿Ö̦jö tawä? Camiyänö ya nofi tabou ma cui, cafänö wa nofi tabobä wa yai. Afä wa tabou malä balöono wei. Fei däjä Bada a lija a bufi cuquema yalo, wa nofi nia yai tabou majöo.
57001017	“Yai Bada lija, Pablo sho yafäcö ojodamobä yafäcö”, wale nofi tabou waiquia ja, camiyä dodijidawä wale nö waloa lä tamaquebö weinaja, Onesimo a ma cui, wa nia dodijidawä waloamaö cuo mö feduo. ¿Ö̦jö tawä?
57001018	Cafä lija a cuaaö lä bädaono wei etä ma cui ja, ya etä nowa nia co̦amaö. Blada a ca̦i co̦amabä tä ca̦i tabou ja, ö̦jö ya etä nia ca̦i jibäaö. ¿Ö̦jö tawä?
57001019	Camiyä Pablo ei ya imicö showawänö, ya tä a̦ oniblaö lä cule. Ya etä nowa co̦amaö weicätä. ¿Ö̦jö tawä? Ya etä nowa co̦amaö ma cui, cafänö wa tä nowa co̦amaö mö feduobä ya tä ca̦i tabou mö fedua lä cule. Fei däjä wa bufi demi lä cule, camiyä ya wa̦nö wa bufi demiblaliyoma malä cui. Ö̦jö ma cui, inaja ya nia cuu fe balojoomi. Wa bufi jaducäblobä ya wa̦.
57001020	Awei. Inaja ya cuu, U̦asi. Onesimo ya wa̦fa lä bole tä ja, wale da bayelibla, ö̦jö lä. Bada tä lija cafä sho bäfäcö malä cule. Cristo lija cafä sho bäfäcö yädäa yalo, ö̦jö tänö wale bufi yai da lofotoama.
57001021	Wale a̦ nia lä fuaö wei tä ja ya mölaö waiquia yalo, ei ya tä a̦ oni shimaö lä cule. Ya lä cuu weinaja bädawä mlai, wale nia bayeliblaö lä biyäjäo wei, ya tä daö waiquia.
57001022	Abenaja ca̦i. Ya fama nia lä bälöo wei, a yano ca̦i da dodijidablalö. Wale nö bayeli nacaö yalo, cafä bä fe nia lä waloo wei, Yai Bada lija ya mölaö waiquia.
57001023	Jesucristo yafä etä a̦ wäyäö tä nowa ja, yafälecö fe lä labolajei a Ebafla lä cui, cafä wamacö lija a wa̦fa wäamamou bufi ca̦i doblaa lä cule.
57001024	Marcos a ma cui, Alidaco a ma cui, Dema a ma cui, Luca a ma cui, inaja showawä ö̦jö bä a̦fa bluca wäamou bufi ca̦i doblaa lä cule, Jesucristo lija yamacö bluca lä ojodamou wei bä bluca lä cui.
57001025	Bei. Bada tä Jesucristonö, showadi wamacö bufi bayeliblabä. Wamacö nofi shi̦lo ojodabobä.
58001001	Yedu ja, Yai Bada a wa̦no wäyämamoma, camiyä judio bämacö nö badabö lija. Cama a wa̦no wäyälewä bä blucanö, a wa̦no wäyäö cuaamaje.
58001002	Ö̦jö ma cui, fei däjä, Yai Bada tänö täbä nia lä jimaö wei tä cublou ajedou däjä, camiyä bämacö lija a wa̦no wäyämamou nomöjöobä, bä Ijilubö e yai shimöledayoma. ¿Ö̦jö tawä? Bä Ijilubö e lija, Yai Bada tänö jödödöwä tä lä cule tä bluca tablamalema. Ö̦jö täbä bluca ja a Bada läobä, a yaia showadalema.
58001003	Yai Bada bä Ijilubö e lä cuinö, bä Fö̦ö e doblao damalalema. Yai Bada a cuwä lä dodijiinaja, inaja showawä bä Ijilubö e cuwä mö feduwä. Cama a wa̦ lofotenö, jödödöwä tä fuwäbou showaa lä cule. ¿Ö̦jö tawä? Yanowamö täbä doblou lä mlai täbä bufi aublobä tä tama. Ö̦jö däjä, Yai Bada tä nö shi̦lo wa̦lojaö lä ayai tä lä dicäladi jamö, a dicäquedayoma. Yai Bada jayu boco mashi jamö a dicäquedayoma.
58001004	A̦jele bä lä culadi, bä dodijidawä bäwä ma cui, Yai Bada bä Ijilubö e shi̦lo yai dodijidawä cuadayoa. Inaja showawä, cama dodijidawä bei bä a̦fa cublawä ma cui, bä Ijilubö e lä cui, ö̦jö e a̦fa shi̦lo yai dodijidawä.
58001005	A̦jele moli a bädawä ma cui lija, Yai Bada tä ijilumoimi waiquiwä. Ma. Bä Ijilubö e yai lija abenaja a shi̦lo cuma. Ijiluyä cä wa. Fei däjä, iba cafä bä nö wawädowä ö̦jöböamaö lä cule. Einaja e shi̦lo cuma. Abenaja a ca̦i cuma. Camiyä wale nofi nia yai Fö̦ömaö. Camiyänö bä nofi nia ca̦i Ijiluaö mö feduo. Einaja Yai Bada a cuma.
58001006	Bä Ijilubö moli e lä cui, bita jamö e lä wawäblamaleyoluno wei däjä, abenaja a ca̦i cuma. Yai Bada a̦jele ebä bluca lä culadinö, ei lija bä möfe bolanö, a wa̦fa nia Bada doblao taöje. ¿Ö̦jö tawä? Bä Ijilubö e a̦fa wayoaö ja, einaja a cuma.
58001007	Ö̦jö ma cui, a̦jele ebä a̦fa li wayoaö ja, abenaja Yai Bada a cuu. Wadoli a lä culenaja iba a̦jele ya bä taamaö. Wale nosie lä fuaö wejei bä a̦jele lä cui, cowa wacä lä culenaja ya bä ca̦i taamaö.
58001008	A̦jele einaja bä a̦fa li wayoaö cuaama. Ö̦jö ma cui, bä Ijilubö e jamö, abenaja Yai Bada e cuma. Cafä wa lä bufiblamou wei wa lä cui, Bada wa nia cuo shi wa̦lio. Wa Bada lä läo wei, showadi wa bejedimou.
58001009	Tä lä dodijidai tä jamö, showadi wa bufi shi̦lo cudalodii. Wa̦lidiwä tä lä cui wa tä nofi shi̦lo wa̦libou. Ö̦jö cudeenö, camiyä Yai Bada ya lä cuinö bä yailema, cafä lija ya lä bufiblamou wei ya lä cuinö. Bä bufi ca̦i doblamabou. Afä ya bä dodijidawä ma tamabole ma cui, cafä bä yai shi̦lo dodijidawä tamabou. Einaja a cuma.
58001010	Abenaja Yai Bada a ca̦i jo̦wa cuma, bä Ijilubö e lija. Cafä Bada wa lä cui, jaba däjä bita wa colo lä lofotoblamaleno wei wa. Judu mösö ma cui, cafä wa showawänö, wa mösö ca̦i lelemaquema.
58001011	Ö̦jö täbä nia bluca ma mladou wei ma cui, cafä wa nia shi̦lo cuo showao. Täbä lä didio wei sibä jolebö lä cublou weinaja, bä nia jode cublou mö feduo.
58001012	Wa bä bluca lä tablaleno wei bä lä cui, ilo sibä jode joyamou lä culenaja, wa bä nia jode joyaö cuo mö feduo. Ö̦jö täbä nia ma nomöjöblamou wei ma cui, cafä wa nia nomöjöblamoimi. Fei däjä inaja wa cuwä lä showainaja, wa nia cuo shi wa̦lio. Wa nia shomibloimi. Bä Ijilubö e lija, einaja Yai Bada a cuma.
58001013	¿Ö̦jö tawä? Abenaja a ca̦i cuma. Eja, jayu ya boco mashi jamö, a da dicäiquiyo. Eja wa dicäoyoluu däjä, cafä wa cotä jamö wa nofi lä wa̦libou wejei ya bä möfe nia boblaamayoluu. Einaja a cuma. ¿Ö̦jö tawä? Inaja a lä cuno wei, ¿wedi jamö a lä cui lija a yai cuma? A̦jele a lija mlai.
58001014	Ma. A̦jele bä lä cui, yai cäbä lä tablaleno wei, ö̦jö cäbä bädawä. Yai Bada tä a̦ fuabeje bä li bluca. Täbä nia lä fucäamou wei bä bayeliblayolubeje, bä shimadayou.
58002001	Ö̦jö cudeenö, bäma tä a̦ lä ji̦liano wei bäma tä a̦ yai ji̦liaö da dodijio, bämacö yacläö majöo mlaobä.
58002002	A̦jele bä bädawä ma cuinö, bämacö nö badabö lija tä a̦ lä wäyäno wejei tä a̦ bejedi wawäblaliyoma. Bä doblono lä mlai bä lä cui, tä a̦ fuano lä mlajei bä ca̦i lä cui, ö̦jö bä lija etä nowa cadidiwä co̦amaö cuaama. ¿Ö̦jö tawä? Ö̦jö bä nö jaba bleaamaö waiquioma ja lä,
58002003	bämacö bufi yai da jaducäblo, ö̦jö lä, camiyä bämalecö nö bleaamaö nomöjöo mlaobä. Bämacö nia lä fucäamou wei tä a̦ lä cui, cama Bada tä showawänö, tä a̦ wäyäö balöoma. Ö̦jö däjä, camiyä bämacö lija a wa̦ lä ji̦liano wejei bänö, walalawä a wa̦no wäyäö nomöjöomaje.
58002004	Tä a̦ bejedi. Yai Bada tä ma cuinö, ö̦jö tä a̦ bejedi yai dablamaö cuaama. Tä a̦ ji̦liamobä jamö, tä nö lä quilijii tä bluca ca̦i wawämaö cuaama. Cama ebä lä cuaano wei jamö, a nö lofote ca̦i ö̦jöböamou cuaama. Bei tä Bufi fa jibämoicunö, cama ebä dobäö bufi doblao lä cuono weinaja, bä ca̦i taamaö cuaafälöma.
58002005	Ma, a̦jele bä lä cui, Yai Bada tänö ö̦jö bä a̦fa bada wäyäimi. Jödödöwä tä nia dude lä cublou wei, a̦jele bänö tä nofi tabobeje bä bada tablamano malä mlai, bäma tä a̦fa ulufi lä wayoale tä ulufi lä cui.
58002006	Ma, a̦jele bä nofi tabou mlai, yanowamö bä nofi yai tabou. Yai Bada etä a̦ oni jamö, abenaja ai tä a̦ ca̦i cuu. Yanowamö ¿wedi bei bä li, Yai Bada wa lä cuinö wa bä nofi tabou fe balojoobä? Yanowamö täbä ijilubö bädawä ma cui, ¿wedi tabä ö̦jö wa bä li bufibou?
58002007	A̦jele bä doblao lä culenaja, wa bä yanowamö tablamanomi showawä ma cui, tä nö dedejeblou mlai ja, dodijidawä wa bä nia yai tamabou. Wawädowä wa bä nofi nia tamabou.
58002008	Jödödöwä täbä lä cublai täbä nofi bluca tabobeje, yanowamö wa bä nia lämabou. Einaja tä a̦ cuu. ¿Ö̦jö tawä? Ö̦jö yanowamö bä nia yai lä lämabou wei bä lä cui, bä nia jo̦wa lämabou jödödöo. Bä nia läo lä mlai, etä nia jo̦wa cuomi. ¿Ö̦jö tawä? Jödödöwä tä jamö bä nia lä läo wei, bäma tä daimi showawä ma cui,
58002009	Jesús bäma a daö, a lä yanowamöblaleyoluno wei a lä cui. A̦jele bä ba̦limi lä culenaja a jaba ma cuono wei ma cui, yanowamö bämacö ba̦limi lä mlainaja a li cublou majölayoma. Yai Bada tänö bämalecö nofi lä ojodabole jamö, a nia nomamaö fa läonö, a li yanowamöblamalema. A nomaö däjä a nö ninili bleaama yalo, dodijidawä fe balojowä a tabou majöadayoa. Wawädowä a nofi yai tabou.
58002010	¿Ö̦jö tawä? Yanowamö täbä fucäamobä, Yai Bada tänö Jesús a nö bleaamaö fa balöonö, a doblaa majömaquema. Yai Bada a shi̦lo malä dodijaö wei. Jödödöwä täbä fa tablalönö, ö̦jö etäbä bluca fuwäbou showaa lä cule. Yai Bada a doblao lä culenaja, cama ebä doblao cuo mö feduobä, bä Ijilubö Jesús lija bä lulumabou.
58002011	Jesús a lä cui, cama ebä lä yaile bä sho, cama bä bluca malä cui. Cama bä bluca waiquiwä yalo, Jesúsnö cama ebä a̦fa jilaö quiliimi.
58002012	Yai Bada etä a̦ oni jamö abenaja Jesús a jo̦wa cuu. Fääshäyä bä lija, cafä bä a̦fa nia dodijaö wäyäö. Yamacö yododabä jamö, cafä bä nofi nia doablaö. Einaja a cuu.
58002013	Abenaja a cuu co̦a. Camiyänö, Yai Bada ya nofi nia mölabou. Abenaja ca̦i. Yai Bada tänö bä lä jibäbeno wei, eja bä ijilubö ya ebä ca̦i bluca cua lä cule. Einaja tä a̦ cuu.
58002014	Ö̦jö ijilu bäma ecö lä cui, yanowamö bei bämacö, yai bämacömi. Bämacö ya̦ji cublawä. Bämacö i̦yäbö ca̦i cublawä. Camiyä bämacö lä culenaja a cublou mö feduobä, cama a yanowamöblaleyoluma, camiyä bämacö nomaö lä cuo weinaja a nomaö cuo mö feduoyolubä. Yanowamö a fa cublaliyonö, a lä nomaö wei tänö, fecula bada a nia wa̦liaö showadaoma, täbä yanowamö lä nomamaö wei a bada lä cui.
58002015	¿Ö̦jö tawä? Nomaö tä lä cui ja, yanowamö täbä showadi quilili nö malä beblalou wei. Ö̦jö ma cui, bämacö quilii majöo mlaobä, bämalecö nia ca̦i nowamaö showadaoma.
58002016	A̦jele bä bayeliblabä a funo malä mlai. Ablaamö ebä nodiwä nofi yai fo̦lijibou dodijioma.
58002017	Jesús bäma ecö fääshäbö cuwä lä dodijiinaja Jesús a cublou mlao fa cunoja, Yai Bada tä lä cule jamö dodijidawä bämalecö nofi nia lä bäyäbou wei, a nö Bada cuobö mlai. Camiyä bämacö lä culenaja a cuoma cudeenö, a bufi asimou. Bäma a nofi mölabobä a. Yanowamö bämacö lija tä nowa ma cule ma cui, a shämou läoma, bämalecö nowa mladamabä. ¿Ö̦jö tawä?
58002018	Cama a nö bleaaö daö waiquiwä yalo, fecula badanö täbä lä yabäcaö wei tä ca̦i daö cudeenö, bämalecö yabäcaö mö lä fedule bämalecö bayeliblabä, ö̦jö a waiquiwä.
58003001	¿Ö̦jö tawä, iba wamacö? Jesucristo ai ebä yaia lä culenaja, cafä wama ecö ma cui, wama ecö yaia cua mö fedua. Cafä wamacö ma cui, wamacö ca̦i cadidia mö fedulema. Jesús lija bä bufi da daeo, Yai Bada a wa̦no wäyäyolubä a lä shimöledayono wei a lä cui lija. Nofi bäyäalewä bäma a shi̦lo Bada bufibobä, ö̦jö Jesús a waiquiwä.
58003002	A lä yaileno wei a lä cui, Jesúsnö a wa̦ fuaö cadidioma. Yai Bada ebä lijamö Moisesi a läo däjä, ö̦jö a cadidou lä cuaano weinaja showawä.
58003003	Ö̦jö ma cui, Moisesi mlai, Jesús a wa̦fa shi̦lo yai doblao tamobä a. ¿Ö̦jö tawä? A yafi dodijidawä lä tablaö wei a lä cui, a wa̦fa dodijaö tamou lä culenaja showawä. A yafi a̦fa dodijidawä ma tamou däjä ma cui, a lä tablaleno wei a lä cui, ö̦jö a wa̦fa nia shi̦lo yai dodijaö tamou.
58003004	Yafi bä bluca lä cublai, yanowamö täbä lija bä ma tablamou wei ma cui, jödödöwä täbä lä cublai, Yai Bada lija täbä li tablamolayoma.
58003005	Yai Bada etä yafi jamö Moisesi a ojodamou ja, a dodijama. Yai Bada a wa̦ fuaö cadidioma. A ojodamou ja, Yai Badanö tä a̦fa nia obi wäyäö lä nomöjöono wei, tä jimaö balöo showaoma.
58003006	Ö̦jö ma cui, Cristo a lä cui, täbä ojodamou cuaaö lä bädao weinaja mlai, bä ijilubö ebänö bä fö̦ö ebä a̦ dodijidawä fuaö lä cadidio wejeinaja, inaja Cristo a yai cuaama. ¿Ö̦jö tawä? Yai Bada e yafi lä cui, ö̦jö camiyä bäma ecö. Ö̦jö e yafi showawä jamö bä Ijilubö e Bada läa, camiyä bäma ecö lija. Bufi lofotolanö bäma a nofi mölabou showao ja, ö̦jö lä bäma ecö li yafi.
58003007	Ö̦jö cudeenö, Yai Bada a Bufi lä cui, abenaja a cuma. Ei däjä, Yai Bada wamale a̦ ji̦liaö ja,
58003008	bä bufi jifublou dicoo dijä. Ulufi bloque jamö wale yai lä wabano wejei däjä bä lä cuaano weinaja mlai. Ö̦jö bä lä cui bä ja̦amodonomi.
58003009	Lasha 40 a faö showao mlao däjä, ya lä dodijaö wei tä ma mödino wejei ma cui, wale wabaö fe blacäjomaje, cafä wamacö nö badabö lä cuinö.
58003010	Ö̦jö cudeenö, ö̦jö bä bluca lija ya fa jushudalunö, abenaja ya cudaliyoma. “Showadi bä bufi lä yacläö wei, ö̦jö bä waiquiwä. Ya bä taamaö lä bufii wei tä ja, bä bufi jaducädaloimi”, ya cudaliyoma.
58003011	Ya fa jushudalunö, ya wa̦ nö wäo ja abenaja ya ca̦i cuma. “Ya bä nia yai lä yanöcömabono wei tä ulufi ja, obi ma cui, ei bä lä cui bä nia waloomi waiquiwä”, ya cuu majöoma. Yai Bada a Bufi lä cui, einaja a cuma.
58003012	Bä da moyaweicu, ö̦jö lä, iba wamacö. Wamacö bufi wa̦lidiblou fa dicolonö, Yai Bada wama a wa̦ bejedi bufii fa mlacunö, Yai Bada tä demi cua shi lä wa̦lile tä lija, ai wamacö mö fulublou mlaobä.
58003013	Showadi bä da yömölayo, Yai Bada bäma a wa̦ nia lä ji̦liaö wei tä cuo showao däjä, ai wa bädawä ma cui wa bufi jifublou dicoo mlaobä. ¿Ö̦jö tawä? Wa̦lidiwä tä ja täbä mölaö yalo, täbä bufi li jifublou.
58003014	Cristo bäma a nofi jaba lä mölabono weinaja, bäma a nofi tabou cadidia fe yadia showalanö, cama a ojodamobä jamö bämacö yädäa.
58003015	Yai Bada etä a̦ oni lä cuu wei, ei tä a̦ showawä malä cui. Ei däjä, Yai Bada wamale a̦ ji̦liaö ja, bä bufi jifublou dicoo dijä. Ulufi bloque jamö, bä ja̦amodou lä mlaono weinaja mlai. Einaja tä a̦ oni cuu.
58003016	Yai Bada tä a̦ ma ji̦liano wejei, bä jo̦wa ja̦amodono lä mlai bä lä cui, ¿wedi bei bä jo̦wa doblonomi? Ejido tä ulufi fa dacöfälöjenö, Moisesinö bä lulubou lä cuaano wei, ¿ö̦jö bä mlai daanö?
58003017	Lasha 40 a lalou showaa mlai ja, ö̦jö bä showawä lija Yai Bada showadi tä shi̦lo jushuodima. ¿Ö̦jö tawä? Bä doblou fa mlacunö, ulufi bloque a jamö täbä nomawä bluca yabucuolaliyoma.
58003018	Ö̦jö bä lä cui, Yai Bada tä a̦ fuano lä mlajei bä showawä lä cui bä lija, Yai Bada a wa̦ nö wäoma. Bä nia yai lä yanöcömabono wei jamö, bä nia jo̦wa waloamanomi majöwä.
58003019	¿Ö̦jö tawä? Bämacö bufi jaducäblobä tä a̦. Yai Bada tä a̦ bejedi bufinomije yalo, bä waloo doblonomi.
58004001	¿Ö̦jö tawä? Fei däjä ma cui, bämalecö nia lä yanöcömabou wei, Yai Bada tänö tä a̦fa wäyäö showaa lä cule. Bämacö da moyawäo, ö̦jö lä, bämalecö nö badabö nofi tabou lä mladaliyono weinaja, ai wa bädawä ma cui wa nofi tadaö mlaobä. Wa nia lä yanöcöo wei tä ja, wa daamou majöo mlaobä.
58004002	Cama ebä lija, Moisesinö etä a̦ dodijidawä ca̦i jaba lä waloqueno weinaja, camiyä bämacö ma cui lija, Jesucristonö tä a̦ dodijidawä ca̦i waloa malä majöqueno wei. Ö̦jö ma cui, ö̦jö bänö Moisesi etä a̦ ma ji̦liano wejei ma cui, tä a̦ nofi mölabou fa mlacujenö, bä bayeliblamonomi.
58004003	Yai Bada bäma a wa̦ bejedi lä bufibou wei bämacö lä cui, camiyä bämalecö bufi nia shi̦lo yai yanöcömabou. A wa̦ bejedi bufi lä mlaono wejei bä a̦fa wäyäö ja, abenaja a malä cuno wei. Ya fa jushudalunö, ya wa̦ nö wäo ja abenaja ya cudaliyoma. “Ö̦jö ya bä nia lä yanöcömabono wei, obi ma cui tä nia cuomi”, ya cuma. Einaja Yai Bada a cuma. Jaba däjä, bita a colo lä lofotoblamaleno wei däjä, a nia yai lä cuaano wei tä daö showaoma.
58004004	Täbä lä yanöcödou wei, yedu jamö ma cui tä a̦fa wayoaö malä balöono wei, Yai Bada ai tä a̦ jamö. Abenaja tä a̦ cuu. Täbä cobeblaö jödödöa fa waiquilonö, 7 tä mö jalu lä cublaliyono wei däjä, Yai Bada tä ojodamou yanöcödaliyoma. Einaja tä a̦ cuu. ¿Ö̦jö tawä?
58004005	Täbä lä yanöcödou wei, ai bäma tä a̦ oni möö lä waiquiono wei jamö, tä a̦fa ca̦i wayoaö co̦oma. Abenaja tä a̦ lä cuno wei jamö. Ö̦jö ya bä nia lä yanöcömabono wei, obi ma cui tä nia cuomi. Einaja a cuma.
58004006	Bä a̦fa nia yanöcömabou lä wäyäno wei bä lä cuinö, Yai Bada tä a̦ bejedi bufii fa mlalalujenö bä yanöcödonomi. ¿Ö̦jö tawä? Bä mili lä yanöcömabono wei bä yanöcödonomi cudeenö, tä läa showaa lä cule. Täbä nia yanöcömabou lä majöo wei, tä fei däjä yai cua lä cule.
58004007	¿Ö̦jö tawä? Tä nö fa dedelönö, bada tä David lija Yai Bada a wa̦ faö malä co̦ono wei. Täbä nia bayeliblamou lä showaono wei tä a̦ ja, a wa̦ nö wäo co̦oma. Abenaja bä nowa tama. Ei däjä, Yai Bada wamale a̦ ji̦liaö ja, bä bufi jifublou dicoo dijä. ¿Ö̦jö tawä? A wa̦ nö wäo ja, einaja bä nowa taö co̦oma.
58004008	Yai Bada tänö bä nia lä yanöcömabono wei jamö, Josué a lä cuinö Isaeli nodiwä bä ca̦i yai waloo cadidio showadao fa cunoja, Yai Bada tä a̦ nö obi wäo co̦obö mlai.
58004009	Ö̦jö cudeenö, Yai Bada bäma ecö lä cui, bämalecö nia yai lä yanöcömabou wei tä cua showaa. Bämacö nia yanöcödou, 7 tä mö jalu lä cublaliyono wei däjä, Yai Bada tä ojodamou lä yanöcödaliyono weinaja showawä.
58004010	Bämacö nia fa yanöcömabonö, tä a̦ lä wäqueno wei bäma tä a̦ dädaö däjä, bämacö nia yai yanöcödou. Yai Bada tä ojodamou yanöcödou lä culayono weinaja, bämalecö bufi nia tadamaö.
58004011	¿Ö̦jö tawä? Yai Bada tänö bämalecö bufi nia yai lä yanöcömabou wei tä ja, bämacö nö da wa̦lojoo, ö̦jö lä. Bämacö nö badabönö Yai Bada tä a̦ fuaö lä mlaono wejeinaja, ai bämacö cuaaö nodio dicoo mlaobä.
58004012	Yai Bada tä a̦ malä cule. Tä a̦ lofote. Sibala bä ma namo wei ma cui, Yai Bada bei tä a̦ yai lucäö si ijejewä yaiwä. Bei täbä bufi yai wawäblamaö. Bä nia lä cuaaö wei tä ma cui, bä bufi cuaablalou lä ja̦too wei tä ma cui, wawädowä etä dablamaö.
58004013	Yai Bada lijamö a nia lä jo̦yao wei, moli ma cui a cuami waiquiwä. Täbä jödödöwä wawädobou. Ö̦jö a showawä lä cuinö bämalecö a̦ nö nia wäamaö.
58004014	¿Ö̦jö tawä? Fedu fedole jamö bämalecö nofi lä bäyäbou wei, Yai Bada tä Ijilubö Jesús a cua waiquiadayoa. Nofi bäyäalewä ö̦jö a Bada. Ö̦jö cudeenö, Jesucristo bufilewä bämacö a̦fa lä jilou wei bämacönö, bäma a nofi yai mölabou da dodijio.
58004015	Bämalecö nofi lä bäyäbou wei a Bada lä cuinö, bämacö lä yabäcamou wei tä malä dale. Bämalecö nofi jalujubou. Fecula bada lija camiyä bämacö lä yabäcamou weinaja, cama a ca̦i yabäcamou cuo mö feduoma ma cui, wa̦lidiwä tä tanomi.
58004016	¿Ö̦jö tawä? Bämalecö nofi lä ojodabou wei bäma a bufibolanö bämacö da icuo, ö̦jö lä, bämacö bayeliblamobä. Bämacö nö yai lä bleaale däjä, dodijidawä bämalecö taamaö fe fa yadionö, bämalecö nia yai bayelibou.
58005001	Nofi bäyäalewä bada bä lä nomöjöadalou wei bä lä cui, yanowamö täbä lijamö Yai Bada tänö bä bluca yaiamaö cuaaö, täbä nofi bäyäbobeje. Täbä doblou lä mlai etä nowa mladobä, Yai Bada tä dobäöje. Yalo bä shäö fa läojenö, bä ö̦shö dodobouje.
58005002	Nofi bäyäalewä a bada lä läo wei a lä cui, yanowamö a mö feduwä cudeenö, bä bufi lä yabäcamou wei tä ca̦i daö. Tä daö yalo, bä bufi lä mojodi wei bä lija a wa̦ oquewä fabä a waiquiwä. Bä bufi lä yacläö wei bä lija ca̦i.
58005003	¿Ö̦jö tawä? Cama a bufi yabäcamou mö feduwä yalo, ai täbä doblono lä mlai etä nowa mladobä, tä nia taö ayaomi. Cama a showawä ma cui, a doblono lä mlai etä nowa mladobä, tä ca̦i taö mö feduo showadao.
58005004	Nofi bäyäalewä a bada lä cui, inaja cama a bada cuo bufi fa doblaonö a cubloimi. Ma, Yai Bada tänö a fa cadidilönö a shi̦lo bada läo. Jaba däjä, nofi bäyäalewä Aaloni a lä cadidileno weinaja showawä.
58005005	Cristo a ma cui, nofi bäyäalewä a Bada cuobä, cama a jimamonomi. Ma, Yai Bada tänö a yailema, abenaja a nowa lä tano wei a lä cuinö. Ijiluyä wa. Fei däjä, iba bä nö wawädowä ö̦jöböamaö. Einaja a nowa tama. Ai tä a̦ oni jamö, abenaja Yai Bada tä ca̦i cuu. Showadi wa täbä nofi bäyäaö shi wa̦libä wa. Mequisedeco a lä cuinö täbä nofi jaba lä bäyäbono weinaja, wa cuaaö nomöjöobä. Einaja Yai Bada tä ca̦i cuu.
58005007	Eja Jesús yanowamö showawä a cuo däjä, Yai Bada lija a nö bayeli nacaoma. A nomaö mlaobä, a noshi umlabou lä dao wei a lä cui lija a ö̦cölanö a wa̦ i̦cali fama. Yai Bada tä nö quili tama yalo, a wa̦ ji̦limolayoma.
58005008	¿Ö̦jö tawä? Yai Bada tä Ijilubö ma cui, bä Fö̦ö e a̦ fuaö dablobä, a wabamoma. A nö lä bleaaö wei tänö, Yai Bada a wa̦ nia fuaö fe lä yadio wei tä dalalema.
58005009	A wa̦ fuaö fe lä yadiono wei tänö, a nia lä doblao wei a yai cublou dodijilayoma. Inaja a fa cublalunö, cama a wa̦ lä fuaö wejei bä lä cui, bä fucäaö shi wa̦libä e cublou showadalayoma.
58005010	Nofi bäyäalewä a Bada cuobä, Yai Bada tänö a cadidilema, Mequisedeco a lä cuinö täbä nofi jaba lä bäyäbono weinaja bä nofi bäyäbou cuo nomöjöobä.
58005011	Ö̦jö yama tä a̦ wäyäö showaobä tä a̦ bluca ma cule, wamacö bufi jaducäblou si ijejewämi dicowä.
58005012	Wamacö nö dedeaö waiquiwä yalo, ai wama täbä damaö mö feduobä wamacö ma cui, wamacö doblou malä mlai. Ai wama bä damaö mlai ja, ai bä lija cafä wamacö yai damamou co̦obä wamacö, Yai Bada colo tä a̦ lä cui ja wamacö bufi yai jaducäblobä. Ijilu oshe bä lä culenaja wamacö cuwä showawä. Nii bä wabeje bämi. Sifu ubä ja bä shadio showawä cäbä.
58005013	Sifu ubä ja bä lä shadio wei bänö, dodijidawä tä nö ö̦jöböaö malä mlajei. Wa̦lidiwä tä nö ca̦i ö̦jöböaö malä mlajei. Bä oshe malä cui.
58005014	Nii a yai lä cui, bada cäbä befi. Ö̦jö bä lä cui bä bufi wasöo fa wabäodinö, tä lä wa̦lidii tä daöje. Tä lä dodijidai tä ca̦i.
58006001	Ö̦jö cudeenö bämacö bufi yai da walalaafälö. Cristo bäma tä a̦ jaba lä ji̦lileno wei bäma tä a̦ daö waiquiwä. Bämacö jaba lä cuaano wei tä ja, bämacö nia nomaö shi lä wa̦lijio wei tä a̦ ca̦i. Bämacö bufi mö fa yabajadalunö, Yai Bada bäma a nofi nia yai lä mölabou wei tä a̦ ca̦i. Ö̦jö bäma tä a̦ daö waiquiwä cudeenö, bäma tä a̦ wayoadii showaobä tä cuami.
58006002	Täbä fe lä ojomamou wei tä a̦ ma cui, Jesucristo ebä lija bada bä imicö lä maqueo wei tä a̦ ma cui, ö̦jö bäma tä a̦ ca̦i daö waiquiwä. Täbä nia demi jocädou lä co̦o wei tä a̦ ma cui, Jesucristo ebä lä mlai bä nö nia bleaaö shi lä wa̦lii wei tä a̦ ma cui, ö̦jö lä tä a̦ ja, bämacö yömölaö co̦obä tä cuami.
58006003	¿Ö̦jö tawä? Yai Bada tänö bämalecö bayeliblaö bufi doblao ja, fei däjä bämacö bufi nia yai walalao.
58006004	Jesucristonö bä bufi ma wacacablamaleno wei ma cui, a bufiboimi majöo dicoweje ja, Yai Bada lija bä bufi mö yabäjadou co̦obä, etä cuami waiquiwä. No mlai ja Yai Bada tänö bä lä dobäleno wei tä daöje. Yai Bada tä Bufi ca̦i däa mö fedua waiquilemaje.
58006005	Yai Bada tä a̦ ca̦i dodijidawä daa waiquilalemaje. Yai Bada tänö cama ebä ca̦i lä cuo wei, etä ca̦i lofote daö waiquiomaje.
58006006	Ö̦jö bä lä cui, Jesucristo a yai bufiboimi majöo dicoweje ja, bä yai dobloimi. Jai fii balitama tefi jamö Jesucristo a shäö co̦aje ö̦jö bä li cuaaö malä cui, cama bä lä cuaaö wei tänö. Wawädowä a nö waiblamaöje.
58006007	¿Ö̦jö tawä? Ficali täcabä ma cui, Yai Bada tänö ai täcabä bayelibou malä dodijio wei. Maanö täcabä fa jäläamanö, bä lä ficalimou wei bä iyabä, nii bä caumaö. ¿Ö̦jö tawä? Yai Bada tänö täcabä dodijidawä fa dalalönö, täcabä nö yai nijiblamaö.
58006008	Ö̦jö ma cui, täcabä shi̦lo mösöcöböblou bädawä ja, täcabä shi̦lo bluca baömöö bädawä ja, täcabä nowa nia cublomi majöo. Yai Bada tänö ö̦jö täcabä a̦fa waimou tabä täcabä. ¿Ö̦jö tawä? Täcabä a̦fa waimou lä wäyäö wei, täcabä nia ya̦cumö ö̦shömaö.
58006009	¿Ö̦jö tawä? Inaja yamacö cuu ma cui, cafä bämacö lä nofimale wamacö lä cui, Yai Bada tänö wamacö lä bayelibou wei yama tä daö waiquiwä. Yai Bada tänö täbä lä fucäaö wei täbä lä cui, täbä dodijaö lä cuaaö weinaja wamacö cuaale cätä.
58006010	Cama lija wamacö lä ojodamou wei tä lä cui, Yai Bada tänö tä nofi mojodubobä a malä mlai. A dodijaö. Yai Bada wama a nofimaö yalo, cama wama ebä lä bayeliblano wei, wama ebä bayeliblaö lä showale, tä daö.
58006011	¡Showadi wamacö dodijadii bufi doblaobä, ö̦jö lä! Inaja bämacö taamaö bufi doblao. Wamacö mölaö showao däjä, wama tä nö lä dabole tä bejedi wawäblobä.
58006012	Wamacö mojimou mlai ja, bä lä dodijaö wei wama bä yai owämabä. Bä lä dodijaö wei bä lä cui, bä bufi yanöcöwä ca̦i mölaö fa showaonö, Yai Bada tänö tä a̦fa lä wäqueno wei tä nia yai däaöje.
58006013	Ablaamö lija Yai Bada tä a̦ nö lä wäono wei däjä, a wa̦ yai lofotoblaliyoma. Cama a shi̦lo yami Bada cuo fa waiquiicunö, ai a wa̦fa wäaö mlai ja, cama a wa̦fa shi̦lo wäamou showadaoma, a bejedimou dablamobä.
58006014	Abenaja a cuma. Cafä bejedi bä bayelibou weicätä. Afä ya bä nodiwä fa balamalönö, bä nia blucablou dodijio. Einaja a cuma.
58006015	Ö̦jö cudeenö, bufi yanöcölanö Ablaamö a nö fa dadionö, Yai Bada tänö tä a̦fa lä wäqueno wei tä ya̦cumö dälema.
58006016	Showadi täbä malä cuaaö wei. Täbä a̦ nö wäo bufio däjä, bada täbä a̦fa shi̦lo wäyäöje. Abenaja bä cuu. “Ya wa̦ wawädoo da showadao. Bada tä malä cule”, bä cuu. ¿Ö̦jö tawä? Ai bä a̦ ma läablalou wei ma cui, bada a wa̦fa yai wäyäö cadidioje ja, bä a̦ faimi majöwä.
58006017	Inaja showawä Yai Bada a ma cui, a cuaama. Ablaamö lija a wa̦ nö wäo däjä, cama Yai Bada tä shi̦lo Bada lä ayai a wa̦fa wäamoma, a bejedimou dablamobä. Ablaamö a ma cuinö, camiyä nodiwä bäma ecö ma cuinö, bäma a wa̦ nofi mölabobä.
58006018	Yai Bada a wa̦ nö wäo ja a wa̦ cadidou showadao. A wa̦ nia shominajaö majöomi. Inaja showawä, cama a caficö jolemou dao lä mlai a wa̦fa wäyämou ja, a wa̦ nö shominajaaö majöobimi waiquiwä. ¿Ö̦jö tawä? A wa̦ nö lä wäono wei tä a̦ lä cui ja, bämacö mölaö lofotoo showaobä tä a̦. Yai Bada lija bämacö nofi lä yashuo wei bämacö lä cui, bämacö nia lä bayeliblou wei tä a̦ ja, bämacö mölaö showao fe yadiobä.
58006019	Bäma a nofi lä mölabou wei tänö bämacö bufi lofote ca̦i cudia. Modu u jamö, wadoli anö täbä befi ca̦i jilulamou mlaobä, fude täbä bada fa ca̦bojenö, täbä befi ca̦i lofotomabou fe lä yadio wejeinaja showawä. ¿Ö̦jö tawä? Bäma a nofi mölabou yalo, jai Yai Bada etä yafi lä culadi jamö bämacö lucäa waiquilayodayoma bämacö li cuwä. Yano a yai nowamaö lä dodijiladi jamö ma cui, acadafu cäcö lä läle jamö bämacö fa jayublalufälönö, jai bämacö u̦eshiblou waiquilayodayoma bämacö cuwä.
58006020	Nofi bäyäalewä a Bada cuo shi wa̦libä Jesús a fa cublalunö, ö̦jamö lä a fua waiquia balölayoma. Mequisedeco a lä cuinö täbä nofi bäyäbou cuo lä balöono weinaja, bämalecö nofi bäyäbou cuo nomöjöodayobä.
58007001	Ö̦jö Mequisedeco a lä cui, Salemiteli bä lija a bada lä läono wei, bei a cuoma. Yai Bada tä Bada lä ayai a lä cui lija a ojodamou ja, täbä nofi bäyäboma. Ablaamö a lä cuinö, bada bä bluca shäa fa waiquimalalönö, cama ebä ca̦i co̦imabä jamö Mequisedeco a icua mö baquema. Yai Bada lija Ablaamö a bayelimaö bufima.
58007002	Ö̦jö däjä, täbä lä co̦leno wei täbä ja, Ablaamönö Mequisedeco a dobälema. Täbä bluca lä coleno wei, fe usucuwä 10 täbä fa shedequeblalönö, ö̦jö ai moli täbä ja Mequisedeco a dobälema. ¿Ö̦jö tawä? “Mequisedeco”, täbä lä cudou wei, “Bada tä yai lä bejedimou wei”, täbä cudou. “Salemiteli bada”, täbä lä cuu wei, “Täbä bufi lä yanöcömabou wei a bada”, täbä cuu.
58007003	Mequisedeco bä fö̦ö e ma cui, bä nöö e ma cui, bei tä a̦ oni jamö cäcöbä a̦fa ca̦i cuami. Cama bä nö badabö cuo lä balöono wei bä ma cui, inaja showawä. A oshe lä cublono wei tä ma cui, a bufi lä mlaqueno wei tä ma cui, tä a̦fa oni ca̦i cuami. Yai Bada tä Ijilubö e lä culenaja a cuwä. Täbä nofi bäyäbou shi wa̦lii.
58007004	Mequisedeco a lä cui, bada wama a nö yai ö̦jöböabä ya wa̦. Nö badabö Ablaamö a ma cuinö, camanö bä lä coleno wei bä ja, fe usucuwä 10 bä fa shedequeblalönö, moli bä ja Mequisedeco a dobälema.
58007005	¿Ö̦jö tawä? Moisesi etä a̦ oni wawädowä. Ablaamö ebä nodiwä ma cuinö, nofi bäyäalewä bä nia lä dobäö wejei tä nabä shimöquema. Bluca täbä lä tabou wejei täbä ja, fe usucuwä 10 bä fa shedequeblajenö, ai moli täbä ja Lewi ebä nodiwä nia dobämaje, nofi bäyäalewä bä lä cui. ¿Ö̦jö tawä? Cama Lewi bä mashi ma cui bä nia dobämaje.
58007006	Ö̦jö ma cui, ei Mequisedeco a wa̦fa lä cui, Lewi ebä nodiwä cuono ma mlai ma cui Ablaamö lija a dobämolayoma. Täbä lä co̦leno wei, fe usucuwä 10 täbä fa shedequeblalönö, ai moli täbä ja Mequisedeco a dobälema. Ö̦jö däjä, Mequisedeco a lä cuinö, Yai Bada lija Ablaamö a bayelimaö bufima. ¿Ö̦jö tawä? Yai Bada a wa̦ nö wäo ja, a nia jo̦wa lä bayeliblamono wei a lä cui, ö̦jö a showawä lä cui, Mequisedeconö a bayelimaö bufima.
58007007	¿Ö̦jö tawä? Bä yai lä bada wei bä lä cuinö, bä bada lä mlai bä a̦fa shi̦lo bayeliblaö wäyäö talajei. Ö̦jö bäma tä daö waiquiwä.
58007008	Nofi bäyäalewä bä ma nomablou wei bä ma cui, eja bä dobämamou talei. Bluca täbä lä tabou wejei, fe usucuwä 10 täbä fa shedequeblajenö, ai moli täbä ja bä dobäöje. Ö̦jö ma cui Yai Bada etä a̦ oni jamö, ö̦jö Mequisedeco a lä cui, a wa̦fa nomaö wäyämamoimi. A demi showawä. ¿Ö̦jö tawä?
58007009	Ablaamö bei ijilubö nodiwä Lewi a lä cui, nofi bäyäalewä a cuoma yalo, ai täbä lija showadi a dobämamoma. Cama ebä nodiwä ma cui, bä dobämamou malä showai. Bluca täbä lä tabou wejei, fe usucuwä 10 täbä fa shedequeblajenö, ai moli täbä ja showadi bä dobäöje. Ö̦jö ma cui, Lewi a oshe wawäblou showao mlao däjä ma cui, Ablaamö lija Mequisedeco a lä dobämono wei däjä, jai cama Lewi a showawä ma cui lija a dobämamoa culayoma.
58007010	Mequisedeconö a mö lä bamaleno wei däjä, Ablaamönö Lewi a nia lä taaö wei a didibou showao ja̦too däjä a malä dobäleno wei.
58007011	Wamale a̦ da ji̦lilä. Lewi ebä nodiwä lä cuinö, Isaeli ebä nofi nia lä bäyäbono wejei bä cuoma, Moisesi etä a̦ ca̦i läobeje. Ö̦jö ma cui, Aaloni a lä cuaano weinaja, bä cuaaö lä nodiono wei bä nofi bäyäalewä lä cuinö, yanowamö täbä doblamabeje etä cuonomi waiquiwä. Etä cuo fa mlacunö, Yai Bada tänö shomi ai a nia lämabou majöoma. A nia läo lä majöo wei a lä cui, Aaloni e nodiwä mlai, Mequisedeco a lä culenaja a cuwä mö lä fedui, Yai Bada tänö ö̦jö a nia shi̦lo yai lämabou majöoma.
58007012	¿Ö̦jö tawä? Nofi bäyäalewä shomi a nia läo majöo däjä, shomi tä a̦ nia ca̦i malä läo wei. Showadi inaja täbä malä cuaaö wei.
58007013	-
58007014	Ai shomi a wa̦fa bada läo lä wäyämono wei a lä cui, Bada tä Jesús a wa̦fa yai wayoamoma. Lewi a nodi jamö mlai, ö̦jö cama e mashi lija a malä nodiblaliyono wei, Judawä lija. Ö̦jö e mashi lä cui lija bä lä nodiblaliyono wei bä lä cui, nofi bäyäalewä bä cuonomi. Yalo bä lä dodoblamou wei bä maqueblamobä täcö jamö, Judawä nodiwä moli ma cui a ajedou bädaonomi. Judawä ebä nodiwä lä cui, Moisesinö nofi bäyäalewä bä a̦fa ca̦i jilanomi.
58007015	¿Ö̦jö tawä? Ö̦jö malä cui. Nofi bäyäalewä ai shomi a waloa waiquiqueyoluma, Jesús a lä cui, Mequisedeco a lä culenaja a cuwä mö lä fedui.
58007016	Jaba däjä, bä fö̦ö ebänö täbä nofi bäyäbomaje yalo, bä ijilubö ebänö täbä nofi bäyäbou nodiablalobeje bä li cuo balöoma, Moisesinö tä tamaö lä bufino weinaja showawä. Fei däjä shomi tä a̦ läa majöa. Bamacö bufi jaducäblobä ö̦jö tä a̦ waiquiwä. Nofi bäyäalewä Jesús a tablamaö majölayoma. ¿Ö̦jö tawä? Cama bä bada cuo lä balöono wei bä lä cui, nofi bäyäalewä bä cuo fa showadaonö mlai. Jesús a lä cui, a ba̦limi cua waiquia cudeenö a li lämaboma.
58007017	Cama a wa̦fa wäyämou ja, abenaja ai tä a̦ oni malä cuu wei. Showadi wa täbä nofi bäyäbou shi wa̦libä wa. Mequisedeconö täbä nofi jaba bäyäaö lä cuaano weinaja wa cuaaö nomöjöobä. Einaja tä a̦ malä cuu wei.
58007018	Moisesi etä a̦ jaba lä läono wei tä a̦ lä cui, tä a̦ ujudi waiquiwä yalo tä a̦ casöblamaö majölayoma. Ö̦jö tä a̦ ja, täbä bayeliblanomi waiquiwä yalo.
58007019	Moisesi etä a̦nö täbä doblono malä mlai. Fei däjä, shomi tä a̦ nomöjöblaö majöa lä cule, tä yai lä doblale bäma tä nö yai dabou majöobä. Ö̦jö bäma tä nö dabolanö, Yai Bada lija bämacö ajedou.
58007020	Bämalecö nofi bäyäadayobä Jesús a lä lämaqueno wei däjä, Yai Bada a wa̦ nö wäolanö, a lämaquema.
58007021	Nofi bäyäalewä bä jaba lä läono wei bä lä cui, Yai Bada a wa̦ nö wäo mlai ja bä bada läolaliyoma ma cui, Jesús a lä lämaqueno wei däjä, a wa̦ nö yai wäo majöoma. A wa̦ nö nia lä wäono wei, Yai Bada etä a̦ oni jamö tä a̦fa wäaö showaoma. Abenaja tä a̦ cuu. Bada tä a̦ nö wäo waiquio lä cufe. A wa̦ nia shominajaaö majöomi. Abenaja e cuma. “Cafä nofi bäyäalewä wa nia cuo shi wa̦lii”, e cuma. Einaja tä a̦ cuu.
58007022	Jesús a lä lämaqueno wei däjä, Yai Bada a wa̦ nö wäoma yalo, tä a̦ läa lä majöle yama tä a̦ yai doblao dablaö. Jesúsnö ö̦jö tä a̦ ca̦i läa cudeenö, bäma tä a̦ nofi yai mölabou.
58007023	Bä nomabä etä cuo waiquioma yalo, nofi bäyäalewä bä nia bada lä lädio wei etä cuonomi. Bä showadi nodiablaloma yalo bä li blucaoma.
58007024	Ö̦jö ma cui, Jesús a ba̦limi waiquiwä yalo, nofi bäyäalewä ö̦jö a nia shi̦lo läo shi wa̦lii.
58007025	Ö̦jö cudeenö, Jesús a lä cuaano wei tänö, Yai Bada lija bä lä ajedou wei bä lä cui bä nia nowamaö. Bä nowamabä ö̦jö Jesús a waiquiwä. Showadi bä bayelimaö bufibä a ba̦limi cua malä waiquiladi.
58007026	Bämalecö nofi nia lä bäyäbou wei, ö̦jö Jesús a waiquiwä. Ö̦jö a lä cui, nofi bäyäalewä Bada a. A yaia. A wa̦fa ca̦i tamobä etä cuami. Etä ca̦i shami läami. Wa̦lidiwä talewä bämacö lä cui lijamö a coyocomabou mlai ja, fedu fe dole jamö Yai Bada tänö a yai doblamabodayou.
58007027	Nofi bäyäalewä bada bä jaba lä cuono wei bänö, yalo showadi bä shäö fa läojenö, Yai Bada lija bä ö̦shö dodoblaamaje. Cama bä doblou lä mlai etä nowa mladobä tä taö fa balöojenö, ai bä doblou lä mlai etä nowa mladou mö feduobä, etä taö nomöjöomaje. Inaja cama bä li showadi cuaaö balöoma ma cui, inaja Jesús a cuaaö mö feduobä etä cuami. A shämou lä läono wei, moli a shi̦lo dodoo läoma, cama a showawä lä cui. Cama a dodoo waiquioma cudeenö, ai täbä dodobou majöobä etä cuami waiquiwä.
58007028	¿Ö̦jö tawä? Nofi bäyäalewä bada bä nodiablalou cuaabä, yanowamö täbä bädawä ma cui bä yaiamou cuaaö, Moisesi etä a̦ lä cuu weinaja showawä. Yanowamö bämacö ujudi lä culenaja, inaja showawä bä ujudi cuwä mö feduwä. Ö̦jö ma cui, Moisesi etä a̦ cuo waiquio däjä, Yai Badanö shomi tä a̦fa wäa majöquema. A wa̦ nö wäolanö, bä Ijilubö e yaia majömaquema. Ö̦jö a shi̦lo doblamabou shi wa̦lii waiquiadayoa.
58008001	Ö̦jö a lä cuinö, bämalecö nofi nia lä bäyäaö wei, ö̦jö a bada waiquiwä. Inaja bämacö nowa tabä, yama tä a̦ oniblaö lä cule. Fedu jamö a dicäa waiquiadayoa, Yai Bada tä lä doblaladi jamö. ¿Ö̦jö tawä? Yai Bada jayu boco mashi jamö a dicäa.
58008002	Yai Bada etä yano lä i̦taladi jamö a Bada läadayoa. E yano yai nowamaö lä dodijiladi jamö ma cui, ö̦jamö lä a ca̦i läa. Ö̦jö a yano lä culadi, Yai Bada etä yano shaliliwä. Cama Bada a showawänö etä yano i̦tabou. Yanowamö täbä lä cui lija, ö̦jö a yano tablamonomi.
58008003	Nofi bäyäalewä bada bä bluca lä cui, Yai Bada tä dobäbeje bä yaimamou, yalo bä shäö fa läojenö bä ca̦i dodobobeje. Ö̦jö cudeenö, nofi bäyäalewä Jesús a Bada ma cuinö, cama etä ca̦i dodobou mö feduobä etä ca̦i cua.
58008004	Bita jamö yanowamö Jesús a cuo showao fa cunoja, nofi bäyäalewä a nö cuobö mlai. Ai bä nofi bäyäalewä cua malä waiquile. Ö̦jö bä lä cuinö, Yai Bada lija täbä li dodobouje, Moisesi etä a̦ lä cuu weinaja showawä.
58008005	Ö̦jö bä lä läo wei bä lä cui, Yai Bada etä yafi lä tablaleno wejei jamö, bä li ojodamou. Ö̦jö etä yafi lä cui, Yai Bada etä yano lä culadi etä yano nö li owä. Jaba däjä, Moisesinö Yai Bada etä yano nia jaba lä i̦tamano wei däjä, a malä yömölaleno wei. Abenaja Yai Bada tänö a nowa talema. A da moyaweicu. Sinai cäcö jamö ya culanö, cafä lija ya täbä jimaö da cuobleinaja, inaja showawä wa täbä bluca tablamaö cadidio showadaobä. Einaja a nowa talema.
58008006	Nofi bäyäalewä bä nia lä cuaano wei, Yai Bada tänö etä nabä bluca shimöquema ma cui, fei däjä Jesús lija tä yai lä dodijidai tä nabä shimöa majöquema, bämalecö nofi bäyäbodayobä. Jesús tä a̦ yai dodijidawä malä cui, Moisesi tä a̦ lä culenaja mlai. ¿Ö̦jö tawä? Yai Bada tänö fei däjä tä yai lä dodijidai tä a̦fa wäquema yalo, Jesús a lä cuaano wei tänö, dodijidawä cama bäma ecö nia yai cuo.
58008007	Yai Bada tänö tä a̦fa jaba lä wäqueno wei, tä a̦ dodijidawä waiquio fa cunoja, a wa̦ nö nö wäo co̦obö mlai.
58008008	¿Ö̦jö tawä? Yai Bada tänö cama ebä dobloimi lä jimano wei däjä, a wa̦ nö nia wäo lä majöono wei tä a̦fa taö showaoma. Abenaja tä a̦ oni cuu. Bada ya tä a̦no taö lä cule. Judawä ebä lija ma cui, Isaeli ai ebä mö feduwä lija ma cui, obi, a wa̦ nö nia jo̦wa wäo co̦o.
58008009	Ejido jamö, cama bä nö badabö lä co̦leno wei däjä, dodijidawä bä lä öbölefälöno wei däjä, a wa̦ nö wäo balöoma. Ö̦jö tä a̦ lä culenaja tä a̦ nia cuomi. A wa̦ nö jaba lä wäono wei tä a̦ nofi cadidibonomije. Tä a̦ nofi cadidibou fa mlacufälöjenö, bä nowamaö malä mladaliyono wei. Inaja Bada tä cuma.
58008010	Isaeli ebä lija a wa̦ nö nia wäo lä co̦o wei däjä, abenaja Bada a nia jo̦wa cuaaö. Bä taamaö lä bufii wei, bei bä bufi jamö tä a̦ nia yai lämabou. Bei bä bufi nia yai taamaö. Cama bä lija a nia yai bufiblamou. Bä nofi nia yai tabou.
58008011	Ö̦jö däjä, “Bada wa tä yai dabä”, bä nowa nia jo̦wa tayoimi. Cama bä blucanö a nia daö malä waiquio wejei. Bada bä ma cuinö, bada bä lä mlai bä ma cuinö, a nia jödödöwä daöje.
58008012	Bä doblou ma mlai ma cui, a bufi nia malä asimou wei. Bä doblono lä mlai tä nofi nia jaducäboimi majöo. Einaja Bada tä cuma. Einaja tä a̦ oni cuu.
58008013	A wa̦ nö nia wäo lä co̦o wei tä a̦fa wäyäö ja, tä a̦ cuo lä balöono wei, jai tä a̦ nomöjöblaö waiquilayoma, tä a̦ ji̦limamou cuwä. ¿Ö̦jö tawä? Shomi tä a̦ nia lämabou malä majöono wei. Tä a̦ nia nomöjöblaö waiquioma yalo, tä a̦ cudiobä tä a̦mi waiquiwä.
58009001	¿Ö̦jö tawä? Yai Bada a wa̦ nö wäo lä balöono wei tä a̦ ma cui, tä a̦ nofi cadidibobeje tä a̦ li cuoma. Yai Bada lija täbä ajedobä, cama bä bufi cuu lä bädaono wei tä ja bä nia cuaanomi. Bä möfe bolanö bä nö bayeli nia lä nacaono wei däjä, inaja showawä. Cama bä bufi cuu lä bädaono wei tä ja mlai. Tä a̦ nofi cadidibolajenö bä nia cuaama.
58009002	Yai Bada e yano ma cui, a wa̦ nofi cadidibolajenö e yano i̦tamamaje. Täbä jaba lä faö wei jamö, ö̦jamö cowa wacäbä shi̦i cublamobä tä i̦tabomaje. Nii bä maquebobeje tä ca̦i. Nii bä nia lä maqueo wei bä ca̦i. Ö̦jö a yano lä cui, “A yano lä nowamaö wejei”, a yano a̦fa jilabomaje.
58009003	Acadafu cäcö lä läle tä mashi jamö, ai a yano olaoma. Ö̦jö a lä cui, “A yano yai nowamaö lä dodijio wejei”, a wa̦fa yano jilabou mö feduomaje.
58009004	Ö̦jamö, täbä wa̦queshi ni cle̦deli u̦cucamobä, täbä maqueobä täcö ca̦i cuoma. Täcö lä oloblaleno wejei täcö lä cui. Yai Bada a wa̦no oni didiobä tefi ca ca̦i cuoma, tefi ca ca̦i jödödöwä lä oloblaleno wejei tefi ca lä cui. Ö̦jö tefi ca jamö, manaa bä befi ca̦i didibomaje. Bä lä didiono wei tä ma cui, tä ca̦i sibosi oloblalemaje. Aaloni etefi lä cabudulayono wei tefi ma cui, ö̦jö tefi ca jamö etefi ca̦i didibomaje. Maa macö ca̦i oni, Yai Bada tä a̦ nö wäo däjä, maa macö ja tä a̦ lä oniblamolayono wei macöbä lä cui.
58009005	Ö̦jö tefi ca fe laobä tä feyaca fedu jamö, yai waiteli täcöbä nö ijidubö cuoma. Bei täcöbä majecö fa lelejeicunö, jai tefi ca nowamöboböö täcöbä majecö cuoma. ¿Ö̦jö tawä? Fei däjä ö̦jö yama tä̦ a̦fa nia wayoaö fe balojoomi.
58009006	Inaja Yai Bada etä yano tablaö fa balölojenö, ö̦jamö nofi bäyäalewä bä läa. Bä ojodamou lä cuaaö wei, Yai Bada etä yano lä nowamaö wejei jamö bä fuu ja, bä li cuaaö.
58009007	Ö̦jö ma cui, ai a yano lä cui jamö, a yano yai nowamaö lä dodijio wejei jamö, bä fuimi. Ö̦jamö lä nofi bäyäalewä bada a shi̦lo fuu dao. A fuu ma dao wei ma cui, a showadi fuimi. Moli a shi̦lo fudou. Lasha ai a faö lä co̦le däjä ma cui, ai a faö lä co̦le jamö ma cui, ai a ja ma cui, moli a shi̦lo fudou cuaaö. Yalo i̦yäbö mlai ja a ca̦i lucäö buomi. Yalo i̦yäbö mashi fa dälänö, i̦yäbö ca̦i faö. Cama a ma cui, ai täbä mö feduwä ma cui, bä doblono lä mlai etä nowa mladobä, i̦yäbö dodobou.
58009008	Inaja bä lä cuaaö wei tänö, Yai Bada tä Bufinö bämalecö bufi shi̦lo yai jaducäblamaö. Yai Bada a wa̦ jaba lä wäono wei tä a̦ ca̦i läo showaoje däjä, Yai Bada lija täbä ajedobä etä cuami. ¿Ö̦jö tawä? Yai Bada etä yano i̦tabou showaoje däjä, e yano yai nowamaö lä dodijio wejei jamö bä lucäö dao malä mlai.
58009009	Bämacö fei däjä lä bälöle bämacö lä cui, bämacö bufi jaducäblobä, ö̦jö lä tä a̦ waiquiwä. Moisesi etä a̦ lä fuaö wejei bä lä cuinö, bä möfe bolanö Yai Bada tä dobäöje. Yalo bä ö̦shö ca̦i dodobouje. Inaja bä ma cuaaö wei ma cui, bei bä bufi jamö tä lä läle tä mladoimi.
58009010	Ö̦jö Moisesi etä a̦ jamö, nii bä a̦fa shi̦lo wayoamou bädao. Toubä lä coaö wejei toubä ca̦i. Täbä dodijidablou co̦obä, bä nia lä cuaaö wei tä ca̦i. ¿Ö̦jö tawä? Shomi tä a̦ läo showao mlao däjä, bei bä sibo nia lä taamamou wei tä a̦ shi̦lo läo showao balöoma.
58009011	Ö̦jö ma cui, ya̦cumö nofi bäyäalewä Cristo a Bada wawäblaliyoma. Fei däjä tä a̦ yai dodijidawä lä waloqueno wei, tä a̦ ca̦i li läa. A lä läladi a lä cui, etä yano shi̦lo yai doblaa culadi. Ö̦jö a yano lä cui, yanowamö täbänö e yano tablanomije. Ei tä ulufi lä tablamolayono wei jamö e yano ca̦i cuami.
58009012	E yano yai nowamaö lä dodijiladi jamö, Cristo moli a fadou waiquilayoma. A lucäö co̦obä etä cuami. Shibo bä i̦yäbö ca̦i mlai ja, baca bä ocalo ca̦i i̦yäbö mlai ja, cama i̦yäbö ca̦i yai famolayoma, ö̦jö i̦yäbö ja, bämacö doblou lä mlai tä nowa co̦amamou shi wa̦lii showadaobä.
58009013	Yai Bada tänö, yanowamö täbä nofi lä shamibou wei, Moisesi tä a̦ jamö tä a̦ wayoamou. Yai Bada lija dodijidawä täbä nia mömou fe fa yadionö, shibo bä ma cui, baca bä ocalo ma cui, ö̦jö bä i̦yäbönö bä nia yomösamoma, baca a ö̦shö lä dodobou wejei ushibä ca̦inö. Ö̦jö täbä bädawä ma cuinö, dodijidawä bä nofi nia jo̦wa tamamou co̦oma cudeenö,
58009014	¡fei däjä yai! Cristo i̦yäbönö fei däjä bei wamacö bufi yai aublou dodijia yailayou. Etä wa̦lidiwä cua mlai ja, Yai Bada lija a dodomoquema. Yai Bada tä Bufi lä ba̦limi wei tä lofotenö, a dodijidawä dodomoquema. Wamacö lä cuaano wei tänö wamacö mili nomama ma cui, bei wamacö bufi jamö tä wa̦lidiwä lä läono wei, Cristo i̦yäbönö tä mladamalema. Wamacö bufi aublou majölayoma. Fei däjä wamacö yai au, Yai Bada a cua shi lä wa̦lile wama a nosie yai fuaö majöobä.
58009015	Ö̦jö cudeenö, Yai Bada a wa̦ nö wäo lä majöono wei tä a̦ lä cui, Cristonö ö̦jö tä a̦ ca̦i läa waiquia, bä lä nacaö wei bä lä cui bä ba̦limi cuobä, Yai Bada a wa̦ nö lä wäono weinaja showawä. Tä a̦ läo lä balöblaono wei tä a̦nö bä a̦fa nomaö tama ma cui, bä doblou lä mlai etä nowa co̦wamabä, Cristo a nomaa lälayoma.
58009016	¿Ö̦jö tawä? Cama madofi ebä nia shelelemabou lä juo wei a lä cuinö, a demi showao däjä bä nia madofi däamaö balöo malä mlai. A lä nomalayono wei a wa̦fa nomaö ji̦liaö däjä, ebä madofi nia shi̦lo shelelaö juo.
58009017	Cama madofi ebä shelelemabou lä bufio weinaja, tä a̦ oni tablaö fa balölonö, ö̦jö tä a̦ lä cui, bada anö tä a̦ nia shi̦lo oni möö juo, cama a nomaa waiquilayono wei ja. Camanö madofi bä ca̦i cuo showao däjä, tä a̦ oni möbä etä cua malä mlai.
58009018	¿Ö̦jö tawä? Ö̦jö cudeenö, Yai Bada a wa̦ nö jaba lä wäono wei däjä ma cui, yalo a nomaö mlao däjä, etä nia cadejeblonomi. I̦yä i̦yä bä cua mlai ja täbä nia bayeliblamonomi.
58009019	¿Ö̦jö tawä? Moisesinö, Yai Bada etä a̦ oni bluca däa fa jödödölänö, Isaeli nodiwa bluca bä lija tä a̦ wäyäma. Ö̦jö däjä, baca i̦yäbö dälema, shibo i̦yäbö ca̦i. Ö̦jö bä i̦yä i̦yä fa dälönö, ai bei i̦yä i̦yä mashi lä baono wei jamö, mau ubä ca̦i coyocoquema. Ö̦jö däjä, naa jenabä nabä lä shömaö wei jenacö fa cälönö, jenacö fito befi ca̦i o̦caquema, shinalu wacä unö. I̦yä i̦yä bä lä baono wei bä ja, jenacö fa ca̦danö, täbä yomösaö cuaama. Yai Bada etä a̦ oni ma cui, tä a̦ oni ca̦i yomösama.
58009020	Bä yomösalanö abenaja bä nowa tama. Yai Bada tänö wamacö nowa lä tano wei, wama tä a̦ malä ji̦liläfe. Wama a wa̦ nia ca̦i malä fuaö wei. Inaja lä tä cuo dodijiobä. Ö̦jö cudeenö ei i̦yä i̦yä bänö bämacö yomösaö lä cule. Einaja bä nowa tama.
58009021	Inaja showawä, Yai Bada etä yano ma cui, i̦yä i̦yä bänö a yano yomösaö cuo mö feduoma. Nofi bäyälewä bänö täbä madofi lä fulino wejei täbä ma cui, täbä ca̦i yomösaö mö feduoma, täbä didibobeje täbä lä cui.
58009022	Moisesi tä a̦ oni jamö, showadi i̦yäbö a̦fa malä wäyämou wei. Täbä jödödöwä nia lä aublou wei, i̦yä i̦yä bänö täbä fa taamajenö täbä nia shi̦lo dodijidablou co̦o. Bei i̦yä bä faö mlao däjä, täbä doblou lä mlai etä nowa mladobä tä cuami waiquiwä.
58009023	Yai Bada etä yano ma cui, ö̦jamö lä täbä madofi bluca lä fulii wejei täbä ma cui, täbä nofi lä shamibou wejei täbä dodijidablou co̦obä, inaja tä taamaö bufima. Fedu jamö täbä lä culadi, ö̦jö täbä nö owä cuo balöoma täbä. Ö̦jö ma cui, Yai Bada tä yano yai lä culadi jamö täbä auobä, tä nowa yai lä bluca wei tänö täbä shi̦lo yai aublou.
58009024	Ö̦jö cudeenö, yanowamö täbänö Yai Bada etä yano lä tablaleno wejei jamö, Cristo a fanomi. Ö̦jö a yano lä cui, fedu jamö a yano yai lä culadi a nö li owä cuo balöo bädaoma. Fedu jamö, Yai Bada etä yai yano lä culadi jamö, Cristo a shi̦lo yai falayoma, Yai Bada tä lä culadi jamö bämalecö nofi yai bäyäbodayobä.
58009025	Eja Yai Bada etä yano yai nowamaö lä dodijio wejei jamö, nofi bäyäalewä bada a shi̦lo fuu lä cuaadii weinaja mlai. Lasha ai a faö lä co̦le däjä ma cui, ai a faö lä co̦le jamö ma cui, ai a ja ma cui, i̦yäbö shi̦lo ca̦i malä fuu wei. ¿Ö̦jö tawä? Cama i̦yäbö mlai, yalo i̦yäbö ca̦i fuu. Ma, inaja Jesús a cuaanomi. Cama a nia dodoo cuaadino malä mlai.
58009026	Einaja etä cuo fa cunoja, bita a colo jaba lä tablamolayono wei däjä a jaba shämou fa showadaonö, ai a lasha jamö, a showadi shämou fa co̦onö a cuaaö fa cunoja, ¡bejedi a nö nö bleaadii shi wa̦liblodibö wei! Ma, inaja a cuaanomi. Tä nia lä jödödöblou wei tä cublou ajedou däjä, ö̦jö däjä a shi̦lo moli bädaliyoma, Yai Bada lija a jibämoa fa läicunö, täbä doblou lä mlai tä nowa bluca mladamaö showadaobä.
58009027	Yanowamö täbä nia lä nomaö wei, moli bä nia shi̦lo nomaö. Ö̦jö däjä Yai Bada lija bä nia icuo, bä jimamobä.
58009028	Inaja showawä, täbä bluca doblou lä mlai etä nowa mladamabä, Cristo moli a dodomoa waiquiquema yalo, a nia bädou co̦o. A nia fuu lä co̦o wei däjä, wa̦lidiwä tä nowa mladamaö co̦obä a nia fuimi. Ma, bufi doblalolanö a nö lä dabou wejei bä lä cui, ö̦jö bä nabä nia li fuu, bä fucäabä.
58010001	Moisesi tä a̦ ja, täbä a̦fa lä wayoaö wei täbä lä cui, obi täbä nia dodijidawä lä wawäblou wei, ö̦jö täbä nö owä cuo balöo showaoma. ¿Ö̦jö tawä? Yai Bada lija yalo bä ö̦shö dodoblaabeje, ai a lasha faö co̦o däjä ma cui, showadi bä yalo ca̦i shi̦lo lucäö co̦oje. Ö̦jö ma cui, tä yai lä bejedi wei etä manashi cuo fa bädaonö, täbä dodijidawä tamabou showadaobä etä cuami waiquiwä.
58010002	Dodijidawä täbä cuo showadao fa cunoja, yalo bä nö ca̦i lucäö showaobö mlajei. Bä möfe bolanö bä nö bayeli lä nacao wei bä lä cui, täbä yai aublou showadao fa cunoja, bei täbä bufi jamö etä nö ca̦i wa̦lidiwä läo showaobö mlai.
58010003	Yai Bada lija bä yalo ö̦shö lä dodobodii wejei, ai a lasha faö co̦o däjä ma cui, showadi bä inaja cuaaö yalo, showadi bä bufi nö wa̦lidiwä ö̦jöböamou.
58010004	Baca bä ma cui, shibo bä ma cui, täbä doblou lä mlai, ö̦jö i̦yäbö yalonö etä nowa nö mladobimi waiquiwä.
58010005	Ö̦jö cudeenö, bita jamö Cristo a wawäblou däjä, Yai Bada lija a wa̦ fama. Abenaja a jo̦wa cuma. Bä yalo shäö lä läo wejei tä ma cui, wa lä dobäö wejei tä ma cui, ö̦jö wa tä bufijaimi waiquiwä. Wale nia lä yanowamöblamaö wei, ö̦jö wa tä shi̦lo bufii showadaoma.
58010006	Yalo bä ö̦shö lä dodobou wejei bänö wa bufi cafä doblaloimi. Wa̦lidiwä etä nowa mladobä, täbä lä dodobou wejei täbänö ca̦i mlai.
58010007	Ö̦jö däjä, abenaja camiyä ya cuma, cafä lija. “Yai Bada wa tä. Bei. Wa tä tamaö lä bufii wei ya tä taö mö fuma.” Einaja ya cuma. Afä tä a̦ oni jamö ya nia jo̦wa lä cuaano weinaja showawä. Einaja Cristo a jo̦wa cuma.
58010008	¿Ö̦jö tawä? Cristo a lä cuno wei, ¿wama tä a̦ ji̦liaö culawä? Bä yalo shäö lä läo wejei tä ma cui, Yai Bada tä lä dobäö wejei tä ma cui, yalo bä ö̦shö lä dodobou wejei tä ma cui, Yai Bada tänö ö̦jö tä jo̦wa bufiboimi. Wa̦lidiwä etä nowa mladobä bä lä cuaaö wei tä ma cui, inaja showawä. Moisesi tä a̦ ja, bä ma nosiemamou wei ma cui, inaja a li cuma.
58010009	Ö̦jö däjä, abenaja Cristo a cuu nomöjöoma. —Bei. Wa tä tamaö lä bufii wei, ya tä taö mö fuma —a cuu nomöjöoma. ¿Ö̦jö tawä? Yai Bada tänö, tä yai lä bufii wei tä bejedi cublobä, tä a̦ läo lä balöono wei tä a̦ li joyamalema.
58010010	¿Ö̦jö tawä? Yai Bada tänö tä tamaö lä bufii wei, Jesucristonö tä taö waiquioma yalo, fei däjä Yai Bada dodijidawä bäma ecö waiquiwä. Bämacö bluca bayeliblobä, ö̦jö cä lä cama moli a dodomoa showadaquema.
58010011	Nofi bäyäalewä bä lä cui, ai tä mö jalu lä co̦le tä ma cui däjä, showadi bä lädalou. Yalo ai bä shäö fa co̦ojenö, showadi bä li dodoblaaöje. Ö̦jö ma cui, bä lä dodobou wejei tänö, yanowamö etä nö wa̦lidiwä mladobimi waiquiwä.
58010012	¿Ö̦jö tawä? Ö̦jö ma cui, täbä doblou lä mlai etä nowa jödödöwä mladou showadaobä, Cristo moli a fa dodomoicunö, Yai Bada jayu boco mashi jamö a dicäquedayoma,
58010013	a nö dao balöodayobä. Ö̦jamö a dicäo showao däjä, cama a cotä jamö, a nofi lä wa̦libou wejei bä lä cui, Yai Bada tänö bä möfe nia boblaamadayou.
58010014	Ö̦jö cä lä cama moli a dodomoa lä showadaqueno wei tänö, Yai Bada bäma ecö dodijidawä taamabou shi malä wa̦lii wei.
58010015	Yai Bada tä Bufi ma cuinö, camiyä bämacö lija tä a̦fa ca̦i wäyäö. Abenaja a cuu balöoma.
58010016	Bada ya wa̦no taö lä cule. Cama ebä lija, obi a wa̦ nö nia jo̦wa wäo co̦o. A wa̦ nö nia wäo lä co̦o wei däjä, abenaja a nia jo̦wa cuaaö. Bei täbä bufi jamö tä a̦ nia lämabou. Bei täbä bufi nia yai taamaö.
58010017	¿Ö̦jö tawä? Abenaja a cuu nomöjöoma. Bä doblou lä mlai tä ma cui, wa̦lidiwä tä lä taö wejei tä ma cui, ö̦jö tä nofi nia jaducäboimi majöo. Einaja Yai Bada bei tä Bufi cuma.
58010018	¿Ö̦jö tawä? Wa̦lidiwä tä lä taö wejei tä nowa taboimi waiquio däjä, bä yalo shäö läo co̦obeje tä cuami waiquiwä.
58010019	Ö̦jö cudeenö, iba wamacö. Jesús i̦yäbö dodomoa waiquiquema yalo, Yai Bada etä yano yai nowamaö lä dodijiladi jamö ma cui, bäma a bufibolanö bämacö fuu dao.
58010020	Yai Bada tä lä cule jamö täbä ajedou mlaobä, acadafu sicö jaba läoma ma cui, Jesúsnö dude yoca caloblalema, ba̦limi bämacö yai cuobä. Yai Bada lija Jesús a dodomamobä a jibämoquema.
58010021	Yai Bada etä yano jamö bämalecö nofi nia lä bäyäbou wei, a ca̦i läa waiquiadayoa. Ö̦jö cudeenö,
58010022	bämacö bufi da bejedimo. Bäma a bufibolanö, Yai Bada lija bämacö icuobä. Bämacö lä cuaaö wei, bei bämacö bufi jamö tä läa mlai ja, jai mau ubänö bämacö aublamolayoma bämacö culanö, dodijidawä bämacö icuobä.
58010023	Jesucristo bufilewä bämacö a̦fa lä jilou wei bämacönö, bäma a nofi yai mölabou da cadidio. A wa̦ nö lä wäono wei a wa̦ cadidou malä cui.
58010024	Dodijidawä bämacö nia lä cuo wei tä ja, bämacö bufi ca̦i da daeo. Bämacö bufi fa lofotoamayonö, bämacö bufi bluca nofiobä. Dodijidawä tä jamö bämacö bluca cuobä.
58010025	Bämacö nia lä yododaö wei tä jamö, ai bä bufi cadidoimi waiquiwä talei. Inaja bämacö cuaaö dicoo mlai. Ma, bämacö bufi yai lofotoamayodibä. ¿Ö̦jö tawä? Bada tänö täbä nia lä jimaö wei etä ajedou waiquiwä yalo, bämacö bufi shi̦lo yai lofotoamayou da dodijio.
58010026	Bei bämacö bufi jamö dodijidawä bäma tä a̦ tabou ma waiquile ma cui, bämacö fe ou majöablalou dicoo ja, wa̦lidiwä bäma tä fulii mö yabaaö lä co̦le däjä, bämacö doblou lä mlai tä nowa mladobä, tä nia cuo co̦o majöomi. Ai a shämou co̦obä, a nia cuo co̦daaimi.
58010027	Yai Bada tänö bämalecö nö nia lä bleaamaö wei tä nia shi̦lo cuo, bämacö quilibä. Cowa wacä nö lä quilijii wacä ca̦i, Yai Bada tä nö lä nabämaö wejei bä mö nia lä watäblamou wei wacä lä cui.
58010028	¿Ö̦jö tawä? Moisesi etä a̦ ma cui, etä a̦ fuaö lä mlajei bä shämobä bä malä cuono wei. Bolacabö cäcöbä ma cuinö, 3 bä ma cuinö, a wa̦fa wäyäö fe usucuoje ja, täbä bufi asimou mlai ja a nia nomamaö showadaomaje.
58010029	¿Ö̦jö tawä? Wa̦lidiwä tä fulii mö yabaaö lä co̦o wejei bä nö bleaabä bä li waiquiwä. Ö̦jö ma cui, Yai Bada bei Ijilubö a waii lä majöblao wejei bä lä cui, ö̦jö bä nö nia yai bleaaö dodijio. ¿Ö̦jö tawä? Yai Bada a wa̦ nö wäo lä co̦ono wei tä a̦ ca̦i läobä, Jesucristo a shämolayoma. I̦yäbö falayoma. Ö̦jö i̦yäbönö bä doblou lä mlai etä nowa mladamalema ma cui, inaja bä lä cuaaö wei bä lä cuinö i̦yäbö nö waiblaö majöoje. Yai Bada tänö täbä nofi ojodabobä a Bufi läa ma waiquile ma cui, a Bufi nö ca̦i waiblaöje.
58010030	¿Ö̦jö tawä? Yai Bada bäma a malä dale, abenaja a lä cuno wei a lä cui. Nö yualewä camiyä ya yai. Ya tä no nia co̦aö. Einaja a cuma. Abenaja etä a̦ oni ca̦i cuu. Bada tänö cama ebä nia jimaö. Einaja tä a̦ cuu.
58010031	Yai Bada tä demi cua shi lä wa̦lile tänö täbä yai fuwäablaö fa cadidionö, bä nö nia shi̦lo yai quilili bleaamaö.
58010032	Jesucristonö wamacö bufi lä wacacablamaleno wei däjä, wamacö dodijidawä jaba da cuoblei, tä nofi da jaducälöje. Wamacö nö bleaamaö ma dodijiono wejei ma cui, wamacö nö wa̦lojaö fe yadioma.
58010033	Ai däjä, wawädowä wamacö nö waiblamaje, wamacö nö ca̦i bleaamamaje. Ai däjä, Jesucristo ebä nö lä bleaamano wejei bä lija wamacö yädäoma yalo, cafä wamacö ma cui, wamacö ca̦i taamaö yädäo mö feduo showaomaje.
58010034	Bä fe lä labono wejei bä lä cui, wama bä nofi ca̦i malä ojodabono wei. ¿Ö̦jö tawä? Afä täbä madofi ma däablaöje däjä ma cui, wamacö bufi doblao ca̦i cuo fe yadioma. Afä ba̦limi täbä yai dodijidawä lä culadi wama täbä bufiblaö waiquioma cudeenö, dodijidawä wamacö cuo fe yadioma.
58010035	Ö̦jö cudeenö bä nö wa̦lojaö fe da yadio, ö̦jö lä. Wamacö nö wa̦lojaö fe lä yadio wei tänö, wamacö nia malä dobämodayou wei.
58010036	Wamacö nö wa̦lojabä tä waiquiwä. Yai Bada tänö tä tamaö lä bufii wei wama tä taö fa cadidionö, tä a̦fa lä wäqueno wei wama tä yai däadayobä.
58010037	Yai Bada etä a̦ oni jamö, abenaja tä a̦ cuu. Tä nö fa dedejedalunö, a nia lä fuu wei, a nö daablalou co̦a mlai ja, a nia fuu showadao.
58010038	Iba bä lä cuinö, wale nofi mölabouje yalo bä demi nia cuo. Ö̦jö ma cui, bä bufi mö yabablou co̦o dicoo ja, wale bufi nia doblamaboimije. Einaja tä a̦ cuu.
58010039	Ö̦jö ma cui, camiyä bämacö lä cui, bämacö bufi mö yabablou co̦obä bämacö malä mlai. ¿Ö̦jö tawä? Bämacö mö watäblamobä bämacömi. Ma, bäma a nofi yai mölabou. Ö̦jö lija bämacö lä nowamöo wei bämacö, bämacö dodijidawä cudio fe yadiobä.
58011001	Yai Bada a wa̦ nofi bejedi lä mölabou wejei bä lä cuinö, täbä a̦fa lä wäaö wei täbä bufibou cadidioje. Täbä dablaimi showawä ma cujei, täbä nofi yai tabou cadidilajenö bä cuo.
58011002	Bämacö nö badabö lä cuinö, Yai Bada a wa̦ nofi mölabou fa cadidiojenö, a bufi malä doblamabono wejei.
58011003	Yai Bada bäma a wa̦ nofi mölabou yalo, bämacö bufi jaducäwä. Yai Bada a wa̦nö, jödödöwä tä lä tablamolayono wei bäma tä daö. Bäma täbä lä möö wei täbä lä cui, tä dablamou lä mlai tä ja täbä li tablamolayoma täbä.
58011004	Abele a lä cuinö, Yai Bada a wa̦ nofi mölaboma yalo, dodijidawä etä dodoboma. Bä a̦iyobö Cainonö täbä dodobou lä cuono weinaja mlai. Ö̦jö cudeenö, Abele lija Yai Bada a dobämamou bufi doblaoma. A wa̦fa dodijidawä wäyäma. ¿Ö̦jö tawä? Abele a nomamalema ma cui, Yai Bada a wa̦ nofi lä mölabono wei tä lä cui, fei däjä ma cui tä a̦ ji̦limamou showawä.
58011005	Enocö a lä cuinö, Yai Bada a wa̦ nofi mölabou waiquioma yalo, demi a co̦lefälöma, a nomaö mlaobä. A fa co̦läfälönö, a dablamou co̦daanomi. A co̦aö showao mlao däjä, Yai Bada a bufi lä doblamabono wei, tä a̦fa wäyämou showaoma.
58011006	¿Ö̦jö tawä? Yanowamö täbä lä cuinö a wa̦ nofi mölabou mlaoje däjä, Yai Bada a bufi doblamabobeje etä cuami waiquiwä. Yai Bada lija bä nia lä ajedou wei bä lä cui, “Yai Bada a cua lä”, bä bufi cuu mlao däjä, bä nia ajedou malä mlai. “Ya nö bayeli nacao ja, wale dobäö weicätä”, bä bufi cuu mlao däjä, bä nia ajedou buomi.
58011007	Noewä a lä cuinö, Yai Bada a wa̦ nofi mölaboma yalo, a wa̦ li fulema. Tä nia lä cublono wei tä ja Yai Bada tänö a yömölaa fa balölönö, canawä a tablalema, cama ebä nofi ca̦i yashuobä. Yai Bada a nosie fuaö lä ayaono wei tänö, ai täbä lä bälöblai bä dobloimi jimamoma. Ö̦jö cudeenö, Yai Badanö bä nö bluca blemalalema. ¿Ö̦jö tawä? Noewänö a wa̦ nofi mölaboma cudeenö, Yai Bada tänö jai a cadejewä waiquiwä a nofi tabou showaoma.
58011008	Ablaamö a lä cuinö, Yai Bada a wa̦ nofi mölaboma yalo a wa̦ fulema. ¿Ö̦jö tawä? Ablaamö lija Yai Bada tänö etä ulufi nia fa jibäanö, a nacalefälöma. A fa nacaläfälönö, bei yo daö balöa ma mlai ma cui, a aa showadalayofälöma.
58011009	A wa̦ nofi mölaboma yalo, tä a̦fa ulufi lä wäqueno wei jamö a bälöblaquefälöma, shomi bä wayumö bälöblao lä culenaja showawä. Bä ijilubö Isaacö e ma cui, ö̦jö bä ijilubö Jacobo e mö feduwä ma cui, ö̦jamö bä yanomou mlai ja, yalo sibä ja bä shi̦lo wejedou cuaafälöma. Yai Bada tänö tä a̦fa lä wäqueno wei, Isaacö a ma cui lija, Jacobo a ma cui lija tä a̦fa ca̦i wäyämamou mö malä feduono wei.
58011010	Ablaamö a lä cuinö, Yai Bada tänö a shabono lä tablaladi a malä bufibono wei, a colo lä lofotoboladi a lä cui.
58011011	Sara a lä cuinö, Yai Bada a wa̦ nofi mölaboma yalo, a lofotomaboma. A suwäbada ma waiquiono wei ma cui, a nia shibönaböö fe lä yadiono wei tä ja, a nö wa̦lojomaboma. Bä ijilubö e a̦fa lä wäqueno wei a wa̦ bufiblalema yalo, e cublaliyoma.
58011012	Inaja tä fa cublalunö, Ablaamö a wa̦lobada ma waiquiono wei ma cui, bä ijilubö e taa fe fa yadicönö ebä nodiwä blucablaliyoma. Fedu jamö shidicali bä nö wabamobimi lä culenaja bä bluca cublou mö feduoma, modu u casö jamö mlaca mlaca bä nö ca̦i wabamobimi lä culenaja showawä.
58011013	Yai Bada a wa̦ nofi mölabou showalajenö, ö̦jö bä bufi bluca mlao cuaama. Yai Bada tänö tä a̦fa ulufi lä wäqueno wei tä wawädowä möno ma mlajei, tä nia jo̦wa lä cublono wei a wa̦ bejedi bufibou showao fe yadiomaje. A wa̦ bejedi bufibomaje yalo, bä bufi doblaloma. Bita jamö bä nia cudio lä mlai, cama bä a̦fa wawädowä wäyämoma. Bä a̦fa shomi jilamoma.
58011014	¿Ö̦jö tawä? Inaja bä lä cuno wei bä a̦ ji̦limamou walalaoma. Bä nia yai lä cudiodayou wei tä a̦fa ulufi malä wäyäno wejei.
58011015	Cama etä ulufi lä daquefälöno wejei etä ulufi bufibou showao fa cunoje ja, ö̦jamö bä mö nö yabaaö co̦ofälöbö wei.
58011016	Ma, tä ulufi yai lä dodijidai tä bufibomaje, fedu jamö tä ulufi lä culadi. Ö̦jö cudeenö, Yai Bada tänö wawädowä cama ebä a̦fa jilabou. Dodijidawä bä nia fa bälömabonö, bä shabonobö tabou malä waiquiladi.
58011017	Ablaamö a lä wabamono wei däjä, Yai Bada a wa̦ nofi mölaboma yalo, bä ijilubö Isaacö a ma cui, a nia lä shämono wei jamö a maquebou waiquioma. ¿Ö̦jö tawä? Yai Bada tänö, Ablaamö lija Isaacö a wa̦fa wäa ma balöblaqueno wei ma cui, ö̦jö a shämobä a maquea majöa dicoquema, bä ijilubö moli a lä cui.
58011018	Yai Bada tänö a wa̦fa wäyäö ja, abenaja a cuma. Afä ya bä a̦fa nodiwä bluca lä wäyäno wei, ijilufä Isaacö lija bä nia bluca nodiblou. Einaja a cuma.
58011019	Einaja a cuu waiquioma yalo, Ablaamö a mölaö showao fe yadioma. “Täbä ma nomablou wei ma cui, Yai Bada tänö täbä demi jocädamaö daö”, a bufi cuu lofotooma. Jai a nomaö waiquiwä, Ablaamönö a nofi tabou ma waiquiono wei ma cui, a demi tabou fe yadioma.
58011020	Isaacö a lä cuinö, Yai Bada a wa̦ nofi mölaboma yalo, bä ijilubö ecöbä a̦fa bayeliblamou wäyäma. Jacobo, Esau cäcöbä nia obi lä bayeliblamou wei tä a̦fa wäyäö balöoma.
58011021	Jacobo a nomaö ajedeo däjä, Yai Bada a wa̦ nofi mölaboma yalo, José bä ijilubö ecöbä a̦fa bayeliblamou wäa nomöjöquema. Dee anö a baijilanö, a möfe fa boalunö, Yai Bada a wa̦fa doblao tama.
58011022	José a lä cuinö, Yai Bada a wa̦ nofi mölaboma yalo, a bufi mlao lä ajedeono wei däjä, cama ebä nowa talefälöma. Isaeli ebä lä cuinö, Ejido tä ulufi nia lä daafälöno wejei tä a̦ wäyäö fa balöonö, cama a nia lä nomaö wei däjä a nia lä taamamou wei, a wa̦fa ca̦i wäyämou showaoma. Ubä co̦amamou bufioma, Canaana tä ulifi jamö bä ya̦cumö fublou däjä, ubä ca̦i fufälöbeje.
58011023	Moisesi bä fö̦önö, Yai Bada a wa̦ nofi ca̦i mölaboma, bä nöö e ma cuinö, inaja showawä. A nofi mölaboböma yalo, Ejidoteli bada a wa̦ nö quili tabönomi. Isaeli ebä ijilubö nia ma shämaö wei ma cui, Moisesi a oshe liyäjäwä fa dabölalönö a jo̦yaboböö showao däjä, belibo 3 ebä lublamabölema.
58011024	Ejidoteli bada a lä cui bä tää enö, Moisesi a nofi jaba oshe ma ijiluano wei ma cui, a lä badalayono wei däjä, ö̦jö e a̦fa jilobä, etä waia majölema.
58011025	Wa̦lidiwä talewä bä sho, a bufi jole dobladobä etä ma cuono wei ma cui, Yai Bada ebä nö lä bleaamano wejei bä lija a co̦caobä etä shi̦lo yaia majölema.
58011026	Ejidoteli bä nö yai madofiböoma ma cui, cama etäbä ca̦i bluca wailema. Yai Bada tänö a shimabä a lä yaileno wei a bufibou waiquioma yalo, a nö bleaabä etä ma cuono wei ma cui, ö̦jö tä jamö a bufi mö shi̦lo yai blucaoma. A nia lä dobämodayou wei tä malä bufibono wei.
58011027	Yai Bada a wa̦ nofi mölaboma yalo, Ejidoteli bada a nö quili taö mlai ja, tä ulufi daaquefälöma. Yai Bada a dablamou ma mlai ma cui, jai a daa waiquilalema a nofi tabolanö, a nö wa̦lojaö fe yadioma.
58011028	Yai Bada a wa̦ nofi mölaboma yalo, Yai Bada a nia waiteli lä jayuano wei däjä, bä nowamöo fe yadiobä, i̦yä i̦yä bänö bei yocabä ya̦blaö bufima. Yai Bada a̦jele etä Waicalewä lä cuinö, bä ijilubö jaba bä lä cublai bä shäö mlaobä, bä li inaja cuaama. ¿Ö̦jö tawä? Yai Bada a nia waiteli lä jayuaö wei, a nofi ca̦i co̦camoaö malä showaodaono wejei.
58011029	Isaeli ebä nodiwä lä cuinö, Yai Bada a wa̦ nofi mölabomaje yalo, modu Wacä u bada jamö ma cui, jai wejediwä tä cuwä jamö bä bucadubaliyoma. Ö̦jö ma cui Ejidoteli bä lä cui, inaja cama bä nia bucaduo cuo ma juono wei ma cui, bä mishi bluca duobaliyoma.
58011030	Yai Bada a wa̦ nofi mölabomaje yalo, Jelicoteli bä shabonobö sibo jamö bä shoqueblaaö cuaaö showao däjä, 7 tä mö didi fa tablamalöjenö, Jelicoteli bä alabö na blälälaliyoma.
58011031	Laaba a lä cuinö, showadi a suwä lä dodoono wei a lä cuinö, Yai Bada a wa̦ nofi ca̦i mölabou mö feduoma. A wa̦ nofi mölaboma yalo, bä ja̦amodou lä mlai bä mö bluca watäblaöje däjä, cama a demi feiblamalemaje. Tä ulufi lä bomaböno wei cäcöbä lä cui, cäcöbä dodijidawä walomaquema yalo a nowamamaje.
58011032	Ai ya bä a̦fa jayumaö ma dao wei ma cui, ya tä a̦ labamaö bufiomi. Jedeoni a ca̦i malä cule, Balaco a ca̦i, Sasono a ca̦i, Jedei a ca̦i, David a ca̦i, Samuel a ca̦i, Yai Bada a wa̦no wäyälewä bä ca̦i bluca.
58011033	Ö̦jö bä lä cuinö, Yai Bada a wa̦ nofi bluca mölabomaje. ¿Ö̦jö tawä? A wa̦ nofi mölabomaje yalo, ai bä lä cuinö, täbä bälöjöwä lä yaiblai bä bälöo yanöcömabou fe yadiomaje. Ai bä mö feduwä lä cui bä a̦ lofotoaö fa ayaonö, dodijidawä tä jamö täbä tamabou fe yadiomaje. Ai bä lä cui lija, Yai Bada tänö tä a̦fa lä wäqueno wei etä bejedi cublaliyoma. Ai bä lä cuinö, öla bä caficö fuwädamaje.
58011034	Ai bä mö feduwä lä cuinö, cowa wacä bada lublamamaje. Ai bä showawä lä cui, sibala bänö bä mili ma shäö wejei ma cui, bä docua fe yadilayoma. Ai bä lä cui bä ujuduo ma waiquiono wei ma cui, bä lofotoblou co̦layoma. Ai bä mö feduwä lä cui, bä ishobä jamö bä nö yai wa̦lojaö dodijioma. Ai bä showawä lä cuinö, shomi bä lä bälöblai bä wayu yashublalemaje.
58011035	Ai bä suwä lä cuinö, Yai Bada a wa̦ nofi mölabomaje yalo cama ebä nomöa lä bono wejei ebä demi jocädou co̦oma. ¿Ö̦jö tawä? Ai bä mö feduwä lä cuinö, Yai Bada tä a̦ nia fa joyamajenö, bä nö ninili ma bleaamano wejei ma cui, tä a̦ daanomije. Bä bufi bejedio waiquioma yalo, bä fujeblabeje etä ma cuono wei ma cui, “Ma, ya tä a̦ nö joyabimi”, bä cuma. ¿Ö̦jö tawä? Bä nia lä doblaodayou wei tä bufibou waiquiomaje yalo, bä nö bleaamamou ojodaoma.
58011036	Ai bä lä cui bä nö waiblamaje. Bä si ca̦i yafelimamaje. Boo shibä badanö ai bä ca̦i o̦cabomaje. Bä fe ca̦i labomaje.
58011037	Ai bä lä cui, maa mabänö bä ca̦i shäyämaje. Ai bä fe ca̦i jafedimamaje. Sibala bänö ai bä ca̦i duyämaje. ¿Ö̦jö tawä? Ai bä lä cui bä nö fo̦lili bleaablaloma. Täbä lä didio wei sibä ja bä didio mlai ja, oweja sibä shi̦lo läbou bädaomaje, shibo sibä ca̦i. Bä nö ninili ca̦i bleaablaloma. Bä nö ca̦i blemabomaje.
58011038	Yanowamö täbänö bä nofi tabono ma mlajei ma cui, ö̦jö bä shi̦lo yai dodijidaoma. Tä ulufi bloque jamö ma cui, bei macö jamö ma cui bä bälöblalou cuaama. Maa maca bä jamö ma cui, täcabä lä cublai jamö ma cui bä li cublaloma.
58011039	Ö̦jö bä bluca lä cuinö, Yai Bada a nofi mölabou cadidiomaje. Yai Bada cama a ma cuinö, bä dama. Ö̦jö ma cui, tä a̦fa lä wäyäno wei tä ja bä dobämou showaa mlai ja, bä nomalaliyoma.
58011040	Yai Bada tänö dodijidawä bämalecö nia bluca lä tamabou wei tä daö waiquioma yalo, bä dobäö showadaonomi. Camiyä bämacö lä nodiblole bämacö mlai ja, cama bä doblamabou balöo ayao mlaobä.
58012001	Ö̦jö bä jaba lä cuono wei bä lä cuinö, Yai Bada a wa̦ nofi lä mölabou wejei tä wawädowä damalalemaje. ¿Ö̦jö tawä? Jai bämalecö fe fa̦yobouje bä cuwä waiquiwä yalo, bämacö ca̦i dodijaö mö da feduo, ö̦jö lä. Bämacö lä yabäcamou wei bäma tä da joya. Wa̦lidiwä bäma tä fujeblaö si ijejewä lä mlai tä ca̦i. Ö̦jö däjä Yai Bada tänö bämalecö taamaö lä bufii weinaja, bämacö cuaaö cadidou fe da yadio.
58012002	Jesús lija bämacö bufi mö shi̦lo yai da cudio, bämalecö lä lulubou wei a lä cui lija. Bämacö mölaö showaobä bämalecö bufi lofotomabou. Fii balitama tefi ja a nö bleaabä etä ma cuono wei ma cui, a bufi nia doblao ca̦i cuo lä majöono wei tä bufiboma yalo, a ojodao fe yadioma. Jai wa̦lidiwä talewä a nia mömou ma cuono wei ma cui, a bufi quilinomi. Inaja a cuaaö fe yadioma yalo, fei däjä Yai Bada jayu boco mashi jamö a dicäadayoa.
58012003	Wa̦lidiwä talewä bänö a nofi wa̦libomaje yalo, inaja a taamamaje. Ö̦jö ma cui a bufi nö wa̦lojoablalou fe yadio showaoma. Ö̦jö lija bä bufi da daeo, cama a lä taamamono weinaja wamacö ca̦i taamamou mö feduo ja, wamacö modablou mlai ja, wamacö bufi lofote ca̦i cuo fe yadiobä.
58012004	Wa̦lidiwä talewä bänö wamacö ma yabäcaöje däjä ma cui, wamacö shäö showadao malä mlajei.
58012005	Yai Bada tänö bä ijilubö bäma ecö nowa lä taö wei, ¿wama tä a̦ nofi mojodubou tawä? Bämacö ma yabäcamou wei, bämalecö bufi lofotoamaö fe yadiobä, abenaja tä a̦ cuu. U̦asi. Bada tä lä culadinö wa lä cadidamaö wei tä ja, a bufi da jaducälö. Wa nö bleaamaö ja, a bufi ca̦i ujudua dijä.
58012006	Tabä yai nofimaö cudeenö, Bada tänö täbä cadidamaö malä cui. Täbä nofi bluca lä ijilumaö wei bä cadidamabä, bä malä taamaö wei. Einaja tä a̦ cuu.
58012007	Wamacö nö bleaaö däjä, “Yai Bada tänö wale cadidamabä ya nö li bleaaö”, bä bufi yai da cu. Yai Bada tänö wamacö nofi ijilumaö yalo, wamacö malä taamaö wei. Bä fö̦ö ebä lija, showadi bä ijilubö ebä shi̦lo cadidamamou malä cui.
58012008	Yai Bada tänö bä ijilubö ebä cadidamaö lä cuaaö weinaja wamacö taamaimi ja, bä ijilubö wama ecömi waiquiwä. Jole jole wama a nofi fö̦ömaö bädaa lä cule.
58012009	Eja bämacö lä fö̦ömole bä lä cuinö bämalecö cadidamaöje ja, bäma bä nö quili talanö bäma bä a̦ fuaö malä cui. Bei bämacö bufinö bäma a nofi yai lä Fö̦ömale a lä cui, ö̦jö bäma a wa̦ shi̦lo yai fuabä a, bämacö demi cuobä.
58012010	Yanowamö bäma bä nofi lä fö̦ömaö wei bänö bämalecö cadidamaöje ja, cama bä cuaaö bufi lä doblao weinaja bämalecö nia wanonowä taamaö balöoje. Ö̦jö ma cui Yai Bada a lä cuinö, dodijidawä bämacö cudiobä bämalecö yai cadidamaö. Cama a lä culenaja bäma ecö yai dodijidawä cuo mö feduobä.
58012011	Yai Bada tänö bämalecö cadidamaö däjä, bämacö bufi doblalou mlai ja bämacö bufi nö yai bleaaö balöo. Ö̦jö ma cui bämalecö lä taamaö wei tänö, bämacö bufi yai jaducäblou ja, bämacö bufi yanöcölanö bämacö nia shi̦lo yai dodijaö majöo.
58012012	Ö̦jö cudeenö, jai ujudi bä cublou dijä. Bä shi̦lo yai ublaa da lofotoablalo.
58012013	Yai Bada lija wamacö nia lä cadidofälöö wei tä ja bä bufi yai da shalilo, wamacö doblou lä mlai wamacö wa̦lidiblou fe balojoo mlai ja, wamacö yai dodijidablou co̦obä.
58012014	Bufi yanöcöwä wama bä ca̦i cuo fe yadiobä bä nö shi̦lo da wa̦loja. Yai Bada dodijidawä wama ecö yaiobä bä cuo fe da yadio. ¿Ö̦jö tawä? Inaja bä cuaaö lä mlai bänö Bada tä nia möimi waiquiweje.
58012015	Bä da moyaweicu, ö̦jö lä, cafä ai wamacö lä cui, Yai Bada tänö wamacö nofi ojodabobä wamacö waiquiwä ma cui, wamacö bufi mö yabablou co̦o mlaobä. Inaja ai wamacö cuaaö coyocoo dicoo ja, wamacö bluca yabäcamou cuquei. Cowamilimi cosinö möjödadilimi cocobä fuamaö lä culenaja, inaja wamacö cublou dicolo.
58012016	¿Ö̦jö tawä? Bä da moyaweicu, ai wamacö nofi jushuaö ja̦too mlaobä. Nö badabö Esau a lä cuinö, Yai Bada a nofi tabono lä mlainaja wamacö ca̦i cuaaö dicoo mlaobä. Bä ijilubö jaba e cuoma yalo, bä fö̦ö lija a yai bayeliblamobä a ma cuono wei ma cui, moli a lä iyalayono wei tänö etä nomöjöquema, bä fääshä e lija.
58012017	Wama tä a̦ malä dale. Tä nö fa dedejedalunö, bä fö̦ö lija a bayeliblamou ma bufiono wei ma cui, a waimoa majölayoma. A ma ö̦cöno wei ma cui, a wa̦ nö wäo waiquioma yalo, a wa̦ shominajaaö majöobä etä cuonomi.
58012018	¿Ö̦jö tawä? Cafä wamacö lä cui, Sinai cäcö jamö wamacö ajedobä wamacö waloyolunomi, cäcö yai lä dablamou wei cäcö lä cui jamö. Fei däjä cowa wacä bada ömöo nö quiliaimi. Tä mö didi ca̦i sublaomi. Wadoli a nö ca̦i bada quiliaimi.
58012019	Tä madofi lä jolamou wei tä a̦ ca̦i ji̦liomi. A wa̦ nö bada ji̦liamou lä quiliano wei, a wa̦ ca̦i fei däjä ji̦liamoimi. Ö̦jö a wa̦ nö jaba fa quilianö, a wa̦ lä ji̦lileno wejei bä lä cui bä yömölamou quilii fe balojooma. Moisesi lija a wa̦ faö wasömaje,
58012020	ö̦jö lija bä nö nosiemamobimi waiquiwä cudeenö. ¿Ö̦jö tawä? Yalo a bädawä ma cuinö, Sinai cäcö colo jubaö bädao ja, maa mabänö a shäyämaö bufima, a nomaö showadaobä.
58012021	¿Ö̦jö tawä? Bejedi tä mömou nö quiliama. Moisesi a ma cui, cama a wa̦fa ca̦i quilili blösö blösomou wäyämoma.
58012022	Ma, Sinai cäcö jamö mlai, Siono cäcö jamö wamacö yai waloa waiquiqueyoluma. Yai Bada tä demi cuo shi lä wa̦lile e shabono jamö wamacö cua, Jelusale tä shabono dude yai lä culadi jamö, a̦jele bluca fe balojowä bä bufi doblalou ca̦i lä co̦camoladi jamö.
58012023	¿Ö̦jö tawä? Yai Bada bä ijilubö ebä lä co̦camoladi jamö wamacö co̦caa, fedu jamö bä a̦fa bluca lä oniboladi bä lä cui lija. Bä ijilubö jaba bä nofi dobou lä culajeinaja, cama ebä nofi bluca tabou. Yai Bada tä lä culadi jamö wamacö yai cua lä cule, täbä jimaö lä cadidio wei a lä cui lija. Cama ebä jaba lä cuono wei ma cui, ö̦jö bä ca̦i co̦caa. Bä lä bälöono wei däjä, dodijidawä bä li cuoma yalo, fei däjä doblao bä tamabou lä culadi, bei bä bufi lä cui.
58012024	Jesús a lä culadi jamö wamacö cua, dude tä a̦ ca̦i lä läle a lä cui lija, cama i̦yäbö lä yomösamodayono wei jamö. Abele i̦yäbö nö yuamou lä bufiono weinaja mlai, camiyä bämalecö nofi nia lä ojodabou wei i̦yäbö a̦fa shi̦lo wäyämamou.
58012025	Bada tä lä culadi a wa̦fa lä ji̦liole däjä, bä yömöcacö comao dijä. Bita jamö bä wasöö lä balöono wei däjä, a wa̦ ji̦liano lä mlajei bä nö bleaamaö malä balöono wei. Fei däjä fedu jamö culanö bämalecö yai lä wasöladi däjä, bäma a wa̦ ji̦liablaimi ja, bei bämalecö nö bleaamaö yaiquei.
58012026	Sinai cäcö jamö a wa̦ lä fano wei däjä, bei a wa̦ lofotenö tä ulufi ma qui̦da qui̦damomano wei ma cui, fei däjä a wa̦ nö wäo co̦o ja, abenaja a cuu. Inaja ya nia cuaaö lä co̦o wei däjä, ulufi ya nia qui̦da qui̦damomaö buomi. Judu mösö ma cui, inaja showawä ya mösö nia qui̦da qui̦damomaö cuo. Einaja a cuu.
58012027	¿Wama a wa̦ ji̦liaö cule? Ulufi a jaba lä qui̦da qui̦damomano weinaja a nia jo̦wa cuaaö co̦o. Täbä bluca lä tablaleno wei täbä qui̦da qui̦damomaö fa co̦onö, täbä nia jo̦wa joyaö. Ö̦jö däjä täbä joyamou dao lä mlai tä nia shi̦lo feiblou.
58012028	¿Ö̦jö tawä? Tä ulufi joyamou dao lä mlai tä ja bämalecö nia dobäö cudeenö, bämacö bufi doblalou ca̦i da cuo. Camiyä bämacö lija a bufi doblalou ca̦i cuodayobä, bäma ecö yai da bejedimo. Bäma a nö quili talanö, bäma ecö nö bayeli da nacao.
58012029	A nö quili tamobä a malä cui, cowa wacä lä ömöo wei wacä nö quili tamou lä culenaja showawä, täbä mö bluca lä watäblaö wei wacä lä cui.
58013001	Jesucristo wama ecö nofimayou lä cuaaö weinaja, inaja showawä bä shi̦lo yai da cuaa.
58013002	Shomi täbä yafia bädalayou ja, täbä shi̦lo bälömabou bufi da doblaoje. Ai bänö shomi täbä bälömabou bufi fa doblaojenö, a̦jele täbä tabou malä ja̦toono wejei. ¿Ö̦jö tawä?
58013003	Bä fe lä labolajei bä lä cui, bä nofi da jaducäboje. Cafä wamacö fe labou fa cunoje ja, wamacö nö bayeliblamou cuo lä bufiobö weinaja, inaja showawä, bä nofi yai da taboje. Bä nö lä bleaamaö wejei bä lä cui, ö̦jö bä nofi da ojodaboje. Cama bä ujudi lä culenaja wamacö cuwä mö feduwä malä cui.
58013004	Bä fe̦yalobö wama ecö lä cuinö, suwäböfä bä nofi da taboje. Bä suwäbö wama ecö mö feduwänö, inaja showawä, fe̦yalofä wama bä nofi ca̦i tabou mö feduobä. Wamacö joleblalolanö wamacö nö waiblayou mlai. Bä nofi lä jushublalou wei bä ma cui, bä ca̦i lä joleblalou wei bä ma cui, Yai Bada tänö ö̦jö bä nö nia bleaamaö malä cui.
58013005	Blada bä ma cui, madofi bä ma cui, ö̦jö bä nofi yaibo dijejä. Wama täbä tabou lä waiquile täbä ja, bä bufi shi̦lo yai cuo shalilio da showadao. Abenaja Yai Bada a malä cuu wei. Obi ma cui bämacö nia daaimi. Bämacö nia ca̦i joyaö majöomi. Einaja Yai Bada a malä cuu wei.
58013006	Bamalecö nia joyaimi waiquiwä yalo, Yai Bada etä a̦ oni jamö tä a̦ lä cuolenaja, camiyä bämacö ma cui bämacö ca̦i cuu dao. Wale lä bayelibou wei a lä cui, ö̦jö Bada tä waiquiwä. Ya quilibä tä cuami. ¿Wedi tabä yanowamö täbä bädawä ma cui ya bä nö quili taö bashiquei? Einaja bämacö cuu dao.
58013007	Cafä Jesucristo wama ecö lija bä jaba bada lä läono wei bä lä cui, ö̦jö bä lija bä bufi da daeo, Yai Bada etä a̦ ja wamacö jaba lä yömölano wejei bä lä cui bä lija. Bä dodijidawä cuo fe lä yadiono wei tä ja, wamacö bufi fa daeonö, bä da owäboje. Yai Bada a nofi mölabou cuo fe lä yadiono wejeinaja, wama a nofi mölabou cuo mö feduo nomöjöobä.
58013008	Jesucristo a bufi nia shomiblou majöomi. Jaba däjä a cuo lä balöono weinaja, fei däjä ma cui a cuwä showawä. Obi ma cui, inaja showawä a nia cuo shi wa̦lii.
58013009	Shomi tä a̦ ma wäyämou wei ma cui, shomitawä tä a̦ ca̦i ma waloo wejei ma cui, ö̦jö bä a̦ ja bä bufi luluamo dijä. Judio bänö nii bä a̦fa showadi ma wayoaö wejei ma cui, nii bänö täbä bufi bayeliblamoimi. Cama bä ma cui bä bufi bayeliblamou malä mlai. Yai Bada tänö wamacö nofi lä ojodabou wei tä a̦nö, wamacö bufi nia shi̦lo yai lofote cuo.
58013010	¿Ö̦jö tawä? Camiyä bämacö bayeliblamobä a lä dodomoqueno wei a lä cui, bäma a daö. Yai Bada etä yano jamö, nofi bäyäalewä bä judio ojodamou ma buo wei ma cui, camiyä Jesucristo bufilewä bämacö lija bä yädäobä bämi.
58013011	Abenaja judio bä cuaaö. Nofi bäyälewä bada a lä cuinö, Yai Bada etä yano yai nowamaö lä dodijio wejei jamö, yalo i̦yäbö ca̦i lucäö, täbä doblou lä mlai etä nowa mladamabä. Inaja a cuaaö fa balöonö, bä yalo lä shäö wejei bä lä cui, täbä lä bälöle tä sibo jamö bä yalo ö̦shömaö nomöjöoje. ¿Ö̦jö tawä?
58013012	Inaja showawä, täbä lä bälöle tä sibo jamö, Jesús a ca̦i shämoa culayoma, cama i̦yäbö showawänö bäma ecö yaiobä.
58013013	Ö̦jö cudeenö, cama lija bämacö yaua fa showadaicunö, Jesús a nö ca̦i yamili bleaamaö siboo lä cuono wejeinaja, inaja bämacö taamamou ojodao cuo mö feduobä.
58013014	Eja bämacö nia lä cudalou wei bämacö shabonobö cua malä mlai. Ma, tä shabono nia obi lä wawäblou wei, ö̦jö bäma tä nö shabono yai dabou.
58013015	Jesúsnö camiyä bämalecö nofi bäyäbobä a läa waiquiadayoa yalo, Yai Bada bäma a shi̦lo yai da dobä. ¿Ö̦jö tawä? Wedi tä ja mlai. Ö̦jö lija bämacö bufi a̦fa doblalou lä wäyämou wei, jai bäma a dobäö tä nofi tabodayoa. Bufi doblalolanö bäma a nofi Badabou da wawädoo.
58013016	Wamacö dodijabä tä cua waiquia ja, ai wama bä nia lä dobäö wei tä cua waiquia ja, bä mojimo dijä. Ai bäma bä bayeliblaö däjä, jai cama Yai Bada bäma a dobäö cadidio, tä nofi tabodayoa. Ö̦jö lä tänö bäma a bufi shi̦lo yai doblamabou.
58013017	Cafä Jesucristo bufilewä wamacö lija bä bada lä läo wei bä lä cui, dodijidawä bä a̦ da fuaje. Wamacö bufi ca̦i dodijidawä tamabobeje bä malä läo wei. Yai Bada tänö bä lämabou yalo, ö̦jönö bä a̦ nö nia wäamaö. Bufi doblalolanö bä ojodamobä, bä bufi wa̦lidiwä ca̦i bälömabo dijejä. Wama bä bufi wa̦lidiamaö dicoo ja, wamacö nia bayeliblamou malä mlai.
58013018	Yai Bada lija yamalecö nö bayeli shi̦lo da nacaje. Shominaja yamacö cuaaö malä mlai. Bei yamacö bufi jamö yama tä lämabou mlai ja, showadi yamacö dodijaö bufi malä doblao wei.
58013019	¿Ö̦jö tawä? Wamale bayelimaö da dodijio, cafä wamacö lijamö Yai Bada tänö wale shimaö co̦obä.
58013020	Bei. Yai Bada tänö bämalecö bufi lä yanöcömabou wei a lä cui lija wamacö yai bayeliblamobä, ö̦jö lä, Bada tä Jesús a demi jocädamaö lä co̦layono wei a lä cui lija. Ö̦jö oweja bäma ecö lä cui, bämalecö yai nia lä nowamaö wei, ö̦jö a Bada. Cama i̦yäbönö bämalecö nia nowamaö shi lä wa̦lii wei tä a̦ ca̦i läa, Yai Bada tä a̦ nö wäo ja a lä cuno weinaja showawä.
58013021	Dodijidawä tä bluca lä cui ja wamacö bayeliblamobä, bämacö nö bayeli nacaö, tä tamaö lä bufii wei wama tä yai tabä. Yai Bada wama a bufi doblamabobä, cama a showawänö wamacö nia cadidimabou, Jesucristo wama ecö yalo. Ö̦jö bäma a nofi doablaö shi wa̦libä a waiquiwä. Inaja lä tä cuobä.
58013022	Iba wamacö. Wamacö moyawäobä, ei jolodowä ya tä a̦ oni shimaö lä cule. Dodijidawä wamale a̦ nia ji̦liaö, ¿ö̦jö tawä?
58013023	Timoteo a fujeblaö co̦layou lä cufajei. Ö̦jö lä wama tä dabä ya wa̦. Eja a waloo jaödaoyoluu ja, ö̦jö sho bämacö fe nia walou.
58013024	Jesucristo bufilewä wamacö ca̦i lä culajei bä bada lija, wamalecö a̦fa da wäyäje. Cama Yai Bada ebä bluca lija ca̦i. Italiateli bä Jesucristo bufilewä lä cui, cafä wamacö lija bä a̦fa ca̦i wäyämamou bufi doblaa lä cule.
58013025	Bei. Yai Bada lija wamacö shi̦lo bayeliblamobä, wamacö nofi bluca ojodabobä.
59001001	Camiyä Santiago cä ya. Yai Bada ya nosie juabä ya, Bada tä Jesucristo ca̦i. Isaeli bä ijilubö 12 wama ecö bälöa lä nodile wama ecö nija, ei ya tä a̦ oni shömaö. ¿Dodijidawä wamacö cua showaa culawä?
59001002	Iba wamacö. Wamacö nö ma bleaaö wei ma cui, bä bufi yai doblao fe da yadio.
59001003	Ei wama tä daö malä waiquii. Wamacö nö bleaaö däjä, Jesús wama a nofi mölabou fe lä yadio wei tänö, showadi wamacö bufi nö wa̦lojoablalou talei.
59001004	Bä bufi nö shino yai da wa̦loja, ö̦jö lä, wamacö bufi yai bayeliblamobä. Wamacö bufi nö bleaaö mlai ja, wamacö bufi walalawä ca̦i cuobä. Ö̦jö däjä wamacö bufi nia ujuduaimi.
59001005	Ai wamacö bufi wedinajamou bädawä ja, Yai Bada nija bä nö bayeli da nacao. Wamacö bufi jaducublamaö weicätä. A bufi läo mlai ja, bluca täbä nija a shi ö̦jöde dablamou talei.
59001006	Ö̦jö ma cui a bufi jaducublamabä a lä nacou wei a lä cui, a bufi fa bolacaicunö mlai, moli tä jamö a bufi culanö a nacou shalilio showadaobä. Bolacabö täcö bufibolanö a wa̦ faö dicoo ja, wadoli anö mau u shäyäjaö lä culenaja a bufi cuwä waiquiwä dicowä.
59001007	Inaja a bufi cuwä waiquiwä ja, a mölaa bälayou. Yai Bada nija a nia dobämoimi.
59001008	A bufi lä shedecou wei a lä cui, cama a nia lä cuaaö wei etä ma cui ja, a bufi shaliliwämi. Bada tä nija, ö̦jö a lä cui a nia bayeliblamoimi waiquiwä.
59001009	Jesucristo ai ebä ma jo̦li wei ma cui, bä bufi doblalobä cäbä. Yai Bada tänö bä nofi tabou fe yadio cudeenö bä bufi nia yai doblalou.
59001010	Jesucristo ai ebä lä cui, bä nö lä madofibö wei, ö̦jö bä bufi ca̦i doblalou mö feduobä cäbä. Madofi bä ja mlai. Ma, Yai Bada nija bä yai bayeliblamou cudeenö bä bufi nia doblalou. ¿Ö̦jö tawä? Madofi ebä nia cudio malä mlai. Cama bä ma cui, moimoima bei bä jole mlaaö lä cuaaö weinaja bä cuaaö mö feduo malä cui.
59001011	Moimoima bei bä jole lä cublai bä ma liyäjäi ma cui, motoca shi yoblao däjä bä wa̦blädaö malä majöo wei. Bä jole bläläa majölaliyo. Bä nö lä madofibö wei bä lä cui, inaja showawä bä ca̦i cuaaö. Bä dodijidawä ma bälöo däjä, bä bufi fa mlaicunö, bä nia cuo majöomi.
59001012	Bä bufi ma wabamou wei ma cui, bä nö wa̦lojaö fe lä yadio wei bä lä cui bä bufi nia doblalou. Dodijidawä bä cua fe yadia cudeenö, Yai Badanö bä nia malä ba̦limiblamaö wei. ¿Ö̦jö tawä? A wa̦ nö wäa waiquiquema. A lä nofimaö wejei bä nia ba̦limiblamaö.
59001013	¿Ö̦jö tawä? Wa̦lidiwä tä ja wamacö yabäcamou ja, “Yai Bada tänö wale yabäcamaö da culanö”, bä bufi cu dijä. Yai Bada a lä cui, wa̦lidiwä tä ja a nö yabäcamobimi. Yanowamö bä ma cui, wa̦lidiwä tä ja cama Yai Bada tänö bä ca̦i yabäcamaimi.
59001014	Ma. Bä lä yabäcamou wei bä lä cui, wa̦lidiwä tä ja bä bufi li fa luluamonö bä li yabäcamou, cama bä bufi waiyou waiquiwä cudeenö.
59001015	¿Ö̦jö tawä? Wa̦lidiwä ta ja bä bufi cuaablalou cudeenö, bä nia wawädowä icuo. Ö̦jö däjä, wa̦lidiwä tä lä taö wejei tänö bä ya̦cumö nomaoblou.
59001016	¿Ö̦jö tawä? Bä möla dijä, iba bämacö lä nofimaö wei wamacö. Wa̦lidiwä tänö täbä doblamaimi.
59001017	Täbä yai lä doblamaö wei a lä cui, ö̦jö Yai Bada a waiquiwä, fedu jamö a lä culadi. Ö̦jamö culanö bämalecö yai bayeliblaö. ¿Ö̦jö tawä? Bäma a nofi lä Fö̦ömale a lä cuinö tä ulifi wacacamabobä, judu mösö jamö täbä shi̦i shadimaquedayoma. Tä shi̦i yai lä doblaladi, cama a waiquiwä. Tä mö dödöjöblou majöobä a nia shomibloimi.
59001018	Cama bejedi etä a̦nö, dude bämalecö tablaö co̦layoma, Jesús nija jaba bämacö bufi lä cuqueno wei bämacö lä cui, cama bäma ecö yaiobä. ¿Ö̦jö tawä? Judio bänö Yai Bada a dobäbeje, döano sibä ja bä jaba lä lalou wei ebä yaimabou lä culajeinaja, inaja showawä camiyä jaba bei bäma ecö yaia mö fedua lä cule. ¿Ö̦jö tawä? Dude bämalecö tablamaö bufi fa doblaonö bämalecö li tablamalema.
59001019	Wamale a̦ da ji̦lilä, iba bämacö lä nofimale wamacönö. Ai bä a̦ faö däjä lobe bä a̦ da ji̦liaje. Bä a̦ faö shi jalimo dijä. Bä ca̦i jushudou showadao dijä.
59001020	Täbä jushudou si lä ijejei täbänö Yai Bada a bufi doblamaboimije. Täbä dodijaö malä mlai.
59001021	Ö̦jö cudeenö, bei wamacö bufi jamö wama tä shami lä lämabole tä bluca da joyalöje. Wa̦lidiwä wama tä lä taö wei tä ca̦i. Ö̦jö däjä, Yai Bada wama etä a̦ tabou lä waiquile tä a̦ da bufiblaje. Wamacö bufi oquewä ca̦i fa cuonö, ö̦jö tä a̦ ja bä bufi shino yai da dayäo. Wamacö nia lä jucäamou wei, ö̦jö tä a̦ waiquiwä.
59001022	Ö̦jö ma cui, Yai Bada wama tä a̦ ji̦liaö bädao mlai ja, tä a̦ lä cuu weinaja wamacö yai cuaabä. Wama tä a̦ ji̦liaö bädao ja, wamacö nia mölaa bälayou.
59001023	Tä a̦ juaö mlajei, tä a̦ shino ji̦liaö lä bädao wejei bä lä cui, abinaja bä cuwä. Möle ajamö bä wäyäcu moli lä mömou wei bä lä culenaja, inaja bä cuwä mö feduwä.
59001024	Bä wäyäcu ma mömou wei ma cui, bä fa alufälönö, bä wäyäcu mömou lä cuono weinaja tä nofi mojodudaö majölayouje.
59001025	Ö̦jö ma cui, Jesucristo etä a̦ dodijidawä lä cui tä a̦ fa ji̦liläjenö, tä a̦ nofi jaducubou fe lä yadio wejei bä lä cui, ö̦jö bä nia shino yai bayeliblamou, tä a̦ juaöje yalo. Bä bayeliblamobä tä a̦. Sadanasinö täbä ma tabou wei ma cui, täbä nia jujeblamou fe lä yadio wei, ö̦jö lä tä a̦. ¿Ö̦jö tawä?Ö̦jö ma cui, tä a̦ ji̦liaö lä buo wejei bä lä cui, tä a̦ nofi mojodubou majöo dicooje ja, bä nia bayeliblamoimi.
59001026	“Yai Bada nija ya dodijidawä cuobä ya malä cuaaö wei”, bä nofi lä tamamou wei bä lä cui, inaja bä nofi ma tamamou wei ma cui, bä caficö a̦ wasöomi ja, cama bä nofi mölamamou nö beblalou lä cule. Ö̦jö bä lä cui, bä jole ma dodijiablalou wei ma cui, cama bä caficö a̦ jäo fa mlacunö, Yai Bada tänö bä dodijaö dablaimi waiquiwä.
59001027	Yai Bada bäma a nofi lä Fö̦ömale a lä cuinö bämalecö dodijaö dablabä, abinaja bämacö nia yai cuaaö. Ijilu wajadi bä lä cui bäma bä nofi nia tabou. Suwä bä lä feiblou wei bä ca̦i. Bä nö bleaaö cudeenö bäma bä nia bayeliblaö. ¿Ö̦jö tawä? Yanowamö täbä showadi lä cuaaö wei tä ja, bämacö nia ca̦i yädäbloimi. Inaja bämacö yai cuaaö ja, Yai Bada tänö bämalecö nia shino yai dodijaö dablaö.
59002001	Iba wamacö. Bada tä Jesucristo a yai lä doblao wei wama a nofi mölabou yalo, yanowamö fe usucuwä wama bä nia nofimaö. Bä mömou ma wa̦lidii ma cui, bä mömou ma liyäjäi ma cui, fe usucuwä wama bä ca̦i dodijidawä cuobä.
59002002	¿Ö̦jö tawä? Cafä wamacö lä yododaö wei jamö, camishi liyäjäwä cäcö ja a lä didile a waloquei, imicö ca̦i lä baushi wei a lä cui. Ö̦jö däjä, lebesi cäcö ja ai a lä didile a ca̦i waloa mö feduquei.
59002003	A mömou lä liyäjäi a nija wamacö bufi doblalou cudeenö, “Eja a da loiquiyo”, wama a nowa taö. Ö̦jö ma cui, a jo̦li nö lä bleaaö wei wama a nofi doaö mlai ja, a co̦blou bälayou. Wama a ca̦i loamaö mlai ja, cama a loa bädaquei. Inaja wamacö cuaaö dicoo ja, fe usucuwä wama cäcöbö nofimaimi waiquiwä. Inaja wamacö lä cuaaö wei
59002004	wamacö dobloimi. Bä mömou lä dodijidai tä ja bä möla dijä. Bei bufi mlai, bei wama bä sibosi li möö buo malä cui.
59002005	Bämacö lä nofimaö wei wamacö. Wamale a̦ da ji̦lilä. Yanowamö täbä jo̦li lä bälöblai, Yai Bada tänö ö̦jö bä yaia cadidilema, tä nowa yai lä bluca wei tä tabobeje. Cama a nofi nia mölabou lä cadidio wejei, ö̦jö tä nowa shino yai bluca. Cama nija bä nia lä cuo wei tä ca̦i. ¿Ö̦jö tawä? A lä nofimaö wejei bä lä cui, ö̦jö bä nia ca̦i bälöo lä dodijio wei tä a̦fa malä wäqueno wei.
59002006	Ö̦jö ma cui, cafä wamacö lä cuinö, bä lä jo̦li wei wama bä nofi taboimi dicowä. ¿Wedi tä tabä bä nö lä madofibö wei, ö̦jö bei wama bä nia li bufibou? Wamacö showadi lä yabäcaö wejei, ¿ö̦jö bämi tawä? Bada bä nija wamacö a̦fa dobloimi lä wäyäö wejei, ö̦jö bä li showawä malä cui.
59002007	Ö̦jö bä lä cuinö, ¿Bada tä Jesucristo a nö waiblaimi sijewä? ¿Ö̦jö daanö? Afä a lä cui, a nö bejedi waiblaö dodijiweje.
59002008	Yai Bada tänö tä nabä yai lä shömöqueno wei, ei tä a̦. Cafä wa nofi jo̦lio lä culenaja, inaja showawä aifä wa bä nofi tabolanö wa bä nofimabä. Einaja Yai Bada etä a̦ cuu. Inaja wamacö yai cuaaö ja, wamacö nia shino dodijaö cuquei.
59002009	Ö̦jö ma cui, ai wama bä nofi shino tabou ayao dicoo ja, wamacö dobloimi waiquiwä. Moisesi tä a̦nö wamacö a̦fa wa̦lidiwä talewä tamou, wamacö waimobä.
59002010	Moisesi tä a̦ ja, wamacö mili cadidou ma cui, ai moli tä ja wamacö cadidoimi dicoa ja, wamacö waimobä wamacö waiquiwä malä cui. Wama tä a̦ nofi bluca cadidibou malä mlai.
59002011	¿Ö̦jö tawä? Täbä joleblalou lä wasöö wei a lä cuinö, yanowamö täbä ca̦i shäö wasöö malä cui. ¿Ö̦jö tawä? Wamacö joleblalou ma mlai ma cui, yanowamö wama täbä shäö dicoo ja, wama etä a̦ nofi cadidiboimi waiquiwä.
59002012	Moisesi tä a̦nö wamacö waimou mlaobä, Jesucristonö wamacö jujeblamalema, cama dodijidawä etä a̦ ja wamacö nosiemamou majöobä. Ö̦jö etä a̦nö wamacö nia shino jömamou cudeenö, bä a̦ da wasöo. Bä shino da dodija.
59002013	Yai Bada tänö täbä jömaö däjä, yanowamö täbä nofi ojodabono lä mlajei bä lä cui, cama bä nofi nia ca̦i ojodaboimi mö feduwä. Ö̦jö ma cui, täbä nofi lä ojodabono wejei bä lä cui, ö̦jö bä nia jömamou quiliimi.
59002014	Iba wamacö. “Yai Bada ya nofi mölabou”, wa ma cuu wei ma cui, wa dodijaimi ja, ¿wa nia bayeliblamou daanö? Wa wa̦ lä faö wei wa wa̦nö, ¿bei wa nia jucäamou daanö?
59002015	Wamale a̦ da ji̦lilä. Jesucristo bufilewä ai a lä cui, a nia lä didio wei ecö camishi cuami ja, a nia lä iyaö wei ebä nii ca̦i cuami ja,
59002016	bei wa wa̦ bädawänö, ¿ö̦jö a bayeliblamolayou daanö? “Dodijidawä a da co̦jamö”, wa nowa taö. “Camishi cäcö ja a da didiicu, wa nö wajadili bleaaö mlaofälöbä”, wa nowa ca̦i taö. “Dodijidawä a da iya”, wa nowa ca̦i taö ma cui, einaja wa lä cudou wei wa wa̦nö, ¿a nia bayeliblamou daanö? Ma. Inaja wama a nowa ma taablalale ma cui, wama a yai dobäö mlao däjä, a nia bayeliblamou buo malä mlai.
59002017	Inaja showawä, “Yai Bada ya nofi mölabou”, bä ma cuu wei ma cui, bä dodijaimi ja bä jolemou waiquiwä. Bä bayeliblamobä etä cuami.
59002018	Abinaja ai wa lä cui, wa jo̦wa cuu dicoo. “Jesucristo ya nofi ma mölabole ma cui, bei ya li dodijaimi bäwä.” ¡Inaja dicoo mlai! Jesucristo wa nofi jo̦wa ma mölabou wei ma cui, wa dodijaimi ja, ¿wedi tänö wa nö bejedi li ö̦jöböamobä, ö̦jö lä? Camiyä ya lä cuinö, Jesucristo ya nofi lä mölale ya tä nia yai dablamaö, ya lä dodijaö wei tänö.
59002019	“Yai Bada a lä cui, yami tä Yai Bada cua ayaa”, wa bufi jo̦wa cuu. Bejedi lä wa wa̦. Ö̦jö wa tä a̦ daö bäa ma cule, ö̦jö tä a̦nö wa nia jucäamoimi. Fecula bä jucäamou malä mlai. Yai Bada a lä cule tä daö ma cujei, bä jucäamou mlai ja, bä shino quilili blösö blösömou bädao.
59002020	¿Wedinaja bäfä nowa li fa tanö, bäfä bufi nia yai möblamaö? ¡A bufi da jaduculu! “Yai Bada ya nofi mölabou”, täbä ma cuu wei ma cui, bä dodijaimi ja bä jolemou waiquiwä.
59002021	Camiyä bämacö nö badabö Ablaamö a lä cuinö, Yai Bada nija bä ijilubö Isaacö e dodoabä, e maqueboma. ¿Ö̦jö tawä? Inaja a cuaama yalo, a dodijama cudeenö, jai a dodijidawä waiquiwä Yai Bada tänö a nofi li taboma.
59002022	¿Ö̦jö tawä? Ei malä cui. Yai Bada a nofi mölabolanö Ablaamönö a wa̦ li juaö cadidioma. A lä dodijano wei tänö, Yai Bada a nofi lä mölabono wei etä damalalema.
59002023	Yai Bada etä a̦ oni lä cuu weinaja tä cublaliyoma. Abinaja tä a̦ cuu. Yai Bada a wa̦ fa ji̦limolunö, Ablaamönö a wa̦ bejedi bufia showadaalema. Cama Yai Bada a wa̦ bufiblamou fa damolalunö, jai a cadejewä waiquiwä bei a nofi Ablaamö tadaö showadalayoma. Einaja tä a̦ oni cuu. Ablaamö a lä cui, Yai Badanö cama nofi e a̦fa jilaboma.
59002024	Ei malä cui. Täbä dodijaö yalo, jai bä dodijidawä waiquiwä Yai Bada tänö bä nofi yai tabou. A nofi lä mölabou wejei tä bädawänö mlai.
59002025	Laaba a ma cui, inaja showawä, ¿Yai Bada tänö a nofi ca̦i tabou balöonomi daanö, showadi a suwä lä dodoono wei a lä cui? Abinaja a suwä cuaama. Isaeli ecöbö lä cuinö, Jelico tä ulifi bomaböö lä balöano wei däjä, cäcöbö dodijidawä walomaquema. Cäcöbö nowamama yalo, shomi jamö cäcöbö shömöa taa co̦lema. A dodijama yalo, jai a dodijidawä waiquiwä Yai Badanö a nofi li taboma.
59002026	Abinaja ya cuu. Yanowamö a bufi lä mlaqueno wei, nomawä bloque a nia cuo juo. ¿Ö̦jö tawä? Yai Bada a nofi jo̦wa ma mölabou wejei ma cui, bä dodijaimi ja, inaja showawä bä bloque cuwä.
59003001	Iba wamacö. “Ya täbä yömölabä ya waiquiwä”, bä nofi shi jaliwä tamamo dijä. Yai Bada tä a̦ ja, yama bä lä damaö wei yamacö lä cui, yamalecö nowa yai talanö yamalecö nia malä jömaö wei. Tä wayu.
59003002	¿Ö̦jö tawä? Showadi bämacö bluca yacläö si malä ijejeoblou wei. Ö̦jö ma cui, bei a wa̦ lä wasöo wei a lä cui, ö̦jö a bufi shino yai walalawä waiquiwä. A cuu lä bufio wei tä ma cui ja, a nia lä cuaaö wei tä ma cui ja, a wasöo dao.
59003003	Cabayo bä caficö jamö tä madofi lä o̦cabou wejei tänö, bä jumaö lä bufio wejei jamö bä cadidamaöje. Ö̦jö bä yalo bada ma cui, ö̦jö lä tä wai madofi natanö bä jumaö shaliliablalouje.
59003004	Canawä bä ma cui ja, bä bufi ca̦i da dayäo, ö̦jö lä. Wadoli a badanö, modu u jamö bä bada ma jilulamou wei ma cui, canawä a colo lä cadidamaö wei a lä cuinö, wiisibö etä wai madofinö a bada cadidiablalamaö, cama a befi ca̦i cuaaö lä bufio wei jamö a cadidou cuaafälöbä.
59003005	Inaja showawä, bei bämacö caficö wai ma wajaquemi wei ma cui bämacö caficö a̦ wayu. Wiisibö bämacö a̦ wa̦lidiwä fadou ma buo wei ma cui, jödödöwä bäma tä wa̦lidiblamaö. Cowa wacö wai ma wajaquemi wei ma cuinö, wacö wai fa balalönö tä ulifi ö̦shöoblou malä cui.
59003006	Bei bämacö caficö lä cui, jai cowa wacö lä culenaja bämacö caficö a̦ ca̦i wayu cuwä mö feduwä. Bämacö caficö a̦ wasöomi ja, wa̦lidiwä bluca tä lä cule bäma tä wawämaö talei. Inaja bämacö cuaaö dicoo ja, cowa wacö wai biyäblou lä culenaja, wa̦lidiwä tänö bämacö comi jödödöwä wa̦lidiblaliyo, shobali wacönö täbä bluca mö nia lä watäblaö weinaja showawä.
59003007	Yanowamö täbänö yalo bä ji̦ima tabouje ja, bä yanöcömabouje. Bä ji̦ima tabouje cudeenö, a yalo waitelimou ma bufio wei ma cui etä bluca mladamaleije. Bä yalo lä juu wei bä ma cui, bä lä yäö wei bä ma cui, bä lä joleaö wei bä ma cui, modu u jamö bä bluca lä juu wei bä ma cui, bä yanöcömabou daöje. Bä waitelimobä bä ma cui, bä wasöbouje.
59003008	Ö̦jö ma cui, cama yanowamö täbä caficö a̦ nö wasömamobimi waiquiwä. Wa̦lidiwä tä a̦ ja täbä caficö a̦ nö yanöcöblobimi. Täbä caficö a̦ wayu fe balojowä.
59003009	Bei bämacö caficönö, Bada bäma tä nofi lä Fö̦ömale bäma tä a̦fa doblao wäyäö. Ö̦jö lä bämacö caficö showawänö, yanowamö bäma bä wafäö. Inaja dicoo mlai. Yai Bada a lä culenaja bä cuobä bä yanowamö ma tablamolayono wei ma cui, Yai Bada a Bufi owäbobeje bä waiquiwä ma cui, ¿wedi tabä bäma bä a̦fa nia li taö dicoo?
59003010	¿Ö̦jö tawä? Moli bämacö caficö showawä jamö, Yai Bada bäma tä a̦fa doblao lä taö wei tä a̦ faö, bäma täbä lä wafäblaö wei tä a̦ ca̦i showawä. Shädayai, iba wamacö. Inaja dicowä mlai.
59003011	U fe lä jojole jamö, dodijidawä u faö lä waiquile jamö, ¿wa̦lidiwä u nia coyocoblou daanö? Mlaicätä.
59003012	¿Ico fibä jamö oliba mabä nia lalou daanö? Ma, iba wamacö. Nii cama cäcö nia yaio, cäcö nia majöbloimi. Uba totobä jamö ma cui, ico bä ca̦i nia faimi. Inaja showawä, u mosidiwä waiquiwä ja, dodijidawä u nia jiqueamoimi.
59003013	¿Cafä ai wamacö bufi jaducuwä cublawä tawä? ¿Wamacö bufi ca̦i dao tawä? Wamacö bufi lä jaducui wamacö nia jömöomi. Wamacö bufi oquejelanö, wamacö nia shino cudio. Wamacö lä dodijaö wei tänö wamacö bufi nia jaducuwä damolaliyo.
59003014	Ö̦jö ma cui, täbä dodijaö lä ayao wei wama bä nofi wa̦libou dicoo ja, “Camiyä shino yai”, wamacö bufi cuu dicoo ja, bä jolemo dijä, ö̦jö lä. Bä dodijidawä jömöo dijä. Wamacö bejedimou malä mlai.
59003015	Wamacö bufi a̦fa jaducuwä ma tao wei ma cui, inaja wamacö lä cuaaö wei wamacö lä cui, wamacö bufi jaducuwämi. Yai Bada nija wamacö bufi taamamou malä mlai. Ma, yanowamö showadi täbä lä cuaaö weinaja, wamacö cuaaö bädawä dicowä. Yai Bada tä Bufi ja wamacö luluamou mlai ja, fecula bada a nija wamacö yai luluamou dicoa.
59003016	¿Ö̦jö tawä? Täbä dodijaö lä ayao wei täbä nofi wa̦libouje ja, “Camiyä shino yai”, bä bufi cuablalou dicoo ja, tä nia jödödöwä wa̦lidiblou. Wa̦lidiwä tä bluca lä cui ja, täbä nia yai cublou majöo.
59003017	Ö̦jö ma cui, Yai Bada nija bä bufi yai lä jaducuo wei bä lä cuinö, wisibö tä nia ca̦i wa̦lidiwä jubaö bädaomije. ¿Ö̦jö tawä? Bä bufi nia shino yanöcöwä ca̦i cuo. Bufi oquewä bä nia ca̦i bälöo. Cama bä bufi lä cuu wei bädao mlai, ai bä ma cui bä a̦ nia ca̦i ji̦liaö mö feduoje. Täbä nofi nia ca̦i shino ojodabouje. Bä nia shino dodijaö. Ai täbä nofi nia tabou ayaomije. Bä nia shino bejedimou.
59003018	¿Ö̦jö tawä? Täbä nofi wa̦liayou balaö mlaobä, bä bufi lä yanöcöo wei bä lä cuinö täbä bufi yanöcömabouje. Täbä fa yanöcömabojenö, yanöcöwä täbä ca̦i bluca bälöo nomöjöoje.
59004001	¿Wedinaja wamacö bufi fa cunö wamacö li ishou? ¿Wedi tabä wamacö li shäyou? Wedi tabä mlai. Wamacö wasömamou bufio fa mlacunö wamacö inaja cuaaö, cafä wamacö cuaaö lä ojode wei wama tä nofi yaibou fa dicoonö.
59004002	Wama tä lä bufii wei wama tä taboimi yalo, wamacö niyayou. Wamacö bufi ma waiyou wei ma cui, wama tä nö däabimi yalo wamacö li shäyou. Wamacö ishou. ¿Ö̦jö tawä? Wama tä tabou lä mlale, Yai Bada nija wamacö nacou fa mlacunö wama tä li taboimi.
59004003	Ai däjä wamacö nacou ma buo wei ma cui, wamacö nacou dobloimi waiquiwä cudeenö wama tä nö däabimi waiquiwä. Wamacö cuaaö bufi lä doblao wei tä jamö wamacö cuaabä, wamacö shino yai bayeliblamou bufi doblao dicoo malä cui.
59004004	¡Uo! Shominaja wamacö bufi lä cuaablalou wei wamacö lä cuinö, ¿ei bei wama tä daö mlaa culawä? Yanowamö täbä showadi lä cuaaö wei tä ja wamacö bufi cuo dicoo ja, Yai Bada wama tä nö nabämaö waiquiwä. Ö̦jö cudeenö, ö̦jö tä jamö wamacö cuo bufi lä doblao wei wamacö lä cui, Yai Bada nija wamacö nö nabämobä wamacö li cuaaö.
59004005	¿Yai Bada a jolemou daanö? Abinaja etä a̦ oni cuu. Camiyä bämacö nija, Yai Bada a Bufi bälöobä a lä shömamono wei a lä cuinö bämalecö nofi jalujubou talei. ¿Ö̦jö tawä? Einaja etä a̦ cuu dodijio.
59004006	Ö̦jö ma cui, Yai Bada tänö bämalecö nofi yai ojodabou lä dodijio wei etä wawäblou talei. Ö̦jö cudeenö abinaja tä a̦ ca̦i cuu. Cama bä lä jömöo wei bä lä cui nija Yai Bada a wa̦ Bufi lämou. Ö̦jö ma cui, bä jömöo lä mlai bä lä cui bä nofi yai ojodabou.
59004007	¿Ö̦jö tawä? Yai Bada tä a̦ shino yai da juaje, ö̦jö lä. Fecula bada wama a wa̦ waii showadao ja, a nia doculayou.
59004008	Yai Bada nija bä da ajedofälö, camanö wamacö ajedemabobä. Wa̦lidiwä talewä wamacö lä cui, dodijidawä wamacö fa cuicunö bä yai da aublamolu. Wamacö bufi lä shedecou wei, moli tä ja bä bufi yai da shaliliicu.
59004009	Wamacö doblou lä mlai, ¡bä bufi wa̦lidiwä yai da damolalu! ¡Bä yai da ö̦cö! Wamacö i̦cablalou lä bashiblao wei, ¡bä bufi yai da wa̦lidiblalu! Wamacö bufi shi jaliblalou mlai ja, ¡bä bufi yai shino da shädayaimo!
59004010	Yai Bada nija wamacö jömöo mlai, bä a̦fa shino dobloimi da wäyämo. Ö̦jö däjä, dodijidawä wamacö nia taamabou fe yadio.
59004011	Iba wamacö, bä a̦fa wayoayo dicoo dijä. Aifä wama bä a̦fa wayoaö dicoo ja, wama bä jömaö dicoo ja, wamacö doblou malä mlai. Inaja wamacö cuaaö dicoo ja, Cristo wama etä a̦ juaimi. Wama etä a̦ juaö lä moji wei tänö, wama etä a̦ wa̦lidiwä ca̦i jömaö waiquiwä. ¿Ö̦jö tawä? Cafä wamacö lä cuinö, Cristo wama etä a̦ wa̦lidiwä jömaö dicoblaobä wamacö malä mlai. Wama etä a̦ yai juabä wamacö.
59004012	A yai nosiemobä, ö̦jö moli a shino yai cua. Ö̦jö lä a showawänö täbä nia jömaö. Ö̦jönö täbä jucäaö dao, täbä mö ca̦i watäblaö dao. ¿Ö̦jö tawä? Cafä ¿wedi bei wamacö li, aifä wama bä jömaö bashiblaobä?
59004013	Bei tawä, cafä wamacö a̦ faö lä dicoblao wei. Shomi jamö wamacö nia jo̦wa lä juu wei, wamacö a̦fa wäamamou. Madofi wama bä nia jo̦wa nomöjaö. Wamacö jo̦wa nia madofiböblou. Fei däjä wamacö juimi ja, fena ja wamacö nia jo̦wa juu. Ö̦jamö lä wamacö bälöaö showao däjä, lasha moli wama a nia jo̦wa lalomaö.
59004014	Inaja wamacö ma cuu wei ma cui, fena ja tä nia lä cublou wei wama tä daimi waiquiwä. Wamacö nia demi lä cuo wei wama tä ca̦i daimi. Ölajashi a faö lä fenao wei a lä cui, a nö dedejeblou mlai ja, lobe a mladou malä cui. Inaja showawä, cafä wamacö ca̦i cuwä mö feduwä.
59004015	Abinaja wamacö yai cuu fa cunoja tä nö shino yai doblaobö wei. “Bada tänö wale taamaö ojode ja, ya demi cua showaa ja, inaja ya nia cuaaö”, wamacö shino yai cuu fa cunoja tä nö dodijidaobö wei.
59004016	Ö̦jö ma cui wamacö nofi yaimamou fa dicoonö, jai cafä wamacö showawänö wama tä bluca cadejebou waiquiwä, wamacö a̦ ji̦limamou cuwä dicowä. Inaja täbä a̦fa wäamamou lä cuo wei tä wa̦lidiwä waiquiwä.
59004017	¿Ö̦jö tawä? Tä lä dodijidai bäma tä nö ma ö̦jöböaö wei ma cui, bäma tä taimi ja bämacö dobloimi waiquiwä.
59005001	Bei tawä, wamacö nö lä madofibö wei wamacö lä cui. Wamacö bufi doblalou mlai ja, bä yai da ö̦cö. Cafä bä nomöa yai da yuamamo. Wamacö nö nia lä bleaaö wei tä ajedewä waiquiwä.
59005002	Wamacö madofibö nowa cuami waiquiwä. Jai täbä jodelaliyoma täbä cuwä waiquiwä. Wamacö camishibö ma cui, jai bä wädölalemaje bä cuwä waiquiwä.
59005003	Afä olo bä ma cui, afä blada bä ma cui, jai bä bluca amu ushibö waiquiwä bä cuwä. Bä amu ushibö cudeenö, wama täbä tabodii lä buono wei wama tä dablamaö waiquia dicoa lä cule, Yai Bada nija wamacö jömamobä. Ei tä ulifi nia cudio malä mlai, wama täbä madofi shimomaö fe yadiobä. Ö̦jö bä nija wamacö bayeliblamou mlai ja, wamacö mö nia shino yai watäblamou, cowa wacönö täbä mö watäblaö lä culenaja showawä.
59005004	¿Ö̦jö tawä? Cafä wamacö ficalibö ca jamö wama bä lä shömöleno wei bä lä cui, bä ma ojodamono wei ma cui wama bä nowa co̦amanomi dicowä. Wama bä mölaa dicomalema. Bei. Cama bä nowa co̦amamobä bä blada lä cule, wama bä blada jibäano lä mlai, bä a̦ blada ji̦lio lä cule. Wama bä blada nofi jo̦wa tabou fa showaonö bä co̦möö, wamacö jolemou dablamobä. Wama bä lä ojodamomano wei bä ma cui, i̦cali bä nacömou. Bada tä shino lojode cua lä ayaladinö bä a̦ ji̦liaö culadi.
59005005	Madofi wama bä ca̦i bälöo bufi doblao dicooma. Wamacö cuaaö bufi lä doblao weinaja wamacö cuaaö cadidioma. Baca bä ocalo blewä lä culenaja wamacö cuwä, bä shämobä bä lä blemalajei bä baca lä culenaja. Cafä inaja wamacö ca̦i nia fa tablamamonö wamacö blelaliyoma.
59005006	Bä lä cadidou wei bä lä cui wama bä jole jömaö fa dicoonö, wama bä shäa yacläa dicomalalema. Cafä wamacö a̦ shino lojodoaö fa ayaonö, bä nofi bäyäobä etä cuonomi.
59005007	¿Ö̦jö tawä, iba wamacö? Bada tä nia lä juu wei, wamacö bufi yanöcölanö wama a nö dabobä, ö̦jö lä. Täbä lä ficalimou wei täbä lä cuinö, bufi yanöcölanö cama nii ebä malä bufibou wejei. Bä nia lä iyaö wei tä ja bä möladii. Maa a jaba lä quei wei a ma cui, a quei lä co̦o wei a ma cui, a nö dabou malä cujei, sibä badablobä.
59005008	¿Ö̦jö tawä? Cafä wamacö ma cui, wamacö bufi ca̦i yanöcöwä cuo mö feduobä. Bä bufi da shalilo, Bada tä juu ajedewä malä cui.
59005009	Wamacö bufi jushuolanö ai wama bä a̦fa wayoaö mlai, iba wamacö, wamacö jömamou dicoo mlaobä. ¿Ö̦jö tawä? Täbä nia bluca lä jömaö wei a lä cui, yoca lä jolele jamö a icuo ajedeo waiquia lä cule.
59005010	Bada tä wa̦no wäyälewä bä lä cuono wei bä nija bä bufi yai da dayäo, ö̦jö wama bä owäbobä. Bä nö ma bleaano wei ma cui, bufi yanöcöwä bä cuo showao fe yadioma.
59005011	¿Ö̦jö tawä? Bä nö wa̦lojaö fe lä yadiono wei bä lä cui, bäma bä bufi a̦fa doblalou wäyäö talei. Jobö a ma cui wama a̦fa malä ji̦libole, bufi yanöcölanö a nö wa̦lojaö fe lä yadiono wei a lä cui. Bada tänö dodijidawä ö̦jö a nia taamaö fe lä yadiono wei wama tä a̦ ca̦i daö. ¿Ö̦jö tawä? Bada tä bufi asimou talei. Täbä nofi ca̦i ojodabou talei.
59005012	Abinaja bämacö nowa ca̦i taö, iba wamacö. Ei ya wa̦ lä cui wamale a̦ yai da ji̦lilä. Wamacö bejedimou dablamobä, Yai Bada wama a wa̦fa nia jayumaö buomi. Abinaja bä cu dijä. “Ya jolemoimi. Yai Bada a malä cule”, bä cuu dodijio dijä. Inaja bä lä cuu wei bä jolemou bädao ja, Yai Bada nija bä nofi nia nacao. ¿Ö̦jö tawä? Yai Bada wama a wa̦fa jayumaö mlai ja, bä bejedimou da showadao. Yai Bada a ma cui, judu mösö ma cui, bita a ma cui, ¿wedi tabä ö̦jö bei wama bä a̦fa nia jayumaö majöo? “Awei”, wamacö nia lä cuu wei, wamacö bejedimobä bä bufi cadidia da showadaicu. “Ma”, wamacö nia lä cuu wei, inaja showawä, Yai Bada tänö wamacö nö bleaamaö mlaobä.
59005013	Cafä wamacö nija ai a lä cui a nö bleaaö ja, Yai Bada nija a nö bayeli nacaobä, ö̦jö lä. Ai a mö feduwä lä cui a bufi doblalou ja, amowa tä a̦nö Yai Bada a nofi doablabä.
59005014	Ai a showawä lä cui a jalili ja, bada bä nacabä, Jesucristo ebä ca̦i lä yododaö wejei bä bada lä cui. Ö̦jö bä fa waloicunö, täbä lä jölöcamou wei toubä dabönö a nia jalili jölöcaöje. Inaja a taamalajenö a nö nia bayeli nacaöje, Bada tä Jesús a wa̦nö.
59005015	A nofi mölabolajenö a nö bayeli nacaöje ja, a lä jalili wei a nia jalou. Bada tänö a demi nia ubladamaö co̦o. A doblono lä mlai etä cua ja, etä nowa nia mladamaö showadao.
59005016	Ö̦jö cudeenö wamacö doblou lä mlai, wawädowä wamacö a̦ nö fa wäonö, Yai Bada nija bä da bayelimayo, wamacö jalou co̦obä. Yai Bada nija a lä cadidou wei a wa̦ faö ja, a wa̦ nia ji̦liaö si ijejeo. A nö bayeli nacao däjä cama etä nia yai cublou.
59005017	¿Ö̦jö tawä? Yai Bada a wa̦no wäyälewä Elia a lä cuaano wei wama tä a̦ malä dale. Camiyä bämacö lä culenaja Elia a cuo mö feduoma ma cui, a wa̦ yai ji̦liodayoma. Yai Bada a nofi mölabolanö a wa̦ faö ja, maa a ja̦mabou bufima. Yai Bada tänö a wa̦ fa ji̦lilädunö, lasha 3 a lalou ma cuono wei ma cui, ai a lalou bäshäcuaaö ma co̦ono wei ma cui, maa a quenomi showawä.
59005018	Ö̦jö däjä Yai Bada nija a wa̦ faö fa co̦onö, maa a quea fa co̦lunö, tä ulifi nö nijiblou co̦layoma.
59005019	Iba wamacö. Bejedi tä a̦ jamö wamacö ma cuo wei ma cui, shomi tä ja ai wamacö yacläö majöo dicoo ja, cafä wamacö ai a lä cuinö, Yai Bada nija a bufi mö nia yabablamaö co̦o.
59005020	Abinaja tä malä cule. Wa̦lidiwä talewä a cadidamaö co̦o ja, a nomaö mlaobä a co̦aö cule. A doblono lä mlai etä nowa bluca mladobä a cadidamaö.
60001001	Jesucristonö wale lä shimöleno wei ei camiyä Pedro cä ya. Yai Bada wama ecö lä sheleleblai wamacö nija, ei ya tä a̦ oni shömaö lä cule, shomi täbä nijamö wamacö bälöa lä nomöjöaliyono wei wamacö lä cui nija. Bo̦do jamö ma cui, Calasia jamö ma cui, Cabadosia jamö ma cui, Asia jamö ma cui, Bidinia jamö ma cui, ö̦jamö wamacö bluca lä coyocole wamacö nija, ei ya tä a̦ oni shömaö lä cule.
60001002	Fayä Yai Bada tänö wamacö nia lä taamaö wei tä daö fa showadaonö, wamacö yailema. Cama wama ecö dodijidawä cuobä Yai Bada tä Bufinö wamacö yaimaquema. ¿Ö̦jö tawä? Jesucristo wama a wa̦ fa julänö, cama i̦yäbönö wamacö bufi aublobä wamacö yaia. Wamacö doblamabobä, ö̦jö Yai Bada cätä. Bei. Yai Bada nija wamacö shino yai bayeliblamou dodijiobä. Wamacö nofi shino ojodabobä. Wamacö bufi shino ca̦i yanöcömabobä.
60001003	Awei. No mlai ja Yai Bada tänö bämalecö nofi ojodabou fe balojooma yalo, bämacö bufi doblalobä bämacö. Bada tä Jesucristo bä Fö̦ö e nija, bämacö bufi a̦fa shino doblalou da wäyämo, Jesucristo nija a lä bufiblamou wei a showawä lä cui nija. ¿Ö̦jö tawä? Dude bämalecö bufi tablaö co̦layoma. Jesucristo a demi jocädou co̦layoma yalo, bämacö mölaö showalanö bämacö cua lä cule.
60001004	¡Bämacö mölaö lä! Bämalecö dobädayobä täbä ca̦i malä taboladi, ba̦limi täbä lä cui. Täbä ca̦i wa̦lidiblou bädaomi. Täbä nia ca̦i mladou majöo lä mlai täbä ja bämalecö nia dobäö.
60001005	Ba̦limi bämacö cuobä, ya̦cumö bämalecö nia malä jucäaö wei. Yai Bada tänö täbä nia lä jömaö wei tä cublou däjä, tä nia wawäblou. Bämacö nia lä dobämou wei bämacö lä cui, Yai Bada bäma a nofi mölabou yalo, cama tä lojodenö bämalecö nowamaö showaa lä cule. Ö̦jö cudeenö bämacö bufi doblalou.
60001006	¿Ö̦jö tawä? ¡Wamacö bufi yai doblalobä wamacö! Wamacö bufi wabamou ja, wa̦lidiwä tä bluca ma wawäblou wei ma cui, wanonowä wamacö nö bleaaö fa balöonö, doblao wamacö nia cuo majöodayou.
60001007	¿Ö̦jö tawä? Olo bä lä cui, bä ba̦limi ma mlai ma cui, bä nö yai ö̦jöböamobä bä wabamou. Cowa wacönö bä fa wabajenö, “Awei, ei olo lä bä dodijiwä”, bä cuu majöo. Inaja lä showawä, Jesucristo bäma ecö ca̦i wabamou cuwä mö feduwä, bämacö lä bejedimou wei bämacö nö ö̦jöböamobä. Jesucristo bäma a nofi lä mölabou wei tä nowa yai bluca, olo bä nowa cua lä bädalenaja mlai. Camiyä bämacö yai wabamobä bämacö, Jesucristo bäma a nofi bejedi lä mölabou wei bäma tä dablamabä. Jesucristo a wawäblou däjä bämacö a̦fa ca̦i dodijidawä tamodayobä. Doblao bämalecö ca̦i cuo majöodayobä. Wawädowä bämalecö nofi ca̦i tabodayobä. Cama Jesucristo a wawäblou däjä, ö̦jö tä nia bluca cublou.
60001008	Jesucristo a wawäbloimi showawä. Wama a möimi. Wama a möö ma mlai ma cui, wama a nofimaö. Wama a möö ma mlai, wama a bejedi bufiblaö yalo wamacö bufi doblalou. Wamacö nia dodijidawä lä cuo wei tä ja, ¡bejedi lä wamacö bufi fejeleo!
60001009	Wama a nofi mölabou cudeenö wamacö nia malä jucäamou wei.
60001010	-
60001011	¡Wamacö bufi doblalobä lä! Wamacö nia lä jucäamono wei, yedu jamö ma cui tä a̦ ji̦limou showaoma. Yai Bada tänö no mlai ja wamacö nofi nia lä ojodabono wei, cama a wa̦no wäyälewä bänö tä a̦fa wäyäö balöomaje. Cama bä nijamö Cristo a Bufi culanö, a nö nia lä bleaano wei a wa̦fa wäamou showaoma. Doblao a nia cuo lä majöodayono wei tä a̦ ca̦i. Tä a̦ fa ji̦liläjenö, ö̦jö Yai Bada a wa̦no wäyälewä bä lä cui bä bufi shino dayäodima. Showadi tä shino wa̦lidimaje. “¿Wedi bei a nö nia li bleaaö? ¿Wedi däjä ö̦jö bei tä nia yai wawäblou?”, bä bufi dayäo ca̦i cublalodima.
60001012	Ö̦jö däjä, Yai Bada tänö bä moyawäblamalema. Cama bä nia bayeliblamou lä showadaono wei tä a̦ cuonomi. Ma, cafä wamacö nia obi yai lä bayeliblamono wei tä a̦ yai jo̦wa cuoma. ¿Ö̦jö tawä? Inaja bä nowa tama. Bä nowa lä tano weinaja, inaja showawä tä bejedi cublaliyoma. Fedu jamö culanö Yai Bada tä Bufi fa shömöludunö, fei däjä ö̦jö tä lojodenö cafä wamacö nija tä a̦ yai wäyämaje. ¡Tä a̦ yai doblao! Yai Bada tänö bämalecö lä bayeliblaö wei tä a̦ lä cui ja, Yai Bada etäbä a̦jele lä culadi täbä ma cui täbä bufi ca̦i shino dayäodii. ¡Bämacö bufi doblalobä lä!
60001013	Awei, Jesucristo nija bämacö lä bayeliblamou wei tä a̦ yai doblao. Ö̦jö cudeenö bä da moyaweicu. Wamacö bufi shifilimou mlai ja, bä bufi yai da shaliliicu. Jesucristo a wawäblou däjä wamacö nia malä bayeliblamou wei. Ö̦jö tä a̦ nofi shino yai da mölaboje.
60001014	Yai Bada tä a̦ yai da juaje, bä fö̦ö ebä a̦ dodijidawä juaö lä culajeinaja showawä. Wamacö malä Fö̦ömou wei. Wamacö bufi mojoduo showao däjä, wamacö showadi cuaaö bufi lä doblaono weinaja bä cuaa dijä.
60001015	Inaja wamacö cuaabä wamacömi. Yai Bada dodijidawä wama ecö cuobä wamacö malä nacano wei. Ö̦jö cudeenö, dodijidawä tä jamö cama a yaia lä culenaja wamacö nia yaio cuo mö feduo. Wamacö cuaaö lä bädao wei tä ma cui ja, cama dodijidawä wama ecö yaiobä.
60001016	Inaja lä showawä Yai Bada tänö täbä nowa taö malä balöono wei. Abinaja tä a̦ oni cuu. Iba dodijidawä wamacö nia yaio. Camiyä dodijidawä tä jamö ya malä yaile. Inaja wamacö dodijidawä yaio cuo mö feduobä. ¿Ö̦jö tawä? Einaja tä a̦ oni cuu.
60001017	Wamacö dodijidawä cuobä wamacö. Wamacö nö bayeli nacao däjä, Yai Bada wamacö lä Fö̦ömou wei nija wamacö nacou. Täbä lä dodijaö wei täbä ma cui, täbä dodijaö lä mlai täbä ma cui, täbä jömaö ja a wa̦ cadidou showadao. ¿Ö̦jö tawä? A nö quili tamobä a. Ö̦jö cudeenö, eja wamacö bälöablalou showao däjä, wama a nö quili talanö wama ecö nia dodijidawä cuo.
60001018	Wamacö nö badabö bälöo doblou lä mlaono weinaja wamacö cuaaö dicoo mlai. Cama bä nö jaba bleaaö lä cuaano weinaja wamacö cuaaö fa nodionö, wamacö doblonomi waiquiwä. ¿Ö̦jö tawä? Wamacö doblou ma mlaono wei ma cui, Cristonö tä nowa co̦maquema. Wama tä daö. Täbä ba̦limi lä mlai täbänö wamacö nowa co̦amanomi. Blada bänö mlai, olo bä ca̦inö mlai.
60001019	Tä nowa yai lä bluca wei tänö wamacö nowa co̦molayoma, ö̦jö Cristo i̦yäbö showawänö. Jaba däjä yanowamö täbä doblou lä mlai etä nowa mladobä, oweja bä shämou läoma, moli etä wai wa̦lidiwä cuono lä mlai bä oweja lä cui. Inaja showawä, wa̦lidiwä etä cua mlai ja, Cristo a ma cui a shämoa läa majölayoma.
60001020	Yedu jamö ma cui, Yai Bada tänö tä daö showaoma. Bita a colo lojodomabou showao mlao däjä, inaja Cristo a nia taamaö showaoma. Ya̦cumö a yai wawäblaliyoma, Yai Bada tänö täbä nia lä jömaö wei tä ajedou yaio däjä. Fei däjä wamacö bayeliblamobä, ya̦cumö Cristo a wawäblaliyoma.
60001021	A fa wawäblalunö, cama nija wamacö bufi cuquema. Wamacö bufi fa cuicunö, Yai Bada wama a bufibou, a demi jocädamaö lä co̦layono wei a lä cui. Ö̦jönö a doblamaquedayoma. ¿Ö̦jö tawä? Yai Bada wama a nofi mölabobä inaja a taamama, showadi wama a bufiblabä. Wamacö bayelibou fe balojowä cudeenö, cafä dodijidawä wama ecö yai cuobä wamacö.
60001022	Jesucristo nija tä a̦ bejedi lä cule, wama tä a̦ julema. Wama tä a̦ lä juleno wei tänö wamacö bufi aublaliyoma, cama wama ebä nofimabä. ¿Ö̦jö tawä? Bufi cadidilanö bä da nofimayo, ö̦jö lä.
60001023	Wamacö nofiobä, dude wamacö tablamoa co̦layoma. Yanowamö täbä showadi lä tablamou weinaja mlai. Yai Bada tä a̦ lä ba̦limi wei tä a̦nö wamacö yai tablamoa co̦layoma, tä a̦ cua shi lä wa̦lile tä a̦nö.
60001024	Tä a̦ ba̦limi. Yai Bada cama tä showawänö tä a̦fa ba̦limi taö malä waiquii. Abinaja a cuu balöoma. Moimoima bä lä culenaja bä yanowamö bluca cuwä. Bä a̦fa dodijidawä ma tamou wei ma cui, ö̦jö bei cäcö jole cuwä lä bädainaja bä yanowamö li cuwä bäwä. Moimoima bä fa de̦anö, bä jole bläläö nomöjöo.
60001025	Ö̦jö ma cui Bada etä a̦ lä cui, tä a̦ mladou nomöjöo mlaicätä. Moimoima bä lä cublou weinaja mlai, ö̦jö tä a̦ nia shino yai cudio. ¿Ö̦jö tawä? Einaja Yai Bada a cuu balöoma. Ö̦jö tä a̦ lä cui ja wamacö yömölamou waiquiwä. Wama tä a̦ dodijidawä lä ji̦lileno wei, ö̦jö lä tä a̦ waiquiwä.
60002001	Ö̦jö wama tä a̦ dodijidawä ji̦lia waiquilema cudeenö, wa̦lidiwä tä bluca da blajamalöje. Wamacö nö lä nabämou wei tä ca̦i bluca. Wama täbä lä mölamaö wei tä bluca ca̦i. Wamacö lä jolemou wei tä ca̦i. Täbä dodijaö ayao ja wama täbä nofi lä wa̦libou wei tä ca̦i. Ai wama täbä a̦fa dobloimi lä wäyäö wei tä ca̦i bluca. ¿Ö̦jö tawä? Ö̦jö tä bluca da blajamalöje.
60002002	Inaja wamacö cuaaö mlai ja, Yai Bada etä a̦ shino yai da bufiboje, wamacö bufi lojodoobä. Ijilu oshe bä wai lä cuinö, suju lobe ubä bufiblaö mö yabaö lä cuo wejeinaja, inaja Yai Bada wama etä a̦ bufiablalaö cuaabä, wamacö bufi yai badafälöbä.
60002003	Ö̦jö tä a̦ shino yai da bufiboje, ö̦jö lä. Bada wama tä dodijidawä daö malä waiquii. ¿Ö̦jö tawä? Wa̦lidiwä wama tä bufijabä wamacömi.
60002004	Jesucristo nija bä da ajedeiquiyo. Ö̦jö nija wamacö ajedou däjä, maa ma lä ba̦limi wei ma wa̦fa lä jilabou wejei a nija wamacö yai ajedeblaliyo. Ö̦jö ma lä cui, ma yai demi. Täbä ca̦i demiblamaö. ¿Ö̦jö tawä? Yai Bada tänö ma yailema. Ma wa̦fa nowa bluca taö. Ö̦jö ma cui, yanowamö täbänö ma li wailemaje.
60002005	Cafä jai maa wamacö ma demi cuwä mö feduwä, ö̦jö nija wamacö bluca fa co̦cablalunö, cama wama ecö yafi yai cublobä. Yai Bada etä yafi jamö nofi bäyäalewä bä lä yailenaja, cafä inaja showawä wamacö ca̦i yaia mö fedua. Yai Bada tä lä cule ja ö̦jö bä lä ojodamou weinaja, inaja showawä wamacö ojodamou ajedeo cuo mö feduobä, Yai Bada wama a bufi doblamabobä. Jesucristo wama ecö yalo, wamacö lä ojodamou wei tä ja Yai Bada a bufi nia doblalou.
60002006	Yai Bada etä a̦ oni jamö, ö̦jö maa ma wa̦fa ca̦i wäyämamou showadao balöoma. Abinaja Yai Bada a cuma. ¡Tä da möje! Sionoteli bä shabonobö jamö, maa ya ma blaaö lä cule, a yafi nia colo lä lojodobou wei ma lä cui. Camiyänö ya ma yailema. Ma nowa bluca. Ö̦jö jai maa ma lä cule, a bejedi lä bufibou wejei bä lä cui bä nia mölaö buomi. Einaja Yai Bada a cuma.
60002007	Tä ca̦i bejedi cublaliyoma. Jesucristo wama a bejedi lä bufibou wei wamacö lä cuinö, ma nowa lä bluca wei wama ma nofi yai bejedi tabou. Ö̦jo ma cui, a bejedi bufibou lä mlajei bä lä cuinö, ma nofi taboimije. Ma yai waiije. Yai Bada tä a̦ lä cuu weinaja showawä. Abinaja tä a̦ cuu. Maa mabä ja a yafi nia lä i̦tamaö wejei bä lä cuinö, ma wailemaje. Ö̦jö ma cui, ma lä waileno wejei a yafi colo yai lojodoobä ma li cublaliyoma. Einaja tä a̦ cuu.
60002008	Abinaja ca̦i. Bä lä juu wei, maa ma jamö bä mamicö fa difequionö, bä yudubä ma nia blaaö läo. ¿Ö̦jö tawä? Täbä fa yudulunö täbä quebä, ma nia blao. Einaja tä a̦ ca̦i cuu balöo showaoma. Yai Bada tä a̦ juaimije ja, täbä yudulayou. Inaja bä taamamobä bä li cuo waiquioma cudeenö, bä li taamamou.
60002009	Ö̦jö ma cui, cafä wamacö nofi taboyobä wamacö yaia. Bada tä nija bä ojodamobä bä nofi bäyäalewä yaia lä culenaja wamacö cuwä mö feduwä. Cafä wamacö bluca lä cui, wamacö yaibou. Shomi mlai ja, cama Yai Bada wama ecö waiquiwä, a showadi lä dodijaö wei wama tä dablamabä. Tä mö didiobä jamö wamacö jaba ma cuono wei ma cui, cama etä shi̦i yai lä wacacai jamö wamacö tabou majöobä wamacö nacaa taa nomöjölema.
60002010	Jaba däjä wamacö nofi tabono ma mlai ma cui, fei däjä Yai Bada tänö wamacö nofi yai tabou majöa lä cule. Wamacö nofi jaba ojodabono ma mlai ma cui, fei däjä wamacö nofi yai ojodabou majöa.
60002011	Iba bämacö lä nofimaö wei wamacö. Ei cafä wamacö ulifibö mlai. Shomi täbä bälöblao cuo lä bädao weinaja wamacö cublao buobä wamacö. Ö̦jö cudeenö, cafä wamacö nija ya wa̦ fe blacäjou. Yanowamö showadi täbä cuaaö bufi lä doblao wei tä ma cule ma cui, ö̦jö tä ja bä noshi ö̦jödao dijä. Wamacö bufi wa̦lidiblou dicoo mlaobä. ¿Ö̦jö tawä? Shomi wamacö malä cui.
60002012	Yai Bada tä daö lä mlajei jamö wamacö cuo ja, showadi bä da dodija. Wamacö a̦fa dobloimi ma wäyäö wejei ma cui, wamacö lä dodijaö wei tä nö ö̦jöböaö fe yadiobeje. ¿Ö̦jö tawä? Ya̦cumö Yai Bada tänö täbä bluca jömaö däjä, bä bufi nia möblou. Yai Bada nija wamacö showadi lä bayeliblamono wei tä nia dablaöje. Ö̦jö däjä Yai Bada a wa̦fa nia doblao taöje.
60002013	¿Ö̦jö tawä? Dodijidawä wamacö cuobä wamacö. Bada tä Jesucristo wama ecö malä cui. Ö̦jö wama ecö yalo, yanowamö jödödöwä bä bada lä läblai bä a̦ dodijidawä da ji̦liaje. ¿Ö̦jö tawä? Bada a bälöo lä dodijio wei wama a wa̦ nia yai juaö.
60002014	Bada anö bä lä yädämabou wei bä ma cui, ö̦jö wama bä a̦ nia juaö mö feduo. Bä doblou lä mlai bä nö bleaamabeje, cama a showawänö bä malä shömaö wei, bä lä dodijaö wei bä a̦fa ca̦i dodijaö wäyäbeje. ¿Ö̦jö tawä? Wama bä a̦ ji̦liabä, ö̦jö lä.
60002015	Inaja wamacö dodijidawä yai lä bälöo wei tänö, bä bufi dao lä mlai bä a̦ mojodi li ma faö däjä ma cui, wama bä a̦ nia famaimi majöo. Inaja Yai Bada tänö wamacö taamaö bufi doblao malä waiquio wei.
60002016	Ö̦jö bä bada lä cui bä nosie bada juamobä wamacö taboimije. Bejedi lä. Wamacö nosiemamou mlai ja, wamacö cuaaö bufi lä doblao weinaja wamacö cuaaö dao lä ma cui, bä da moyaweicu. Abinaja wamacö bufi cuu mlai. “Ja̦o. Ya cuaaö bufi lä doblao weinaja ya cuaabä lä ya waiquiwä cudeenö, ¿wedi tabä ya bä nosie li julei?”, bä bufi cu dijä. Yai Bada wama a nosie juabä wama ecö malä cui. ¿Ö̦jö tawä? Dodijidawä wamacö shino yai cuobä, ö̦jö lä. Yai Bada tänö bä a̦ bada juamaö bufii waiquiwä ja lä, wama bä a̦ nia juaö.
60002017	Yanowamö jödödöwä täbä lä cui, wama täbä nofi nia bluca tabou. Jesucristo ebä lä cui, ö̦jö wama ebä nia yai nofimaö. Yai Bada a lä cui, ö̦jö wama a nö nia yai quili taö. Bada a yai bälöo lä dodijio wei a lä cui, wawädowä wama a nofi nia tabou. Inaja wamacö nia shino yai cuaaö.
60002018	Bada bä nosie juamobä wama ecö lä cuinö, afä dodijidawä wama bä nofi tabolanö bä a̦ da juaje. Dodijidawä wamacö ca̦i lä cuo wejei bä shino bädawä mlai. Bufi oquewä bä ca̦i lä cuo wejei bä ca̦i bädawä mlai. Wamacö nö lä bleaamaö wejei bä ma cui, dodijidawä wama bä a̦ nia juaö fe yadio.
60002019	Dodijidawä wamacö ma cuo däjä ma cui, tä nowa cua mlai ja wamacö nö bleaamaö dicooje ja, bä bufi nö wa̦lojaö fe da yadio. Yai Bada wama a nofi jaducäbolanö wamacö inaja taamamou dicoo ja, bejedi lä wama a bufi nia yai doblamabou.
60002020	Ö̦jö ma cui, cafä wamacö mayo ja wamacö si yafelimamou dicoo däjä, wamacö wa̦fa nia dodijaö tamoimi. Wamacö jushudou ma mlai ma cui wamacö wa̦fa nia dodijidawä taimi showawä, cafä wamacö mayo malä cui. Ö̦jö ma cui, wamacö lä dodijaö wei tä nowa ja wamacö nö bleaamaöje däjä, wamacö jushudou mlai ja, wamacö bufi yanöcöwä cudio showao fe yadio ja, ö̦jö däjä Yai Bada wama a bufi nia shino yai doblamabou.
60002021	Inaja wamacö cuaabä wamacö. ¿Ö̦jö tawä? Inaja Yai Bada tänö wamacö taamaö bufi fa doblaonö, wamacö malä nacaleno wei. Cristo a ma cui, inaja cama a ca̦i cuaaö malä balöono wei. Cama a doblou lä mlaono wei tä nowa ja mlai, camiyä bämacö doblou lä mlaono wei tä nowa ja a nö yai bleaamamaje. ¿Ö̦jö tawä? Ö̦jö bäma a owämabä lä a waiquiwä, cama a bufi yanöcöwä ca̦i cuo fe lä yadiono weinaja bämacö cuaaö nodiablalobä.
60002022	Cristo a lä cuaano wei tä nofi mojodubo dijejä. Wa̦lidiwä tä tanomi dodijiwä. A wa̦ ca̦i wa̦lidiwä faö buonomi.
60002023	A wa̦fa lä tano wejei däjä, a wa̦ ca̦i lafuo mö feduonomi. A nö ma bleaamano wejei ma cui a wa̦ ca̦i waitelimonomi. Yai Bada a nofi mölabou showao fe yadioma, täbä jömaö lä cadidou wei a lä cui. Ö̦jö a nofi mölabou fe yadioma cudeenö, a nö yuonomi.
60002024	Cama mayo mlai ja, camiyä bämacö mayo ja a yai shämolayoma. Wa̦lidiwä bäma tä lä tano wei, cama nija tä bluca fa yädäblalunö, fii balitama defi jamö ö̦jö tä ca̦i bluca wa̦lidiwä yauoma. Wa̦lidiwä tä ja bämacö cuo co̦o mlaobä a li inaja cuaama. Nomawä bä yabäcäomi lä culenaja bämacö fa cuonö, tä lä dodijidai tä jamö bämacö shino yai cuo nomöjöobä. Cama a lä dusimalaleno wejei tänö, bämacö bufi malä jalolayono wei.
60002025	Oweja bä mojodi li mojoluu lä cuaaö weinaja, inaja showawä wamacö mojoluu cuaaö ma balöono wei ma cui, fei däjä wamacö malä co̦alaleno wei. Wamacö lä nowamaö wei a lä cui nija wamacö yai luluamobä, wamacö co̦molayoma.
60003001	Bei. Inaja showawä, fei däjä wamacö fe̦yalobö ca̦i lä cuo wei bämacö nowa taö nomöjöa. Afä fe̦yalofä dodijidawä wama bä a̦ nia ji̦liaö. Ai bä lä cuinö, Jesucristo a wa̦ bejedi bufii ma mlajei ma cui, wama bä a̦ lä juaö wei tänö bä bufi tamamou fe yadiobä. Wama bä yömölaö ma mlai ma cui,
60003002	Yai Bada nija wamacö lä quilii wei wamacö fa möjenö, wamacö joleblalou lä mlai wamacö ca̦i fa möjenö, bä bufi jaducublobä.
60003003	¿Ö̦jö tawä, suwä wamacö? Wamacö feta u̦cu lä liyäjäblamou wei tänö wamacö a̦fa liyäjäwä tamobä wamacömi. Wamacö lä baushimou wei tänö ca̦i mlai. Wamacö camishibö ca̦inö mlai. ¿Ö̦jö tawä? Olo bänö wamacö ma baushimou wei ma cui, camishi cäcö nowa lä bluca wei cäcö ja wamacö ma didio wei ma cui, ö̦jö tänö wamacö a̦fa dodijidawä nia tamoimi.
60003004	Ma, bei wamacö sibo mlai, bei wamacö bufi yai lä liyäjäo wei tänö, Yai Badanö wamacö a̦fa nia shino suwä liyäjäwä taö. Wamacö bufi ca̦i oquewä cuo ja, bufi yanöcöwä wamacö ca̦i cuo ja, inaja lä yai. Ö̦jö däjä Yai Bada wama a bufi nia yai doblamabou. Ö̦jö tä nowa a̦fa shino yai bluca taö.
60003005	Yai Bada ebä jaba lä cuono wei bä suwä lä cui, inaja bä jaba cuaaö malä balöono wei, Yai Bada tä nofi lä mölabono wejei bä suwä lä cui. Bä fe̦yalobö dodijidawä ebä a̦ juaö lä cadidiono wejei tänö, bei bä bufi yai baushiblamoma.
60003006	¿Ö̦jö tawä? Sara a lä cuinö, inaja showawä bä fe̦yalobö Ablaamö a wa̦ juaö cuo balöoma. A nofi yai badaboma. Cama a lä cuaano weinaja wamacö suwä cuaaö nodio ja, quilii mlai ja fe̦yalofä wama bä a̦ dodijidawä juaö fe yadio ja, ö̦jö nija wamacö nia nöömou.
60003007	Bä fe̦yalobö wama ecö ma cui, cafä bämacö yömölaö majöa lä cule, wa̦lo wamacö dodijidawä ca̦i cuo mö feduobä. ¿Ö̦jö tawä? Dodijidawä suwäböfä bä ca̦i da cuoje. Bä da bayeliblaje. Cafä wamacö nö wa̦lojaö lä culenaja bä suwä cuwä malä mlai. Bä nofi ca̦i da taboje. Ba̦limi wamacö cuobä, Yai Bada tänö cafä no mlai ja wamacö dobäö lä cuo weinaja, inaja showawä, suwäböfä bä ma cui bä nia ca̦i dobäö cuo mö feduo malä cui. ¿Ö̦jö tawä? Dodijidawä bä ca̦i da cuoje, ö̦jö lä, wamacö bluca bayeliblamobä. Yai Bada nija wamacö nö bayeli nacao däjä, afä tä wa̦lidiwä läo dicoo mlaobä.
60003008	Bei. Fei däjä bluca wamacö nija ya wa̦ faö majöa lä cule. Wamacö bufi shedecou dicoo mlai, moli tä ja bä bufi bluca shino da shalilo, ö̦jö lä. Täbä nofi ca̦i da ojodaboje. Jesucristo ebä ca̦i bluca da nofimaje. Bä nofi ca̦i bluca da jo̦lijiboje. “Camiyä ya shino yai”, bä bufi ca̦i cuu dicoo dijä.
60003009	Wamacö nö bleaamaöje ja, bä taamaö mö feduo dijejä. Wamacö a̦fa taöje däjä, bä a̦ ca̦i juo dijä. Wama bä taamaö mö feduo mlai ja, Yai Bada nija wama bä shino yai bayelimabä, bä dodijidawä cuobä. ¿Ö̦jö tawä? Inaja wamacö cuaaö ja, cafä wamacö ma cui wamacö nia ca̦i bayeliblamou mö malä feduo wei. ¿Ya jolemou daanö? Wamacö bayeliblamobä Yai Bada tänö wamacö malä nacaleno wei.
60003010	¿Ö̦jö tawä? Bämacö nia lä bayeliblamou wei, yedu ja ma cui Yai Bada tänö tä a̦fa wäyäö balöo showaoma. Abinaja a cuma. Dodijidawä wamacö nia cudio ja lä, wamacö bufi nia doblalou ja lä, wa̦lidiwä tä a̦ ja bä a̦ fa dijä. Bä caficö a̦ jolemo dijä.
60003011	Wa̦lidiwä tä ja bä mö da juluo. Dodijidawä tä shino yai da taje. Bufi yanöcöwä wamacö nia lä cuo wei tä shino yai da dayäaje. Ö̦jö tä nabä shino yai da cadidoje.
60003012	Bä lä cadidou wei bä nija, Bada tä mamo showaa, bä nowamabä. A yömöca ca̦i dao, bä nö bayeli nacao däjä bä a̦ ji̦liodayobä. Ö̦jö ma cui, wa̦lidiwä talewä bä nija, Bada tä mabucabö läo. Einaja Yai Bada a cuma.
60003013	Bä bufi da dayäo. Showadi wamacö dodijaö bufi doblao ja, ¿ö̦jö tä nowa ja wamacö nö nia bleaamaöje daanö?
60003014	Ja̦o. Ö̦jö ma cui, wamacö dodijaö tä nowa ja wamacö nö bleaamaö bädaoje ja, wamacö bufi nia doblao fe yadio. Wamacö nö lä bleaamaö wejei bä lä cui, bä nö quili ta dijejä. Bä bufi nofi ca̦i jushublao dijä.
60003015	Bei wamacö bufi jamö Cristo a nofi shino yai da taboje, afä wama a nofi lä Badabou wei wama a wa̦ yai juabä. Jesucristo wama a nofi lä mölabou wei tä wa̦liije ja, wawädowä bä a̦ nö wäo da showadao. Ö̦jö ma cui, Yai Bada wama a nofi tabolanö, oquewä wamacö a̦ nia faö.
60003016	Jesucristo wama ecö yalo, showadi wamacö a̦fa nia taöje. Ö̦jö ma cui, wamacö a̦fa ma taöje däjä ma cui, bä dodijaö fe da yadio. Bei wamacö bufi jamö, wa̦lidiwä tä lämabo dijejä, wamacö bufi yanöcöo fe yadiobä. Wamacö a̦fa lä taö wejei bä lä cui, ya̦cumö bä nö jolemou fa ö̦jöbömolunö, bä bufi nia quilijou majöo.
60003017	Wamacö dodijaö tä nowa ja wamacö nö bleaamaöje ja, tä dodijidawä waiquiwä. Inaja Yai Bada tänö wamacö taamaö ja, tä wa̦lidiwämi. Ö̦jö ma cui, wamacö doblou lä mlai tä nowa ja wamacö nö bleaamaöje ja, wamacö nö bleaamabeje lä wamacö waiquiwä. Cafä wamacö mayo.
60003018	Cristo a ma cui, nowa mlai ja a nö malä bleaamano wejei. Camiyä bämacö doblou lä mlai tä nowa ja, ö̦jö cä lä a moli shämoa malä showadalayono wei. A yai lä cadidou wei a lä cui, a shämoa lälayoma, bämacö cadidou lä mlai, Yai Bada nija bämalecö lulubobä. Bei a yai nomaa cadidilayoma ma cui, Yai Bada bei a Bufinö a demi jocädamaö co̦layoma.
60003019	Ö̦jö tä Bufi lojodenö, täbä lä nomaö wei täbä cuobä jamö Jesús a fa alufälönö, Yai Bada tänö täbä bufi shi lä wa̦limabole täbä ca̦i yömölacölöma.
60003020	Noewä däjä bä lä bälöono wei, ö̦jö bä bufi li cuoma. Canawä a lä tano wei däjä, ö̦jö lä bänö Yai Bada tä a̦ juanomije. Ö̦jö ma cui, canawä a tamaö showao däjä, Yai Bada tä yanöcöblao balöoma. A ishou jaöonomi. Ö̦jö däjä, canawä a jamö bolacadabö bä nofi shino yashulayoma, 8 bä lä cui. Modu u jamö bä befi ca̦i ca̦o däjä bä bayeliblamou fe yadioma.
60003021	Inaja showawä, fei däjä bämacö lä bayeliblamou wei, mau u jamö culanö bäma tä jömaö, bämacö fe lä ojomamou wei däjä. Bei bämacö sibo ya̦lömobä tämi. Bämacö fe ojomamou däjä, wa̦lidiwä bäma tä lämabou mlai ja, Yai Bada nijamö bämacö bufi mö lä yaiblou wei bäma tä shino yai jömaö. Jesucristo a demi jocädou co̦layoma yalo, bämacö bayeliblamou.
60003022	A demi jocädou fa co̦lonö, fedu jamö a co̦molayofälöma. Yai Bada jayu boco mashi jamö a cua lä culadi. A̦jele täbä ma cui, täbä bada lä läladi täbä ma cui, täbä ca̦i lojode lä culadi täbä ma cui, ö̦jö lä täbä bluca nija Jesucristo a Bada läadayoa.
60004001	Cristo a lä cui yanowamö a cuo däjä, a nö nini li bleaaö balöoma. Inaja a cuaaö ojodaoma yalo, cafä wamacö ma cui, inaja showawä bä nö ca̦i bleaaö ojodao cuo mö da feduo. Jesucristo a nowa ja bä nö bleaaö lä ojode wei bä lä cui, wa̦lidiwä tä ja bä yabäcamou si ijejeo malä mlai.
60004002	¿Ö̦jö tawä? Eja wamacö demi cuo showao däjä, yanowamö täbä showadi lä cuaaö wei tä ja bä luluamo dijä, ö̦jö lä. Yai Bada tänö wamacö nosiemaö ja, a lä cuu weinaja etä shino yai da taje.
60004003	Yai Bada tä daö lä mlajei bä lä cuaaö weinaja wamacö jaba cuaaö mö feduoma. Wamacö nofi beshili jushuama. Wamacö bufi ca̦i waiyoma. Wamacö shi ca̦i walimamoma. Wamacö bufi nia jole jole fa dobladonö, showadi wamacö iyaö ca̦i co̦camoma. Nö idubö täbä bädawä ma cui, ö̦jö wama täbä ca̦i bufiblaö nofi jushuaö dicooma. Fei däjä inaja bä cuaaö co̦daa dijä. Wamacö jaba cuaaö lä waiquiono weinaja, inaja lä waiquiwä.
60004004	Ö̦jö bä sho wamacö jaba lä cuono wei bä lä cui, fei däjä cafä wamacö nija bä bufi wedinajamou nomöjöa. Bä bufi lämou mlai ja, bä nofi showadi jushuabä jamö wamacö fei däjä yädäomi ja, wamacö nö waiblaö nomöjöoje.
60004005	Ö̦jö ma cui, Yai Bada tänö bä a̦ nö nia wäamaö, täbä jödödöwä nia lä jömaö wei a lä cuinö. Bä demi lä showai bä ma cui, bä lä nomaö wei bä ma cui, bä jödödöwä jömabä a läa waiquia.
60004006	¿Ö̦jö tawä? Bä nomaa lä waiquilayono wei bä ma cui nija, Yai Bada dodijidawä etä a̦ wäyämamou balöoma. Yanowamö bämacö dobloimi tä nowa ja, bämacö bluca lä nomaö weinaja bä cublou ma cule, tä a̦ bejedi fa bufijenö, Yai Bada a ba̦limi lä culenaja bä bufi cuo mö feduobä.
60004007	Ei tä a̦ jamö, bä bufi mojoduo dijä. Yai Bada tänö täbä nia lä jömaö wei tä cublou ajedou waiquia. Ö̦jö cudeenö bä bufi da wasöo. Bä bufi ca̦i da moyaweicu, wamacö nö bayeli lä nacao wei tä ja wamacö jujeblou dicoo mlaobä.
60004008	Showadi bä ca̦i shino yai da nofimayo. Ö̦jö däjä ai a doblou ma mlai ma cui, wamacö bufi nofio cudeenö wama tä nowa nia taboimi.
60004009	Abinaja ca̦i. Bufi lämou mlai ja, dodijidawä bä iyaö ca̦i da loablalamayo. Ai bä waloquei däjä, dodijidawä bä ca̦i da bälömaboje.
60004010	Wamacö bayeliblayobä, Yai Bada tänö wamacö bluca dobäö cuaaö waiquiwä. ¿Ö̦jö tawä? Camanö wamacö nö bluca wa̦lojamaö yalo, dodijidawä bä da bayeliblayo.
60004011	Wama bä yömölabä wamacö waiquiwä ja, Yai Bada etä a̦ ja bä shino da yömölaje. Wama bä bayeliblabä wamacö waiquiwä ja, Yai Bada tänö wamacö nö lä wa̦lojomabou wei wama a bufibolanö, bä da bayeliblaje. Inaja Jesucristo wama ecö bluca cuaaö ja, wama tä taö lä bädao wei tä ma cui ja, Yai Bada tä nia doblao dablamou. Ö̦jö a wa̦fa doblao tamou shi wa̦libä a waiquiwä. A nia Bada läo shi wa̦lii. ¿Ö̦jö tawä? Inaja lä tä cuobä.
60004012	Iba bämacö lä nofimaö wei wamacö. Wamacö nö lä bleaamaö wejei tä ja, bä bufi shädayaimou fe balojoo dijä. Tä shomimi. Inaja bämacö taamamobä bämacö waiquiwä. Bämacö bufi wabamobä cätä.
60004013	¿Ö̦jö tawä? Wamacö bufi cuaablalou mlai ja, wamacö bufi yai doblalobä. Cristo a ma cui a nö bleaamaö malä balöono wejei. Ö̦jö wama a owämaö yalo wamacö bufi yai doblalobä wamacö. Fei däjä wamacö bufi doblalou fe yadio yalo, obi wamacö bufi nia shino yai doblalou fe balojoo, Cristo a doblao dablamou däjä.
60004014	Cristo wama a bufibou yalo wamacö nö waiblaöje ja, wamacö bufi doblalobä wamacö waiquiwä. Yai Bada bei tä Bufi lä doblalenö wamacö malä bayelibou wei.
60004015	Ö̦jö ma cui abinaja ya cuu. Yanowamö wama a fa shälönö wamacö nö bleaamaöje ja, ö̦jö shomi tä li. Ö̦jö ya tä a̦fa taimi. Wamacö fa tomömonö wamacö taamaöje ja, cafä wamacö mayo. Wamacö doblou dicoo fa mlacunö wamacö taamamou ja, inaja showawä. Wamacö a̦ faö bashio bädao däjä wamacö taamamou ja, cafä wamacö mayo li.
60004016	Ö̦jö ma cui, Jesucristo bufilewä wamacö yalo wamacö nö bleaamaöje ja, bä bufi quilijo dijä. Wamacö bufi quilijou mlai ja, Cristo wama ecö a̦fa jilaöje yalo Yai Bada tä nofi shino yai da doablaje.
60004017	Yai Bada tänö täbä nia bluca lä jömaö wei tä cuaaö waiquia lä cuimadi. Cama bäma ecö lä cui, bämacö nia jömamou lä balöblao wei bämacö. Bämacö fei däjä lä wabamou wei, ö̦jö tä li waiquiwä. ¿Ö̦jö tawä? Camiyä bämacö jömamou balöblao ja lä, Jesucristo dodijidawä etä a̦ juaö lä mlajei bä lä cui, ö̦jö bei bä nia yai jömamou dodijio.
60004018	Yedu jamö abinaja Yai Bada tä a̦ cuu balöo showaoma. Bä lä cadidou wei bä lä cui, nö bleaaö mlai ja bä bayeliblamoimi waiquiwä yalo, Yai Bada tä daö lä mlajei bä lä cui, ¿wedinaja ö̦jö bei bä nia li taamamou dodijio, wa̦lidiwä talewä bä lä cui? Einaja tä a̦ cuu balöo showaoma.
60004019	¿Ö̦jö tawä? Ö̦jö cudeenö, wamacö nö lä bleaamaö wejei wamacö lä cui, inaja Yai Bada tänö wamacö taamaö bufio waiquia ja, bä dodijaö fe da yadio. Wamacö lä tablaleno wei a lä cui a nofi shino yai da mölaboje, wamacö bufi bayelibobä. Öjö a wa̦ cadidou malä waiquii.
60005001	Jesucristo wama ebä ca̦i lä yododaö wei wamacö lä cui nija ya wa̦ nia faö nomöjöo, camiyänö iba ya bä ca̦i yododaö mö lä feduo wei ya lä cui. Jesucristo ya nö bleaaö lä dalaleno wei cä ya. Fedu jamö a lä doblaladi tä wawäblou däjä, camiyä ma cui ya nia doblao cuo mö feduo. ¿Ö̦jö tawä? Ö̦jö lä ya lä cuinö, abinaja bämacö nowa taö lä cule.
60005002	Cama ebä nija Yai Bada tänö wamacö li lämabou, wama ebä yai nowamabä. Ebä da nowamaje, ö̦jö lä. Wamacö mojilanö mlai, bufi ojode wamacö culanö wama ebä yai nowamabä. Yanowamö täbä nija wamacö dobämou bufi lä doblao we tänö mlai, wama ebä nia lä nowamaö wei tä ja wamacö bufi yai shaliliobä.
60005003	¿Ö̦jö tawä? Wama bä nosiemaö fe blacäjou mlai ja, dodijidawä wama bä yai nia lulubou. Wamacö dodijaö fa möjenö wamacö owämabeje wamacö yai cuobä.
60005004	Ö̦jö däjä, bämalecö yai lä nowamöbole a Bada bädou däjä, wamacö nia dobämodayou. ¿Ö̦jö tawä? Wamacö nö wa̦lojaö fe yadioma yalo, doblao tä yai lä cui ja wamacö nia dobädayou, ba̦limi tä ja. Einaja bada bämacö nowa taö lä cule.
60005005	Fiya wamacö lä cuinö, bada wama bä a̦ ca̦i nia juaö. ¿Ö̦jö tawä? Bluca wamacö ma cui, wamacö a̦ dodijidawä juayobä wamacö. Cafä wamacö jömöo mlai, ai wama bä a̦ shino ji̦liabä. Abinaja tä a̦ malä cuu wei. Cama bä lä jömöo wei bä lä cui nija, Yai Bada a bufi lämou. Ö̦jö ma cui, bä jömöo lä mlai bä lä cui bä nofi yai ojodabou. ¿Ö̦jö tawä? Einaja tä a̦ cuu.
60005006	Bä jömöo dijä, ö̦jö lä. Wamacö jömöo mlai ja, Yai Bada tä lojode lä ayai nija, bä bufi yai shino da ojodao. Wamacö jömöomi ja, wawädowä wamacö nofi nia obi tabou, cama a bufi lä cuu wei däjä.
60005007	Wamacö bufi lä jalujou wei, Yai Bada nija tä a̦ bluca ca̦i da wäaje. Wamacö nofi malä jalujubou wei.
60005008	Bä da moyaweicu, ö̦jö lä. Bä nö ca̦i da daicu. Wamacö nofi lä wa̦libou wei a fecula bada lä cuinö, wamacö nabä queobä wamacö nofi taö malä cuaaö wei, öla bä waiteli lämou lä cuaaö weinaja showawä.
60005009	Bä nö yai da wa̦lojoicu. Jesucristo wama a nofi lä mölabou wei tä ja, bufi lojode bä yai da cuicu. Sadanasinö Jesucristo ebä bluca lä yabäcaö wei wama tä daö malä waiquii, cafä wamacö shino ayawä mlai. Cafä wamacö nö bleaaö lä culenaja, aifä bä bluca lä bälöblai bä ma cui, ö̦jö bä nö bleaaö mö feduwä malä cui.
60005010	Fei däjä wamacö nö ma bleaaö wei ma cui, tä nö nia dedeaimi. Wanonowä wamacö nö bleaaö fa balöonö, cama Yai Bada tä showawänö dodijidawä wamacö nia tabou fe yadio. Wamacö bufi ca̦i nö nia wa̦lojomabou, wamacö bufi shominajablou si ijejeo mlaobä. Wamacö bufi ca̦i nia lojodomabou. ¿Ö̦jö tawä? Yedu ja ma cui bämalecö daö showadaoma. Cristo bäma ecö cuobä bämalecö nacalema, cama ba̦limi a doblao lä culadi jamö, ba̦limi bämacö doblao cuo mö feduodayobä. Showadi bämalecö bayelibou. No mlai ja bämalecö nofi bluca ojodabou talei.
60005011	Täbä nia bluca juwäbou shi lä wa̦lii wei, ö̦jö Yai Bada cätä waiquiwä. Inaja lä tä cuobä.
60005012	Ei ya tä a̦ wai jolodowä shömabä, Sibano nija ya tä a̦ oniblamaö lä cule, iba aiyä a lä cui nija. Jesucristo ya e cadidiwä nofi tabou. ¿Ö̦jö tawä? Cafä bämacö nowa tabä ya tä a̦ oniblaö lä cule. Yai Bada tänö, no mlai ja bämalecö nofi yai lä ojodabou wei wama tä a̦ bejedi dablabä, bämacö nowa taö. Ö̦jö wama tä a̦ nofi mölabolanö, bä bufi yai da lojodoicu.
60005013	Babiloniateliyoma a lä cui, Jesucristonö a yaia mö lä feduleno wei a suwä lä cui, cafä wamacö nija a wa̦fa wäyämamou bufi doblaa lä cule. U̦asimi Marcos a ca̦i.
60005014	Jesucristo wama ecö yalo, wamacö mö fedudayou ja bä yai da nofimayo. Bei. Cristo a lä cuinö, showadi wamacö bayeliblabä. Ö̦jö nija wamacö lä cule, wamacö bufi bluca yanöcömabobä.
61001001	Jesucristonö wale lä shömöleno wei, ei camiyä Simón Pedro cä ya, ya nosie juabä ya e lä cui. Jesucristo yama a nofi mölabou lä culenaja, wama a nofi mölabou cuo mö lä fedule wamacö nija, ei ya tä a̦ oni shömaö lä cule. Bäma a bufiblabä, ö̦jö Jesucristo a waiquiwä, bämalecö lä jucäaö wei a lä cui. Bämalecö lä bayelibou wei tä nowa yai bluca dodijiwä. ¿Ö̦jö tawä? Jesucristo a cadejewä cudeenö, cafä wamacö ma cui, camiyä yamacö ma cui, bämalecö bufi bluca taamaö fe usucuwä, bäma a nofi mölabobä. ¿Ö̦jö tawä? Cama wama ecö mö feduwä yalo, cafä wamacö nija ei ya tä a̦ oni shömaö.
61001002	Bei. Yai Bada wama a daö yalo, Bada tä Jesús wama a ca̦i daö yalo, bä shino bayeliblamou da dodijio. Ö̦jö lä cäcöbönö wamacö nofi shino ojodaboböbä. Wamacö bufi shino ca̦i yanöcömaboböbä.
61001003	Yai Bada bäma a daö yalo, cama etä lojodenö bämalecö bufi showadi bayelibou. Eja dodijidawä bämalecö tamabou fe yadio, bäma a bufi yai doblamabobä. Cama a lä doblalenaja bämacö dodijidawä cuo mö feduobä, bämalecö nacalema.
61001004	Yai Bada a doblao cudeenö, a dodijidawä yalo, ¡bejedi lä bämalecö bayelibou! A wa̦ nö wäo ja bämalecö a̦fa bayeliblamou wäyäö lä balöono weinaja showawä. Bämalecö nia jo̦wa lä bayelibono wei tä a̦ nowa yai bluca fe balojowä. Tä a̦ liyäjäwä dodijiwä. Yanowamö täbä bufi showadi lä waiyou wei tänö bämacö wa̦lidiblou mlaobä, bämalecö nia bayelibou showaoma, cama a lä culenaja bämacö ca̦i cuo mö feduobä.
61001005	¿Ö̦jö tawä? Wamacö nia jo̦wa lä bayelibono wei tä a̦fa wäa waiquiquema cudeenö, bä bufi nö da wa̦lojoicu. Jesucristo wama a nofi yai mölabolanö, bä yai da dodija. Wamacö dodijaö waiquilanö, bufi dao bä da cuo.
61001006	Bufi dao wamacö culanö, bä bufi ca̦i da wasöo. Wamacö bufi wasöolanö, bufi yanöcöwä bä ca̦i da cuo. Bufi yanöcöwä wamacö culanö, Yai Bada nija bufi shaliliwä bä ca̦i da cuicu.
61001007	Yai Bada nija bufi shaliliwä wamacö culanö, cama bä mashi nofimayou lä culenaja bä da taamayo. Inaja wamacö cuaaö waiquiwä ja, bei bä bufi yai da nofio.
61001008	Einaja wamacö yai cuaabä. ¿Ö̦jö tawä? Bada tä Jesucristo wama a yai daö ja, inaja wamacö bufi nia cuaaö lojodoo. Ö̦jö däjä wamacö doblou lä mlai tä ma läle ma cui wamacö nia doblou fe yadio. Wamacö ca̦i nia yai dodijaö.
61001009	Inaja bä cuaaö lä mlai bä lä cui, jai täbä möö blajabloimije bä cuwä. Jai bä jubäbö bä cuwä. Bä jaba lä cuaano wei tä ja, Yai Bada tänö bä aublaö ma waiquilayono wei ma cui, ö̦jö tä nofi mojodubou co̦o majöo dicooje. Ö̦jö ma cui cafä wamacö lä cui, inaja bä cuaa dijä. Dodijidawä tä shino yai da balamalöje.
61001010	¿Ö̦jö tawä, iba wamacö? Ö̦jö cudeenö wamacö yai dodijabä, bä bufi nö shino da wa̦lojoicu, Yai Bada tänö wamacö lä nacaleno wei wama tä dablamabä. Wamacö lä yaileno wei tä ca̦i. Cama wama ecö cuobä wamacö malä yaileno wei. Inaja wamacö cuaaö ja, wamacö dodijaö cuquei. Obi ma cui wamacö bufi nia shomiblou majöomi.
61001011	Ö̦jö däjä bufi doblalanö Yai Bada tänö wamacö nia waloamadayou. Bufi lämou mlai ja dodijidawä wamacö nia waloamadayou, Jesucristo a dodijidawä bälöa shi lä wa̦liladi jamö. Bämalecö yai lä jucäaö wei, ö̦jö Bada tä Jesucristo waiquiwä.
61001012	Ö̦jö cudeenö bejedi wama tä a̦ lä ji̦lileno wei, wama tä a̦ lojodobou ma waiquile ma cui, showadi ya tä a̦ nia wäaö mö yabao co̦o. Wama tä a̦ daö ma waiquio wei ma cui, showadi bämacö bufi nia jaducublamaö co̦o.
61001013	¿Ö̦jö tawä? Ya demöo showao däjä, cafä wamacö nija ö̦jö showadi ya tä a̦ nia wäyädii, wamacö bufi dayäobä. “Inaja yai”, ya bufi cuu a lä cule.
61001014	Eja ya nia cudio malä mlai. Wale nia lä shäö wejei tä ajedewä malä waiquii, Bada tä Jesucristonö wale yömölaö ja wale nowa lä tano weinaja showawä.
61001015	Ö̦jö cudeenö, ya nomalayono wei ja wama tä a̦ nofi showadi jaducubou juo showaobä, ya nö wa̦lojaö showaa lä cule.
61001016	Cafä bämacö yömölaö däjä yamacö bejedimoma. Inaja wamalecö nofi tabobä ya wa̦. Yanowamö täbä mölamabeje täbä jole lä cuu weinaja yama bä a̦ owäblalanomi. Ma. “Bäma bä joleblamabä, abinaja bämacö yai cubä”, yamacö nowa ca̦i tayonomi. Bada tä Jesucristo lä cui, bejedi lä yama etä doblao dalalema. A waloo däjä, a nö yai wa̦lojayoluma, cafä wamacö nija yamacö da cubleinaja showawä.
61001017	Yai Bada tänö wawädowä a nö malä ö̦jöbömaleno wei. A wa̦fa doblao ca̦i wäyäma, bäma a nofi lä Fö̦ömaö wei a lä cuinö. A shino Bada doblaa lä ayaladi a lä cui, abinaja a cuma. Ijiluyä ya nofimaö lä dodijio wei, ei a. Cama nija ya bufi yai shino doblalou dodijiwä. Einaja a cuma.
61001018	Fedu jamö a culanö a wa̦ bada fa bädonö, yama a wa̦ ji̦lilema. Cama Yai Bada etä balöcö jamö yamalecö ca̦i malä cuodayono wei.
61001019	¿Ö̦jö tawä? Tä a̦ yai bufiblamobä cä tä a̦. Yai Bada a wa̦no wäyälewä bä a̦ faö balöoma. Ö̦jö cudeenö, bei cä yamacö mamocunö yama tä dablaö däjä, yama bä a̦ bejedi yai bufibou dodijioma. Ö̦jö wama bä a̦ yai shino bejedi bufiblabä, ö̦jö lä, tä mö dödöo däjä, cowa wacöbä bufiblamou lä culenaja showawä. Inaja wama bä a̦ bufibou cuo showao däjä, Jesucristo a nia juu co̦imaö, tä mö jaluimaö däjä, shidicali a faö lä fenablao weinaja showawä. Ö̦jö däjä wamacö bufi nia yai wacacamabou. ¿Ö̦jö tawä?
61001020	Ei ya wa̦ lä cui wamale a̦ da ji̦lilä. Yai Bada a wa̦no wäyälewä bä lä cuinö, a wa̦no lä wäyäno wejei tä a̦ bluca ca̦i oniblaö showadalayomaje, Yai Bada a wa̦no oni jamö tä a̦ oni lä cule. Cama bä bufi cuu lä buono wei tä a̦mi.
61001021	Ma, Yai Bada a wa̦no lä wäyämono wei tä a̦ lä cui, yanowamö täbä bufi cuu lä bädao wei tä a̦ cuonomi. Yai Bada bei tä Bufinö cama bä nijamö tä a̦ wäyäö fa shalilionö, yanowamö täbä nija tä a̦no wäyäö shalilio nomöjöomaje.
61002001	Awei, Isaeli ebä nijamö Yai Bada a wa̦no wäyälewä bä lä cuinö a wa̦no wäyäö cuaamaje. Ö̦jö ma cui Yai Bada a wa̦no jole lä wäyäö wejei bä ca̦i cublamou showadaoma. Yai Bada a wa̦no wäyäö mlajei, shomi tä a̦ li wäyäö läomaje, cafä wamacö nija ai bä nia lä cuaaö weinaja showawä. Showadi ö̦jö tä nia cublou dicoo. Tä a̦ lä wayu wei tä a̦ lä cui, cama bänö tä a̦ ca̦i juu fa ja̦toojenö tä a̦ nia bufiblamaöje. Bä doblou lä mlai bä nowa lä co̦maqueno wei a Bada lä cui, ö̦jö ma cui a nia ca̦i waiije. Inaja bä lä cuaaö wei lobe bä nofi nia nacao, bä shämou showadaobä.
61002002	Bä nofi beshili lä jushublalou wei tä ja, ai bä nia luluamou. Bä lä cuaaö wei tänö, Jesucristo tä a̦ lä bejedi wei tä a̦ nö nia waiblamaö dicooje.
61002003	Bä bufi waiyou dicoo yalo, jole jole wamacö nia yömölablalaö buoje, bä dobämobä. Tä a̦ bejedi lä mlai tä a̦ ja, wamacö nia mölamaöje. ¿Ö̦jö tawä? Ö̦jö bä nia lä jömaö wei a lä cui a nö daa waiquia. Yedu jamö ma cui bä nö nia bleaamaö showaoma. Bä nofi mojoduboimi.
61002004	Yai Bada a wa̦no wäyälewä bä a̦fa jole lä jilou wei bä lä cui, bä nö bleaamabä lä cäbä. Fei däjä bädao mlai, jaba däjä ma cui, showadi bä nö bleaamaö malä balöono wei. A̦jele bä doblono lä mlai bä ma cui, Yai Bada tänö bä nofi asibono malä mlai. Bä nia yai lä jömaö wei tä cublou showao mlao däjä, shobali wacö mö lä didibodi jamö bä shäyäa balöblaaquema.
61002005	Noewä däjä ma cui, täbä nofi ca̦i asibonomi. Mashita a fe bluca baoblamalema, a wa̦ juaö lä mlajei bä mishi bluca duoblobä. Noewä a shino nowamaö ayaoma, bejedi tä a̦ ja täbä lä yömölano wei a lä cui. Cama 7 ai ebä sho.
61002006	Sodomateli bä ma cui, Comolateli bä ma cui, ö̦jö bä shabonobö fa ö̦shömalönö, jai yubu ushibö tablamalema. Yai Bada tä daö lä mlajei bä quilibä, inaja bä li taamaö balöoma.
61002007	Sodomateli bä nija Lodo a ca̦i coyocooma, a lä cadidono wei a lä cui. A coyocooma ma cui, Yai Bada a ishou showao mlao däjä a co̦a balömalema, ö̦jö bä nö bleaabä jamö a nö bleaaö mö feduo mlaobä. ¿Ö̦jö tawä? Ö̦jö bä wa̦lidiwä talewä nofi beshili jushublaloma yalo, ¡bejedi lä Lodo a wajäwä nö beblalamamaje!
61002008	Ö̦jö a lä cadidono wei a lä cui, cama bä nija a bälöo coyocooma yalo, showadi bä a̦ malä ji̦liadino wei, showadi bä ca̦i malä mödino wei. Wa̦lidiwä tä ja bä cudioma cudeenö, a bufi nö yai bleaadima. Yai Bada tänö ö̦jö a nowamaö lä ayaono wei tä ja,
61002009	bämacö bufi da dayäo, bämacö bufi jaducublobä. Inaja showawä, fei däjä ma cui a bufi lä doblamabou wejei bä wabamou däjä, bä noshi ca̦i umabou daö dodijiwä. ¿Ö̦jö tawä? Bä cadidou lä mlai bä lä cui, ö̦jö bä nö ca̦i bleaamaö daö. Bä nö bleaamabä, ö̦jö lä a waiquiwä. Inaja showadi bä nia taamaö. Täbä bluca jömabä etä cublou showao mlao däjä, fei däjä ma cui bä nö nia bleaamaö balöo. Ö̦jö däjä, bä nia lä jömadayou wei däjä bä nö nia yai bleaamaö shi wa̦lii.
61002010	¿Ö̦jö tawä? Bä doblou lä mlai, Yai Bada tänö bä nö bleaamaö daö lä. Bä nofi showadi lä jushublalodii wei bä lä cui, ö̦jö bei bä nö bleaamaö yaio, bä lä joleblalou wei bä lä cui. Yai Bada tä a̦ juaö bufiomije. Bä fe yadiblou cudeenö, ö̦jö bä nö bleaamaö yaiquei. Mijamö tä a̦ jole lä wäyäö wejei bä lä cui, bä caficö a̦ ca̦i quilibloimi. Täbä lojode lä läladi täbä ma cui täbä nö ca̦i waiblaöje. Bä quiliimi dodijiwä.
61002011	¿Ö̦jö tawä? A̦jele bä ma cui, ¡inaja bä nö nofi cubö lä mlai! A̦jele bä yai lojode ma cui, bä nö shino yai wa̦lojaö ma cui, obisai bä a̦ shino faö. Bada tä nija täbä a̦fa wäyäöje ja, täbä nö waiblaimije. Bä a̦ faö quilii.
61002012	Ö̦jö ma cui, mijamö tä a̦ jole lä wäyäö wejei bä lä cui, ö̦jö bä caficö a̦ jo̦wa quilibloimi dodijiwä. Tä daö ma mlalajei ma cui, tä a̦fa jole wayoaö bädaoje. ¿Ö̦jö tawä? Yalo bä bufi daomi lä culenaja bä cuwä. Bä shämobä cäbä. Bä cuaaö lä bufio weinaja, bä bufi dayäo balöo mlai ja bä cuaaö bädao. Bä lä wa̦lidiblou wei tänö, yalo bä mö watäblamou lä culenaja, cama bä ma cui bä mö nia ca̦i watäblamou cuo mö feduo.
61002013	Täbä nö bleaamaöje yalo, inaja showawä cama bä nö nia ca̦i bleaamaö nomöjöo. Bä nö bleaamabä lä. Bä bufi lämou mlai ja, wawädowä bä nofi jushublalou bufi doblao. Bä wa̦lidiwä. Bä ca̦i shami. Jesucristo wama ecö iyaö ca̦i co̦camobä jamö, ¡ö̦jö bä loo ajedeobä bä nofi lä mlai! Wa̦lidiwä tä ja bä quiliblou mlai ja, bä bufi shino yai doblalou dicoo. Bä dobloimi waiquiwä.
61002014	Suwä bä nijamö bä mamo beshili shino showablalou. Bä ca̦i ja̦amodoimi. Jesucristo ebä bufi lojode lä mlai bä fa lulubojenö bä bufi wa̦lidiblamaöje. Showadi bä bufi shino waiyodii. Inaja bä cuaaö yalo, Yai Bada nija bä wafämobä cäbä.
61002015	Miji bä lä jolemou wei bä lä cui, bä nia lä cadidou wei yo fa dacöjenö, ai yo jamö bä juu majöo. Beolo bä ijilubö Balaama a lä cui, ö̦jö a owämaö nodiablalou dicooje, Isaeli ebä wafäblabä a lä nacaano wejei a lä cui. Ö̦jö a lä cui, a nia lä dobämou wei tä ja a bufi mö blucao fa dicoonö, wa̦lidiwä tä taö ojodaoma.
61002016	Ö̦jö ma cui, a doblono lä mlai tä ja, Balaama a wasömamolayoma. Yalo a wa̦ faö dao lä mlai a bulo lä cuinö, yanowamö bämacö a̦ faö lä cuaaö weinaja a wa̦ fa cudalunö a wasölema, a shominajaaö mladobä.
61002017	Mijamö tä a̦ jole lä wäyäö wejei bä lä cui, tä mö didi lä sublabodi jamö bä taamabobä, Yai Bada tänö tä tabou waiquia. Mau u lo̦yoca wejediblou lä culenaja, ö̦jö bei bä cuwä. Täbä mölamaö bädaoje. Ölajashi bä lä cublou weinaja bä ca̦i cuwä. Wadoli anö ölajashi bä fa yalänö, maa a nö lä dabou wejei bä lä cui, bä uomodou nomöjöo.
61002018	Inaja showawä, miji bä lä jolemou wei bä a̦nö täbä mölamaöje. Jesucristo nija bä dude lä cublou wei bä lä cui, ö̦jö bä yai mölamaöje. Täbä bufi lä yacläle täbä nija bä mili docuu ma waiquio wei ma cui, miji bä lä jolemou wei bänö bä jo̦wa yabäcadii dicoaje. Bä a̦ dobloimi. Cama bä a̦ ji̦limamou bufi fa doblaonö bä a̦ faablalou ma cui, bä a̦ shifilimoablalou bädao. Bä nofi cama lä jushuaö wei jamö bä luluaö nomöjöaje.
61002019	Abinaja bä ca̦i jole cuu. “Jesucristo wama a nofi mölabou malä waiquile. Ö̦jö wama a nofi mölabou waiquiwä yalo, ai täbä a̦ jamö wamacö nia nosiemamoimi. Fei däjä, wamacö cuaaö bufi lä doblao weinaja wamacö nia yai cuaaö”, bä cuu. Einaja bä ma cuu wei ma cui bä jolemou. ¿Ö̦jö tawä? Täbä nosiemamou ma wasöö wejei ma cui, cama bä ma cui bä nosiemamou fe balojoo. Wedi tä ja mlai. Cama wa̦lidiwä etä lä didile tä ja bä li nosiemamou. Wa̦lidiwä tänö täbä lojodobou däjä, täbä jujeblobä etä cua malä mlai.
61002020	¿Ö̦jö tawä? Bada tä Jesucristo lä cuinö, ö̦jönö bämalecö shino yai bayelibou. Mijamö tä a̦ jole lä wäyäö wejei bä lä cuinö, Jesucristo etä a̦ daöje yalo, wa̦lidiwä tä ja bä docuu dao, yanowamö täbä showadi cuaaö bufi lä doblao wei tänö bä wa̦lidiblou mlaobä. Ö̦jö ma cui, tä a̦ ma daö wejei ma cui, ö̦jö tä julii mö yabaaö co̦o fa dicoojenö etä yai wayublaliyoma. ¿Ö̦jö tawä? Bä jaba doblono ma mlai ma cui, fei däjä bä shino yai dobloimi nomöjöwä.
61002021	Yai Bada tä daö mlaoje däjä bä mojodi li cuo lä balöono weinaja bä yai cuo showao fa cunoja, bä nofi nö nacao fe balojoobö mlai. Yai Bada nija bä ajedobä yo ma dano wejei ma cui, Yai Bada etä a̦ ja bä ca̦i ma damamono wei ma cui, tä a̦ waii majöo dicomaje yalo, fei däjä bä yai wa̦lidiwä cadidiwä.
61002022	Täbä showadi lä cuu weinaja, cama bä nija etä bejedi cublaliyoma. Abinaja täbä lä cuu wei. “Ji̦ima bänö, nii bä ma joblalei wejei ma cui, bä waö mö yabao malä co̦o wejei.” Einaja täbä cuu. Abinaja ca̦i. “Coshino bä ma aublou wei ma cui, a̦ji a̦ji bä jamö yedu bä jö̦löcou mö yabablao malä co̦o wei.” Einaja täbä malä cuu wei. ¿Ö̦jö tawä? Mijamö tä a̦ jole lä wäyäö wejei bä lä cui, inaja bä cuaaö fa dicoonö bä nö bleaamamobä bä li waiquiwä.
61003001	Iba bämacö lä nofimale wamacö. Cafä wamacö nijamö, ai ya tä a̦ oni shömöa balölema, fei däjä ei ya tä a̦ shömaö co̦a lä cule. Jaba ya tä a̦ oni da shömölii tä a̦ ma cui, ei ya tä a̦ oni shömaö lä cole tä a̦ ma cui, wama tä a̦ daö lä waiquile tä a̦. Ö̦jö tä a̦ showawä ja bämacö bufi jaducublamabä ya tä a̦ li shömaö. Wamacö lä bejedimou wei wamacö bufi yai dayäobä.
61003002	¿Ö̦jö tawä? Yai Bada a wa̦no wäyälewä bä lä cuinö, tä a̦ wäyäö lä balöono wejei wama tä a̦ nofi mojodubou mlaobä, ya tä a̦ oni shömaö. Bada tä Jesucristonö täbä taamaö lä bufino wei tä a̦ ca̦i. Bämalecö lä jucäaö wei, ö̦jö a Bada waiquiwä. ¿Ö̦jö tawä? Cafä wamacö nija yama a wa̦no wäyäö cuaabä, yamalecö malä shömöleno wei. Ö̦jö wama tä a̦ nofi jaducubobä ya wa̦.
61003003	Bei. Ei ya wa̦ lä cui, wamale a̦ da ji̦lilä. Yai Bada tänö täbä nia lä jömaö wei tä cublou ajedou däjä, a nö nia lä waiblaö wejei täbä nia wawäblou. Cama bä cuaaö bufi lä doblao wei tä ja bä nia shino cadidou.
61003004	Abinaja bä nia cuu. —A wa̦fa juu co̦o lä wäyämono wei, ¿wedi jamö bei a li, ö̦jö lä? Bada bä jaba lä cuono wei bä nomaa ma waiquilaliyono wei ma cui, ulifi tä jaba cuo lä showadaono weinaja, ¡tä ulifi nofi cua lä showai! Einaja bä nia cuu.
61003005	Einaja bä mojodi cudalou bufi fa doblaonö bä li cuu. Tä a̦ lojode ma cui, tä a̦ nofi mojodubou bufi doblao dicooje. Bäma tä a̦ lojode daö waiquia, ¿ö̦jö tawä? Judu mösö ma cui, bita a ma cui, Yai Bada tä a̦nö täbä bluca bädaliyoma. Judu mösö fa lelemacödunö, mau ubä shedequeblamalema. Bäfätä jamö u lä cuono wei u fa co̦camomalönö, mashita wejediwä a wawäblamalema.
61003006	¿Ö̦jö tawä? Ö̦jö däjä, Yai Bada tä a̦ lojodenö tä bluca wa̦lia majölema. Ö̦jö lä mau u showawänö, tä ulifi jaba lä cuono wei tä fe fa baoblamalönö, täbä mö bluca watäblamalema.
61003007	Fei däjä ma cui, Yai Bada tä a̦ lojode showawänö bämacö cua showaa lä cule. Judu mösö ma cui, bita a ma cui, Yai Bada tänö bä tabou balöa showaa. Täbä bluca jömabä etä cublou däjä, Yai Bada tä daö lä mlajei bä mö nia watäblaö. Ö̦jö lä däjä, cowa wacönö jödödöwä tä nia bluca ö̦shömaö. Tä a̦ lojode. Ö̦jö ma cui, tä a̦ nö lä waiblaö wejei bä lä cuinö, tä a̦ nofi mojodubou bufi doblaoje.
61003008	Ö̦jö ma cui, bämacö lä nofimale wamacö. Ei ya wa̦ lä cui tä a̦ nofi mojodubou dicoo dijejä. Camiyä yanowamö bämacö lä cuinö bäma tä nö a̦fa dedewä lä taö weinaja, inaja Yai Bada tänö tä nofi taboimi. Moli a fe nia ma didi wei ma cui, lasha 1.000 a nia ma faö wei ma cui, inaja showawä Yai Bada tänö tä nofi tabou fe usucuwä.
61003009	Bada tänö tä a̦fa lä wäqueno wei tä taö jaöomi ja, ai bä bufi ma uomodou wei ma cui, a bufi li asio cudeenö tä li taimi showawä. Wamacö nofi yai asibou. Täbä mö ca̦i watäblamaö bufiomi. Täbä bufi mö shino yai yabajadamaö bufi doblao cudeenö, tä li taimi showawä.
61003010	Ö̦jö ma cui, Bada tä juu co̦obä tä mö nofi jalu tabou waiquia. Bämacö bufi cuu mlao däjä tä nia juu co̦o, täbä lä tomömou wei täbä ja̦tomou lä cuaaö weinaja showawä. Ö̦jö däjä tä a̦ ca̦i nacli ji̦liamolanö, judu mösö nia mladou. Ö̦jamö bä bluca lä shadiladi bä ma cui, cowa wacönö bä mö nia jödödöwä watäblaö. Bita a ma cui, bluca täbä lä cublai täbä ma cui, täbä nia ca̦i jödödöwä ö̦shömaö. Täbä nia bluca mladou, a lä cuno weinaja showawä.
61003011	Inaja täbä nia bluca mladamaö cuaaö cudeenö, bämacö yai da bejedimo. ¿Ö̦jö tawä? Täbä nia malä mladou wei. Yai Bada bäma ecö lä cui, dodijidawä bäma ecö shino yai cuobä. Bämalecö taamaö lä bufii wei tä ja, bämacö yai da cadido.
61003012	Yai Bada tänö täbä nia bluca obi lä waicaö wei tä lä cui, bämacö shi jalimolanö bäma tä nö dabobä. Bäma tä nö dabou bädao mlai, bäma tä yai wawäblamaö bufibä. Ö̦jö lä tä wawäblou däjä, judu mösö fa ö̦shölönö mösö nia mladou. Cowa wacönö bä bluca lä shadiladi bä fa ö̦shölönö, bä nia yo̦licou.
61003013	Ö̦jö ma cui, judu dude bäma mösö nö dabou, mashita a ca̦i, Yai Bada tä a̦ nö wäo ja a lä cuno weinaja showawä. Ö̦jamö lä täbä nia shino yai cadidou.
61003014	Ö̦jö cudeenö, bämacö lä nofimale wamacö. Ö̦jö wama tä nö dabou waiquia ja lä, bä bufi nö shino da wa̦lojoicu. Wamacö bufi nö shino fa wa̦lojoicunö, Yai Bada nija dodijidawä wamaco dablamobä. Wa̦lidiwä tä cua mlai ja, wamacö a̦fa ca̦i tamobä tä cua mlai ja, wamacö bufi ca̦i yanöcöwä cudiobä.
61003015	Bada tä bufi asia lä showale däjä, “Bämacö bluca jucäamobä a bufi asio malä cui”, a nofi shino yai da taboje. ¿Ö̦jö tawä? A jolemobä ami. Pablo a ma cui, bäma a yai lä nofimaö wei a lä cuinö, inaja showawä wamacö nowa ca̦i taö balöoma. Tanomi mlai. Pablo a ma cui, tä a̦ oni lä shömöleno wei däjä, inaja showawä a cama cuma. Yai Bada tänö, ö̦jö a bufi jaducublamaö yalo a wa̦ li cuoma.
61003016	Showadi ö̦jö tä a̦fa shino wäyäö mö feduo talei, tä a̦ oni lä shömaö wei sibä jamö. ¿Ö̦jö tawä? Pablo ai etä a̦ oni doamamou si ijejewä ma cui, ai etä a̦ jamö täbä bufi jaducublou si ijejeomi. Etä a̦ doamamou walalao showadao fa mlacunö, bä bufi lä mojodi wei bä lä cuinö tä a̦ shomiblamaö si ijejeweje. Showadi etä a̦ shomiamaöje, bä bufi shalilou lä mlai bä lä cuinö. ¿Ö̦jö tawä? Pablo etä a̦ oni bädawä mlai, Yai Bada ai etä a̦ oni mö feduwä ma cui, inaja showadi etä a̦ ca̦i taamaö mö feduoje, ö̦jö bänö. Etä a̦ shomiablalamaö majöo dicooje ja, bä mö nia watäblamou.
61003017	¿Ö̦jö tawä, bämacö lä nofimale wamacö? Ö̦jö wama tä daö waiquiwä yalo bä da moyaweicu. Tä a̦ lä shomiamaö wejei bä a̦ ja wamacö mölaö fa dicoonö, ö̦jö wa̦lidiwä talewä bä nija wamacö luluamou dicoo mlaobä. Wamacö bufi shaliloimi majöa dicoicu.
61003018	Ö̦jö ma cui, Jesucristo nija wamacö bayeliblamou lä waiquio wei wama ecö lä cui, bä yai bayeliblamou fe da balojolu. Wama a daö lä waiquile wamacönö, a yai daö da shalilioje. Bada tänö bämalecö yai bayelibou. Ö̦jö cudeenö, fei däjä ma cui, obi ma cui, ö̦jö bäma a nofi shino yai da doabla. Inaja lä tä cuobä.
62001001	Jaba tä a̦ cuo showao lä balöono wei a lä cui, ö̦jö ya wa̦fa wäyäbä ya tä a̦ oniblaö lä cule, täbä lä ba̦limiblamaö wei a lä cui. ¿Ö̦jö tawä? Yama a wa̦ ji̦lii cublelei. Bei yamacö mamocunö yama a ca̦i möö cublelei. Bei yamacö imicönö yama a ca̦i jubaö cublelei.
62001002	Ba̦limi täbä lä tablamaö wei a lä cui, Yai Bada tänö a fa yanowamöblamalönö, yama a möma. Ö̦jö lä bei yama a wa̦fa wäyäö. Ba̦limi täbä lä tablamaö wei a lä cui, bä Fö̦ö e nija a ba̦limi cuo showao balöoma. Cafä wamacö nija, ö̦jö yama a wa̦fa wäyäö, camiyä yamacö nija a lä damalaleno wei a showawä lä cui.
62001003	Yama a lä möno wei, yama a wa̦ ca̦i lä ji̦lino wei, cafä wamacö nija yama a wa̦fa wäyäö, cafä sho bämacö nofi bluca tamayobä. Bämacö lä Fö̦ömou wei a sho, bä Ijilubö Jesucristo e ca̦i sho, bämacö nofi bluca tamayobä.
62001004	¿Ö̦jö tawä? Cafä wamacö nija yama tä a̦ wäyäö lä cule, bämacö bufi bluca yai doblalou fe balojoobä.
62001005	Jesús nija yama tä a̦ lä ji̦lileno wei tä a̦ lä cui, cafä wamacö nija ei yama tä a̦ wäyäö nomöjöa lä cule. Tä shi̦i lä wacacai, ö̦jö lä Yai Bada bei tä waiquiwä. Cama nija wiisibö ma cui tä mö ca̦i wai didi cuami.
62001006	Mö didi tä jamö bämacö cua showalanö, ö̦jö sho bämacö nofi a̦fa tamayou ma wäyämou wei ma cui, bämacö jolemou waiquiwä. Bejedi tä lä cule jamö bämacö cuami.
62001007	Ö̦jö ma cui, tä shi̦i lä wacacai jamö cama Yai Bada tä lä culenaja, ö̦jamö bämacö cudia mö fedua ja, dodijidawä bämacö nofi nia yai shino tamayou. Ö̦jö däjä Yai Bada bei Ijilubö Jesús i̦yäbönö, wa̦lidiwä bäma tä lä taö wei tä bluca ja, bämacö aublou co̦layou.
62001008	“Iba tä cuami”, bämacö cuu ja, camiyä bämacö mölamamou bädaquei. Bejedi tä a̦ lä cui bäma tä a̦ taboimi.
62001009	Wa̦lidiwä bäma tä lä taö wei, Yai Bada nija bäma tä a̦fa wäaö ja, tä nowa nia mladamaö. Bämalecö nia aublaö co̦o. A wa̦ malä cadidou wei. Ö̦jö lä showadi a shino dodijaö.
62001010	“Ma, wa̦lidiwä ya tä tanomi”, bämacö cuu dicoo ja, Yai Bada bei bäma a wa̦fa jole taö dicoo. Cama bäma etä a̦ taboimi waiquiwä.
62002001	Ijilu bä. Wa̦lidiwä wama tä taö mlaobä, ei ya tä a̦ oniblaö lä cule. Ö̦jö ma cui, wa̦lidiwä bäma tä taö bädao ja, bämalecö nofi nia lä bäyäbou wei a cuadayoa. Bä Fö̦ö e nijamö Jesucristo a cuadayoa, a shino lä cadidou wei a lä cui.
62002002	Camiyä bämacö doblou lä mlai, ö̦jö nija Yai Bada tänö bämalecö nowa bluca mladamalema. ¿Ö̦jö tawä? Camiyä bämacö befi shino ayawä mlai, yanowamö täbä bluca lä cublai bä nowa ca̦i mladamaö mö feduobä, a shämou ojodaoma.
62002003	Yai Bada tänö tä tamaö lä bufii wei bäma tä a̦ nofi shino cadidibou ja, bämacö bufi nia wedinajamoimi. “Yai Bada ya daö lä”, bämacö nia lojode cudou showadao.
62002004	“Ya tä daö”, bämacö ma cuu wei ma cui, tä tamaö lä bufii wei bäma tä taimi ja, bämacö jolemou waiquiwä. Tä a̦ lä bejedi wei bäma tä a̦ taboimi.
62002005	Ö̦jö ma cui, bäma a wa̦ nofi cadidibou ja, Yai Bada bäma a shino yai nofimaö fe balojoo. Bäma a wa̦ nofi lä cadidibou wei tänö, bämacö bejedimou nö ö̦jöböamou.
62002006	“Ö̦jö nija ya cua”, bämacö lä cuu wei, Jesús a lä cuaano weinaja bämacö cuaaö mö feduobä bämacö.
62002007	Iba wamacö. Cafä wamacö nija Yai Bada tänö tä tamaö lä bufii wei ya tä a̦ oniblaö lä cule. Jesucristo wama a lä bufiblaleno wei däjä, wama tä a̦ jaba lä ji̦lileno wei tä a̦ showawä. Tä a̦ dudemi. Wama tä a̦ ji̦lia waiquilema.
62002008	Ö̦jö ma cui, ei ya tä a̦ lä oniblale, tä a̦ jaba cuo ma balöono wei ma cui, tä a̦ ca̦i dude showawä. Ö̦jö tä a̦ ja, Jesucristo a cadidou. Cafä wamacö ma cui wamacö ca̦i cadidou. Mö didi tä lä cui tä malä mlaaimadi. Bejedi tä shi̦inö wamacö wacacamabou malä nomöjöle.
62002009	Ai bä lä cui, “Shi̦i wacacawä tä jamö ya cua”, bä ma cuu wei ma cui, cama ebä mashi nofi wa̦libou dicooje ja bä jolemou. Mö didi jamö bä cua showaa.
62002010	Cama ai ebä lä nofimaö wejei bä lä cui, shi̦i wacacawä jamö ö̦jö bei bä shino yanöcöwä cua lä cule. Ö̦jamö lä bä mojodili wäcäcäablalobä tä cuami.
62002011	Ö̦jö ma cui, cama ai ebä nofi lä wa̦libou wejei bä lä cui, mö didi jamö ö̦jö bei bä cua. Ö̦jamö bä cudia showaa lä cule. Mö didi tänö jai jubäbö bä li cuwä yalo, bä nö cadidoblobimi waiquiwä.
62002012	Ijiluyä wamacö. Jesucristo a shämou lä läono wei tänö wamacö nowa mladamalema yalo, cafä wamacö nija ei ya tä a̦ oni shömaö.
62002013	Bada wamacö. Yai Bada a sho cäcöbö cuo lä balöono wei a lä cui wama a daö cudeenö, cafä wamacö nija ya tä a̦ oni shömaö mö fedua. Fiya wamacö. Fecula bada a yai lä wa̦lidii a lä cui nija wamacö nö wa̦lojaö waiquia yalo, cafä wamacö nija ya tä a̦ oni ca̦i shömaö mö fedua. Oshe wamacö. Yai Bada nija bämacö lä Fö̦ömou wei wama a fei däjä daö yalo, cafä wamacö ma cui nija ya tä a̦ ca̦i shömaö mö fedua.
62002014	Yai Bada a sho cäcöbö cuo lä balöono wei a lä cui, bada wamacönö wama a daö yalo, cafä wamacö nija ya tä a̦ oni shömaö. Fiya wamacö lä cui, wamacö bufi lojode. Yai Bada bei wama tä a̦ nofi jaducubou. Fecula bada a yai lä wa̦lidii nija wamacö nö wa̦lojaö waiquia. Ö̦jö cudeenö, cafä fiya wamacö nija ya tä a̦ ca̦i oni shömaö mö fedua.
62002015	Yanowamö täbä showadi lä cuaaö wei tä nofi yaibo dijejä. Täbä lä tabou wejei täbä ma cui ja, bä bufi mö blucao dijä. Ö̦jö täbä ja bä bufi mö lä blucao wei bä lä cuinö, Yai Bada bäma a nofi lä Fö̦ömaö wei a nofimaimi waiquiweje.
62002016	Yanowamö täbä doblou malä mlai. Bä cuaaö bufi lä doblao wei tä ja, bä shi shino li jaliblalou. Bä bufi waiyou. Cama bä nofi shino doablamou. Yai Bada bäma a nofi lä Fö̦ömaö wei a lä cuinö, ö̦jö tä nabä shömaimi. Yanowamö ö̦jö cama etä li.
62002017	Ei bita a lä cui a nia cudiomi. Täbä showadi lä cuaaö wei tä ma cui, tä nia mladou. Ö̦jö ma cui, Yai Bada a nosie lä juaö wejei bä lä cui, ö̦jö bä nia shino ba̦limi yai cuo.
62002018	Ijilu bä. Ei tä ulifi nia lä mladou wei tä ajedou waiquiwä. Jesucristo a nofi yai lä wa̦libou wei a nia wawäblou. Ö̦jö lä wama tä a̦ ca̦i ji̦libou waiquia. ¿Ö̦jö tawä? A nofi lä wa̦libou wejei bä bluca wawäblou balöa waiquia yalo, ö̦jö bäma tä ajedewä daö.
62002019	Camiyä bämacö lä yododaö wei jamö, ö̦jö bä ca̦i ma coyocoblaano wei ma cui bä loo mlalaliyoma. Camiyä bämacö mashi bä yai cuo fa cunoja, bä loo nö mladobö mlai. Ma. Ö̦jö lä bä bluca shomi dablamou wawädoobä, bä coyocaö mladaliyoma.
62002020	Ö̦jö ma cui, Yai Bada tänö a lä yaimabole a lä cuinö, cafä wamacö nija a Bufi shömöledayoma. Ö̦jönö wamacö bayelibou yalo, bejedi tä a̦ lä cui wama tä a̦ daö.
62002021	Wama tä a̦ daö yalo, cafä wamacö nija ya tä a̦ oni shömaö. “Tä a̦ daimije”, bämacö nofi taboimi. Bejedi tä a̦ jamö, jolemou tä a̦ coyocoo dao lä mlai wama tä ca̦i daö waiquiwä.
62002022	¿Ö̦jö tawä? Täbä lä jolemou wei täbä a̦ ma bluca wei ma cui, abinaja bä shino lä cuu wei bä yai jolemou. “Yai Bada tänö a shömabä a lä yaileno wei, ö̦jö lä Jesús a cuonomi”, bä wawädowä lä cuu wei, ö̦jö lä bä lä cui bä yai jolemou. Jesucristo a nofi yai lä wa̦libou wei a lä cuinö, Yai Bada bei Ijilubö Jesucristo e ma cui, bä Fö̦ö e ma cui, cäcöbö waibou bolacao.
62002023	Yai Bada bei Ijilubö e lä waii wejei bä lä cuinö, bä Fö̦ö e ma cui e taboimije. “Ö̦jö lä a waiquiwä”, Jesús a nofi tabolajenö, a nofi lä mölabou wejei bä lä cuinö, Jesús, bä Fö̦ö sho cäcöbä tabou bolacaaje.
62002024	Ö̦jö cudeenö, Jesucristo wama etä a̦ jaba lä ji̦lileno wei tä a̦ lä cui, bei wamacö bufi jamö tä a̦ da taleje. Ö̦jö wama tä a̦ talei ja, Yai Bada bei Ijilubö Jesucristo nija, bä Fö̦ö e ca̦i nija, wamacö nia ca̦i yanöcöwä cuo.
62002025	¿Ö̦jö tawä? Camiyä bämacö nija Jesucristonö tä a̦fa lä wäyäno wei tä lä cui, bämacö nia lä ba̦limiblou wei tä a̦fa yai wäyäma.
62002026	Wamacö yaclämaö bufi lä doblao wejei bä lä cui nija wämacö moyawäobä, ei ya wa̦.
62002027	¿Ö̦jö tawä? Jesucristo a wa̦nö, cafä wamacö nija Yai Bada a Bufi yanöcöa waiquia. Shomi täbä nija wamacö damamobä wamacömi. Wamacö nia lä damaö wei, ö̦jö lä a waiquiwä. Cafä wamacö nija a Bufi lä yanöcöle a lä cuinö, jödödöwä tä ja wamacö damaö. A jolemoimi. Tä a̦ lä wawämaö wei tä a̦ bejedi. Ö̦jö cudeenö, Jesucristo nija bä yanöcöwä da cuicu, Yai Bada tä Bufinö wamacö taamaö lä bufii weinaja showawä.
62002028	¿Ö̦jö tawä? Ijilu bä. Jesucristo nija, yanöcöwä bä da cuicu. A bädou däjä, bäma a nofi mölabolanö bämacö icuobä. Bämacö möfe quilili boo mö bao dicoo mlaobä.
62002029	Jesucristo wama a cadejewä daö waiquiwä ja lä, bufi wedinajamou mlai ja, Yai Bada bei ijilubö wama ebä nö nia ca̦i ö̦jöböaö. Bä cadejewä mö lä fedule bä lä cui, ö̦jö lä bei ebä waiquiwä.
62003001	Bämacö lä Fö̦ömou wei a lä cuinö, ¡bejedi lä bämalecö nofimaö! Bämalecö nofimaö dodijia ja lä, Yai Bada bei ijilubö bäma ecö a̦fa jilamobä bämalecö tablamalema. Ö̦jö bäma ecö waiquiwä malä cui. Yanowamö täbänö Yai Bada tä daö fa mlacujenö, camiyä bämalecö nö ca̦i ö̦jöböboimi mö feduweje.
62003002	Iba wamacö. Yai Bada bei ijilubö bäma ecö waiquiwä. Bämacö nia yai lä cublou wei bäma tä daö ma mlai, ei bäma tä shino daö. Jesucristo a bädou däjä, cama a lä culenaja bäma tä yai fa dalalönö, inaja showawä bämacö nia cublou mö feduo.
62003003	Ö̦jö tä a̦ ja bä lä mölaö wei bä lä cui, bä bufi shino wasöo talei. Jesucristonö wa̦lidiwä tä coyocobou lä mlainaja, inaja bä dodijidawä cuo mö feduobä.
62003004	Wa̦lidiwä tä lä taö wejei bä bluca lä cuinö, Yai Bada tä a̦ waibouje. ¿Ö̦jö tawä? Tä a̦ lä waibou wejei tä lä cui, ö̦jö wa̦lidiwä bei tä waiquiwä.
62003005	Wama tä malä dale. Wa̦lidiwä tä bluca lä cui, Jesucristonö tä joyabä a juma. Cama etä wa̦lidiwä cuami.
62003006	Ö̦jö cudeenö, Jesucristo nija bä yanöcöwä lä cuo wei bänö tä wa̦lidiwä taimije. Wa̦lidiwä tä lä taö wejei bä lä cui, Jesucristo nija bä bufi jaducuwämi. A ca̦i daimi waiquiweje.
62003007	Ai shomi täbä a̦ bädawä ja bä möla dijä, ijilu bä. Bä cadidoimi ja, ¿wedi tabä wama bä a̦ li juaö cuquei? Bä lä cadidou wei bä lä cui, ö̦jö bä li cadejewä waiquiwä cudeenö bä li cadidou, Jesucristo a cadidou lä culenaja showawä.
62003008	Wa̦lidiwä tä lä taö wejei, fecula bada ö̦jö ebä li. Jaba däjä ma cui, ö̦jönö tä wa̦lidiwä taö malä showadaono wei. ¿Ö̦jö tawä? Fecula badanö tä lä taö wei etä wa̦liabä, Yai Bada bei Ijilubö e wawälayoyoluma.
62003009	Yai Bada nija dude bä tablamoa lä co̦layono wei bä lä cuinö, wa̦lidiwä tä taimije. Cama ebä nija, Yai Bada etä cua malä waiquile. Yai Bada bei ijilubö ebä waiquiwä yalo, tä wa̦lidiwä taimije.
62003010	¿Ö̦jö tawä? Yai Bada bei ijilubö ebä nö shino ö̦jöböamou si ijejewä. Fecula bada ebä nö ca̦i ö̦jöböamou mö feduo. Dodijidawä tä taö lä mlajei bä lä cui, Yai Bada ebämi. Bä ai ebä nofimaö lä mlajei bä lä cui, ö̦jö ebä ca̦i malä mlai.
62003011	Wama tä a̦ jaba lä ji̦lileno wei tä a̦ lä cui, bämacö nia lä nofimayou wei, ö̦jö tä a̦ showawä malä cui.
62003012	Caino bäma a owämaö mlai, bä fääshä e lä shäleno wei a lä cui. ¿Wedi tä tabä a li shälema, ö̦jö lä? Wa̦lidiwä talewä cama Caino a cuo dodijioma yalo, bä fääshä e shino dodijaö ayaoma cudeenö a li shälema.
62003013	¿Ö̦jö tawä? Yanowamö täbänö wamacö nofi lä wa̦libou wejei tä ja, bä bufi wedinajamo dijä, iba wamacö.
62003014	Bämacö nomaö shi wa̦libä, bämacö ma cuono wei ma cui, ba̦limi bämalecö tablamaö nömöjölayoma. Jesucristo bäma ebä lä nofimaö wei tänö, ba̦limi bämalecö lä tablamaleno wei bäma tä daö. Täbä nofimaö lä mlajei bä lä cui, bä nomaö shi wa̦libä jamö bä cudia showaa lä cule.
62003015	Cama ai ebä nofi lä wa̦libou wejei bä lä cuinö, jai bä shäö waiquiaje Yai Bada tänö bä nofi tabou. ¿Ö̦jö tawä? Täbä lä shäö wejei bä ba̦limi cuobä bä malä mlai. Ö̦jö wama tä daö.
62003016	Jesús a lä cuaano wei tänö, fei däjä nofimou bäma tä shino daö. Bämalecö bayeliblabä a noshi umlao mlai ja, a shämolayoma. Inaja showawä, camiyä bämacö noshi ca̦i umlao mlai ja, Jesús bäma ebä bayeliblabä. Bämacö nomabä tä ma cule ma cui ja bämacö ojodaobä.
62003017	Ö̦jö ma cui täbä bayeliblabeje täbä tabou ma cujei, täbä bayeliblaö moji dicooje ja, ö̦jö bä lä cui bä bufi nofiomi. Cama ai e nö jo̦lili lä bleaaö wei a nofi ojodabou lä mlajei bä lä cuinö, Yai Bada bei tä nofimaimi waiquiweje.
62003018	Ijilu bä. Bämacö a̦fa nofi wäyämamou buo mlai. Bämacö bejedimolanö, bämacö lä cuaaö wei tänö bämacö yai da nofimayo.
62003019	Inaja bämacö cuaaö ja, Yai Bada tä lä bejedi wei, bäma ecö nö nia ö̦jöböamou. Bufi quilijou mlai ja, Yai Bada bäma a wa̦ nofi mölabolanö, bämacö nia icuo.
62003020	“Shädayai. ¿Camiyä ya nofi jolemou bäa ma culawä?”, camiyä bämacö nofi tamamou si ma ijejeo wei ma cui, Yai Bada tänö inaja bämalecö nofi tabou malä mlai. Jödödöwä tä daö nö mlawä.
62003021	Iba wamacö. “Shädayai”, bämacö bufi cuimi waiquiwä ja, bäma a nofi mölabolanö Yai Bada nija bämacö shino icuo.
62003022	Ö̦jö däjä, Yai Bada nija bäma tä a̦fa lä bou wei tä lä cui, bäma tä bluca däaö. Tä tamaö lä bufii wei bäma tä taö yalo, bäma a bufi doblamabou cudeenö bämalecö dobäö.
62003023	Ja̦o. ¿Wedi tä tamaö bufii, ö̦jö lä? Yai Bada bei Ijilubö Jesucristo bäma a bejedi bufibä, ö̦jö waiquiwä. Bämacö nofimayobä tä ca̦i, bämalecö nowa lä taleno weinaja showawä.
62003024	Yai Bada tänö tä tamaö lä bufii wei tä a̦ nofi lä cadidibou wejei bä lä cui, Yai Bada nija ö̦jö bä yanöcöwä cudia. Cama bä nija Yai Bada tä ca̦i yanöcöwä cudia mö fedua. ¿Ö̦jö tawä? Camiyä bämacö nija Yai Bada tä Bufi jöbömobema yalo, a yanöcöwä lä cudio wei bäma tä daö.
62004001	Iba wamacö. Yai Bada tä Bufi jo̦wa lä tabou wejei bä lä cui, bä a̦ bejedi bufii showadao dijejä. Wama bä bejedi möö ja, bä a̦ ji̦liaö da balöoje, Yai Bada wama ebä nö ö̦jöböabä. Yanowamö täbä lä bälöblai bä yömölabeje, Yai Bada a wa̦no jole jole wäyälewä bluca bä a̦ ca̦i juaö malä cudujei.
62004002	Wama bä a̦ fa ji̦lilänö, Yai Bada wama a Bufi nö nia ö̦jöböaö. ¿Ö̦jö tawä? “Yai Bada tänö a shömabä, Jesucristo a yailema. A yanowamöblaleyoluma.” Einaja bä cuu lä wawädoo wei, ö̦jö lä Yai Bada ebä waiquiwä.
62004003	Ö̦jö ma cui, “Ma, Yai Bada tänö a shömabä a lä yaileno wei a lä cui, Jesús ö̦jö lä ami”, bä lä cuu wei, Yai Bada ebämi. Yai Bada tä Bufi tabou mlajei, Jesucristo a nofi yai lä wa̦libou wei etä a̦ shino tabouje. Ö̦jö lä a nia jo̦wa lä waloono wei etä a̦ cublawä waiquiwä.
62004004	Ijilu bä. Yai Bada wama ecö waiquiwä. Yai Bada a wa̦no jole jole wäyälewä bä lä cui bä nija wamacö nö wa̦lojoblou waiquilayoma. Bita jamö bä lä cublai bä nija, fecula bada a nö wa̦lojaö ma cule, Yai Bada wama a Bufi lä bälömabole a nö shino yai wa̦lojaö ayawä malä cui.
62004005	Yai Bada a wa̦no jole jole wäyälewä bä lä cui, yanowamö showadi täbä lä cuaaö weinaja bä cuaaö mö feduo yalo, cama yanowamö tä a̦ li tabouje. Ö̦jö tä a̦ tabouje yalo, yanowamö täbänö bä a̦ shino ji̦liaö bufi doblaoje.
62004006	Camiyä bämacö mö feduwä lä cui, Yai Bada bei bäma ecö li. Yai Bada tä lä daö wejei bänö bämalecö a̦ ji̦liaö bufi doblaoje. Yai Bada ebä lä mlai bänö bämalecö a̦ ji̦lii bufiomije. Ö̦jö lä tänö Yai Bada tä Bufi lä tabou wejei bäma bä nö ö̦jöböaö. Bä lä jolemou wei bä ca̦i.
62004007	Iba wamacö. Bämacö yai da nofimayo, ö̦jö lä. Nofimou tä lä cui, ö̦jö Yai Bada etä waiquiwä malä cui. Täbä yai lä nofimaö wejei bä lä cui, ö̦jö Yai Bada bei ijilubö ebä waiquiwä. Ö̦jö bänö a ca̦i daöje.
62004008	Bä nofimaö lä mlajei bänö Yai Bada bei a daimije. Nofimou tä lä cui, ö̦jö Yai Bada bei etä waiquiwä malä cui.
62004009	Yai Bada tänö bä Ijilubö moli e lä cui, bita jamö a shömöledayoma, cama nija bämacö ba̦limi cuobä. Ö̦jö tänö, bämalecö yai lä nofimaö wei tä damalalema.
62004010	¿Ö̦jö tawä? Camiyä Yai Bada nija bämacö nofimou dobloimi dicowä. Camanö bämalecö lä nofimaö wei bäma tä dablaö däjä, nofimou tä lä cui bei bäma tä shino yai dalalei. Bä Ijilubö e shämou läobä a malä shömöleno wei, wa̦lidiwä bäma tä lä taö wei tä nowa bluca mladamabä.
62004011	Iba wamacö. Inaja Yai Bada tänö bämalecö nofimaö waiquia yalo, bämacö nofimayou mö da feduo.
62004012	Yanowamö bämacö lä cuinö, Yai Bada bäma a dablaö daomi. Ö̦jö ma cui bämacö nofimayou ja, camiyä bämacö nija tä nia yanöcöwä cudio. Tä yanöcöwä fa cudionö, camanö täbä yai nofimaö lä culenaja, inaja showawä bäma täbä nia nofimaö cuo mö feduo.
62004013	Camiyä bämacö nija Yai Bada tä Bufi jöbömobema yalo, a yanöcöwä lä cudio wei bäma tä daö. Cama nija bämacö yanöcöwä cudia mö lä fedule tä ca̦i.
62004014	Yanowamö täbä jucäabä, bämacö lä Fö̦ömou wei a lä cuinö, bä Ijilubö e shömölema. Yama a möma. Yama a wa̦fa bejedi ca̦i wäyäö.
62004015	Yai Bada bei Ijilubö Jesús e a̦fa lä wäyäö wejei bä lä cui bä nija, Yai Bada tä yanöcöwä cudia. Yai Bada nija ö̦jö lä bä yanöcöwä cua mö fedua.
62004016	¿Ö̦jö tawä? Yai Bada tänö bämalecö lä nofimaö wei bäma tä daö. Ö̦jö tä ja bämacö mölaö. Bufi nofio tä lä cui, ö̦jö lä Yai Bada etä waiquiwä. Täbä showadi lä nofimaö wejei bä lä cui, Yai Bada nija bä yanöcöwä cua. Inaja showawä, cama bä nija Yai Bada tä yanöcöwä cuo mö feduo.
62004017	Yai Bada tänö täbä nofimaö lä culenaja bäma bä nofimaö cuo mö feduobä bämalecö shino bayelibou, täbä bluca jömabä jamö, bämacö bufi mölaö ca̦i icuobä. Bita jamö Jesús a lä cuono wei däjä, bä Fö̦ö e nija a lä cuono weinaja camiyä bämacö cua mö fedua cudeenö, quilii mlai ja bämacö icuo.
62004018	“Bejedi lä, Yai Bada tänö wale nofimaö”, bä nofi lä tamamou wei bä lä cui bä quiliimi. Bä nofimamou lä dodijio wei tänö quilii tä mladamalei. Bä bufi lä quilii wei bä lä cui, “Ya doblou lä mlai tä nowa ja wale nö nia bleaamaö”, bä nofi li tamamou cudeenö bä li quilii. Yai Bada tänö bä lä nofimaö wei tä ja, bä yai mölaimi. ¿Ö̦jö tawä?
62004019	Yai Bada tänö bämalecö nofimaö balöoma yalo, cama bäma a nofimaö nomöjöa, cama ebä ma cui, ö̦jö lä bäma bä ca̦i bluca nofimaö.
62004020	“Yai Bada ya nofimaö”, bä cuu ma cui, cama ai ebä nofi wa̦libou dicooje ja, bä jolemou waiquiwä. Cama ai ebä ma dablou wei ma cui, ö̦jö lä ebä nofimaimi waiquiweje ja, Yai Bada tä dablamou lä mlai bei tä nofimaimi yaiweje.
62004021	Camiyä bämacö nija, Yai Bada tänö ei tä lä cui tä nabä yai shömaö, Yai Bada bäma a lä nofimaö wei bämacönö, aiyä bäma bä ca̦i nofimaö mö feduobä.
62005001	“Yai Bada tänö a shömabä a lä yaileno wei, ö̦jö Jesús a waiquiwä”, bä bufi lä cuu wei, Yai Bada bei ijilubö ebä waiquiwä. ¿Ö̦jö tawä? Bä fö̦ö ebä lä nofimaö wejei bä lä cuinö, bä ijilubö ebä ca̦i nofimaö mö feduo malä cujei.
62005002	Yai Bada bäma a nofimaö däjä, tä tamaö lä bufii wei bäma tä a̦ nofi ca̦i cadidibou däjä, ö̦jö däjä cama bäma ebä yai nofimaö cuquei.
62005003	Yai Bada bäma a nofimaö ja, tä tamaö lä bufii wei bäma tä a̦ nofi nia cadidibou. Bämacö bufi nö modawä bleaaö mlai ja, bämacö nia cadidou.
62005004	Bita jamö bämacö ma yabäcamou wei ma cui, Yai Bada bäma ecö ijilubö nö bluca wa̦lojaö fe yadiobä bämacö malä cui. Jesucristo bäma a nofi lä mölabou wei tänö bämacö nö wa̦lojaö fe yadio.
62005005	¿Ö̦jö tawä? Bita jamö showadi bämacö ma yabäcamou wei ma cui, Yai Bada bei Ijilubö Jesús bäma e bejedi lä bufii wei, bämacö nö shino yai wa̦lojaö ayaobä bämacö.
62005006	Yai Bada bei Ijilubö a Jesucristo lä cui, yanowamö täbä nijamö a waloqueyoluma. Mau u jamö a fe ojoblamolayoma. A befi ca̦i lä i̦taono wei jamö a i̦yä nö ca̦i beblaloma. ¿Ö̦jö tawä? Mau unö a fe lä ojoblamono wei tä bädawänö mlai, bei i̦yäbö lä falayono wei tä ma cuinö a nö ca̦i ö̦jöböamou waiquiwä.
62005007	Yai Bada tä Bufinö, ö̦jö tä a̦ ca̦i bejedi wäyäö. Tä a̦ lä bejedi wei tä a̦ wäyäbä, ö̦jö Yai Bada tä Bufi malä waiquii.
62005008	Tä a̦ nö bejedi lä ö̦jöböamaö wejei, 3 bä cua. Yai Bada tä Bufinö tä a̦ nö bejedi ö̦jöböamaö. Jesucristo a fe lä ojoblamolayono wei tänö tä a̦ nö bejedi ca̦i dablamaö. A befi ca̦i i̦taobä jamö, i̦yäbö lä falayono wei tänö ca̦i. Ö̦jö lä bä 3 lä cuinö tä a̦fa bejedi taö fe usucuweje.
62005009	Tä a̦fa wäyäbeje jamö, yanowamö täbä nija bämacö ma mölaö wei ma cui, Yai Bada nija lobe bämacö mölabä ö̦jö bei a wa̦ shino yai. Yai Bada a wa̦ nö wäo ja, bä Ijilubö e a̦fa wäyäö cadidou.
62005010	¿Ö̦jö tawä? Yai Bada bei Ijilubö a bejedi lä bufii wejei bä lä cuinö, Yai Bada tänö bä Ijilubö e a̦fa lä wäyäno wei tä a̦ nofi jaducubouje. Yai Bada tä a̦ bejedi bufibou lä mlajei bä lä cuinö, tä a̦no lä waii wejei tänö, Yai Bada bei a jolemou jömaöje. Bä Ijilubö e a̦fa yai ma wäyäö wei ma cui, Yai Bada tä a̦ bejedi bufii malä mlajei.
62005011	Ba̦limi bämacö cuobä Yai Bada tänö bämalecö lä dobäleno wei tä a̦fa yai wäyämou. Bä Ijilubö bäma a bejedi lä bufii wei tänö bämacö yai ba̦limi cuobä.
62005012	Bä Ijilubö e lä tabou wejei bä lä cui, ba̦limi bä li cua waiquia. Yai Bada bei Ijilubö e tabou lä mlajei bä lä cui, bä nia lä ba̦limio wei etä cuami.
62005013	Yai Bada bei Ijilubö wama a bejedi lä bufii wei wamacö bufi jaducublobä, ei ya tä a̦ oni shömaö. Ba̦limi wamacö cua lä waiquile wama tä dabä.
62005014	¿Ö̦jö tawä? Yai Bada nija bämacö nö bayeli nacao däjä, bämacö bufi mölaö ca̦i icuo dao. Yai Bada tänö tä tamaö lä bufii wei tä ja bämacö yädäo bufi doblao yalo, bämacö nö bayeli nacao lä bädao wei tä ma cui ja, bämalecö a̦ nia ji̦liaö.
62005015	Bämacö nacou däjä showadi bämalecö a̦ ji̦liaö yalo, bämacö mölaö showalanö bämacö nacou. Bämacö nö bayeli nacao däjä, bämalecö nia lä dobäö wei bäma tä daö showadao.
62005016	Aifä a lä cuinö, wa̦lidiwä wama tä taö dablaö ja, Yai Bada nija wamacö nia nacou. Tä wa̦lidiwä wayu lä mlai tä shino taö ja, Yai Bada tänö wamacö a̦ nia juaö, a demi cudiobä. Tä yai lä wayu wei tä taö dicoo ja, a nomabä, ö̦jö a waiquiwä. “Ö̦jö tä lä taö wejei bä lä cui, wama bä nö bayeli nacabä”, bämacö nowa taimi.
62005017	Wa̦lidiwä tä bluca lä tamou wei tä wa̦lidiwä waiquiwä ma cui, tä wayu lä mlai tänö täbä nomaimi.
62005018	Yai Bada bei ijilubö ebänö wa̦lidiwä tä taö fe yadibloimije. Ö̦jö bäma tä daö. Yai Bada bei Ijilubö Jesucristo e lä cuinö bä nowamaö. Fecula bada a yai wa̦lidiwä lä cuinö, ö̦jö lä bä juliimi.
62005019	Camiyä Yai Bada bei ijilubö bäma ecö waiquiwä ma cui, a yai lä wa̦lidii a lä cuinö, yanowamö täbä bluca tabou dicoa. Ö̦jö bäma tä ca̦i daö.
62005020	Yai Bada a lä cui, ö̦jö a shino yai bejedimou. Ö̦jö bäma a dabä, bei Ijilubö e fa itoliyonö bämalecö bufi jaducumabou lä cule. Bä Ijilubö Jesucristo nija bämacö cua lä cule, a yai lä bejedi wei a lä cui nija. A bufiblamobä ö̦jö a shino yai bejedi cua ayaa. Ba̦limi bämacö cuobä, ö̦jö a waiquiwä.
62005021	Ijilu bä. Täbä nö idubö lä bufiblaö wejei täbä ja, bä bufi yabäcamo dijä.
63001001	Mijamö Jesucristo wama ecö lä yaile wamacö nija ya tä a̦ oni shömaö, wamacö bluca lä yododaö wei wamacö nija. Eja Jesucristo ya ebä ca̦i lä yododaö wei ya. Bejedi lä bämacö nofimaö dodijiwä. Bejedi tä a̦ lä daö wejei bä bluca ma cuinö wamacö ca̦i nofimaöje.
63001002	Camiyä bämacö nija, bejedi tä a̦ yanöcöwä cudia yalo, bämacö nofimayou. Ö̦jö bäma tä a̦ tabou shi wa̦lii waiquia.
63001003	Bei. Fayä Yai Bada nija bämacö shino da bayeliblamo, bä Ijilubö Jesucristo nija ca̦i. Showadi bämalecö nofi nia ojodaboböö. Bämalecö nofi nia ca̦i asiboböö. Bämacö bufi ca̦i yanöcöo cuobä. Bejedi bäma tä a̦ nofi cadidibolanö, bämacö ca̦i nofimayolanö, bämacö nia yai bayeliblamou.
63001004	Bämacö lä Fö̦ömou wei a lä cuinö bämalecö taamaö lä bufii wei tä ja, afä ai bä jo̦wa cadidou yalo, ya bufi doblalou fe balojoo. Bä jo̦wa bejedimou.
63001005	Wamale a̦ da ji̦lilä, ¿ö̦jö tawä? Bämacö yai da nofimayo, Jesús bäma a jaba bufiblaö däjä, bämalecö taamaö lä bufino weinaja showawä. Tä a̦ dudemi.
63001006	Yai Bada tänö tä tamaö lä bufii wei bäma tä taö ja, bäma a yai nofimaö. Showadi wamacö nofimayobä, Jesús wama a jaba bufiblaö däjä wamacö nowa lä tano wejeinaja showawä.
63001007	Yanowamö täbä nijamö, täbä lä mölamaö wejei bä bluca jublou cuaaö waiquia lä cudi. Jesucristo a ma yanowamöblaleyoluno wei ma cui bä a̦ lämou. Tä a̦fa jole taö dicooje. Inaja bä lä cuu wei bänö täbä yai mölamaöje. Jesucristo a nofi yai lä wa̦libou wei a owämaöje, täbä lä mölamaö wei a lä cui. Inaja showawä a cama ca̦i cuu.
63001008	Bä da moyaweicu, ö̦jö lä. Yai Bada lija wamacö lä ojodamou wei, ö̦jö lä bänö tä wa̦liaö nomöjöo mlaobeje. Wamacö nowa nia ojode lä co̦amamou wei tä bolacamiblou nomöjöo mlaobä.
63001009	Jesucristonö tä a̦ lä wäyäno wei tä a̦ jamö, shomi tä a̦ coyocobou lä dicoo wejei bänö Yai Bada tä taboimije. Jesucristonö tä a̦ yai lä wäyäno wei tä a̦ jamö bä lä cadidou wei bä lä cuinö, bä Fö̦ö e ma cui, bä Ijilubö e ma cui, ö̦jö lä cäcöbö tabou bolacaaje.
63001010	Cafä Jesucristo wama ecö nija tä a̦ nia fa wäyänö, ai a waloo bädao ja, Jesucristonö tä a̦ yai lä wäyäno wei tä a̦ ja a cadidoimi ja, a co̦blama dijejä. A nofi ca̦i ayä ayäa dijejä.
63001011	Shomi tä a̦ lä wäyäö wei tä wa̦lidiwä waiquiwä. Wama a nofi doaö mö lä bao wei tänö, jai ö̦jö lä wa̦lidiwä etä jamö wamacö yädäa wamacö cuaaö dicoo.
63001012	Cafä wamacö nija ya tä a̦ oni shömabä ya tä a̦ bluca tabou ma cule, inaja lä balöwä. Ya tä a̦ oni shömaö mlai, bämacö fe walobä ya nö shino daa lä cule. Bämacö möyou däjä bämacö a̦ yai wayobä, bämacö bufi yai doblamayobä.
63001013	Eja Jesucristo ebä lä yaile bä lä cui, cafä wamacö nija bä a̦fa wäyämamou bufi doblaa lä cule, eja bä yododaö mö lä feduo wei bä lä cui.
64001001	Cafä Cayo nija ei ya tä a̦ oni shömaö lä cule, bejedi lä bäfä lä nofimaö wei wa lä cui nija. Eja Jesucristo ya ebä ca̦i lä yododaö wei ya lä cuinö ya tä a̦ oni shömaö lä cule.
64001002	Cafä bäfä lä nofimale. Yai Bada nija bäfä bayelimaö talei, dodijidawä wa tamabobä. Wa jaliliblou mlai ja, wa ca̦i demi cuobä ya wa̦ ca̦i faö, bei wa bufi yai lä doblalenaja showawä.
64001003	Eja Jesucristo ai ebä waloa fa majöiquiyonö, wa lä bejedimou wei wa wa̦fa wäyäöje ja, ya bufi doblalou fe balojooma. Bejedi tä a̦ lä cui showadi wa tä a̦ nofi jo̦wa cadidibou malä cui.
64001004	Ijiluyä ya bä a̦fa bejedimou ji̦liaö däjä, bei ya bufi yai doblalou dodijio lä talei.
64001005	Bäfä lä nofimale. Jesucristo wa ebä bayeliblaö ja, bejedi lä wa dodijaö. Wa cadidou. Wa bä daö balöono ma mlai ma cui, ö̦jö wa bä jo̦wa lä bayeliblaö wei tä yai dodijidawä fe balojowä.
64001006	Wa bä lä bayeliblano wei bä fa co̦blalunö, äyämö Jesucristo ebä lä yododaö wei jamö wa wa̦fa wäyäö co̦ojolomaje. Mijamö bä jayuaö co̦o däjä inaja a shino da cuaa, Yai Bada wa tä bufi doblamabobä.
64001007	Jesucristo a wa̦no wäyäbeje bä juu malä cuaaö wei. Jesucristo ebä lä mlai bä nija bä bayeliblou malä mlai.
64001008	Ö̦jö cudeenö, inaja bä lä cuaaö wei bäma bä yai bayeliblabä bämacö, bejedi tä a̦ wäyäö cuaabeje jamö bämacö yädäablalou cuaabä.
64001009	Mijamö Jesucristo wama ecö ca̦i lä yododaö wei wamacö nija ya tä a̦ oni shömölema ma cui, Diodefe a lä cuinö wale a̦ jo̦wa ji̦liaö moji. “Ö̦jönö yamalecö shino yai yömölabä”, wale nofi jo̦wa taboimi. Cama a wa̦ jo̦wa shino ji̦liamou bufi doblao dicoo.
64001010	Mijamö ya waloo bädao ja, cama a lä cuaaö wei ya tä a̦ nia wawämaö. Wale a̦fa jo̦wa wayoadii cudeenö. Ö̦jö ma cui, “Inaja lä waiquiwä”, a bufi cuu mlai, abinaja a ca̦i jo̦wa cuaaö dicoo. Jesucristo etä a̦ wäyäbeje bä fama ma juu wei ma cui, bä dodijidawä co̦blamaimi. Bä waloamaö bufi lä doblao wejei bä ca̦i wasöö. Bä bälömabou fe blacäjouje ja, Jesucristo ebä yododabä jamö bä ca̦i lomabou co̦daaimi.
64001011	Bäfä lä nofimale. Wa̦lidiwä tä lä taö wejei bä owäma dijä. Bä lä dodijaö wei bä shino yai da owäma. Bä lä dodijaö wei bä lä cui, ö̦jö Yai Bada bei ebä li waiquiwä. Bä doblou lä mlai bä lä cuinö, Yai Bada tä daimije.
64001012	Demedio a lä cui, bluca bänö ö̦jö a wa̦fa shino yai dodijaö wäyäöje. Bejedi tä a̦ jamö ö̦jö lä a cua wawädoa. Camiyä ya ma cuinö, ya wa̦fa ca̦i dodijaö taö. Bejedi lä ya wa̦. Cafänö wale bejedimou daö.
64001013	Cafä nija ya tä a̦ wäyäbä ya tä a̦ bluca ma tabole ma cui, ya tä a̦ oniblaö bufiomi.
64001014	Bäfäcö dablayou fa jaödaonö, dodijidawä bäfäcö a̦ yai wayobä.
64001015	Bei. Yai Bada tänö showadi wa bayeliblabä. Wa bufi shino yanöcömabobä. Eja wa lä nofimaö wejei bä bluca lä cui, cafä nija bä a̦fa ca̦i wäyämamou bufi doblaa lä cule. Mijamö ya bä lä nofimale bä bluca lä cui nija wale a̦fa ca̦i wäyäö da cuaa.
65001001	Jesucristo ya nosie juabä ei camiyä Juda cä ya e, Santiago ya e mashi lä cui. Yai Bada tänö wamacö lä nacaleno wei wamacö nija, ei ya tä a̦ oni shömaö lä cule. Yai Bada bäma a nofi lä Fö̦ömalenö wamacö nofimaö dodijia lä cule. Jesucristonö wamacö lä nowamaö wei wamacö.
65001002	Bei. Yai Bada nija showadi wamacö shino bayeliblamou dodijiobä. Wamacö nofi shino asibobä. Wamacö bufi ca̦i shino yanöcömabobä. ¿Ö̦jö tawä? Wamacö bufi ca̦i shino nofimabou fe balojoobä.
65001003	Iba bämacö lä nofimaö wei wamacö. Jesucristonö bämalecö lä bayelibou wei ya tä a̦ nia ma oniblano wei ma cui, ö̦jö ya tä a̦ tablaö mlai ja, ei shomi ya tä a̦ oniblaö majöa dicoa lä cule, wamacö yai moyawäobä. ¿Ö̦jö tawä? Ya wa̦ fe nia blacäjou. Yai Bada bäma a nofi nia lä mölabou wei tä a̦ jöbämoa waiquibema, cama bäma ecö lä cui nija. Mijamö tä a̦ shomiblamaö majöo mlaobeje, cafä wamacö nia läo. Wama tä a̦ nofi bäyäbobä wamacö waiquiwä.
65001004	¿Ö̦jö tawä? Camiyä bämacö nija Yai Bada a daö lä mlajei bä yädäo waiquio ja̦toolaliyoma, etä a̦ nia jole jole fa wäyäjenö. Bä nö nia lä bleaamaö wei, yedu ja ma cui Yai Bada tänö tä daö showaoma. ¿Ö̦jö tawä? No mlai ja Yai Bada tänö täbä nofi ojodabou cudeenö a wa̦fa ishoimi taöje, cama bä cuaaö bufi lä doblao weinaja bä cuaabä. Bada tä Jesucristo bäma a nosie shino yai juabä a waiquiwä ma cui, a wa̦ juaö mlajei, a wa̦ waiije.
65001005	Ei tä a̦ ja, wamacö yömölamou ma waiquiono wei ma cui, bämacö bufi nia jaducublamaö co̦o. ¿Ö̦jö tawä? Ejido jamö culanö Isaeli ebä lä co̦leno wei a lä cuinö, ai bä mö watäblaö majölayoma, a bejedi bufibou fa mlacujenö.
65001006	¿Ö̦jö tawä? A̦jele bä ma cui, bä bada lämabou ma balöono wei ma cui, ö̦jamö bä cuo fa mojionö etä daquemaje. Fei däjä tä mö didi sublaodayobä jamö Yai Bada tänö bä o̦cabou majöa lä cule, duo shibä ba̦liminö. Yai Bada tänö täbä bluca jömabä etä cublou showao mlao däjä, ö̦jamö bä tabou balöa lä cule.
65001007	¿Ö̦jö tawä? Sodomateli bä ma cui, Comolateli bä ma cui, ö̦jamö bä bälöblao fe lä fa̦yoono wei bä ma cui, inaja bä yabäcäo cuo mö feduo showaoma. Bä nofi ca̦i beshili jushublalou nö quiliadima. Ö̦jö cudeenö, cowa ba̦limi wacöbänö Yai Bada tänö bä nö blemalalema. ¿Ö̦jö tawä? Bämacö quilibä tä a̦.
65001008	Inaja showawä, mijamö bä lä cule, tabi tabi bänö bä bufi taamamou bufi fa doblaonö, Yai Bada tä a̦ juaimije. Bä nofi beshili ca̦i jushuaö. Fedu jamö täbä lä doblaladi täbä lä cui, täbä nö ca̦i waiblaö si ijejeweje.
65001009	¿Ö̦jö tawä? Yanowamö täbä bädawä ma cui, täbä a̦ faö quilibloimi. A̦jele Miqueo a wa̦fa lä cui, a bada ma cui inaja a cuaanomi. Moisesi nomawä a nowa ja, fecula bada nija a wa̦ läo däjä a wa̦ oquewä fama. A jömaö däjä e a̦ lafujou mlai ja, abinaja a shino oquewä cuma. —Bada tänö wa nö nia bleaamaö —a shino moli cudaliyoma, oquewä.
65001010	Ö̦jö ma cui miji bä lä cuinö täbä daö lä mlajei täbä nö waiblaöje. Yalo bä bufi dao lä mlainaja ö̦jö bä cuwä. ¿Ö̦jö tawä? Yalo bä lä cui, showadi bä cama lä cuaaö weinaja bä cuaaö bädao. Inaja miji bä lä cui bä ca̦i cuaaö dicoa yalo bä mö watäblamou cuquei.
65001011	¡Bä nö bleaamabä lä! Caino a lä cui, ö̦jö a owämaö dicooje. Balaama a bufi yacläö lä cuaano weinaja bä ca̦i cuaaö nodiablalou. Ö̦jö a lä cui, a dobämou bufi fa doblaonö a noshi ö̦jödao dicooma. Colei a ma cui a ca̦i owämaöje. Bada bä a̦ ji̦liblaö fa mlacunö, a fe ou yalo cama ebä mö ca̦i bluca watäblamolayoma. Inaja showawä, miji bä mö ca̦i watäblamou nodiobä bä li cuaaö.
65001012	Tä a̦ jole lä wäyäö wejei bä lä cui, wawädowä bä nofi fa jushuablalonö, Jesucristo bufilewä wamacö iyaö ca̦i co̦camou däjä tä wa̦lidiamaö läoje. Cama bä nofi shino yaimamou. Bä a̦ lä ji̦liaö wejei bä mölaa bälayou. ¿Ö̦jö tawä? Jai ölajashi bloque bä lä culenaja bä cuwä. Maa a quei mlai ja, wadolinö bä yaläö co̦ofälöö. Bä dodijaö mlai ja, jai fii bloque defibä ca̦i cuwä mö feduwä. Nii bä lalobä defibä cua ma cule bä laloimi. Jai fii fäwä defibä lä culenaja bä ca̦i cuwä, defibä nasöcö jocäblou lä waiquio wei defibä lä cui. Bäma bä a̦ nofi mölabobä bämi.
65001013	Mau u jamö bä moshi moshi shami dablamou nosi blacäcou lä culenaja, etä wa̦lidiwä ca̦i dablamodii cuwä. Shidicali bä queoblou lä culenaja, bä yacläö ja bä ca̦i cuwä. Tä mö didi lä sublabodi jamö bä nö bleaamaö shi wa̦libä bä waiquiwä.
65001014	Enocö a ma cuinö, inaja bä lä cuaaö wei tä a̦fa ca̦i wäyäö balöo showaoma. Ö̦jö Enocö a lä cui, Adana bä ijilubö ebä nodiwä bälöablalou fa cuaanö a bälöo nomöjöo nodioma. Tä nia lä cublou wei tä a̦fa wäyäö ja, abinaja Enocö a cuma. ¡Bei! Bada tä juu lä cuimi. A̦jele ebä lä doblaladi, bluca dodijiwä täbä ca̦i juu lä cuimi,
65001015	täbä nö jödödöwä bleaamabä. Yai Bada a daö lä mlajei, ö̦jö bä nowa nia taö cadidio, bä doblonomi cudeenö. Wa̦lidiwä talewä cäbä. Bä nofi jushublalou dodijioma. Yai Bada a wa̦fa wa̦lidiwä tamaje. A nö waiblaö dodijiomaje. Einaja Enocö a cuu showaoma.
65001016	Inaja bä lä cuaaö wei bä lä cui, bä bufi shino jushuablalou talei. Bä bufi diclojowä. Cama bä cuaaö bufi lä doblao weinaja bä shino cuaadii. Bä nofi cama shino doablamou. Jole jole täbä nofimaö buoje, bä shi ö̦jödamabeje.
65001017	¿Ö̦jö tawä, bämacö lä nofimaö wei wamacö? Bada tä Jesucristonö bä lä shömöleno wei bä lä cui bä a̦ malä fano wei. Ö̦jö bä a̦ nofi da jaduculöje. Tä nia lä cublou wei tä a̦fa wayoaö balöomaje.
65001018	Abinaja wamacö nowa ca̦i tamaje. —Yai Bada tänö täbä nia lä jömaö wei tä cublou ajedou däjä, tä a̦ nö lä waiblaö wejei bluca bä nia wawäblou. Yai Bada a daö lä mlajei bä showadi lä cuaaö weinaja bä nia cuaaö, cama bä cuaaö bufi lä doblao weinaja showawä.
65001019	Ö̦jö bä a̦nö täbä nofi fa wa̦liayonö, täbä sheleleblou cuquei. Yanowamö täbä showadi lä cuaaö weinaja bä cuaaö mö feduobä cäbä. Yai Bada a Bufi taboimije, ö̦jö bänö.
65001020	Ö̦jö ma cui, bämacö lä nofimaö wei wamacö. Yai Bada tänö wamacö bufi taamaö waiquiwä yalo, Jesucristo wama a nofi mölabou. Wama a nofi mölabou waiquia yalo, bä bufi showadi da lojodoablalo. Yai Bada a Bufi lojodenö bä nö bayeli da nacao.
65001021	¿Ö̦jö tawä? Yai Bada tänö wamacö lä nofimaö wei wama tä bufibolanö, bä shino dodijidawä da cuo. Bada tä Jesucristonö wamacö nofi ojodabou yalo, ba̦limi wamacö nia cuo. Ö̦jö tä ja bä nö yai da daicu.
65001022	Afä ai bä lä cui, bä bufi wedinajamou dicoo ja, bä bufi yai da shaliliablalamaje.
65001023	Ai bä mö feduwä lä cui, jai cowa wacö jamö bä nö bleaaö lä waiquile, lobe bä da co̦ablaje, bä jucäamobä. Ai bä lä shomiablalou wei bä lä cui, wama etä nö quili talanö wama bä bayeliblabä. Wamacö moyawälanö wama bä nofi ojodabobä, cama bä lä cuaaö wei tä ja, wamacö luluamou dicoo mlaobä.
65001024	-
65001025	Jesucristo a lä cuaano wei tänö, Yai Bada a yami cua lä ayalenö bämacö jucäaö. Dodijidawä wamacö yai tamabobä a. Wamacö shomiablalou mlai ja, cafä wamacö nija wa̦lidiwä wiisibö tä wai cua mlai ja, cama etä shi̦i lä cule jamö wamacö nia dodijidawä lä ublamabou wei, ö̦jö lä a waiquiwä. Wamacö bufi nia ca̦i doblamabou. Tä ulifi tablamou showao mlao däjä ma cui, fei däjä ma cui, obi ma cui, ö̦jö a wa̦fa doblao tamou shi wa̦libä a waiquiwä. Wawädowä a nofi Badabobeje. A nö ca̦i lojode ö̦jöböabeje. Inaja lä tä cuobä.
66001001	Camiyä Juan ya nija Jesucristonö tä lä damalaleno wei, ei tä a̦ oni. Jesucristo nija Yai Bada tänö ö̦jö tä bluca wawämalema, cama bäma ecö moyawämabou mö feduobä. Tä nö dedei showao mlao däjä, Yai Bada tänö tä nia lä taö wei tä nia cublou. Jesucristo a nosie juamobä ya lä cui nija tä dablamabä, a̦jele e shömöledayoma.
66001002	Camiyä Juan ya nija Yai Bada a wa̦no lä wäyämono wei ya tä a̦ wäyäbä, ya tä a̦ bluca oniblaö lä cule. Jesucristonö tä a̦ lä wawämano wei tä a̦ ca̦i. Camiyä Juannö ya tä bluca lä dalaleno wei tä a̦ ca̦i.
66001003	Jesucristo ebä yododabä jamö, ei tä a̦ wawädowä lä doaö wei a lä cui, a bufi nia doblalou. Tä a̦ fa ji̦liläjenö, tä a̦ nofi yai lä cadidibou wejei bä lä cui, ö̦jö bä bufi ca̦i nia doblalou mö feduo. Tä nia lä cublou wei, tä nö dedei mlai ja tä nia malä wawäö wei.
66001004	Camiyä Juan cä ya. Asia tä ulifi jamö Jesucristo 7 wama ecö lä yododoblai wamacö nija, ei ya tä a̦ oni shömaö lä cule. Yai Bada nija ya nö bayeli nacaö, a jaba cuo lä showaono wei, a cua lä showale a lä cui nija. A nia juu lä co̦o wei a showawä lä cui nija. Bada tä lä döcäo wei etäcö ajede jamö, yai 7 bä lä culadi bä ma cui nija ca̦i. Ö̦jö bä nija ya nö bayeli nacaö, wamacö nofi ojodabobeje, wamacö bufi ca̦i yanöcömabobeje.
66001005	Jesucristonö wamacö nofi ca̦i ojodabobä, wamacö bufi ca̦i yanöcömabobä, Yai Bada a wa̦fa wäyäö lä cadidou wei a lä cuinö. A jaba demi jocädou lä co̦layono wei a showawä lä cuinö. Bita jamö bä bada lä cublai, ö̦jönö bä bluca nosiemaö. Ö̦jö Jesucristo a lä cuinö bämalecö nofimaö fe balojowä. Bämacö doblou lä mlai tä blucanö bämacö ma ja̦ono wei ma cui, ö̦jö a fa shämolunö, i̦yäbö fa falönö, bämalecö jujeblamalema.
66001006	Jesucristonö bämalecö ca̦i fa cuonö, Yai Bada bäma ecö cuobä bämalecö tablamalema. Bä Fö̦ö e nija bämacö ojodamou ajedeobä, nofi bäyäalewä bämalecö tablamalema. ¿Ö̦jö tawä? ¡Jesucristo a wa̦fa shino doblao tamobä! ¡Ö̦jö a lojode bälöo dodijio shi wa̦libä! ¡Inaja lä tä cuobä!
66001007	¿Ö̦jö tawä? Jesucristo a lä cuinö, ölajashi bä befi ca̦i nia waloo co̦oyoluu. Jödödöwä bä blucanö a nia dablaöje. A lä diquiano wejei bä bluca ma cuinö a nia ca̦i dablaöje. Ö̦jö a nowa ja, bita jamö bä jödödöwä lä bälöblai bä nofi fa jo̦lijonö bä a̦ nö nia quilili bleaaö. Einaja lä tä nia cuo dodijio. ¡Inaja lä tä cuobä!
66001008	Bada tä lä bufiblamou wei a lä cui, abinaja a cuu. —Camiyä ya lä cuinö täbä bluca cublaliyoma. Camiyä ya showawä ma cuinö täbä nia bluca waicou —a cuu. Einaja a lojode shi lä wa̦lile a cuu, jaba däjä a cuo fa showaonö a cua lä showale a lä cui. A nia juu lä co̦o wei a lä cui.
66001009	Camiyä Juan ya lä cui camiyä bämacö bluca. Jesucristo a nowa ja wamacö nö bleaamaö lä culajeinaja, inaja showawä camiyä yale nö ca̦i bleaamaö mö feduaje. Jesucristo a bälöa dodijiqueyoluu däjä, cafä wamacö nia lä cuo weinaja camiyä ya nia ca̦i cuo mö feduo. Ö̦jö wama a nö dabolanö wamacö nö wa̦lojaö fe lä yadio weinaja, camiyä ya nö ca̦i wa̦lojaö cuo mö feduo talei. ¿Ö̦jö tawä? Yai Bada ya etä a̦ wäyäö nofi jushuaö yalo, Jesucristonö tä a̦ lä wawämano wei ya etä a̦ ca̦i wayoablalaö fe yadia cudeenö, Bamo tä ulifi lä jo̦cole jamö wale shi wa̦limaquemaje.
66001010	Bada tä Jesucristo ebä yododabä tä mö jalu ja, Yai Bada tä Bufinö wale lojodobolanö, bei ya mabucabö jamö ya wa̦ ji̦lia mö talema. Amowa fibä jolaöje däjä fibä a̦ nacläaö lä cuaaö weinaja a wa̦ nacli cuoma.
66001011	A wa̦ faö ja abinaja wale nowa tama. —Cafä nija tä lä wawäblou wei wa tä a̦ bluca fa oniblalönö, iba 7 bä lä yododoblai bä nijamö si oni da shömölö. Efesoteli bä nija ca̦i, Eminateli bä nija ca̦i, Becamoteli bä nija ca̦i, Diadilateli bä nija ca̦i, Saditeli bä nija ca̦i, Filadefiateli bä nija ca̦i, Laodiseateli bä nija ca̦i —wale nowa tama.
66001012	Ö̦jö däjä, a wa̦ lä fale ya nia fa dablanö ya mö femijiblaliyoma. Ya mö fa femijiblalunö, cowa wacöbä shi̦i cublamobä 7 ya täbä dalalema, olo bä ja täbä lä cui.
66001013	Cowa wacöbä shi̦i cublamobä täbä lä i̦tataono wei täbä möamo ja, jai yanowamö a wa̦lo cuwä ya ublaa dalalema. Camishi labe cäcö ja a didioma. Ai cäcö jaleboma. Olo bä mömou fla̦lajawä lä culenaja cäcö cuoma.
66001014	Bei feta u̦cu lä cui, shinalu ubä jole au lä culenaja u̦cu cuoma. U̦cu shuducaje fe balojooma. Bei mamocu lä cui, cowa wacöbä lä culenaja mamocu mömou nö quilijiwä cuoma.
66001015	Bei mamicö lä cui, duo shibä lä culenaja mamicö cuoma. Wa̦lidiwä tä lä coyocole tä mladamabeje, shibä yabou lä balöo wejeinaja, shibä jölöcaö fa nomöjöojenö shibä shi de̦lelewä lä cublou weinaja showawä. Bei a wa̦ lä cui, bola bä a̦ bada ji̦lio nacli lä culenaja a wa̦ ji̦lio cuoma.
66001016	Jayu boconö shidicali 7 bä showaboma. Sibala namo mö feduduwä, bei caficö ja a waejeoma. Bei buficö lä cui, motoca a yo̦loloblou däjä a mömou shi dowäjäwä lä culenaja bei buficö mömou cuoma.
66001017	Ya dablaö däjä, ö̦jö lä a cotä jamö jai nomawä ya wäcäblaquema. Ö̦jö ma cui, camiyä nija jayu imicö maquelanö, abinaja wale nowa tama. —A quili dijä. Camiyä jaba ya, jödödö ya ca̦i.
66001018	Täbä ba̦limi cudiobä ya tä tabou. Nomawä ya ma cuono wei ma cui, fei däjä ya ba̦limi waiquia. ¿Ö̦jö tawä? Bä lä nomablou wei ya bä demiamaö co̦obä ya tä tabou, täbä lä nomaö wei täbä cuobä jamö, ya tä caloblabä ca̦i.
66001019	’Bei. Wa täbä lä möö wei tä da oniblalö. Fei däjä tä lä cublole tä ma cui, tä nia obi lä cublou wei tä ma cui, ö̦jö tä bluca da oniblalö.
66001020	Jayu ya boco jamö shidicali 7 wa bä lä möfe täbä jamö, ya tä a̦ nia wawämaö, wa bufi wedinajamou mlaobä. Ö̦jö bä lä cuinö, iba 7 bä lä yododoblai etäbä bada lä läo wei täbä jömamou. Camiyänö ya ebä lämabou. Cowa 7 wacöbä cublamobä täbä lä cuinö, iba 7 bä lä yododoblai bä li jömamou mö feduo —a cuma.
66002001	Ya tä lä möno wei abinaja a cuu nomöjöoma. —Efeso jamö iba bä lä yododaö wei bä nija a lä läle a lä cui nija, wa tä a̦ nia oni shömaö. Jayu ya boconö, shidicali 7 ya bä lä showabole ya. Cowa wacöbä shi̦i cublamobä täbä lä i̦tatale jamö ya juadalou, olo bä ja täbä lä cui jamö. Ö̦jö ya lä cui wale wa̦no nia oniblaö.
66002002	Iba Efesoteli bä lä cuaaö wei ya tä daö. Bä cadidou si ijejeobä tä cua ma mlai ma cui, bä dodijaö fe yadio. Bä ma yabäcamou wei ma cui bä waiquidoimi. Bä doblou lä mlai bä lä cui bä a̦ ji̦liaimije. “Jesucristo ya wa̦fa wäyäö cuaabä yale shömölema”, bä lä cuno wei bä lä cui, bä bejedimou fa wabajenö bä jolemou dalalemaje.
66002003	Ya bä daö. Bä ma yabäcaöje däjä bä waiquidoimi. Camiyä ya nowa ja bä nö ma bleaamaö ma cujei, bä modablou mlai ja bä nö shino wa̦lojaö fe yadio.
66002004	Ö̦jö ma cui, ai etä nowa ca̦i cua. Bä jaba nofimayou lä cuono weinaja, fei däjä bä cuaaimi dicowä.
66002005	’¿Ö̦jö tawä? —a cuu co̦oma—. Bä jaba lä nofimayono wei tä nofi fa jaducubojenö, bä bufi mö yabajadou co̦obä, ö̦jö lä. Bä jaba lä cuaano weinaja, inaja bä cuaaö co̦obä. Inaja bä cuaaimi ja, bä bufi mö ca̦i yabajadou co̦omi ja, ya bä nabä nia waloyoluu. Cama cowa wacöbä shi̦i cublamobä etä lä i̦tale, ya etä nia co̦aö.
66002006	Inaja tä ma cule ma cui, bä lä dodijaö wei ya tä ca̦i daö. Nicolaida bä lä cuaaö wei tä nofi wa̦libouje, camiyänö ya tä nofi ca̦i lä tabolenaja showawä.
66002007	’¿Ö̦jö tawä? —a cuma—. Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododoblai bä nowa lä taö wei tä a̦ ji̦liabeje. Bä nö shino wa̦lojaö lä ayao wei ya bä nia doblamabou. Yai Bada etä ca jamö, ba̦limiblamodima defi lä ublale defi ja, bä nia iyaö —a cuma.
66002008	Ya tä lä möno wei, abinaja a cuu nomöjöoma. —Emina jamö, iba bä lä yododaö wei bä nija a lä läle a lä cui nija, wa etä a̦ ca̦i nia oni shömaö. Camiyä jaba ya, jödödö ya ca̦i. Nomawä ya ma cuono wei ya demi jocädou co̦layoma. Ö̦jö ya lä cui wale wa̦no nia oniblaö.
66002009	’Iba Eminateli bä lä cui, bä nö lä bleaamaö wejei ya tä daö. Madofi bä ja bä nö jo̦lili ca̦i bleaaö ma cui, tä nowa yai lä bluca wei tä tabou fe balojooje. Judio bänö iba bä a̦fa lä taö wejei ya bä a̦ ca̦i daö. Judio ö̦jö bä a̦fa yai ma jilou wei ma cui bä jolemou. Sadanasi a nofi yai shino yododoaöje.
66002010	’Iba bä nö nia lä bleaamaö wejei tä ja, bä quilii mlai bä cuobä —a cuma—. Tä nö dedei mlai ja, fecula bada a lä cuinö, iba ai bä fe nia lamabou, bä bluca wabamobä. Bä nö nia bleaamaö nö dedejedouje. Bä lä bejedimou wei tä nowa ja, bä shäbeje tä ma cublou däjä ma cui, bä bejedimou fe yadiobä. Bä bejedimou fe yadio ja, ya bä nia dobäö. Liyäjäwä täcö yojobobeje ya bä nia dobäö. Ba̦limi bä cuobä ya tä nia jöbäaö.
66002011	’Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododoblai bä nowa lä taö wei tä a̦ ji̦liabeje. Bä nö wa̦lojaö lä ayao wei ya bä nia nowamaö. Täbä nomablou lä co̦o wei tä ja, ö̦jö bä nö nia bleaaimi —a cuma.
66002012	Ya tä lä möno wei, abinaja a cuu nomöjöoma. —Becamo jamö, iba bä lä yododaö wei bä nija a lä läle a lä cui nija, wa etä ca̦i nia oni shömaö. Sibala ya namö mö feduduwä lä showabole, wale wa̦no nia oniblaö.
66002013	Sadanasi a bälöo lä dodijio wei jamö, iba Becamoteli bä bälöa, fecula bada a lä döcäo wei etäcö lä cule jamö. Ö̦jamö ya bä bälöa nofi jaducubou. Wale a̦ cadidibou lojodoa fe yadiaje. Ö̦jamö lä wale a̦fa wäyäö lä shaliliono wei a shälemaje, Sadanasi a lä bälöle jamö. A ma shäleno wejei ma cui, iba bä lä cuinö wale nofi mölabou fe yadio showaomaje. A lä shäleno wejei a lä cui, Adiba a wa̦fa cuoma. Showadi a bejedimoma.
66002014	’Ö̦jö ma cui, ö̦jö bä nija, bolacadabö tä nowa ca̦i cua —a cuma—. Balaama a wa̦ lä cadidibou wejei ai bä coyocomabou dicoaje. ¿Ö̦jö tawä? Isaeli nodiwä bä lä cui, ö̦jö a wa̦nö Balaconö bä yaclämalema. Nö idubö täbä ja bä nii lä dodobou wejei bä nii ja, bä nö liyamama. Bä nofi beshili ca̦i jushublalobä bä bufi taamama.
66002015	Inaja showawä, nicolaida bä cuu lä dicoo wei tä ja bä ca̦i yaimou.
66002016	Bä bufi mö yabajadou co̦obä, o̦jö lä. Bä bufi lädoimi ja, yedu ya bä nabä nia waloyoluu. Ya sibala lä waejemabole anö, bä doblou lä mlai bä nija ya nia ishoyoluu.
66002017	’Bä yömöcacö lä walalai bä yömöca dao dodijiobä —a cuma—. Yai Bada tä Bufinö iba bä lä yododoblai bä nowa lä taö wei tä a̦ ji̦liabeje. Bä nö wa̦lojaö lä ayao wei bä lä cui, ya bä nia iyamaö, nii manaa bä lä jo̦yale bä ja. Maa au ya mabä nia ca̦i oni jöbäö. Dude a wa̦fa ca̦i lä onile, ya mabä nia jöbäö, a wa̦fa daö lä mlajei. Mabä lä däaö wejei bä lä cuinö a wa̦fa nia shino daöje.
66002018	Ya tä lä möno wei, abinaja a cuu nomöjöoma. —Bei. Diadila jamö, iba bä lä yododaö wei bä nija a lä läle a lä cui nija, wa etä a̦ ca̦i nia oni shömaö. Yai Bada ya e Ijilubö. Cowa wacö lä culenaja ya mamocu mömou nö quilijiwä cuwä. Duo shibä shi de̦lelewä lä culenaja ya mamicö cuwä. Ö̦jö ya lä cui, wale wa̦no nia oniblaö.
66002019	’Iba Diadilateli bä lä cuaaö wei ya tä daö —a cuma—. Bä lä nofimayou wei tä ca̦i. Bä lä bejedimou wei tä ca̦i. Bä lä bayeliblayou wei ya tä ca̦i daö. Bä nö wa̦lojaö fe lä yadio wei tä ca̦i. Bä jaba lä cuaano weinaja bädawä mlai, fei däjä bä yai shino dodijaö.
66002020	’Ö̦jö ma cui, ai etä nowa ca̦i cua —a cuma—. Jesabela a wa̦fa suwä lä cule, a wasöboimije. Yai Bada a wa̦no wäyälewä a wa̦fa suwä ma jilou wei ma cui, a jolemou. Tä a̦ lä wäyäö wei tä a̦nö, wale a̦ lä juaö wejei bä mölamaö. Bä nofi beshili jushublalobä, bä bufi taamaö. Nö idubö täbä lä bufiblamou wei täbä ja, bä nii fa dodobojenö, ö̦jö bä nii ja bä nö liyamaö dicoo.
66002021	Ö̦jö a bufi mö yabajadobä ya nö ma daono wei ma cui, a nofi lä jushublalou wei tä ja, ö̦jö a suwä bufi mö yabajadou moji waiquiwä.
66002022	¿Ö̦jö tawä? Ya nia jaliliamaö. Ö̦jö nija bä lä joleblalou wei bä ma cui, bä waiquidoimi ja, ö̦jö ya bä nö nia ca̦i bleaamaö fe balojoo.
66002023	Ö̦jö a suwä lä cui, bä ijilubö ya ebä nia shäö showadao, a wa̦ suwä lä juaö wejei bä lä cui, iba bä lä yododoblai bä bufi yai jaducublobä. Bä bufi lä cuaablalou wei ma cui ya tä daö. Bä bufi lä waiyou wei tä ca̦i. Bä lä cuaaö wei tä nowa lä cudalenaja ya tä nowa nia bluca co̦aö cuo.
66002024	’¿Ö̦jö tawä? —a cuma—. Ö̦jö ma cui, iba Diadilateli ai bä lä cui, ö̦jö a wa̦ suwä juaö lä mlajei bä nija ya wa̦ faö majöwä, Sadanasi etä a̦fa lojode lä jilamamou wei tä a̦ daö lä mlajei bä nija. Ö̦jö bä nija ai ya tä a̦ nia läamaö fe yadiomi.
66002025	Abinaja bä shino cuaabä. Ya waloo showao mlao däjä, bä bejedimou lä waiquio wei tä lä cui, ö̦jö tä shino yai cadidibou lojodoo showaobeje.
66002026	’Bä nö wa̦lojaö lä ayao wei bä lä cui, bä waicou mlai ja wale nosie lä juadii wejei, bada ya bä nia tablamaö —a cuma—. Yanowamö täbä bälöblawä lä yaiblai bä lä cui nija bä bada läobä, ya bä nö nia wa̦lojomabou.
66002027	Bä nosiemaöje däjä bä a̦ nia lojodoaö. Duo shibä judenö jaboca bä lä̦cashi cublou si lä ijejeinaja bä nia taamaöje. Camiyä Bada ya nosiemobä, Fayänö wale nö lä wa̦lojomabolenaja, inaja showawä ya bä nia taamaö mö feduo.
66002028	Ya bä nö wa̦lojaö jömabä, shidicali a faö lä fenablao wei ya e ca̦i nia jöbäaö.
66002029	’¿Ö̦jö tawä? —a cuma—. Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododoblai bä nowa lä taö wei tä a̦ ji̦liabeje.
66003001	Ya tä lä möno wei, abinaja a cuu nomöjöoma. —Bei. Sadi jamö, iba bä lä yododaö wei bä nija a lä läle a lä cui nija, wa etä a̦ ca̦i nia oni shömaö. Yai Bada etä a̦ juamobä ebä 7 yai lä cui, camiyänö ya ebä juwäbou. Shidicali 7 bä lä cui ya bä ca̦i showabou. Ö̦jö ya lä cui, wale wa̦no nia oniblaö. ’Iba Saditeli bä lä cuaaö wei ya tä daö. Bä mömou dodijidawä cudeenö bä a̦fa demi taö ma cujei bä demimi. Bä nomawä.
66003002	Bä la̦ö co̦obä, ö̦jö lä. Bä ijede dodijaö lä showai tä lojodobou co̦obeje, ö̦jö lä, etä mili mlaaö lä waiquile tä lä cui. Ya bä dodijaö dablaimi dicowä. Yai Bada ya wa̦ lä juaö wei tä lä cuinö bä taamaö lä bufio weinaja bä cuaaö cadidiomi.
66003003	Tä a̦ lä däleno wejei tä a̦ nofi yai jaducubobeje, ö̦jö lä, tä a̦ lä ji̦lileno wejei tä a̦ showawä lä cui. Tä a̦ nofi jaducubolajenö bä bufi mö yai yabajadobä. Bä la̦ö bufiomi dicoo ja, yedu ya bä nabä nia waloo, täbä tomömobä täbä ja̦tomou lä culenaja showawä.
66003004	’¿Ö̦jö tawä? —a cuma—. Ö̦jö ma cui, iba Saditeli ai bä bolacadabö dodijaö showaa fe yadia. Wa̦lidiwä tä ja bä nowamöo yalo, jai camishi bä shamimabou lä mlajeinaja bä cuwä. ¿Ö̦jö tawä? Camishi au bä ja ya bä didimabolanö, ö̦jö camiyänö ya bä ca̦i nia juu. Ya bä ca̦i nia lä juu wei bä waiquiwä malä cui.
66003005	Camishi au bä ja ö̦jö bä nia lä didio weinaja, inaja showawä bä nö yai lä wa̦lojaö wei bä nia ca̦i didio mö feduo. Bä nia ba̦limi lä cudio wei ya bä a̦fa lä onibole si ja, ya bä a̦fa mladamaö mlaicätä. Fayänö cama a̦jele ebä ca̦i lä cule jamö, ö̦jamö iba ya bä a̦fa nia wawädowä wäaö.
66003006	’¿Ö̦jö tawä? —a cuma—. Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododoblai bä nowa lä taö wei tä a̦ ji̦liabeje.
66003007	Ya tä lä möno wei, abinaja a cuu nomöjöoma. —Filadefia jamö, iba bä lä yododaö wei bä nija a lä läle a lä cui nija, wa etä a̦ ca̦i nia oni shömaö. Camiyä yami ya lä yaile ya. Ya lä bejedimou wei ya. Bada tä David a lojode jömaö ayaobä tä caloblamodima lä cui, camiyänö ya tä tabou nomöjöa lä cule. Camiyänö ya yoca calobou waiquia ja, yoca nia laaimije. Ya yoca labou ja, yoca nia ca̦i caloblaimije. Ö̦jö ya lä cui, wale wa̦no nia oniblaö.
66003008	’Iba Filadefiateli bä lä cuaaö wei ya tä daö. Bä a̦fa lojode wäyäö lä mlajei, ya bä a̦ ca̦i daö. Ö̦jö ma cui, wale a̦ nofi cadidibouje. Wale a̦ nofi ca̦i jole mojoduboimije. ¿Ö̦jö tawä? Ö̦jö bä mö lä yaile jamö, ya yoca calobou lä cule, yoca laaö dao lä mlajei.
66003009	¿Ö̦jö tawä? Ö̦jö bä a̦fa jole jole judio lä jilou wei bä lä cui, bä jolemou. Sadanasi a nofi yai co̦camoaöje. ¿Ö̦jö tawä? Iba Filadefiateli bä cotä jamö, ya bä möfe nia bomabou. Iba ö̦jö ya bä showadi lä nofimaö wei, ya tä nia dablamaö.
66003010	¿Ö̦jö tawä? Iba bä nö wa̦lojaö fe yadioma, ya bä nowa lä tano weinaja showawä. Ö̦jö cudeenö, bita jamö yanowamö täbä bluca lä bälöblai bä wabamobä tä cublou däjä, bä nö nia yai lä bleaaö wei däjä, iba bä lä cui ya bä nia lojodomabou fe yadio.
66003011	’Lobe ya nia juu co̦o —a cuma—. Ya waloo showao mlao däjä, bä bejedimou lä waiquio wei tä nofi cadidibou lojodoo showaobeje, camä bä nija ya tä nia lä jöbäö wei tä däaö cadidiobeje. Bä nia doblamaö lä mlajei, bä malä läle. ¿Ö̦jö tawä? Liyäjäwä täcö yojobobeje, iba ya bä nia dobäö.
66003012	Bä nö wa̦lojaö lä ayao wei bä lä cui, ya bä nia bada tablamaö, Yai Bada ebä nijamö bä läobä. Yai Bada ya wa̦ lä juaö wei etä yafi jamö, jai codobö ya bä bada nia tamabou. Ö̦jamö bä nia cudio shi wa̦lii. Cama ebä yalo, ö̦jö bä nijamö, Yai Bada ya wa̦ lä juaö wei ya wa̦fa nia oniblaö. Yai Bada etä shabono lä cule, ö̦jö etä a̦fa ca̦i. Fedu jamö, Yai Bada ya wa̦ lä juaö wei a lä cule jamö culanö, etä nia shabono itou. Jelusale dude tä shabono lä cui. Camiyä dude ya wa̦fa nia ca̦i oniamou, ö̦jö bä nijamö.
66003013	’¿Ö̦jö tawä? —a cuma—. Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododoblai bä nowa lä taö wei tä a̦ ji̦liabeje —a cuma.
66003014	Ya tä lä möno wei, abinaja a cuu nomöjöoma. —Laodisea jamö, iba bä lä yododaö wei bä nija a lä läle a lä cui nija, wa etä a̦ ca̦i nia oni shömaö. Yai Bada nija bä nacou ja, “Inaja lä tä cuobä”, bä ola lä cudou wei tä a̦ bejedi cublobä, camiyä ö̦jö lä ya. Ya tä a̦fa bejedi wäyäö lä shalilio wei, ö̦jö lä ya showawä. Yai Bada tänö täbä bluca lä tablaleno wei däjä, camiyä ya lä cuinö täbä bluca tablamolayoma. Ö̦jö ya lä cui wale wa̦no nia oniblaö.
66003015	’Iba Laodiseateli bä lä cuaaö wei ya tä daö —a cuma—. Wale a̦ waibou cadidio ma mlajei ma cui, wale a̦ juaö ca̦i shaliliomije. Jole jole wale a̦ shi̦lo ji̦liaö bädaoje. Inaja bä cuaaö mlao fa cunoja tä nö doblaobö wei.
66003016	¿Ö̦jö tawä? Bä dodijaimi. Jole jole wale a̦ shi̦lo ji̦liaö bädao dicooje ja, nii wamou wa̦lidiwä lä culenaja ya bä nofi nia tabou. Ya bä nia joleleblaö.
66003017	Abinaja bä malä cuu wei. “Ya nö madofibö waiquiwä. Fei däjä dodijidawä ya yai cua lä cule. Ya jo̦li malä mlai”, bä ma cuu wei ma cui bä nö yai beblalou dodijiwä. Bä nofi ojode tablamobä bä li. Bä nö jo̦lili bleaaö. Bä jubäbö. Bä shinoco.
66003018	Ö̦jö cudeenö ya bä yömölaö, camiyä nija bä yai bayeliblamobä. Camiyä nija olo bä lulabeje ya wa̦, tä wa̦lidiwä coyocoa lä mlai. Camiyä nija jai olo bä yai lä dodijidai bä fa lulualalöjenö, bä yai bayeliblamobä. Camiyä nija bä camishi lä au wei bä ca̦i fa lulualalöjenö bä didiobä, bä shinoco nö dablamou quilijio mlaobä. Bä mamocu fä̦lömamobä, camiyä nija toubä ca̦i fa lulualalöjenö bä mamocu fä̦lömamobä, täbä möö liyäjäblou co̦obeje.
66003019	’Ya bä lä nofimaö wei ya bä wasöö —a cuma—. Bä cadidobä ya bä nö ca̦i bleaamaö. Ö̦jö cudeenö, ¡lobe wale a̦ juabeje, ö̦jö lä! ¡Lobe bä bufi mö ca̦i yabajadou co̦obä!
66003020	¿Ö̦jö tawä? Bei yoca lä jolele jamö ya nö dadia lä cule. Wale famabeje ya tä ca̦i cloocaö. Wale a̦ fa ji̦lilänö, ai tänö yoca caloblaö ja ya nia faö. Ö̦jö sho yafäcö nia iyalayou.
66003021	Bä nö wa̦lojaö lä ayao wei bä lä cui, bada ya bä nia tablamaö. Camiyä ya lä döcäo wei täcö ja bä nia döcäo ajedeblou. Camiyä ya nö ca̦i wa̦lojaö fa ayaonö, Fayä a lä döcäo wei etäcö ajede jamö wale döcämabou lä culenaja showawä.
66003022	’¿Ö̦jö tawä? —a cuma—. Bä yömöcacö lä walalai bä yömöca dao dodijiobä, Yai Bada tä Bufinö iba bä lä yododablai bä nowa lä taö wei tä a̦ ji̦liabeje —a cuma.
66004001	Ö̦jö ya tä daa fa balölalönö, ai ya tä möö co̦oma. ¿Ö̦jö tawä? Fedu jamö ya yoca caloa dalalema. Amowa fibä jolaöje däjä fibä a̦ nacläaö lä culenaja, ya wa̦ jaba lä ji̦lileno wei a lä cui, abinaja a cuma. —Jabo. Fäyämö a da juoquibiyolu. Obi tä nia lä cublou wei, cafä nija ya tä wawämabä —a cuma.
66004002	Yedu, Yai Bada tä Bufinö wale lojodobolanö, Bada a lä döcäo wei etäcö jamö, ya fedu jamö döcäa dalalema. ¿Ö̦jö tawä?
66004003	Ö̦jamö a lä döcäono wei bei tä shi̦inö a fe fa̦yoboma. Tä shi̦i auoma, tä shi̦i ca̦i wacäjäoma. A döcäobä täcö feduböcö jamö ai tä shi̦i shoqueo mö feduböcöoma. Jai jedu cäcö shi̦i mömou ma cuono wei ma cui tä shi̦i liyäoma.
66004004	Bada tä döcäobä etäcö ajede jamö, 24 ai ebä döcäo mö feduobä etäbä fe fa̦yooma. Ö̦jö täbä jamö bada 24 ebä döcäcäoma. Camishi au bä ja bä didioma. Olo bä ca̦i yojobomaje.
66004005	¿Ö̦jö tawä? Bada tä lä döcäo wei etäcö jamö, madula a wacö blada bladamou. Täbä a̦ bluca ca̦i mashiquiwä ji̦lio. Ya̦lu a wa̦ ca̦i faö nö quiliaö showadao. Bada a lä döcäo wei etäcö mashi jamö, cowa 7 wacöbä befi ca̦i i̦tatawä. Ö̦jö wacöbä lä cuinö, Yai Bada etä a̦ lä juaö wejei ebä yai 7 jömamou.
66004006	Bada tä lä döcäo wei etäcö mashi showawä jamö, modu u si flacajawä cobejewä lä culenaja tä cuwä tä blaa. Tä mömou walalawä. ¿Ö̦jö tawä? Bada tä döcäobä etäcö jamö, yaitawä 4 täbä fe fa̦yoa. Bei bä balöcö jamö ma cui, bei bä mabucabö jamö ma cui, cama comi bä jamö jödödöwä bä mamobä cublawä.
66004007	Jaba tä lä cui, öla a lä culenaja tä mömou cuwä. Ai tä lä cui, baca a lä culenaja tä mömou cuwä mö feduwä. Ai tä lä cui, yanowamö mofecö lä culenaja tä mofecö cuwä. Ai tä mö feduwä lä cui, mojomö bä bada lelaaö lä cuaaö weinaja tä mömou cuwä mö feduwä.
66004008	¿Ö̦jö tawä? Ö̦jö 4 täbä lä cui, 6 täbä majecö cublawä. Bei bä majecö mabucabö jamö ma cui, cama comi bä jamö bä mamobä cublawä nö mlawä. Ö̦jö täbä lä cuinö, täbä yanöcöblou balöa mlai ja ei tä a̦ amowa shino tadiije. Yai Bada tä Bada lojode lä ayai, ¡yami a yaia! Jaba däjä tä cuo fa showaonö tä cua lä showale, ¡yami a yaia! Tä nia juu lä co̦o wei tä showawä lä cui, ¡yami a yaia! Einaja täbä amowamou ja täbä cudii.
66004009	¿Ö̦jö tawä? Bada tä döcäobä etäcö jamö a lä döcäle, a nia cuo shi lä wa̦lii wei a wa̦fa doblao taöje. A nofi dodijidawä tabouje. Ö̦jö nija täbä bufi lä doblao wei tä a̦fa ca̦i wäyäöje. Inaja cama bä cuaalanö,
66004010	Bada tä yai lä cui a cotä jamö, bä 24 lä yädäo wei bä möfe bada boblaaö. A nia cuo shi lä wa̦lii wei a wa̦fa ca̦i Bada doblao taöje. Ö̦jö däjä, olo bä lä yojobou wejei ebä fa jayualalöjenö, amowa täbä a̦ talajenö, Bada tä döcäobä etäcö cotä jamö ebä shäyäblaqueije. Abinaja bä amowabö a̦ cuu.
66004011	Cafä bäfä nofi lä Badabou wei wa Bada. Bäfä lä bufibou wei cafä wa. Wa wa̦fa doblao tamou ayaobä, ö̦jö wa waiquiwä. Cafä wa lä cui, wa nofi dodijidawä tabou ayaobeje, ö̦jö wa. Cafä wa nofi ca̦i lojode doablamou ayaobä. Jödödöwä wa täbä malä tablaleno wei. Wa täbä tablaö fa bufinö wa täbä tablalema. Einaja bä amowabö a̦ cuu.
66005001	Ai ya tä möö co̦o ja, oni ya si cofefama dalalema. Bada tä döcäobä etäcö jamö a lä döcälenö, jayu boconö tä si däboma. Balöcö si ma cui, mabucabö si ma cui, si onio jödödöoma. Si caloblamou mlaobä, mai 7 cocobä sudioma.
66005002	Ö̦jö däjä, a̦jele lojode ya bada dalalema. A wa̦ faö lojodoaö ja abinaja a cuma. —Mai cocobä jädödabä, oni si calomabä, ¿wedi bei a yai? —a cuma.
66005003	Ö̦jö ma cui, fedu jamö ma cui, bita jamö ma cui, mashita cojomö jamö ma cui, si oni nia lä calomaö wei a cuonomi. Tä a̦ oni möbä a cuonomi.
66005004	¿Ö̦jö tawä? Si calomabä, tä a̦ oni ca̦i möbä a dablonomi yalo, ya bufi fa wajäblalunö ya ö̦cöa dodijilayoma.
66005005	Ö̦jö däjä, bada 24 bä lä yädäono wei ai a lä cuinö, abinaja wale nowa tama. —A ö̦cö dijä. Judawä nodiwä e a̦fa Öla lä jilamou wei a lä cui, a nö Bada wa̦lojaö ayaoma. David nodiwä bä nija a nia Bada lä bädono wei, ö̦jö lä a showawä, jai fii fi nasöcö nia cabudu faö lä co̦ono wei. Wa̦lidiwä tä ja a nö wa̦lojaö ayaoma yalo, mai 7 cocobä lä sudile cocobä calomabä, ö̦jö a yai. Tä a̦ oni ca̦i möbä, ö̦jö a yai —wale nowa tama.
66005006	Ö̦jö däjä, Bada tä döcäobä etäcö ajede jamö, Oweja a wa̦fa ocalo lä jilou wei ya dalalema, yaitawä 4 täbä möamo jamö. Bada 24 bä lä yädäono wei bä fe fa̦yooma. Ö̦jö Oweja a wa̦fa ocalo lä jilou wei a lä cui, jai a shälemaje a mömou cuoma. 7 yo̦la bä cuoma. 7 mamo bä ca̦i. Ö̦jö bei mamo bänö, yai 7 täbä jömamoma. Yai Bada etä a̦ juamobä ebä 7 lä cui, bita jödödöwä a jamö bä lä shömöleno wei, ö̦jö bä yai cuoma.
66005007	Bada tä döcäobä etäcö jamö a lä döcäle a nija, Oweja a wa̦fa ocalo lä jilou wei a icuquema, jayu boconö si lä däbono wei a nija. Ö̦jö nija a fa icuicunö, si delema.
66005008	Si lä däleno wei däjä, Oweja a wa̦fa ocalo lä jilou wei a cotä jamö, yaitawä 4 täbä lä cui täbä möfe boblaquema. Bada 24 bä lä yädäono wei, inaja showawä. Ö̦jö bä bluca lä cuinö, amowa fibä showabomaje, bei fibä nata lä jubamou wei fibä lä cui. Olo bä ja täbä lä cui täbä ja, täbä nö wa̦queshi li̦yoli u̦cucamabeje täbä fe ca̦i lajowä didibomaje. Ö̦jö täbä lä cui, Yai Bada nija cama ebä nö bayeli lä nacao wei bä a̦ jömamobä bei täbä li cuoma.
66005009	Amowa dude tä a̦ ca̦i tamaje. Abinaja bä amowabö a̦ cuma. Oni wa si däabä, mai wa cocobä caloblabä, cafä wa yai. Cafä wa shämou fa läonö, bei wa i̦yäbönö yanowamö wa täbä nowa bluca malä comaqueno wei. Yai Bada tänö bä tabobä, bluca bä yaiablalou lä nodiaö wei bä nijamö, cama wa ebä nowa comaquema. Bluca bä caficö a̦ lä bou wejei bä nijamö ca̦i. Shomi bä bluca lä bälöblai bä nijamö ca̦i. Bluca bä bälöblawä lä yaiblai bä nijamö ca̦i.
66005010	Cafänö wa bä ca̦i fa cuonö, Yai Bada bäma a wa̦ lä juaö wei a nija bä bluca ojodamou ajedeobä wa bä tablamalema, täbä nofi bäyäbobeje. Bita jamö bä nia ca̦i bada läo. Einaja bä amowabö a̦ cuma.
66005011	Ya tä möö fa co̦onö, a̦jele bluca dodijiwä ya bä a̦ ji̦lilema, bä nö wabamobö lä mlai. Bada tä döcäobä etäcö fa möamoicunö, yaitawä 4 täbä ma cui, bada 24 täbä lä yädäono wei täbä ma cui, ö̦jö täbä ca̦i möamoa mö fedua fa showadaicunö, a̦jele bä a̦ ji̦lio fe fa̦yooma.
66005012	Bä i̦cali a̦ faö ja, abinaja bä cuma. Oweja a wa̦fa ocalo lä jilamou wei, a lä shämono wei a lä cui, ö̦jö a nofi lojode doablamobä a yai. Täbä nowa lä bluca wei täbä ja a dobäbeje a. Ö̦jö a bufi nofi shino yai jaducuwä doablamobä. A nö a̦fa ca̦i wa̦lojaö tabeje. A nofi dodijidawä ca̦i tabobeje. A wa̦fa ca̦i doblao tamobä. ¡Bäma a nofi dobobä, ö̦jö a yai! Einaja bä cuma.
66005013	Ya bä a̦ ji̦lilema. Fedu jamö bä lä culadi bä ma cui, bita jamö bä bluca lä cublai bä ma cui, mashita a cojomö jamö bä lä cublai bä ma cui, modu u jamö bä lä cubodi bä ma cui, ö̦jö ya bä a̦ bluca jödödöwä ji̦lia showadalema. Abinaja bä cuma. Bada tä döcäobä etäcö jamö a lä döcäle a ma cui, Oweja a wa̦fa ocalo lä jilamou wei a ma cui, ö̦jö bäma cäcöbö nofi yai dobobä cäcöbö. Wawädowä cäcöbö nofi dodijidawä tabobeje cäcöbö. Cäcöbö a̦fa doblao tamobä. Cäcöbö nö a̦fa ca̦i wa̦lojaö tabeje. Inaja cäcöbö nofi tabou shi wa̦libeje cäcöbö. Einaja bä cuma.
66005014	Yaitawä 4 bä lä cui, “¡Inaja lä tä cuobä!”, bä cuma. Bada 24 bä lä yädäono wei bä lä cui, mashita jamö bä möfe fa boalunö cäcöbö a̦fa Bada doblao ca̦i tamaje.
66006001	Oweja a wa̦fa ocalo lä jilamou wei a nija ya mamo showao däjä, oni si jamö mai 7 cocobä lä sudiono wei, ö̦jönö jaba coco caloblalema. Ö̦jö däjä, yaitawä 4 bä lä cuono wei, ai a wa̦ fama. Ya̦lu a wa̦ nacli faö lä culenaja a wa̦ ji̦limamou cuoma. —¡A da jabo! —a cuma.
66006002	Ya tä fa mönö, cabayo au ya dalalema. Ö̦jamö a lä döcäono wei a lä cuinö, shälacawä cäcö showaboma. Ö̦jö nija olo a jöbämoquema, a yojobobä. A nö wa̦lojaö waiquilanö a wayu juma, a nö yai wa̦lojaö dodijio ayaobä.
66006003	Oweja a wa̦fa ocalo lä jilamou wei a lä cuinö, oni si jamö mai 7 cocobä lä sudiono wei, ai a caloblaö co̦layoma. 2 coco caloblaö däjä, yaitawä 4 bä lä cuono wei, ai a wa̦ faö nomöjöoma. —¡A da jabo! —a cuma.
66006004	Einaja a fa cunö, cabayo ai a faa nomöjölayoma. A wacä mö judäoma. Ö̦jamö a lä döcäono wei a lä cui nija, bita jamö tä nö ulifi wayuböblamabä etä jöbämoquema, täbä bluca lä bälöblai bä shäyobä. ¿Ö̦jö tawä? Sibala bada e bada jöbämoquema.
66006005	Oweja a wa̦fa ocalo lä jilamou wei a lä cuinö, mai 3 coco caloblaö lä co̦layono wei däjä, yaitawä 4 bä lä cuono wei, ai a wa̦ faö nomöjöoma. Ya wa̦ ji̦lilema. —¡A da jabo! —a cuma. Ya tä fa mönö, cabayo ö̦shö a wawäa nomöjölayoma. Ö̦jamö a lä döcäono wei a lä cuinö, jude wabamodima tä yäböboma.
66006006	Ö̦jö däjä, yaitawä 4 täbä möamo ja, yanowamö a wa̦ faö lä culenaja ya wa̦ ji̦lilema. Abinaja a cuma, cabayo a ja a lä döcäle nija. —Täbä ojodamou fe ma weyaö wei ma cui, ji̦shima moli a ja, nii ji̦bä fe lajowä shino nia däamou. Ji̦bä nowa bluca lä mlai ji̦bä ma cui, 3 bä ji̦shima bädawä ja, ji̦bä fe lajowä nowa nia shino co̦amamou. Ö̦jö ma cui, dabö dabö ubä mlaö dicoo mlaobä, ubä lä tamou wei fibä wa̦liama dijä. Uba nashiwä toubä ca̦i cuo fe yadiobä, totobä ca̦i wa̦liama dijä —a cuma.
66006007	Oweja a wa̦fa ocalo lä jilamou wei a lä cuinö, mai 4 coco caloblaö lä co̦layono wei däjä, yaitawä 4 bä lä cuono wei, ai a wa̦ faö nomöjöoma. Ya wa̦ ji̦lilema. Abinaja a cuma. —¡A da jabo!
66006008	Ya tä möö däjä, cabayo ai a wawälayoma. ¿Ö̦jö tawä? A mömou nö fla̦lajawä quilijioma. A lä döcäono wei a lä cui, Nomaö a wa̦fa cuoma. Ö̦jö a nodi jamö a lä nocale a lä cui, Täbä lä nomaö wei täbä cuobä jamö, a wa̦fa jilamaje. Bluca bä lä bälöblai bä nijamö, ai bä wa̦liaböö cuaabä etä jöbämoquema. Ai bä lä cui, shäyou tänö bä mö nia watäblamaböma. Ai bä mö feduwä lä cui, ofi tänö bä nia nomamaböma. Ai bä showawä lä cui, shawala anö bä nia waicamaböma. Ai bä lä cui, yalo bä lä ishou wei bä nija bä nabä nia shömöaböma.
66006009	Oweja a wa̦fa ocalo lä jilamou wei a lä cuinö, mai 5 coco caloblaö lä co̦layono wei däjä, Yai Bada nija täbä nia lä dodoblamou wei bä maqueblamobä ya täcö wawädowä dalalema. Ö̦jö täcö cotä jamö, cama ai ebä lä shämono wei ya bä bufi dalalema. Yai Bada a wa̦no wäyäö nofi jushuaöje ja bä shälemaje cäbä, a wa̦fa wäyäö fe yadiomaje cudeenö.
66006010	Bä a̦ i̦cali faö ja abinaja bä cuma. —Cafä Bada wa shino yai Bada lä ayai, yami wa yaia. Wa lä bejedimou wei wa. ¡Fei däjä showadawä! Bita jamö bä yanowamö lä cublai wa bä dobloimi fa jömanö, yamalecö i̦yäbö nowa da co̦lä —bä cuma.
66006011	Ö̦jö däjä, camishi labe shuducaje bä ja, bä dobämolayoma. Abinaja bä nowa tamoma. —Bä yanöcöblaa da balöicu. Aifä bä lä cui, camiyä ya wa̦ juamobä bä nia lä shämou wei bä lä cui, bä oimi showawä, cafä wamacö lä taamamono weinaja bä nia shämou mö lä feduo wei bä lä cui.
66006012	Oweja a wa̦fa ocalo lä jilamou wei a lä cuinö, mai 6 coco caloblaö lä co̦layono wei däjä ya tä fa mönö, ulifi ya bada blösö blösömou dalalema. Motoca a mö bada ö̦shö judeblaliyoma. Belibo a bada lä loono wei, i̦yä i̦yä bä mömou lä culenaja a bada cublaliyoma.
66006013	Ö̦jö däjä, judu mösö jamö culanö, shidicali bä bluca blälälaledayoma. Wadoli a bada yacolemou däjä ico bä luwä blälämaö lä cuaaö weinaja showawä.
66006014	Judu mösö ma cui, oni si cofedou lä co̦o weinaja mösö fa cublalunö, mösö mladaliyoma. Bei mabä ma cui, täbä ulifi bluca lä jo̦coblai täbä ma cui, ö̦jö täbä bluca fa shomilalunö, ö̦jamö täbä dablou mladaliyoma.
66006015	Ö̦jö däjä, jödödöwä bä lä bälöblai bä fa quililalunö, bä jötäolaliyoma. Bä bälöo lä dodijii bä bada lä cublai bä ma cui, ai bä bada lä blowäjäi bä ma cui, wayu bä lä lulubou wejei bä ma cui, bä nö lä madofibö wei bä ma cui, bä lä lojode wei bä ma cui, bä bluca quililaliyoma. Bä nosie juamobä bä lä tabou wejei bä ma cui, bä tabou lä mlajei bä ma cui, ö̦jö lä täbä bluca lä cui, bei mabä jamö bä fa cuicunö mabä lä yalejeblai jamö bä jötäolaliyoma. Bei maca cabä lä cublai jamö ma cui, bä ca̦i lucäolaliyoma.
66006016	Ö̦jamö bä fa cuolalunö, maa mabä ma cui nija bä a̦ i̦cali fama. —Wamacö fa wäcölönö, ¡wamalecö da badädäbalö! Bada tä döcäobä etäcö jamö a lä döcälenö yamalecö dablaö mlaobä. Oweja a wa̦fa ocalo lä jilamou wei, a nö wa̦lowä lä jushuole a lä cui nija yamacö nowamöobä.
66006017	Cäcöbö nö wa̦lowä lä jushuo wei etä wawäblobä, ei tä jalu jamö etä cublou waiquia lä cule. ¿Täbä demi feiblou fe yadiobä tä daanö? —bä cuma.
66007001	Ö̦jö ya tä möö waiquio däjä, bita a 4 lä sha̦coblai jamö, a̦jele 4 ya bä ublajawä fe fa̦yoa dalalema. Wadoli 4 bä lä cui bä ja̦mabomaje, ulifi jamö ma cui, modu ubä lä cublai jamö ma cui, tä wadolimou showadao mlaobä. Fii fibä ca̦i yalä yalämou showadao mlaobä.
66007002	Ö̦jö däjä, motoca a lä faö wei jamö, a̦jele ai ya ösöö dalalema. Yai Bada tä demi shi lä wa̦lile etä madofi onimamodima showaboma. A̦jele 4 bä ublajawä fe lä fa̦yoono wei bä nija a wa̦ i̦cali fama. Ö̦jö bä nija, ulifi a wa̦liabeje tä li jöbämoa waiquiquema, modu ubä ca̦i.
66007003	Abinaja bä nowa tama. —Bei. Ulifi a ma cui, modu ubä ma cui, fii fibä ma cui, wadoli a ja ö̦jö bä wa̦liamaö showadao dijejä. Yai Bada bäma a lä bufibou wei, a wa̦ juamobä bä lä cui, ö̦jö yama ebä nia onimaö balöo, cama onimamodima etä madofinö. Bei täbä wäyäcu jamö yama täbä nia oni taö cuaaö balöo—bä nowa tama.
66007004	Ö̦jö däjä, bei bä wäyäcu nia lä onimano wejei, 144.000 ya bä a̦fa bluca ji̦lilema. Isaeli bä ijilubö ebä nija bä 12 yaiablalou lä nodiano wei, ö̦jö lä bä mashi yai li cuoma.
66007005	Judawä 12.000 ebä wäyäcu onimamaje, Lubeni 12.000 ebä ca̦i. Cadö 12.000 ebä ca̦i.
66007006	Aselo 12.000 ebä ca̦i. Nefitali 12.000 ebä ca̦i. Manasesi 12.000 ebä ca̦i.
66007007	Simeoni 12.000 ebä ca̦i. Lewi 12.000 ebä ca̦i. Isacala 12.000 ebä ca̦i.
66007008	Sabulono 12.000 ebä ca̦i. José 12.000 ebä ca̦i. Bejamino 12.000 ebä ca̦i.
66007009	Ö̦jö ya tä daa fa balölalönö, ai ya tä möö co̦oma. Yanowamö bluca ya täbä co̦cablou dalalema, bä nö wabamobö lä mlai. Bluca bä bälöblawä lä yaiblai bä mashi coyocomoma. Bluca bä yaiablalou lä nodiaö wei bä ca̦i. Shomi bä bluca lä bälöblai bä ca̦i. Bluca bä caficö a̦ lä bou wejei bä ca̦i. Bada tä döcäobä etäcö mashi jamö bä bluca ublajaoma, Oweja a wa̦fa ocalo lä jilamou wei a mashi showawä jamö. Camishi labe shuducaje bä ja bä didioma. Lasha si jenabä lä culenaja si jenabä cuwä, si jenabä showabomaje.
66007010	Bä a̦ i̦cali faö ja, abinaja bä cuma. —¡Bämalecö lä jucäaö wei, ei a, Yai Bada bäma a lä bufibou wei, a Bada lä döcäle! ¡Oweja a wa̦fa ocalo lä jilamou wei a ca̦i! —bä cuma.
66007011	Ö̦jö bä nija a̦jele bä fe bluca fa̦yooma. Bada tä döcäobä etäcö ma cui, bada 24 täbä lä yädäo wei täbä ma cui, yaitawä 4 täbä ma cui, ö̦jö bä bluca möamöo däjä, a̦jele bä ublajou fe fa̦yooma. Bada tä döcäobä etäcö ajede jamö bä möfe fa boalunö, Yai Bada a wa̦fa Bada doblao tamaje.
66007012	Abinaja bä a̦jele cuma. —¡Inaja lä tä cuobä! Yai Bada bäma a lä bufibou wei, ¡bäma a nofi shino yai dobobä! ¡Ö̦jö bäma a wa̦fa shino doblao tabä! ¡Bäma a bufi nofi shino jaducuwä doablabä! ¡Ö̦jö nija bämacö bufi a̦fa doblalou ca̦i wäyämobä! ¡Bäma a nofi dodijidawä tabobä! ¡Bäma a nofi lojode ca̦i doablabä! ¡Ö̦jö a wa̦fa nö shino wa̦lojaö tamobä! ¡Inaja lä tä cuo shi wa̦libä! Inaja lä tä cuobä —bä a̦jele cuma.
66007013	Ö̦jö däjä, bada 24 bä lä yädäono wei ai a lä cui, camiyä nija a wa̦ fama. Abinaja a cuma. —¿Ei wa bä daö cule, camishi shuducaje bä ja bä lä didile? ¿Wedi jamö bä li cuoma bei bä li? —a cuma.
66007014	Abinaja ya e cuma. —Bada tä. Cafänö wa bä li daö —ya e cuma. Inaja ya cuu ja wale yömölama. —Fei bä lä cui, yanowamö täbä nö yai bleaaö nö lä quiliano wei däjä, bä demi lä feiblaliyono wei fei cäbä. Oweja a wa̦fa ocalo lä jilamou wei i̦yäbö ja esibä fa yalulalöjenö, esibä li aublaliyoma.
66007015	Ö̦jö cudeenö, Yai Bada tä döcäobä täcö mashi jamö bä li cudia lä cule. Cama Yai Bada etä yafi jamö a wa̦ showadi juadiije. Bada tä döcäobä etäcö jamö a lä döcälenö bä ca̦i fa cuonö, bä nia nowamaö shi wa̦lii.
66007016	Bä nia ofäö co̦daaimi. Bä nia ca̦i amishaimi. Ö̦jö bä nija motoca shi̦i nia ca̦i difequio co̦daaimi. Yobli tänö täbä si nia fla̦aö co̦daaimi.
66007017	Bada tä döcäobä etäcö ajede jamö, Oweja a wa̦fa ocalo lä jilamou weinö bä nia nowamöbou. Oweja bä ca̦i lä cuo wejei bänö bä yalo nowamaö lä cuaaö wejeinaja, inaja showawä bä nia taamaö. Ba̦limiblamodima ubä fe lä jojoblai jamö bä nia lulubou cuaaö. ¿Ö̦jö tawä? Ö̦jö bä lä cui, Yai Bada tänö bä mabuubö nia jödödöwä ya̦jöblaö —bada a cuma.
66008001	Oweja a wa̦fa ocalo lä jilamou wei a lä cuinö, mai 7 coco caloblaö lä co̦layono wei däjä, fedu jamö tä mada waiwä nö dedejedaliyoma.
66008002	Ö̦jö däjä, Yai Bada tänö a̦jele 7 ebä lä ajedemabole ya bä möma. Amowa 7 fibä lä jolamou wei fibä ja bä dobämolayoma.
66008003	Ö̦jö däjä, Yai Bada nija täbä nia lä dodoblamou wei täbä maqueblamobä täcö ajede jamö, a̦jele ai a icuquema. Acanafu bä tablamobä tä madofi showaboma, olo bä ja tä lä tablamolayono wei tä lä cui. Täbä wa̦queshi nö cle̦deli lä u̦cucamou wei täbä bluca ja, a dobämolayoma, Yai Bada nija cama ebä nö bayeli lä nacao wei bä a̦ fa doanö, täbä nö lä cle̦deli wei täbä ja bä a̦ coyocoblamabä. Ö̦jö däjä, täbä nö cle̦deli lä dodoblamou wei täbä maqueblamobä täcö ja, täbä nö cle̦deli nia ucucamama, olo bä ja täcö lä cui ja.
66008004	Einaja a cuaama. A̦jele a lä cuinö, ö̦jö tä fa dodocunö, Yai Bada tä lä cule jamö täbä wa̦queshi nö cle̦deli ösöa showalayoma. Cama ebä nö bayeli nacaobä bä a̦ ca̦i ösöa coyocoa showalayofälöma.
66008005	Ö̦jö däjä, a̦jele a lä cuinö, acanafu täbä tablamobä tä madofi fa dälänö, Yai Bada nija täbä lä dodoblamou wei täbä maqueblamobä täcö jamö, acanafu bä wacö dälema. Acanafu täbä tablamobä tä madofi ja, wacöbä fe fa lajoblamalönö, bita jamö wacöbä shäyäblaquema. Ö̦jö däjä, ya̦lu a wa̦ faö nö quiliaö showadaoma. Bluca täbä a̦ ca̦i mashiquiwä ji̦lioma. Madula a ca̦i wacö blada bladamoma. Ulifi a nö ca̦i bada blösö blösömou quiliaö showadaoma.
66008006	Bei. Amowa 7 fibä lä jolamou wei fibä lä tabono wejei bä a̦jele lä cuinö, fibä jolabeje fibä colo jodaö showalayomaje.
66008007	A̦jele jaba a lä cuinö, cama efi jaba jolaö däjä, bita jamö bleyula bei bä bada blalölödou showadalayoma. Ö̦jamö lä cowa wacöbä ca̦i bläläö coyocaö showadaoma, i̦yä i̦yä bä ca̦i. Ö̦jö bä wacänö ulifi ai a mashi ö̦shölayoma. Ö̦jamö lä fii fibä ca̦i ö̦shöa showadalayoma. Moimoima a ca̦i liyä ö̦shöö jödödöblaliyoma.
66008008	A̦jele 2 a lä cuinö, cama efi jolaö nomöjöo däjä, modu bada u jamö jai bei macö bada cuwä, cowa wacö befi ca̦i quemabalema.
66008009	Wacö fa quemabalönö, ai u bada mashi i̦yäblou showalayoma. Ö̦jö u jamö bä bluca lä juu wei bä mö bluca watäblaliyoma. Canawä a jamö bä befi ca̦i lä caläö wejei bä ma cui, ö̦jö lä bä mö bluca watäblou showadalayoma.
66008010	Ö̦jö däjä a̦jele 3 a lä cuinö, cama efi jolaö nomöjöo däjä, judu mösö jamö shidicali a wacö befi ca̦i bada quelayodayoma. A fa quelunö, mau ai ubä mashi jamö a quea culayoma, ai ubä mashi lä jojoblai jamö ca̦i.
66008011	Ö̦jö a shidicali lä cui, Maocoli a wa̦fa shidicali cua. Ö̦jö anö mau ai ubä mashi lä bayucublai ubä co̦wamiblaliyoma. Ubä fa co̦wamiblalunö, ö̦jö ubänö bluca bä nomalaliyoma.
66008012	Ö̦jö däjä a̦jele 4 a lä cuinö, cama efi jolaö nomöjöoma, motoca a wa̦lidiblobä, a nö shi̦i dedeblou mlaobä. Belibo a ma cui, shidicali bä ma cui, inaja showawä bä wa̦lidiblamalema. Jalu däjä ma cui, didi däjä ma cui, tä shi̦i luaaö jaödao cuaama.
66008013	Ö̦jö däjä ya möö fa nonoicunö, mojomö ya wa̦ ji̦lilema. Ösö jamö a yälanö abinaja a cuma. —¡Nö bleaabä cätä! ¡Nö bleaabä cätä! ¡Nö bleaabä cätä! A̦jele ai bä 3 lä cuinö, amowa fibä jolaöje däjä, bita jamö bä yanowamö lä bälöblai, bejedi lä bä nö nia bleaaö —mojomö a cuma.
66009001	Ö̦jö däjä, a̦jele 5 a lä cuinö, amowa efi jolaö nomöjöo däjä, fedu jamö a shidicali lä quelayono wei ya möma. Ö̦jö a shidicali nija, täca fe jolocoa lä mlabodi yoca caloblamobä etä jöbämoquema.
66009002	Ö̦jö a shidicali lä cuinö, täca fe jolocoa lä mlabodi yoca fa caloblalönö, cowa wa̦queshi bä bada ushujuwä tolucublamoma, cowa bada wacö lä didibou wejei jamö bä wa̦queshi bada tolulumou lä cuaaö weinaja showawä. Ö̦jö yoca jamö bä wa̦queshi lä falayono wei bänö motoca a jo̦yablaliyoma. Tä mö bluca luwäblaliyoma.
66009003	Ö̦jö däjä, cowa wa̦queshi bä jamö söcö söcöma bä fa falönö, yanowamö täbä lä bälöblai jamö bä fa itolalunö bä cublaquema. Sufi bänö täbä nö bleaamaö lä cuaaö wejeinaja täbä nö bleaamaö mö feduobeje etä jöbämoquema.
66009004	Ö̦jö bä söcö söcöma lä cui bä wasömamoma, fii defibä wa̦liaö mlaobeje. Moimoima bä ma cui, cau cau bä ma cui, fii fibä ma cui, ö̦jö täbä bluca wa̦liaö mlaobeje bä wasömamoma. Yai Bada etä madofinö, yanowamö bei bä wäyäcu onimamou lä mlai bä nö nia shino yai bleaamamaje.
66009005	Belibo 5 a lublou mlao däjä bä nö nia ma bleaamano wejei ma cui, bä nia shämaö cadidionomije. Bä nö lä bleaano wei, sufi bänö bä si dicaöje däjä bä nö bleaaö lä culenaja bä nö nia bleaaö cuoma.
66009006	Ö̦jö tä cublou däjä, bä nö ninili bleaaö fe fa balojoonö, “Ya nomaö showadaobä”, bä nofi nia ma tamamou wei cui bä nia nomabloimi. Bä bufi mlao showadaobä tä nia ma bufijaö wejei ma cui bä bufi nia mlao showadaoimi.
66009007	Cabayo bä ca̦i wayu jubeje jamö bä jo̦yablaö lä cuaaö wejeinaja, inaja showawä bä söcö söcöma mömou cuoma. Madofi bä liyäjäwä yojobomaje, olo bä lä culenaja. Yanowamö täbä mofecö lä culenaja bä mofecö cuo mö feduoma.
66009008	Suwä bä feta u̦cu lä culenaja bä feta u̦cu ca̦i cuoma. Öla bä nacö lä culenaja, inaja showawä bä nacö cuoma.
66009009	Bä ca̦i sisioma. Wayu bänö shibä jifuwä lä läbou wejeinaja bä sisicö cuoma. Bä yäö däjä, bä majecö a̦ nacläaö fe balojooma. Bä ishobä jamö, cabayo bä nija bä läläamodima shaimabouje däjä, bä a̦ nacläaö lä cuaaö weinaja showawä.
66009010	¿Ö̦jö tawä? Sufi bä shina lä culenaja bä shina cublawä, täbä si dicabeje. Belibo 5 a lublou showao mlao däjä bä si nia lä dicaö wejei, bei bä shinanö bä nö nia li bleaamaöje.
66009011	Täca fe jolocoa lä mlabodi jamö tä fecula lä läo wei a lä cuinö, söcö söcöma bä nosiemaö. Ö̦jö Waicalewä a wa̦fa lä cule, a nofi badabouje. Ebleo bä caficö a̦ ja, Abadono a wa̦fa ca̦i cua. Clesiateli caficö a̦ ja, Aboliono a wa̦fa ca̦i cua.
66009012	Bä nö nia jaba lä bleaamano wei, ö̦jö tä cuo balöoma. Bä nö bleaamaö co̦obä, bolacabö tä nia taö co̦oma.
66009013	Ö̦jö däjä, a̦jele 6 a lä cuinö, amowa efi jolaö co̦o däjä, ai ya wa̦ ji̦lilema. Yai Bada nija täbä dodoblamobä täcö jamö a culanö a wa̦ bädoma, olo bä ja täcö lä cui täcö jamö. Jai yalo yo̦lacö cuwä 4 täbä lä cublai jamö a culanö a wa̦ fa bädalunö,
66009014	abinaja amowa fi lä jolano wei a a̦jele nowa tama. —Bei. Euflade u bada jamö, a̦jele 4 bä lä o̦cale bä da jujeblalö —a nowa tama.
66009015	Inaja a cuu ja, ö̦jö a̦jele 4 bä lä cui bä jujeblamolayoma. Yai Bada tänö bä ja̦mabou balöo fa bufinö, ya̦cumö yanowamö täbä bluca lä bälöblai bä mashi waicabeje etä yai cublou fa shalililonö, bä jujeblamaö majölayoma.
66009016	Ö̦jö däjä, wayu ya täbä dalalema. Cabayo bä jamö wayu bluca fe balojowä bä befi ca̦i läläama. Bä wabamou doblonomi. Bä lä fejeleo wei ya bä a̦ ji̦lilema.
66009017	Bä befi ca̦i lä läläano wei, bei balöcö nowamöobä boo shicö jifuwä läbomaje. Abinaja cabayo bä cuwä ya bä dalalema. Bä wacä mö judäoma, cowa wacö lä culenaja showawä. Maa ai mabä wai baushi shi de̦lelewä lä culenaja bä shi ca̦i de̦leleoma. Bä ca̦i fla̦lajaoma, cowa yaitawä nacli wacöbä lä culenaja showawä. Öla bä fe lä culenaja bä fe cuo mö feduoma. Bei bä caficö jamö cowa wacöbä fabloma, wa̦queshi bä ca̦i bluca, cowa yaitawä nacli wacöbä ca̦i.
66009018	Cabayo bä caficö jamö ö̦jö bä 3 wayu lä fablono wei bä lä cuinö, yanowamö täbä bluca lä bälöblai bä mashi waicamaje. Cowa wacöbä ma cuinö, wa̦queshi bä ma cuinö, cowa yaitawä nacli wacöbä ma cuinö bä nö bluca bleaama.
66009019	Cabayo bä caficö wayunö, bei bä shina ca̦i wayunö bä nö malä blemalaleno wejei. Bei bä shina jamö jai olu bä fe cuwä bä fe bluca cublamoma, bä si wädöbeje.
66009020	Ö̦jö ma cui, ö̦jö 3 bä wayunö bä yanowamö lä feiblaliyono wei bä lä cui, bä nomaö lä mlaono wei bä lä cui, bä bufi mö yabajadonomi. Nö idubö täbä lä bufiblamou wei täbä joyanomije. Bä möfe bolanö täbä a̦fa bada doblao taö showao fe yadiomaje. Olo bä ja ai bä tablamaje, blada bä ja ai, duo shibä ja ai, maa mabä ja ai, fii fibä ja ai. Ö̦jö bä lä tablamolayono wei bä lä cuinö täbä möimi ma cujei, täbä a̦ ji̦liaimi ma cujei, bä ca̦i cama juimi ma cui, bä bufiblaö fe yadiomaje. Fecula bä ca̦i lä bufiblano wejei tä ma cui ja, bä bufi ca̦i lädonomi dodijiwä.
66009021	Täbä bufi mö yabajadou mlai ja, bä shino shäablayou fe yadio showaoma. Fecula bä nija bä ca̦i wafäblayou fe yadio showaoma. Täbä nofi ca̦i jushublalou fe yadio showaoma. Shomi täbä madofibö ca̦i lämaö fe yadio showaomaje.
66010001	Ö̦jö däjä, a̦jele ai ya lojode dalalema. Ölajashi a ja a didilanö, fedu jamö a culanö a itolayoma. Bei feduböcö jamö jedu cäcö shi̦i motoleoma. Motoca a mömou shi dowäjäwä lä culenaja mofecö cuoma. Bei matacö lä cui, jai cowa wacöbä comadiwä cuoma.
66010002	Bei imicönö oni si wai caloboma. Jayu boco jamö mata lä cui, modu u bada jamö mamicö quequema. Ai mata lä cui, ulifi jamö mamicö quea mö feduquema.
66010003	Ö̦jamö a culanö, öla a wa̦ nö lä quiliaö weinaja i̦cali a comöma. A comöö däjä, ya̦lu 7 bä a̦ nocalayoma.
66010004	Ya̦lu 7 bä a̦ faö waiquio däjä, ya tä a̦ nia oniama ma cui, fedu jamö ya wa̦ ji̦lema. Abinaja a cuma. —Ya̦lu wa bä a̦ lä ji̦lileno wei bä a̦ da jo̦yalö. Ö̦jö tä a̦ onia dijä —a cuma.
66010005	Ö̦jö däjä, a̦jele ya lä möno wei jayu boco yalejedaliyoma.
66010006	Boco fa yalejedalunö abinaja a cuma. —Ya wa̦ nö wäo cadidia lä cule. Tä demi cua shi̦ lä wa̦lile tä malä cule. Judu mösö tablalema, ö̦jamö täbä bluca lä culadi täbä ca̦i. Bita a ca̦i taa mö fedublalema, ö̦jamö täbä bluca lä cublai täbä ca̦i. Modu u ca̦i bada tablalema, ö̦jamö täbä bluca lä cubodi täbä ca̦i. Fei däjä a nö nia dadiomi.
66010007	A̦jele jödödö anö amowa 7 fi jolaö däjä, cama a wa̦no wäyälewä bä nija Yai Bada tänö a wa̦fa wäyäö lä balöono wei tä nia bejedi cublou showadao. Yai Bada tänö tä lä jo̦yabole tä nia wawäblou showadao, cama a wa̦ juamobä ebä nija a lä cuno weinaja showawä.
66010008	Ö̦jö däjä, fedu jamö ya wa̦ lä ji̦lileno wei a wa̦ faö co̦oma. Abinaja wale nowa tama. —Modu u jamö, ulifi jamö a̦jele a ublaa lä lelequele nija wa fa icuicunö, oni si lä calobole si da dälö —wale nowa tama.
66010009	Ö̦jö cudeenö, a̦jele a nija ya fa icuicunö ya si wai oni nacalema. Abinaja wale nowa tama. —Si da dälä. Si waa da showadaalö. Ö̦jö si oninö wa busi nia co̦wamiblou. Ö̦jö ma cui bei wa caficönö wa si waö däjä, buu ubä cledediwä lä culenaja wa caficö nia cledediblou balöo —wale nowa tama.
66010010	Ö̦jö däjä, a̦jele imicö ja ya si oni fa dädalönö ya si walema. Buu ubä cledediwä lä culenaja ya caficö cublaliyoma ma cui, ya si fa sufalönö ya busi co̦wamiblaliyoma.
66010011	Abinaja ya nowa tamamoma. —Yai Bada wa tä a̦no wäyäö co̦obä. Shomi bä bluca lä bälöblai bä nia lä taamaö wei wa tä a̦fa wäyäbä. Bluca bä bälöblawä lä yaiblai bä ma cui, bluca bä caficö a̦ lä bou wejei bä ma cui, bada bluca bä bälöblawä lä dodijii bä ma cui, ö̦jö bä nia bluca lä taamaö wei wa tä a̦fa nia wäyäö.
66011001	Ö̦jö däjä, jai shälacawä a ju̦loco cuwä a ja wale dobälema, täbä labe lä wabaö wejei täbä lä culenaja. Abinaja ya nowa tamamoma. —Bei. Ei wabamodima ya lä jöböale tänö, iba yafi a labe da waba. Camiyä nija täbä nia lä dodoblamou wei bä maqueblamobä täcö ca̦i. Ö̦jamö camiyä nija bä möfe bolanö wale a̦fa Bada doblao lä tayoluu wejei, bä ca̦i bluca da mö.
66011002	Ö̦jö ma cui tä yafi sibo lä ji̦coloblai wa tä nia wabaimi. Ö̦jö tä da daacö, ö̦jamö judio bä lä mlai bä bälöo läobä ya tä noshi malä ö̦jödabole. Belibo 42 a lublou showaa mlai ja, iba a shabono lä yaile jamö ö̦jö bä nia cuo läo.
66011003	Camiyä wale a̦fa wäyädiböbä ya cöbä nia lämabou. Ya cöbä nö nia wa̦lojomabou. Täbä nö wajäwä ö̦jöböamobä, camishi a̦loqui cäcö ö̦shö lä ya̦bou wejei cäcö ja cäcöbö didilanö, belibo 42 a lublou showaa mlai ja wale wa̦no nia taböö —a cuma.
66011004	Bita jamö Bada a yai lä nosiemou wei a lä cui, ö̦jö a wa̦ juamobä cäcöbö li. Cowa wacöbä shi̦i cublamobä täcöbä lä cuono wei cäcöbönö, ö̦jö cäcöbö yai jömamoma. Oliba bolacabö ficöbä ca̦i lä cuono wei ficönö, inaja showawä.
66011005	Cäcöbö famimabeje cäcöbö nabä icuoje däjä, bei cäcöbö caficö jamö cowa wacöbä fablou, cäcöbö nofi lä wa̦libou wejei bä mö watäblamobä. Cäcöbö famimaö lä bufio wejei bä lä cui, inaja bä taamamobä bä li, bä shämobä.
66011006	Yai Bada a wa̦no wäyäböbä cäcöbö läo showao däjä, cäcöbö nö quiliaö dodijiobä cäcöbö nö wa̦lojomabou. Judu mösö wejemaboböö dao, maa a quei mlaobä. Mau ubä ca̦i i̦yäamaböö dao. Yanowamö täbä lä bälöblai, jödödöwä tä wayu shomitawänö bä nö ca̦i bleaamaböö dao. Inaja täbä taamaböö bufi doblao ja, bä taamaböö showadaobä cäcöbö.
66011007	Yai Bada etä a̦ wäyäböö jödödöblou däjä, yalo waiteli a nia ishou. Täca fe jolocoa lä mlabodi jamö a cuoma a fa fabonö, cäcöbö nabä fa quealunö, ö̦jö a nö nia shino yai wa̦lojaö ayao. Cäcöbö nia shäö.
66011008	“Ei bä shino yai lojode”, bä nofi lä tabolajei bä shabonobö jamö, ö̦jamö cäcöbö nia nomawä blaaö. Fii balitama defi jamö cama Bada e lä shäleno wejei jamö showawä. Sodoma ö̦jö a wa̦fa shabono yädämabou ja̦loaöje, Ejido a wa̦fa ca̦i.
66011009	¿Ö̦jö tawä? Ö̦jamö cäcöbö nomawä blabou showaoje däjä, 3 tä mö fa dödölönö, ai tä mö jalua fa co̦lunö, motoca a yo̦loloblou co̦o ma cui cäcöbö nia nomawä mödii buoje. Bä mamo lä showale bä nija, bluca bä shomi lä bälöblai bä nia mashi coyocomou. Bluca bä yaiablalou lä nodiaö wei bä ca̦i. Bluca bä caficö a̦ lä bou wejei bä ca̦i. Bluca bä bälöblawä lä yaiblai bä ca̦i. Cäcöbö nomawä didiaö mlaobeje bä a̦ nia lämou.
66011010	Cäcöbö shälei ja, bita jamö täbä lä bälöblai bä bufi nia bluca doblalou. Bä shi nia jaliblalou. Bä nia dobäyou. Yai Bada a wa̦no wäyälewä cäcöbö lä cuinö, bä nö bleaamaböma cudeenö bä bufi nia yai doblalou.
66011011	¿Ö̦jö tawä? Ö̦jö ma cui bolacabö tä mö fa dödölönö, ai tä mö jalu co̦wä ja motoca a yo̦loloblou co̦o däjä, Yai Bada tä fö̦shöacönö cäcöbö demidamaö co̦layoma. Cäcöbö ubladou co̦oma. Ö̦jö däjä cäcöbö lä möno wejei, bä yai quilia fe balojolaliyoma.
66011012	Ö̦jö däjä fedu jamö a wa̦ i̦cali ji̦libölema. —Cäcöbö da jabo. Äyämö cäcöbö da ösöima —a cuma. Ö̦jö däjä cäcöbö nofi lä wa̦libono wejei bä mamo mötale ja, cäcöbö ösölayoma, ölajashi a bada jamö.
66011013	Cäcöbö ösölayono wei ja, ulifi a bada blösö blösomou nö quiliaö nodiblou showadalayoma. A shabono bada wa̦lidiblou fa jälonö, ai bä yafi bluca blälälaliyoma. Yanowamö 7.000 bä shäblamolayoma. Bä lä feiblaliyono wei bä quilia fa dodijilalunö, Yai Bada tä fedu jamö lä culadi a wa̦fa doblao wäyämaje.
66011014	¿Ö̦jö tawä? Yai Bada tänö täbä nö nia lä beblalamano wei, ö̦jö 2 tä li cuoma. Täbä nö bleaamaö co̦obä, moli tä nia taö co̦oma.
66011015	Ö̦jö däjä a̦jele 7 a lä cuinö, amowa fi jolaö fa co̦onö, fedu jamö bluca bä a̦ i̦cali ji̦lioma. Abinaja bä cuma. —Yai Bada bäma a nofi lä Badabole a lä cui, yanowamö täbä nijamö a dodijidawä yai bälöobä etä cublaliyo lä cufe. A shömabä a lä yaileno wei sho cäcöbö yai nosiemou shi wa̦libä —bä cuma.
66011016	Ö̦jö däjä Yai Bada tä ajede jamö, 24 bä bada döcäo lä yädäono wei bä lä cui, Yai Bada tä cotä jamö bä möfe fa boalunö a wa̦fa Bada doblao tamaje. Bada bä döcäobä täbä ja bä döcäo lä yädäono wei, ö̦jö bä cuoma.
66011017	Abinaja bä cuma. —Bada wa lä bufiblamou wei, wa shino lojode lä ayai wa lä cui nija yamacö bufi a̦fa doblalou wäyämobä yamacö a̦. Jaba däjä wa cuo fa showaonö, wa cua lä showale. Cafä wa nö yai lä wa̦lojaö wei wa lojode fa damolalunö, fei däjä cafä wa yai Bada läobä wa cuquema. Ö̦jö cudeenö, yamacö bufi doblalou.
66011018	Bä bälöblawä lä yaiblai bä wa̦yoamou ma bäle, cafä wa nö wa̦lowä lä jushuo wei tä yai wawäblaliyoma. Täbä bluca lä nomablono wei, cafänö wa bä jömabä tä fei däjä cublaliyoma. Afä wa bä ca̦i dobäbä. Wa nosie juamobä wa wa̦no lä wäyäno wejei bä lä cui, wa bä nia dobäö. Wa nö quili lä tano wejei bä ca̦i. Bä a̦fa lojode lä wäyäno wejei bä ma cui, bä a̦fa lojode wäyäno lä mlajei bä ma cui, inaja showawä afä wa bä nia bluca dobäö cuaaö. Bita jamö täbä mö bluca lä watäano wejei bä lä cui, fei däjä cafänö wa bä mö nia watäblaö —bä cuma.
66011019	Ö̦jö däjä, fedu jamö Yai Bada etä yafi yoca fa caloblalönö, cama etä yafi u̦eshi jamö Yai Bada a wa̦no oni lä didile defi ca damolaliyoma. Madula a ca̦i wacö blada bladamoma. Täbä a̦ bluca ca̦i mashiquiwä ji̦lioma. Ya̦lu a wa̦ ca̦i faö nö quiliama. Ulifi a ca̦i bada blösö blösömoma. Bleyula bä ca̦i nö bada blalölou nö quiliama.
66012001	Ö̦jö däjä, tä nia lä cublou wei tä jömabä, judu möso jamö ai tä nö bada quilijiwä bädaledayoma. Suwä a wawälayoma. Motoca a ja a didioma. Belibo a jamö mamicö döcäoma. Shidicali 12 bä yojoboma.
66012002	Suwä shöbönabö a cuoma. Bä ijilubö e tablaö bufio yalo, i̦cali a si̦lalamoma.
66012003	Ö̦jö däjä, ai tä nö quilijiwä damoa nomöjöa co̦laliyoma. ¿Ö̦jö tawä? Yaitawä täcö bada wacä wawälayoma. 7 febä cuoma, 10 bei yo̦labä ca̦i. Bei febä jamö, bada täbänö bä lä yojobou wejei täbä wai 7 yojoblamoma.
66012004	Bei cäcö shinanö, judu mösö jamö bä shidicali lä culadi bä mashi fa yashishiblalönö, bita jamö bä blälämalalema, bei cäcö shinanö. Ö̦jö däjä, suwä a ninimobä jamö cäcö icuquema, bä ijilubö e tablaö däjä a sufaö nocao showadaobä.
66012005	Ö̦jö ma cui, bä ijilubö wa̦lo e fa tablalönö, Yai Bada tänö a jucälema. A lä döcäo wei täcö jamö a ajedelema. Ö̦jö a ijilu lä cui, bluca bä bälöblawä lä yaiblai bä nosiemabä a cuoma. A wa̦ nia lojodoama. Duo shibä judenö, jaboca bä lä̦cashiblamaö si lä ijejeinaja bä nia taamama.
66012006	Ö̦jö däjä, ulifi bloque jamö a suwä doculayoma, a nofi yashuobä, Yai Bada tänö tä ulifi nofi tabou lä waiquiono wei jamö. Belibo 42 a lublou showao mlao däjä, ö̦jamö a nia bayeliblamoma.
66012007	Ö̦jö däjä fedu jamö bä isholayoma. Miqueo a wa̦fa a̦jele bada lä culenö, cama ebä a̦jele ca̦i fa cuonö, yaitawä täcö nabä quequemaje. Yaitawä cama täcönö bä ca̦i lä cuono wei bä yai sho, bä ca̦i ishou mö feduoma.
66012008	Bä ishou mö feduoma ma cui bä nö fa blemalalöjenö, fedu jamö bä cuobä etä cuo majöonomi.
66012009	Ö̦jö däjä Yaitawä täcö bada shäyäbalemaje, täcö cuo lä balöono wei täcö lä cui. Fecula bada täcö a̦fa jilou. Sadanasi täcö a̦fa ca̦i jilou. Jödödöwä bä lä bälöblai bä lä mölamaö wei täcö. Cama täcö ma cui, cama ebä ma cui, bita jamö ö̦jö bä bluca shäyäbalemaje.
66012010	Ö̦jö däjä fedu jamö ai ya wa̦ bada ji̦lilema. A wa̦ i̦cali faö ja, abinaja a cuma. —Ya̦cumö Yai Bada tänö cama ebä nia yai lä jucäaö wei etä cublaliyoma. Cama etä lojodenö a nia bälöo dodijio. A shömabä a lä yaileno wei a nia Bada lämabou. Camiyä ai bämacö a̦fa showadi lä tadino wei a Sadanasi lä cui, a malä shäyäbaleno wei. Yai Bada bäma a lä bufibou wei a lä cui nija, jalu däjä ma cui, didi däjä ma cui, showadi bä a̦fa dobloimi wäyädima.
66012011	¿Ö̦jö tawä? Oweja a wa̦fa ocalo lä jilamou wei i̦yäbönö, fecula bada a nö bleaamamaje, bejedi tä a̦ lä wäyäno wejei tä a̦ ca̦inö. Bä shämobä tä ma cui ja bä quilino malä mlai.
66012012	’Fedu jamö wamacö bluca lä culadi, bä bufi da doblalo, ö̦jö lä —a cuma—. Ö̦jö ma cui, bita jamö wamacö lä cublai, modu ubä jamö wamacö bluca lä cublai, wamacö nö bleaabä cätä. Cafä wamacö nija fecula bada a jushuo ca̦i itolayou lä cufe. Täbä yabäcabä etä nö nia dedejoimi waiquiwä cudeenö, a nö li wa̦lowä jushuo —a cuma.
66012013	Bita jamö yaitawä täcö shäyäamou fa damolalunö, bä ijilubö wa̦lo a lä tablaleno wei a nabä suwä cadidou showadaoma.
66012014	Ö̦jö ma cui, ulifi bloque jamö a suwä yäfälöbä, mojomö majecö bada ja, a dobämolayoma, yaitawä täcö ja a docubä. A nia lä bayeliblamono wei jamö, belibo 42 a lublou showao mlao däjä, a nofi nia yashuo balöoma.
66012015	Suwä a docufälöbä jamö, ö̦jö yaitawä täcö lä cuinö, mau bada u lä culenaja u joblalema, a nia fa bacayuafälönö.
66012016	Ö̦jö ma cui mashita anö a suwä bayeliblaö lälayoma. Mashita a caficö fa leleicunö, yaitawä täcönö mau u lä joblaleno wei u sufaa mö balema.
66012017	Ö̦jö däjä, suwä nija täcö nö wa̦lowä fa jushudalunö, bä ijilubö ai ebä nija a ishou mö juma, Yai Bada tänö tä tamaö lä bufii wei tä a̦ nofi lä cadidibou wejei bä lä cui nija. Jesucristo a wa̦fa lä wäyäö wejei bä nija ca̦i.
66012018	Modu u casö jamö täcö ublaaliyoma.
66013001	Modu u jamö yalo ya waiteli faö dalalema. Bei yo̦labä 10 cuoma, bei febä 7. Bada täbänö täbä lä yojobou wejei täbä lä cui, bei yo̦labä jamö 10 täbä wai cublamoma. Bei bä fe jamö, oni oni ebä cublamoma, Yai Bada tä nö lä waiblaö wejei täbä a̦ oni.
66013002	Yalo ya waiteli lä dalaleno wei a lä cui, qui̦danali bä lä culenaja a cuoma. Bei mamicö lä cui, däbä bä mamicö lä culenaja mamicö cuoma. Öla bä caficö lä culenaja caficö cuo mö feduoma. Ö̦jö däjä yaitawä täcö lä cuinö a yädämalema. A lojode cublou mö feduobä etä jöbäquema. Cama etäcö jamö täcö döcälanö, täcö nosiemou lojode lä culenaja a cublou mö feduobä, a dobälema.
66013003	Ö̦jö yalo waiteli ai fe ja, dusi bada ya etä bada dalalema. Jai a nö nomaa cadidia showadalayobö etä mömou cuoma ma cui, a jaloa co̦a fe fa yadilönö, bita jamö bä bluca lä bälöblai, ö̦jö nija bä bufi fa möaanö, cama nija bä bufi cadidioma.
66013004	Yalo waiteli a nö wa̦lojomaboma yalo, yaitawä täcö nija bä möfe bolanö, täcö a̦fa bada doblao tamaje. Yalo waiteli a ma cui, ö̦jö nija bä möfe bolanö, a wa̦fa bada doblao ca̦i taö mö feduoje ja, abinaja bä cuma. —Cafä yalo waiteli wa lä culenaja, ai a cua bädaami. Cafä nija bä nö nia lä wa̦lojaö wei bä cuami —bä cuma.
66013005	Ö̦jö däjä yalo waiteli a wa̦ fabä etä jöbämoquema. A wa̦ faö ja, cama a nofi doo fa ayaonö Yai Bada tä nö waiblama. ¿Ö̦jö tawä? Belibo 42 a lublou showaa mlai ja, a nosiemobä etä jöbämoquema.
66013006	Yalo waiteli a wa̦ faö ja, Yai Bada tä wafäma. A nö ca̦i waiblama, fedu jamö cama ebä lä culadi bä ca̦i.
66013007	Yai Bada ebä nabä queobä a ca̦i dobämolayoma, bä nö bleaamabä etä ca̦i. Bluca bä yaiablalou lä nodiaö wei bä nija a bada läobä etä ca̦i jöbämoquema, shomi bä bluca lä bälöblai bä nija ca̦i. Bluca bä caficö a̦ lä bou wejei bä nija ca̦i. Bluca bä bälöblawä lä yaiblai bä nija ca̦i.
66013008	¿Ö̦jö tawä? Bita jamö bä yanowamö bluca lä cublai bä lä cui, ö̦jö nija bä möfe bolanö a wa̦fa nia bada doblao taöje. Bä nia ba̦limi lä cudio wei, Yai Bada tänö bä a̦fa lä onibole si ja bä a̦fa lä cule, ö̦jö bä lä cui bä nö bayeli nia shino nacaomi ayao. Ulifi a tablamou showao mlao däjä, ö̦jö bä a̦fa bluca tabou showadaoma. Ö̦jö si lä cui, Oweja a wa̦fa ocalo lä jilamou wei, ö̦jö esi li oni, a lä shämono wei a lä cui.
66013009	Bä yömöcacö lä walalai bä yömöca dao dodijiobä.
66013010	A o̦cama öböbobeje a waiquiwä ja, a nia o̦cama öböbouje. Sibala namo mö feduduwä anö a shämobä a waiquiwä ja, sibalanö a nia shämou. ¿Ö̦jö tawä? Yai Bada ebä bejedimolanö ebä nö wa̦lojaö fe yadiobä bä li.
66013011	Ö̦jö däjä ya tä fa mönö, mashita jamö yalo ai ya waiteli faö dalalema. Ö̦jö a lä cui bolacabö yo̦lacö cuoma, oweja ijilubö yo̦lacö wai lä culenaja showawä. Yaitawä tä nö quiliabä, tä a̦ faö nö lä cuobö weinaja a wa̦ faö cuoma.
66013012	¿Ö̦jö tawä? Yalo waiteli a jaba lä wawälayono wei jamö a culanö, a wa̦ bayeliblaö. Jaba a lä cui a wa̦ ji̦limamou blaucou lä culenaja, ö̦jö a wa̦ ca̦i ji̦liaö blaucaö mö feduaje. Bita jamö bä yanowamö bluca lä bälöblai, ö̦jönö bä nosiemaö. Bä möfe bolanö, yalo a waiteli jaba lä cui a wa̦fa bada doblao tabeje bä nosiemaö, a bada jaloa fe lä yadilayono wei a lä cui.
66013013	Ö̦jönö tä nö lä quilijii tä wawämaö daö fe balojowä. Fedu jamö wacö quemabä tä ma cui, yanowamö täbä mamo bluca showao däjä tä taö.
66013014	A lojodoablalobä a dobämolayoma cudeenö, yalo waiteli a jaba lä cuono wei jamö a culanö, tä nö lä quilijii tä bluca wawämaö. Ö̦jö tänö, bita jamö bä yanowamö lä bälöblai bä mölamaö. Yalo a waiteli jaba lä wawälayono wei a nö idubö tablabeje bä nosiemaö, sibala a namo mö feduduwänö a fa shämolunö, a demia co̦a fe lä yadilayono wei a lä cui.
66013015	Ö̦jö däjä yalo a waiteli faö lä co̦ono wei a lä cui, cama fö̦shöacönö a nö idubö demidamabä etä jöbämoquema, yalo waiteli a jaba lä cuono wei a nö idubö lä cui. A wa̦ nö idubö famabä etä ca̦i jöbämoa showadaquema. Ö̦jö a wa̦ nö idubö ja, yalo waiteli a jaba lä cuono wei a wa̦fa bada doblao taö lä mlajei bä lä cui, bä shämaö bufibä a wa̦ nö idubö famama, ö̦jö a nö idubö ja bä möfe boo lä mlai bä lä cui.
66013016	Yalo a waiteli wawäö lä co̦ono wei a lä cui, abinaja a ca̦i cuaaö. Yanowamö täbä bluca oniblamaö bufii. Bä lä lojode wei bä ma cui, bä lojode lä mlai bä ma cui, bä oniblamaö. Bä lä madofibö wei bä ma cui, bä lä jo̦li wei bä ma cui, bä nosie juamobä bä lä tabou wejei bä ma cui, bä tabou lä mlajei bä ma cui, inaja showawä. Jayu boco jamö bä imicö oniblamaö dao. Bei bä wäyäcu ca̦i oniblamaö dao.
66013017	Bä oniblamou lä mlai bä lä cui, blada bä ja täbä nia ca̦i madofi nomöjöamaimi. Madofi bä ma cui ja, blada bä nia ca̦i däamaimi. ¿Ö̦jö tawä? Bä nia lä oniblamou wei, yalo a waiteli jaba lä wawälayono wei bei a wa̦fa oni tamou dao. Bei a wa̦fa oni nowa lä wabamou wei tä ca̦i número tamou dao.
66013018	¿Ö̦jö tawä? Wa bufi jaducuo mlao däjä wale a̦ nia ji̦liaö doblaimi. A bufi lä dao wei a lä cui a bufi dayäobä, ö̦jö lä, a wa̦fa oni nowa lä wabamou wei tä número ja, a bufi jaducuobä. Ö̦jö tä oni lä cuinö, yanowamö tä jömaö malä cui. 666 etä número cua.
66014001	Ö̦jö däjä Siono cäcö jamö ya tä fa mönö, Oweja a wa̦fa ocalo lä jilamou wei ya ublaa dalalema. Cama 144.000 ebä ca̦i cuoma. Ö̦jö ebä lä cuinö, bei bä wäyäcu jamö cama a wa̦fa oni tabomaje, bä Fö̦ö e a̦fa ca̦i oni showawä.
66014002	Fedu jamö ai ya wa̦ ca̦i bada ji̦lilema. Ö̦jö a wa̦ lä cui, bola bä a̦ bada ji̦limou nacli lä culenaja a wa̦ ji̦limamou cuoma. Ya̦lu a wa̦ ca̦i bada nacli lä culenaja showawä. Ya wa̦ lä ji̦lileno wei, amowa bei fibä nata lä jubamou wei bä a̦ lä culenaja a wa̦ cuoma.
66014003	¿Ö̦jö tawä? Bada tä döcäobä etäcö mashi jamö bä culanö, amowa dude tä a̦ taöje, yaitawä 4 täbä fe lä fa̦yoono wei jamö. Bada 24 ebä ca̦i döcäo yädäo lä ajedeono wei jamö. ¿Ö̦jö tawä? Bita jamö bä lä cublai bä nija, Yai Bada 144.000 ebä nowa lä co̦maqueno wei bä lä cuinö, ö̦jö bänö tä a̦ li amowa shi̦lo taö daö ayaoje.
66014004	Ö̦jö bä lä cui, suwä bä nija bä shamiano lä mlai ö̦jö bei bä. Bä jubaö dao malä mlajei. Oweja a wa̦fa ocalo lä jilamou wei a lä cui, a juu ma bädao wei jamö ma cui ebä yauaö. Bluca bä lä bälöblai bä nijamö bä jaba nowa lä co̦wamamono wei, ö̦jö bä li. Yai Bada tänö bä nofi ibabou. Oweja a wa̦fa ocalo lä jilamou wei a ma cuinö bä nofi ca̦i ibabou. Nii bä jaba lä lalou wei, Yai Bada tänö bä nofi lä ibabou weinaja showawä.
66014005	Bä caficö a̦ jolemou lä mlai, ö̦jö bei bä. Bä a̦fa tamobä etä cua malä mlai.
66014006	Ö̦jö däjä ösö jamö a̦jele ai ya yäö dalalema. Bita jamö täbä jödödöwä lä bälöblai bä yömölabä, tä a̦ lä dodijidai tä a̦ ca̦i juma, täbä lä ba̦limiblamaö wei tä a̦ showawä lä cui. ¿Ö̦jö tawä? Bluca täbä yaiablalou lä nodiaö wei bä ma cui, bluca täbä caficö a̦ lä bou wejei bä ma cui, bluca täbä shomi lä bälöblai bä ma cui, ö̦jö bluca täbä bälöblawä lä yaiblai bä nia jödödöwä yömölaö cuaama.
66014007	A wa̦ i̦cali faö ja, abinaja a̦jele a cuma. —Yai Bada tä nö quili da taje. A wa̦fa Bada lojode ca̦i da taje. Täbä bluca lä bälöblai täbä jömabä, etä malä cublalufe. Wamacö möfe fa boalunö a wa̦fa Bada doblao da taje. Judu mösö ma cui, bita a ma cui, modu ubä ma cui, ubä fe lä jojoblai ubä ma cui, ö̦jö täbä bluca tablalema —a cuma.
66014008	Ö̦jö a nodi jamö ai a a̦jele wawäblou jälayoma. Ö̦jö a a̦jele wawäblou lä jälayono wei a lä cui, abinaja a cuma. —¡Bä waicoma! ¡Bä waicoma! Babiloniateli bä a̦fa lojode lä wäyäno wejei bä waicoma. Cama bä nofi lä jushublalou wei tänö, bluca bä bälöblawä lä yaiblaö bä lä cui bä yaclämalemaje, uba nashiwä toubänö täbä shi wa̦limaö lä cuaaö wejeinaja showawä —a cuma.
66014009	-
66014010	Ö̦jö a nodi jamö, ai a a̦jele wawäblou co̦layoma. Ö̦jö a̦jele 3 a lä cui, a wa̦ i̦cali faö ja, abinaja a cuma. —Yalo a waiteli jaba ma cui nija, ö̦jö a nö idubö ma cui nija, ö̦jö cäcöbö nija bä möfe bolanö, cäcöbö a̦fa bada doblao taö dicooje ja, Yai Bada tänö ö̦jö bä nö nia bleaamaö. Cama etä oninö bä wäyäcu ca̦i oniblamou dicoo ja, bä imicö ca̦i oniblamou dicoo ja, inaja showawä bä nö nia yai bleaamaö. Uba nashiwä toubä fe lajoblaö lä cuaaö wejeinaja, Yai Bada tä nö wa̦lowä lä jushuo wei tä ma cui, inaja showawä tä fe lajoblamaö lä cuimadi. A bufi nö asimobimi waiquiwä cudeenö, cama nashiwä e toubä mö jude ma cui, bä fe nia coamaö fe yadio. Cowa wacöbä ma cui ja, cowa yaitawä nacli wacöbä ma cui ja, bä nö nia yai bleaamaö. A̦jele bä lä yaile jamö bä nia inaja taamaö, Oweja a wa̦fa ocalo lä jilamou wei a lä cule jamö showawä.
66014011	Bä nö bleaabä jamö, ö̦jö bä wa̦queshi nia tolucudio shi wa̦lii. Bä yanöcöblou balöa mlai ja, showadi bä nö nia shino bleaadii. Yalo a waiteli jaba ma cui nija, a nö idubö ma cui nija, ö̦jö cäcöbö nija bä nö bayeli nacaobä bä möfe lä boo wei, inaja bä nia taamaö, ö̦jö etä a̦fa oninö bä ca̦i lä oniblamou wei —a cuma.
66014012	¿Ö̦jö tawä? Yai Bada ebä lä cui, bä nö wa̦lojaö fe yadiobä, ö̦jö lä. Ö̦jö bä lä cuinö, Yai Bada tänö tä tamaö lä bufii wei tä a̦ nofi cadidibouje. Jesús a nofi mölabou fe yadioje.
66014013	Ö̦jö däjä, fedu jamö ai ya wa̦ ca̦i bada ji̦lilema. Abinaja wale nowa tama. —Ei ya̦ wa lä cui, tä a̦ da onicö. Bada tä Jesucristo nija bä yädäo yalo bä shäöje ja, fei däjä bä bufi nia yai doblalou —wale nowa tama. Yai Bada tä a̦ Bufi faö ja, abinaja a cuma. —Bä bufi doblalobä lä. Bejedi lä. Bä nö nia bleaaö co̦daaimi. Bä lä dodijaö wei bä nö nia ö̦jöböamou malä showaodayou wei —a cuma.
66014014	Ö̦jö däjä ya tä möö co̦oma. ¿Ö̦jö tawä? Ölajashi au ya fa dalalönö, jai yanowamö a wa̦lo cuwä, ö̦jamö ya döcäa dalalema. Olo a liyäjäwä yojoboma. Bei imicönö sibala iyodowä a namo showaboma.
66014015	Ö̦jö däjä Yai Bada etä yafi jamö a̦jele ai ya faö dalalema. Ölajashi a jamö a lä döcäono wei nija, a wa̦ i̦cali falayoma. Abinaja a nowa tama. —Mija a ca̦i sibala quea da showadaicu. Nii bä tamou lä culenaja wa täbä tabä tä cublou waiquia lä cule. Bita jamö täbä lä cublai, wa bä fei däjä tabä cäbä —a nowa tama.
66014016	Inaja a nowa tama yalo, ölajashi jamö a lä döcäono wei a lä cuinö, bita jamö a ca̦i sibala quea showadaquema. Bita jamö täbä lä bälöblai bä nia lä tano wei bä taö showadaoma, nii bä lä tamou weinaja showawä.
66014017	Ö̦jö däjä fedu jamö, Yai Bada etä yafi jamö, ai ya a̦jele faö daa co̦lalema. Nii bä taöje ja bä nofi sibala lä yaibou wejei a bada namo tabou mö feduoma.
66014018	Ö̦jö däjä ai a a̦jele wawälayoma. Yai Bada nija täbä lä dodoblamou wei bä maqueblamobä täcö ajede jamö culanö a falayoma. Ö̦jamö cowa wacö lä nowamano wei a a̦jele cuoma. Sibala iyodowä a namo lä tabono wei a nija a wa̦ i̦cali fama. Abinaja e cuma. —Bita jamö, mija a ca̦i sibala quea da showadaicu, uba totobä lä cule jamö. Uba bä wacä lä yaloloi, bä bäyäö da showadao. Bä bäyämamobä bä wacä malä waiquii —e cuma.
66014019	Inaja a nowa tama cudeenö, bita jamö a ca̦i sibala quea showadaquema. Sibala e fa yalejedalönö bä manödaö cuaaö showaodama. Bä nia lä calucaö wejei jamö bä löblaama. ¿Ö̦jö tawä? Yai Bada tä nö wa̦lowä lä jushuo wei a waitelimou bufiobä jamö bä löblaama.
66014020	Shabono a sibo jamö bä uba fa löcönö bä calucamoma. Bä fa calucamonö, i̦yä i̦yä bä bada fablou nö quiliama. Bä fa caläfälönö, yanowamö a fe yaläjäwä nö lä wädöobö weinaja, bä i̦yä i̦yä fe wädöblaliyoma. Mau u caläö blajaö lä culenaja, i̦yä i̦yä bä blajaa culayoma.
66015001	Ö̦jö däjä tä nia lä cublou wei, judu mösö jamö tä nö lä quilijii ya tä daa co̦lalema. Tä nö yai lojode quiliaö dodijioma. A̦jele 7 ya bä dalalema, yanowamö täbä nö nia bleaamaö lä co̦ono wejei. Wayu wayu 7 bä showabomaje. Ö̦jö däjä, “Inaja lä waiquiwä”, Yai Bada a nia cudoma. Ö̦jö 7 bä wayunö täbä nö bleaamaö fa jödödöblalöjenö, a nö wa̦lowä lä jushuo wei etä nia mladou showadaoma.
66015002	Ö̦jö däjä, jai modu u cuwä ya tä si bada flacajawä blaa dalalema. Tä mömou walalaoma. Jai cowa wacöbä coyocowä tä mömou ca̦i cuoma. Ö̦jö modu u lä walalaono wei u casö jamö, yanowamö ya bä ublajaa dalalema. Yai Bada amowä e fibä showabomaje, bei fibä nata lä jubamou wei fibä lä cui. Yalo a waiteli jaba lä cui a nö ca̦i idubö lä cule, ö̦jö nija bä nö wa̦lojaö lä ayaono wei bä li cuoma, bei a wa̦fa número onibono lä mlajei.
66015003	Yai Bada a nosie juamobä a Moisesi lä cuinö, ö̦jönö tä a̦ amowa taö lä balöono wei tä a̦ taö co̦omaje, Oweja a wa̦fa ocalo lä jilamou wei tä a̦ ca̦i lä tano wei tä a̦ lä cui. Abinaja bä amowabö a̦ cuma. Cafä Yai Bada wa Bada lä cuinö, wa nö yai lä wa̦lojaö wei wa lä cuinö, wa tä lä taö wei tä nö bluca lojode quilijiwä. Bä bälöjou lä yaiblai bä nija wa Bada läo shi lä wa̦lii wei wa lä cui, showadi wa dodijaö. Showadi wa ca̦i bejedimou.
66015004	Bada tä. Bluca täbä nija wa wa̦fa nö quili tamobä wa. Wa wa̦fa yai lojode tamobä wa. Cafä yami wa yaia malä ayale. Wa lä bejedimou wei tä damolaliyoma yalo, cafä nija bä möfe bolanö, bluca bä bälöblawä lä yaiblai bänö wa wa̦fa nia Bada doblao tayoluuje. Einaja bä amowabö a̦ cuma.
66015005	Ö̦jö ya tä daa fa balölalönö, ai ya tä möö co̦oma. Fedu jamö Yai Bada ya etä yano dalalema. Yano yai nowamaö lä dodijio wejei ya e yano ca̦i caloa dalalema.
66015006	Yai Bada etä yano yai nowamaö lä dodijio wejei jamö bä culanö, a̦jele 7 bä lä cuinö, wayu wayu 7 bä ca̦i falayomaje. Camishi shuducaje cäcö ja bä didioma, cäcö au yai lä dodijidai cäcö ja. Ai cäcö jalebomaje. Olo bä mömou fla̦lajawä lä culenaja cäcö cuoma.
66015007	Ö̦jö däjä Yai Bada etäbä yaitawä 4 lä cuono wei ai a lä cuinö, ö̦jö a̦jele 7 bä nija, 7 toubä nashiwä befi ca̦i fe lajowä jöbäaquema. Toubä lä didiono wei, olo bä ja täbä cuoma. Ö̦jö toubä nashiwä lä cuinö, Yai Bada tä nö wa̦lowä lä jushuo wei tä jömamoma, tä cudia shi lä wa̦lile.
66015008	¿Ö̦jö tawä? Yai Bada etä yano yai nowamaö lä dodijio wejei jamö, wa̦queshi a bada cublaliyoma. Cama a lojodenö a shi̦i ca̦i fa cualunö, wa̦queshi a bada sublenö a yano comablaliyoma. Ö̦jö cudeenö a̦jele 7 bä lä cuinö, 7 bä nö nia lä bleaamano wejei tä jödödöblou showao mlao däjä, ö̦jö yano jamö ai täbä lucäö doblonomi.
66016001	Ö̦jö däjä, yano yai nowamaö lä dodijio wejei yano jamö, ai ya wa̦ bada ji̦lilema. I̦cali a wa̦ faö ja, abinaja a̦jele 7 bä lä cui bä nowa tama. —Bei. Bä da alufälö. Yai Bada tä nö wa̦lowä lä jushuo wei tä jömamobä toubä 7 lä cui, bita jamö toubä da löaboduje —bä nowa tama.
66016002	Inaja bä nowa tama cudeenö, a̦jele jaba a lä cuinö, ulifi jamö e toubä ca̦i fa alunö e toubä löblalema. E toubä fa löblalönö, yalo waiteli etä oninö täbä lä oniblamono wei bä lä cui, bä nö bleaaö fe balojooma, ö̦jö a nö idubö nija bä möfe bolanö a wa̦fa bada doblao lä tano wejei bä lä cui. Bä nö walacasibö nö ji̦tali falaliyoma.
66016003	A̦jele 2 a lä cuinö, modu u ja cama e toubä li löa mö fa fedubalönö, ubä bluca i̦yä blaucuolaliyoma. Nomawä bä i̦yäbö lä culenaja ubä fa cublalunö, modu u jamö bä bluca lä juno wei bä bluca nomalaliyoma.
66016004	A̦jele 3 a lä cuinö, mau ubä jamö cama e toubä löa mö fedubalema, mau ubä fe lä jojoblai jamö ca̦i. Ö̦jö ubä ma cui ubä bluca ca̦i i̦yäolaliyoma.
66016005	Ö̦jö däjä mau ubä lä nowamaö wei a a̦jele lä cui, Yai Bada nija a wa̦ fama. Ya wa̦ ji̦lilema. Abinaja a cuma. —Cafä yami wa lä yaile wa lä cui, wa bä nö lä bleaamafe tä ja wa bejedimou. Jaba däjä wa cuo fa showaonö wa cua lä showale wa.
66016006	Afä bä lä cui bä nö i̦yä blemalalemaje. Cafä wa wa̦no wäyälewä bä nö i̦yä ca̦i blemalalemaje. Ö̦jö cudeenö, fei däjä i̦yä i̦yä bä ja, wa bä fe coamaö nomöjöa. Inaja wa bä taamabä bä li waiquiwä —a cuma.
66016007	Ö̦jö däjä, Yai Bada nija täbä lä dodoblamou wei täbä maqueblamobä täcö jamö, ai ya wa̦ ji̦lilema. Abinaja a cuma. —Awei. Cafä Yai Bada wa Bada lä cui, wa nö yai lä wa̦lojaö wei wa lä cui, wa bä nö lä bleaamafe tä ja wa bejedimou. Wa cadidou showadao —a cuma.
66016008	Ö̦jö däjä a̦jele 4 a lä cuinö, motoca a ja e toubä löquema. Toubä fa löcönö, yobli yobli tänö täbä si ö̦shöbä, motoca a nija etä jöbömoquema.
66016009	Bä si ö̦shöblou yalo, Yai Bada tä wafäblamaje, cama a lojodenö bä nö bleaama yalo. ¿Ö̦jö tawä? Bä doblou lä mlai tä ja bä bufi mö yabajadonomi. Yai Bada a wa̦fa ca̦i doblao wäyänomije.
66016010	Ö̦jö däjä a̦jele 5 a lä cuinö, yalo waiteli a döcäobä etäcö jamö e toubä löquema. Toubä fa löcönö, yalo waiteli anö cama ebä ca̦i lä cuono wei jamö tä mö bada dödöblaliyoma. ¿Ö̦jö tawä? Bä nö ninili bleaaö fe balojoa ja, cama bä aca wädöobloma.
66016011	Bä nö ninili bleaaö yalo, Yai Bada tä fedu jamö lä culadi tä wafäblamaje, bä walacasi wayuo showaoma cudeenö. Bä doblou lä mlai tä ja, bä bufi mö ca̦i yabajadonomi.
66016012	A̦jele 6 a lä cuinö, Euflade u bada jamö e toubä löbalema. Toubä fa löbalönö u wejedou showalayoma, ö̦jö u wanoca nojoli jamö bä wayu ca̦i juimabeje, motoca a lä faö wei jamö bä lä bälöle bä bada lä cuinö.
66016013	Ö̦jö däjä ya tä fa mönö, yaitawä täcö caficö jamö, fecula wa̦lidiwä ya faö dalalema. Yalo a jaba waiteli lä cui, ö̦jö caficö jamö ai. Yalo waiteli ai a lä cui, ö̦jö caficö jamö ai. ¿Ö̦jö tawä? Ö̦jönö, yalo waiteli jaba lä cui a wa̦no shino wäyäma yalo, a wa̦no jole jole wäyälewä a wa̦fa jilamoma. Ö̦jö bä caficö ja fecula wa̦lidiwä bä lä fano wei bä lä cui, yoyo bä mömou wa̦lidiwä lä culenaja bä cuoma.
66016014	Fecula bada ebä malä cuono wei. ¿Ö̦jö tawä? Fecula bada a mayo dablamabeje, tä nö lä quilijii tä ca̦i bluca wawämamaje. Ö̦jö bä fecula lä cuinö, bada jödödöwä bä lä bälöblai bä co̦ablaö cuaamaje. Yai Bada tä nö shino lä wa̦lojole a lä cuinö, täbä yanowamö yai jömaö lä bufio wei tä mö jalu däjä bä shäyobä.
66016015	Abinaja Jesús a malä cuno wei. —Bei. Shomi bä madofibö lä lämaö wejei bä ja̦toblou lä culenaja, inaja showawä camiyä ya nia cublou. ¿Ö̦jö tawä? Shinoco bä dablamou mlaobä, bä nia lä didio wei bä camishi ajedebolajenö bä la̦a lä showale bä lä cui, ö̦jö bä bufi nia shino doblalou, wale nö lä dabou wejei bä lä cui —a cuma.
66016016	¿Ö̦jö tawä? Ö̦jö bä fecula 3 lä cuinö, bada bä fa co̦löjenö, bä wayu yododomaquemaje. Bä wayu lä yododoblaqueno wejei tä ulifi lä cui, ebleo cäficö a̦ ja, Amajedono tä a̦fa jilamou.
66016017	Ö̦jö däjä a̦jele jödödö a lä cuinö, toubä däa fa ösöjödalönö toubä löblalema. Toubä fa löblalönö, fedu jamö Yai Bada etä yano yai nowamaö lä dodijio wejei jamö ya wa̦ i̦cali ji̦lilema, Bada tä döcäobä etäcö ajede jamö. Abinaja a cuma. —Ö̦jö cä lä waiquiwä —a cuma.
66016018	Madula a wacö blada bladamou showadaoma. Täbä a̦ bluca ca̦i mashiquiwä ji̦lioma. Ya̦lu a wa̦ ca̦i faö nö quiliaö mö feduoma. Ulifi a ca̦i bada blösö blösömou nö quiliaö showadaoma. ¿Ö̦jö tawä? Yedu ja yanowamö täbä ma bälöono wei ma cui, inaja a ulifi bada blösö blösömou nö lä quiliano weinaja, moli ma cui tä ca̦i jaba dablamou cuo bädaonomi.
66016019	Babiloniateli bä a̦fa lojode lä wäyäno wejei bä shabonobö jamö, ulifi a bada fa blösö blösömolunö täcabä bada yacläoquema. Täcabä bada i̦clacaobä jamö, 3 bä shabonobö shelelea cublaliyoma. Ai täbä bälöblawä lä yaiblai täbä shabonobö bada ca̦i wäcäcälaliyoma. ¿Ö̦jö tawä? Yai Bada tänö Babiloniateli bä nowa tabou showaoma. Tä nö wa̦lowä lä jushudou wei tä lä cui tä coa jödödöamalema, uba nashiwä toubä jödödöblamaö fe lä yadio wejeinaja showadawä.
66016020	Ulifi a blösö blösömou nö lä quiliano wei tänö, täbä ulifi bluca lä jo̦coblai täbä mlao showadaolaliyoma. Bei mabä bläläa fa showadaamalalönö, mabä ca̦i bada dablamou co̦daanomi.
66016021	Bleyula bä bada ma cui, judu mösö jamö culanö bä ca̦i bada shäyäjaö nö quiliadayoma. Yanowamö a jude lä culenaja bä jude cuwä, bä bada shäyäjaö nö quiliama. Ö̦jö bä bleyula nö quiliwänö täbä nö bleaaö fe fa balojoonö, Yai Bada a wafäblaö co̦omaje.
66017001	Ö̦jö däjä, 7 toubä befi ca̦i lä däbono wejei bä a̦jele ai a lä cuinö, abinaja wale nowa tayoluma. —Jabo. A showadi lä dodoo wei a suwä da mö, Nofi Jushublalodimi a wa̦fa bada shabono lä yädämabole a lä cui. Mau ubä lä bayucube tä möamo ja bä shabonobö blaa. Ö̦jamö bä lä bälöle bä a̦fa lojode wäyäöje. ¿Ö̦jö tawä? Yai Bada tänö bä nö lä bleaamaö wei wa tä nia möö.
66017002	Ö̦jö bä nija, bada bä bluca lä bälöblai bä joleblaloma. Uba nashiwä toubänö täbä shi wa̦limaö lä cuaaö wejeinaja, bä lä joleblalono wei tänö yanowamö täbä shi bluca wa̦li cuwä —wale nowa tama.
66017003	Ö̦jö däjä Yai Bada tä Bufinö wale lojodobou showao däjä, ulifi bloque a jamö wale bälaquema. Yalo waiteli wacä a jamö, suwä ya döcäa dalalema. Yai Bada tä nö lä waiblaö wejei tä a̦ oninö, a yalo waiteli onio nö mlaoma. Bei febä 7 cuoma, bei yo̦labä 10.
66017004	Wacä ushujuwä cäcö ja a suwä didioma, wacä mö jude cäcö ca̦i ja. Olo bänö a baushioma, maa mabä baushi nowa wai lä bluca wei mabä ca̦inö. Dobä bä nowa wai au lä bluca wei bä ca̦inö. Uba nashiwä toubä fe ca̦i lajowä däboma, olo bä ja tä lä cui tä ja. Ö̦jö toubä lä cuinö, a suwä doblou lä mlai etä jömamoma, Yai Bada tänö tä tamaö nofi lä wa̦libou wei etä lä cui. A showadi lä joleblalou wei etä showawä lä cui.
66017005	Suwä wäyäcu ja tä a̦ oni lä cuono wei, abinaja etä a̦ oni cuu yacläoma. “Babiloniateli bä lä cui ö̦jö ya, ya lä lojode wei. Bä showadi suwä lä dodoo wei bä lä cui, camiyä nija bä balalayoma. Bita jamö bä nofi lä jushublalou wei bä lä cui, inaja camiyä ya jaba li fa cuaanö bä li cuaaö nodiablalou”, tä a̦ oni cuma.
66017006	Ö̦jö ya suwä möö ja, ya shi wa̦li dalalema. Yai Bada ebä i̦yäbönö a shi wa̦lima, Jesucristo a nofi mölabou fe lä yadiono wejei bä lä shäalaleno wejei bä i̦yäbönö. Ya suwä möö däjä ya bufi ca̦i shädayaimoma ma cui,
66017007	abinaja a̦jele a lä cuinö wale nowa tama. —¿Wedi tabä bei wa bufi li shädayaimou cule? Ö̦jö suwä a lä cui nija wa bufi moyawäobä, ya etä a̦ nia wawämaö. A lä döcäo wei a yalo waiteli ma cui nija ya etä a̦ nia ca̦i wawämaö mö feduo, bei febä 7 lä cule, bei yo̦labä 10 ca̦i.
66017008	Yalo wa waiteli lä dalalufe, a demi cuoma ma cui a nomalayoma. A mö nia yai lä watäaö wei jamö a jubä, täca fe jolocoa lä mlabodi jamö a nia faö co̦o. ¿Ö̦jö tawä? A ma cuono wei ma cui, fei däjä a cuami nomöjöwä. A cua ma mlai a nia wawäa co̦layou. Ö̦jö cudeenö bita jamö bä yanowamö lä cublai bä bufi nia shädayaimou, ba̦limi bä cudiobä Yai Bada tänö bä a̦fa lä onibole si ja, bä a̦fa oni cua lä mlai. Ulifi a tablamou showao mlao däjä, bä a̦fa oni cuo showadao lä mlaono wei bä lä cui —wale nowa tama.
66017009	Abinaja camiyä nija a̦jele a cuu co̦oma. —Wa bufi jaducua mlalanö wale a̦ nia ji̦liaö möblaimi. Ö̦jö yalo waiteli 7 febä lä cuinö, jefu 7 bä jömamou. Nofi jushublalodimi a suwä lä döcäo wei bä jefu.
66017010	Ö̦jö 7 febä showawä lä cuinö, bada 7 bä ca̦i bada jömamou. 5 bä bada läo balöoma ma cui, fei däjä bä cuami. 6 a lä cui a läa lä cule. Ai a lä cui, 7 a nia bada läo lä nomöjöo wei, a wawäbloimi showawä. Ö̦jö 7 a lä cui a läquei däjä, a nia läo nö dedeaimi.
66017011	Ai a nia ca̦i bada cuo, 8 a lä cui. Yalo a waiteli demi lä cuono wei a lä cui, a lä nomalayono wei a showawä lä cui, ö̦jö 8 a nia cuo. Ö̦jö ma cui, ö̦jö 7 bä bada lä cui bä nija a ca̦i coyocoa. A mö nia yai lä watäaö wei jamö, ö̦jö a juu —a cuma.
66017012	Abinaja a a̦jele cuma. —Yalo waiteli 10 wa yo̦labä lä möno wei yo̦labänö, shomi 10 bä nia bada läblamou mö lä feduo wei bä jömamou. Bä lämaboimi showaweje. Ö̦jö ma cui, yalo a waiteli sho bä nia bada läo. Bä läo däjä bä nö nia bada dedebloimi.
66017013	Yalo yami a waiteli bada yai läo ayaobä, ö̦jö bä bufi nia bada shaliliblou. Ö̦jö a shino bada nosiemou fa ayaonö, a wa̦ nia juaöje.
66017014	Oweja a wa̦fa ocalo lä jilamou wei a nabä nia queo ma cujei, ö̦jö a lä cuinö bä nö nia shino bleaamaö ayao. Ö̦jö a shino Bada lojode malä ayai. A nö shino lä wa̦lojaö wei, ö̦jö a Bada. Oweja a wa̦fa ocalo lä jilamou weinö bä ca̦i lä juu wei bä lä cui, Yai Bada tänö bä lä nacano wei ö̦jö lä cäbä. Bä yailema. Ö̦jö bä bejedimou —a a̦jele cuma.
66017015	Abinaja a̦jelenö wale nowa ca̦i taö showaoma. —Mau ubä lä bayucube wa tä lä möno wei ya tä a̦ nia wäaö. A suwä lä dodoo wei a lä cui, ö̦jö a lä döcäono wei jamö ubä lä bayucube ubänö, bluca täbä lä bälöblai täbä jömamou. Shomi täbä lä bälöblai täbä ma cui, bluca bä bälöblawä lä yaiblai bä ma cui, bä caficö a̦ bluca lä bou wejei bä ma cui, ö̦jö bä li jömamou.
66017016	¿Ö̦jö tawä? Shomi bä bada jömamobä, yalo waiteli wa yo̦labä lä möno wei ya tä a̦ nia wäaö. Ö̦jö bä yo̦labä lä cuinö, yalo waiteli a ca̦i lä cuinö, suwä wa lä möno wei a nofi nia wa̦libouje, a showadi lä dodoo wei a suwä lä cui. Ebä madofi bluca nia lämaöje. Shinoco a nia tablamaöje. Ya̦jibä nia waöje. Cowa wacöbänö a mö nia watäamaöje.
66017017	Yai Bada tänö bä bufi nia taamaö, camanö tä wawämaö bufi lä doblao wei etä cublobä. Camanö bä bufi taamaö cudeenö, cama bä a̦ fabä bä waiquiwä ma cui, yalo waiteli a bada nosiemou ayaobä bä bufi nia shaliliblou. Yai Bada tänö tä nia jo̦wa lä taö wei tä jödödöblou showao mlao däjä, yalo waiteli a nosie nia juaöje.
66017018	’¿Ö̦jö tawä? —a cuma—. Ö̦jö wa suwä lä möno wei a lä cuinö, bä a̦fa yai lojode lä wäyäö wejei bä shabonobö jömamou. Bita jamö bä bada lä bälöblai, ö̦jö bä nija bä bluca nosiemamou —wale nowa tama.
66018001	Ö̦jö ya suwä daa fa balölalönö, fedu jamö culanö ai ya tä a̦jele itou daa co̦lalema. Ö̦jö a wa̦ yai ji̦limamobä a cuoma. Cama a̦jele a shi̦inö, bita a bada wacacablaliyoma.
66018002	A wa̦ i̦cali faö ja, abinaja a cuma. —¡Bä waicoma! ¡Bä waicoma! Babiloniateli bä a̦fa lojode lä wäyäno wejei bä waicoma. Ö̦jö bä yafibö lä wa̦liolaliyono wei jamö, fecula bä bälöjou jäa lä cule. Yai bluca täbä wa̦lidiwä lä cublai täbä juadii jäa. Ö̦jamö bä yalo shami lä yäö wei bä bäcabö ca̦i tamou, bä yai lä wa̦lidii.
66018003	Babiloniateli bä nofi beshili lä jushublalou wei tänö, bluca bä bälöblawä lä yaiblai bä malä wa̦lidiblaliyono wei. Bita jamö bä bada lä bälöblai, ö̦jö bä nija bä bluca joleblalodima. Madofi täbä ja Babiloniateli bä bufi shino yaimoma cudeenö, madofi bä lä nomöjöaö wejei bä lä bälöblai bä nö ca̦i bluca bladaböaliyoma —a cuma.
66018004	Ö̦jö däjä fedu jamö ai ya wa̦ ji̦lilema. Abinaja a cuma. —Ö̦jamö iba wamacö lä cule bä da falalu. Bä doblou mlaobä jamö wamacö coyocoo mlaobä. Ya bä nö bleaamabä jamö, cafä bämacö nö bleaamaö yädäo mlaobä.
66018005	Täbä wa̦lidiwä bluca lä tamou wei täbä yaiblou fa cunoja, fedu jamö täbä fe nö malä wädöblaledayobö wei. ¿Ö̦jö tawä? Bä doblou lä mlai ya tä nofi bluca ca̦i jaducubou —a cuma.
66018006	A wa̦ faö co̦o ja, abinaja a cuma. —Cama bänö täbä lä taamano wejeinaja, inaja showawä bä taamaö mö da feduoje. Bä lä cuaano weinaja bädao mlai, wama tä nowa yai bolacadabä. Ai täbä nija cama uba nashiwä e toubä lä coamano wejei wama tä nö yuaö ja, ubä yai nashiwä lä dodijii toubä ja, bä fe coamaö da nomöjöoje.
66018007	“Camiyä ya yai”, bä bufi cuolanö bä nofi shino doamoma. Madofi täbä ja bä bufi fa yaimonö, täbä lä bufii wejei, ö̦jö lä täbä däablaö showadaomaje. Ö̦jö cudeenö cama bä befi tao fe lä balojoono weinaja, bä nö ca̦i bleaaö cuo nomöjöobä etä ca̦i da jöbäcöje. Bä mö ca̦i ö̦cöö nomöjöobä. Abinaja cama bä bufi malä cuu wei. “Ya bä yai nosiemabä ya. Ya nö yamili beblalobä yami. Ya ö̦cöö mlaicätä”, bä bufi cama cuu.
66018008	Inaja Babiloniateli bä bufi li cuu cudeenö, yedu bä nomablobä etä nia wayu cublou, bä mö ö̦cöbä. Bä nia ca̦i ofälayou. Cowa wacöbänö bä nia ca̦i ö̦shölaliyo. ¿Ö̦jö tawä? Yai Bada tä Bada lä cui, bä dobloimi jömabä a showawä lä cui, ö̦jö a nö shino malä wa̦lojaö wei —a cuma.
66018009	Bita jamö bä bada lä bälöblai bänö, Babiloniateli bä nija bä lä joleblalono wei bä lä cuinö bä nomöa ni bouje. Madofi täbä ja Babiloniateli bä bufi fa yaimonö, täbä lä bufii wejei täbä däablaö lä showadaono wejeinaja, cama bä ma cui bä ca̦i cuaaö mö feduo showaoma. Bä shabonobö lä ö̦shöö wei tä wa̦queshi dablaöje däjä bä nia ö̦cöö.
66018010	Babiloniateli bä nö bleaamaö fe lä balojoo weinaja bä taamamou fa quilinö, bä ublaa blajalanö bä nö ojode nia taöje. Abinaja bä nia cuu. —¡Shädayai! Babiloniateli wamacö a̦fa lojode da wäyäblejei, wamacö shabonobö wa̦lioblou lä cule. ¡Wamacö nö a̦fa wa̦lojaö da wäyäblejei! ¡Shädayai! Wamacö lä cuaano wei tä nowa ja, yedu Yai Bada tänö wamacö nö bleaamaö fe balojoa lä cule —bä nia cuu.
66018011	¿Ö̦jö tawä? Madofi bä showadi lä nomöjöaö wejei, bä bita jamö lä bälöblai bä ma cui, ö̦jö bä nia ca̦i ö̦cöö. Cama bä madofibö lä bälamamou wei bä nö doabimi co̦wä yaloje, bä nomöa nia bouje.
66018012	Olo bä ma cui, blada bä ma cui, maa mabä baushi nowa wai lä bluca wei mabä ma cui, etäbä nia doaö co̦daaimije. Dobä bä nowa au lä bluca wei ebä nia ca̦i doaö co̦daaimije. Camishi shuducaje au bä ma cui, wacä ushujuwä bä ma cui, wacä mö jude bä ma cui, ö̦jö bä nia doaö co̦daaimije. Fii fibä nö lä cle̦deli wei fibä lä̦cashi ma cui, jai yalo bä yo̦lacö cuwä ja täbä lä tablaö wejei täbä ma cui, etäbä nia ca̦i doaö co̦daaimije. Fii fibä nowa lä bluca wei fibä ja täbä madofi lä tablaö wejei täbä ma cui, duo shibä ja täbä lä tablaö wejei täbä ma cui, duo jude shibä ja täbä lä tablaö wejei täbä ma cui, maa liyäjäwä mabä ja täbä lä tablaö wejei täbä ma cui, etäbä nia ca̦i doaö co̦daaimije.
66018013	Täbä lä jölöcamou wei toubä bluca nö cle̦deli lä daböjii e toubä nia ca̦i doaö co̦daaimije. Täbä wa̦queshi nö li̦yoli u̦cucamabeje täbä ma cui, fii defi shu̦u nö lä cle̦deli wei shu̦ubä ma cui, etäbä nia ca̦i doaö co̦daaimije. Uba nashiwä toubä ma cui, dabö dabö ubä ma cui, nii lo̦shi mobä ma cui, si ujudidiwä ji̦bä ma cui, ö̦jö etäbä bluca nia doaö co̦daaimije. Baca bä ma cui, oweja bä ma cui, cabayo bä ma cui, bä befi ca̦i läläabä täbä madofi ma cui, etäbä nia ca̦i doaö co̦daaimije. Täbä nosie juamobä täbä yanowamö showadi lä nomöjöaö wejei täbä ma cui, täbä nia yanowamö ca̦i doaö co̦daaimije.
66018014	Madofi bä showadi lä nomöjöaö wejei bä lä bälöblai bänö, Babiloniateli bä bufijalajenö abinaja bä nia cuu. —¡Shädayai! Wama täbä bluca lä bufijano wei wama täbä nia dablaö co̦daaimi. Wamacö dodijobä täbä ma cui, wamacö baushimobä täbä ma cui, wama täbä nia tabou co̦daaimi. Wama täbä nia dablaö co̦daaimi —bä nia cuu.
66018015	Ö̦jö täbä bluca lä nomöjöano wejei bä lä cui, Babiloniateli bä nija bä blada lä däblaano wejei bä lä cui, ö̦jö bä nia ö̦cöö. ¿Ö̦jö tawä? Babiloniateli bä nö lä bleaamano weinaja bä taamamou fa quilinö, blajai jamö bä ublalanö, wädowä bä nomöa nia bouje.
66018016	Abinaja bä nia cuu. —¡Shädayai! Babiloniateli bä a̦fa lojode lä wäyäno wejei bä fei däjä cuami. Camishi shuducaje au bä ja bä didioma. Wacä ushujuwä bä ca̦i ja, wacä mö jude bä ca̦i ja. ¡Shädayai! Olo bä ja bä baushimoma. Maa mabä baushi nowa wai lä bluca wei mabä ca̦i ja. Dobä bä nowa au lä bluca wei bä ca̦i ja.
66018017	Ö̦jö täbä nowa lä bluca wei täbä lä cui, yedu täbä mö jödödöwä watäblamoa showadalayoma —bä nia cuu. Canawä bä ca̦i bada lä cadidamaö wejei bä bluca ma cui, bä lä juwäbou wejei bä ca̦i bluca ma cui, ö̦jamö bä befi ca̦i showadi lä caläö wei bä ca̦i bluca ma cui, canawä bä jamö bä madofibö lä bälamou wei bä ca̦i bluca ma cui, ö̦jö bä blucanö bä blajawä ublalanö tä nia mööje.
66018018	Babiloniateli bä shabonobö lä ö̦shöö wei bä wa̦queshi dablaöje ja, bä bufi wa̦lidilanö abinaja bä nia cuu. —Ei täbä a̦fa lojode lä wäyäno wejei täbä lä culenaja, ¿wedi jamö ai täbä lojode li cuwä mö feduwä? Täbä ai cuami waiquiwä —bä nia cuu.
66018019	Bä bufi nö bleaaö ö̦jöböamobä, bä öcölanö bä fe ca̦i nia libubö cuo. Bä nomöa bolajenö abinaja bä nia cuu. —¡Shädayai! Babiloniateli bä a̦fa lojode lä wäyäno wejei bä fei däjä cuami. Modu u jamö cama ebä canawä lä cuono wei bä bluca lä cublai, Babiloniateli bä bladabö ja bä nö madofibölaliyoma ma cui, bä cuami nomöjöwä. ¡Shädayai! Yedu täbä mö bluca watäa showadaalema —bä nia cuu.
66018020	Fedu jamö wamacö lä culadi bä bufi da doblalo. Yai Bada wama ecö ma cui, Jesucristonö wamacö lä shömöleno wei wamacö ma cui, Yai Bada a wa̦no wäyälewä wamacö ma cui, bä bufi yai da doblalo. Babiloniateli bänö wamacö lä taamano wejei tä nowa ja, Yai Bada tänö wamacö nö yulema.
66018021	Ö̦jö däjä a̦jele ai a lojodenö, maa ma bada fa maolönö, modu u jamö ma bada quemabalema. Ma queamalanö abinaja a cuma. —Babiloniateli bä a̦fa lojode lä wäyäö wejei bä lä cui, inaja showawä bä nia taamamou. Yai Bada a waitelimou ja, i̦cali bä nia shäyäaö. Bä nia dablamou co̦daaimi.
66018022	Ö̦jamö amowa fibä nata lä jubaö wejei bä a̦ nia ji̦lio co̦daaimi. Amowa bä a̦ lä daö wejei täbä a̦ ca̦i mlai. Jai bulinama usibä wai cuwä fibä lä jolaö wejei bä a̦ ca̦i mlai. Amowa bada fibä lä jolamou wei fibä a̦ ca̦i mlai. Täbä madofi dodijidablaö lä daö wejei bä lä cui, ö̦jamö bä nia dablou co̦daaimi. Nii mobä lä washicaö wei tä a̦ ma cui, tä a̦ ca̦i nia ji̦lio co̦omi.
66018023	Ö̦jamö cowa wacöbä shi̦i cublamobä täbä ja, wacöbä nia yämabou co̦daaimije. Täbä doayobä jamö täbä nofi lä co̦camoaö wejei täbä a̦ ca̦i nia ji̦lio co̦daaimi. ¿Ö̦jö tawä? Babiloniateli bänö madofi bä showadi lä nomöjöano wejei bä lä cui, ö̦jö bä shino yai lojodoo ayaoma cudeenö bä nö nia bleaaö majöo. Cama täbä lä feculamono wei tänö, bluca täbä bälöblawä lä yaiblai bä mölamaö dicoomaje yalo bä nö nia bleaaö majöo.
66018024	Babiloniateli bänö Yai Bada a wa̦no wäyälewä bä shälemaje yalo, Yai Bada ai ebä ca̦i shälemaje yalo, ö̦jö bä nö nia yuaö. Bita jamö täbä bluca lä shäleno wejei bä ma cui, ö̦jö Babiloniateli bä mayo showawä.
66019001	Ö̦jö a̦jele a wa̦ faö fa balöonö, fedu jamö ai ya täbä a̦ i̦cali faö ji̦lilema. Jai bluca täbä co̦camolayoma dejemi täbä a̦ bada ji̦limamou cuoma. Abinaja täbä cuma. —¡Yai Bada a nofi da doablaje! ¡Bämalecö lä jucäaö wei ö̦jö a, Yai Bada bäma a lä bufibou wei a lä cui! ¡Ö̦jö a wa̦fa shino doblao tamobä! ¡Ö̦jö a nö shino wa̦lojaö ayawä!
66019002	Täbä lä taamaö wei tä ja, a bejedimou. A wa̦ cadidou showadao. A showadi suwä lä dodoono wei a lä cui a dobloimi jömöa waiquiquema, Babiloniateli bä a̦fa lojode lä wäyäno wejei bä lä cui. Bluca bä lä bälöblai bä wa̦lidiblamalemaje, bä showadi lä joleblalono wei tänö. Yai Bada a wa̦ juamobä ebä lä shäleno wejei bä lä cui, ö̦jö bä nija bä i̦yäbö nö yua waiquilema —bä cuma.
66019003	Ö̦jö däjä bä a̦ i̦cali faö co̦oma. Abinaja bä cuma. —¡Yai Bada tä nofi da doaje! Bä nö bleaabä jamö, bä wa̦queshi nia tolucublamou shi wa̦lii —bä cuma.
66019004	Ö̦jö däjä bada 24 bä lä cuinö, yaitawä 4 bä ca̦i lä cuinö, Yai Bada a döcäobä etäcö cotä jamö bä möfe bolanö, a lä döcäle a wa̦fa Bada doblao tamaje. Abinaja bä cuma. —Inaja lä tä cuobä. ¡Cafä wa nofi yai doamobä! —bä cuma.
66019005	Ö̦jö däjä, Bada a döcäobä etäcö jamö a wa̦ bada ji̦lioma. Abinaja a cuma. —Yai Bada etä a̦ juamobä wamacö bluca lä cuinö, bäma tä lä bufibou wei a nofi yai da doablaje. Wama a nö quili lä taö wei wamacönö, wamacö a̦fa lojode ma wäyäö wejei ma cui, wamacö a̦fa lojode wäyäö ma mlajei ma cui, a nofi yai da doablaje —a cuma.
66019006	Ö̦jö däjä, ai ya bä a̦ i̦cali faö ji̦lilema. Jai bluca täbä co̦camolayoma dejemi täbä a̦ bada ji̦limamou cuoma, bola bä a̦ bada nacli lä culenaja showawä. Ya̦lu a wa̦ i̦cali faö nö lä quiliaö weinaja showawä. Abinaja bä cuma. —Bei. ¡Yai Bada tä nofi da doablaje! Bada bäma tä lä bufibou wei, a nö yai lä wa̦lojaö wei a lä cui, ö̦jö a yai Bada läa ayaa.
66019007	Bämacö bufi da doblalo. “¡Fei däjä yai!”, bämacö da cu. Bäma a wa̦fa doblao da ta. Oweja a wa̦fa ocalo lä jilamou wei a lä cuinö, bä suwäbö e däabä tä ajedou malä waiquile. Bä fe̦yalobö nija a moco cuobä a baushiblaö lä cuaaö wejeinaja, bä suwäbö e taamamou waiquia.
66019008	Camishi shuducaje cäcö ja a didiobä etä jöbämoquema, cäcö au yai lä dodijidai cäcö lä cui —bä cuma. Ö̦jö cäcö lä dodijidai cäcönö, Yai Bada ebä lä dodijaö wei tä jömamou.
66019009	Camiyä nija abinaja a̦jele a cuu nomöjöoma. —Ei wale a̦ da onicö. Yai Bada ya wa̦no wäyäö cadidia lä cule. Tä a̦ bejedi. Oweja a wa̦fa ocalo lä jilamou wei a lä cuinö, bä suwäbö e däabä jamö täbä nia iyaö ca̦i co̦camou. Cäcöbö nofi co̦camoabeje jamö bä lä nacaö wei bä lä cui, bä bufi nia yai doblalou —a cuma.
66019010	Ö̦jö däjä, ö̦jö ya wa̦fa Bada doblao tabä, a̦jele bei a cotä jamö ya möfe boblaquema ma cui, wale wasölema. —Inaja dicoo mlai —a cuma—. Camiyä bämacö bluca. Jesucristonö tä a̦ lä wawämano wei wama tä a̦ nofi lä cadidibole wamacö lä cuinö, Yai Bada wama a wa̦ juaö lä cuaaö weinaja ya ca̦i cuaaö mö lä feduo wei cä ya. Wa möfe bolanö, Yai Bada wa tä a̦fa nia shino yai Bada doblao taö —a cuma. Jesucristonö tä a̦ lä wäyäno wei tä a̦ bejedi lä cuinö täbä nö malä wa̦lojoblamaö wei, Yai Bada etä a̦ wäyäbeje.
66019011	Ö̦jö däjä ya mamo showao däjä, fedu jamö judu mösö caloblaliyoma. ¿Ö̦jö tawä? Mösö fa caloblalunö, cabayo au ya dalalema. Ö̦ja a lä döcäono wei a lä cui, Tä a̦fa bejedi wäyäö lä shalilio wei, bei a wa̦fa cua. Täbä dobloimi jömaö ja a wa̦ cadidou showadao. A bejedimolanö a ishou.
66019012	¿Ö̦jö tawä? Bei mamocu lä cui, jai cowa wacö lä culenaja mamocu cuwä. Bada täbänö täbä lä yojobou wejei täbä wai bluca ja, a fe yojoo. Cama a wa̦fa oni ma tamoqueno wei ma cui, cama a wa̦fa shino damou ayawä. Ai täbä nija a wa̦fa damamoimi.
66019013	Camishi labe cäcö lä i̦yämalaleno wei cäcö ja, a didia. Yai Bada bei tä a̦, bei a wa̦fa jilaöje.
66019014	¿Ö̦jö tawä? Fedu jamö bä wayu jubä bä lä culadi, cabayo au bä ja, ö̦jö nija bä befi ca̦i läläa nocaquema. Camishi shuducaje bä ja bä didioma, bä au yai lä dodijidai bä ja.
66019015	Täbä wayu ca̦i lä juu wei a lä cuinö, sibala namo mö feduduwä a ca̦i bada waejemabou. Ö̦jö a namonö, bä bälöblawä lä yaiblai bä nö nia bluca bleaamaö. Bä nosiemaö ja a wa̦ nia lojodoaö. Duo shibä judenö jaboca bä lä̦cashiblou si lä ijejeinaja bä nia taamaö. Yai Bada tä nö lä wa̦lojale a lä cui, a nö wa̦lowä lä jushuo wei a waitelimou bufiobä jamö bä lä löblaaö wejei bä lä cui, ö̦jönö bä nia calucaö.
66019016	A lä didile ecö labe jamö a wa̦fa oni cua, bei wacu jamö ca̦i. Abinaja tä a̦ oni cuu. “A nö shino lä wa̦lojaö wei a Bada. A shino Bada lojode lä ayai.” Einaja tä a̦ cuu.
66019017	Ö̦jö däjä, motoca a jamö a̦jele ya ublaa dalalema. Ösö jamö bä yalo lä lelaadayou wei bä nija a wa̦ i̦cali faö ja, abinaja a cuma. —¡Bä da jaboje! Fei däjä Yai Bada tänö wamacö nia yai iyamaö.
66019018	Bada bä lä läo wei wama bä ya̦jibä wabä. Bä wayu ca̦i lä juu wejei bä ya̦jibä ca̦i. Wayu bä yai lä lojode wei bä ya̦jibä ca̦i. Cabayo bä ma cui, ö̦jamö bä befi ca̦i lä läläaö wei bä ma cui, ö̦jö bä ya̦jibä ca̦i. Bä nosie juamobä bä yanowamö lä tabou wejei bä ma cui, bä tabou lä mlajei bä ma cui, bluca bä lä cublai wama bä ya̦jibä wabä. Bä a̦fa lojode wäyäö lä mlajei bä ma cui, bä a̦fa lojode lä wäyämou wei bä ma cui, ö̦jö bä ca̦i —a cuma.
66019019	Yalo waiteli a lä cui ya ca̦i dalalema. Bita jamö bä bada lä cublai bä ca̦i. Cama wayu ebä ca̦i yododoomaje. ¿Ö̦jö tawä? Cabayo a ja a lä döcäo wei a ma cui, cama wayu ebä ma cui, ö̦jö bä nabä bluca queobeje bä yododooma.
66019020	Cabayo a ja a lä döcäo wei a lä cuinö, yalo a waiteli juwälema. A wa̦no jole jole wäyälewä a ca̦i, yalo waiteli a lä cule jamö a culanö, a nö lä quiliano wei a lä cui. Ö̦jö a lojode nia fa dablamanö, tä nö lä quilijii tä bluca wawämama. A nö lä quiliano wei tänö, yalo waiteli a wa̦fa oni ja täbä lä oniblamono wei bä mölamama, cama a nö idubö ja bä möfe bolanö, a wa̦fa bada doblao lä tano wejei bä lä cui. Ö̦jö cäcöbö fa juwälönö, cowa wacö ca jamö cäcöbö demi quemabefälöma, cowa yaitawä nacli wacöbä lä waole jamö.
66019021	Cabayo a ja a lä döcäo wei e sibalanö, ai bä bluca shäalalema, sibala namo mö feduduwä a bada lä waejemabou wei a showawänö. Ö̦jö däjä, yalo bä ösö jamö lä lelaadayou wei bä lä cui, ö̦jö bä ya̦jibä ja bä bluca bädölaliyoma.
66020001	Ö̦jö däjä fedu jamö a̦jele ya itou dalalema. Täca fe jolocoa lä mlabodi yoca caloblamobä tä showaboma, boo shicö cofibö ca̦i, täbä lä o̦caö wejei täcö bada.
66020002	-
66020003	Yaitawä täcö lä cui täcö bada juwäa showadaalema, täcö cuo lä balöono wei täcö lä cui. Fecula Bada täcö a̦fa cua. Sadanasi täcö a̦fa ca̦i jilamou. Täcö fa juwälönö täcö o̦caquema. Täca nö lä quilijibodi jamö täcö quea fa showadamabafälönö, yoca cofiböquema. Yoca caloblaö mlaobeje, etä ca̦i taa mö feduquema. ¿Ö̦jö tawä? Lasha 1.000 a lalou jaöo mlao däjä, täbä bälöblawä lä yaiblai bä mölamaö jaödao co̦o mlaobä, ö̦jamö täcö nia didibou balöoma. Lasha 1.000 a lalou co̦o däjä, a jujeblamobä etä nia cuo ma cui, a nö nia dedejeblamaimi.
66020004	Ö̦jö däjä bada bä döcäobä ya täbä dalalema, bä bada lä döcäono wei bä ca̦i, yanowamö täbä jömabeje bä lä lämabono wei bä lä cui. Ö̦jö bä bada lä cui, Yai Bada ebä fe lä bafedimano wejei ö̦jö bä bufi cuoma. Yai Bada a wa̦no wäyäö nofi jushuaöje ja bä shälemaje, Jesús a wa̦fa wäyäö fe yadiomaje cudeenö. Ö̦jö bä lä cui, yalo waiteli a ma cui nija, ö̦jö a nö idubo ma cui nija, bä möfe boonomi. Cäcöbö a̦fa bada doblao ca̦i tanomije. Ö̦jö a wa̦fa oni lä cui ja bei bä wäyäcu oniblamonomi. Bei bä imicö ma cui ja, inaja showawä. ¿Ö̦jö tawä? Bä demia co̦layoma, lasha 1.000 a lalou jaöo mlao däjä Cristo sho bä bada läo balöobä.
66020005	Yai Bada tänö bä demi nia jaba jocädamaö lä co̦o wei, ö̦jö lä tä li cuoma. Ai bä bluca lä nomablono wei bä lä cui, lasha 1.000 a lalou däjä, ö̦jö bä nia demi shino jocädamaö nomöjöoma.
66020006	¿Ö̦jö tawä? Yai Bada tänö bä jaba demi jocädamaö lä co̦o wei, bä bufi nia yai doblalou. Yai Bada nija bä nia yaio. Täbä nomablou lä co̦o wei däjä ö̦jö bä nia nomaimi. Yai Bada nija bä nia ojodamou ajedeo, Cristo nija ca̦i, täbä nofi bäyäbobeje. Lasha 1.000 a lalou showao mlao däjä, Cristo a Bada läobä jamö bä nia läo mö feduo.
66020007	Lasha 1.000 a lalou däjä, Sadanasi a lä o̦cabodi jamö a fa cushäblalönö a nia famaö co̦o.
66020008	¿Ö̦jö tawä? Bluca bä bälöblawä lä yaiblai bä mölamaö co̦obä, a nia faö co̦imaö. Ö̦jö täbä bluca bälöblawä lä yaiblamou wei bä a̦fa jilamou ja, “Coco, Macoco sho cäcöbö”, bä cuu. Ö̦jö bä nia lä ishou wei jamö täbä nia bluca yododoblamaö. Bä nia lä ishou wei, comi bä nia cuo. Modu u casö jamö mlaca mlaca bä nö wabamobö lä mlainaja bä nia cublou.
66020009	¿Ö̦jö tawä? Jödödöwä tä ulifi jamö bä culanö bä wayu blacäö fe fa fa̦yoolalunö, Yai Bada ebä lä bälöblaono wei ebä fe fa̦yobomaje. Yai Bada tänö a shabono yai lä nofimale a ca̦i. Ö̦jö ma cui, fedu jamö culanö cowa wacöbä fa blälämalönö bä mö bluca watäblalema.
66020010	Bä lä mölamano wei a fecula bada lä cui, cowa wacö ca jamö a quemabalema, cowa yaitawä nacli wacöbä lä waole jamö. Yalo a waiteli lä cui, ö̦jö a wa̦no jole jole wäyälewä a ca̦i lä cui, ö̦jamö cäcöbö cuo waiquio däjä fecula bada a quea nomöjömabalema, bä nö bluca bleaabä. Ö̦jamö bä yanöcöblou balöa mlai ja bä nö nia bleaamaö shi wa̦lii.
66020011	Ö̦jö däjä Bada tä döcäobä ya täcö bada au dalalema, a lä döcäono wei a ca̦i. A lä döcäono wei a bädou däjä, bita a ma cui, judu mösö ma cui, täbä bluca mladou showalayoma. Täbä dablamou co̦daanomi.
66020012	Bä lä nomano wei bä demi jocädou fa co̦lonö, ö̦jö ya bä ca̦i dalalema. Bä a̦fa lojode lä wäyämamono wei bä ma cui, bä a̦fa lojode wäyämamono lä mlai bä ma cui, Bada tä döcäobä etäcö ajede jamö bä bluca ublajao toujuoma. ¿Ö̦jö tawä? Bä lä cuaaö wei bä a̦ lä onibole sibä caloblalemaje. Ba̦limi bä nia lä cuo wei bä a̦fa lä onibole si ca̦i. Ö̦jö däjä, cama bä lä cuaano wei tä oni fa mönö, bä bluca lä nomano wei bä jömöa showadaquema.
66020013	¿Ö̦jö tawä? Modu u jamö bä lä nomano wei bä ma cui, Yai Bada nija bä icuquema. Ai bä ca̦i bluca nomaö mö lä feduono wei bä ca̦i. Bä lä nomaö wei bä cuobä jamö, bä jödödöwä bluca lä cuono wei bä demi jocädou fa co̦lonö, Yai Bada nija bä bluca icuquema. Bä demi culanö bä lä cuaano wei tä oni fa mönö, bä bluca jömaö showadaoma.
66020014	Ö̦jö däjä Nomaö tä lä cui, cowa wacö ca jamö tä quemabalema. Bä lä nomaö wei bä cuobä jamö tä ma cui, inaja showawä tä tablalema. Täbä nomablou lä co̦o wei, ö̦jö bei tä waiquiwä, cowa wacö ca jamö täbä lä queblaamaö wei tä lä cui.
66020015	Ba̦limi bä nia lä cudio wei bä a̦fa lä onibole si ja, bä a̦fa oni cua lä mlai bä lä cui, cowa wacö ca jamö bä ca̦i bluca quemabalema.
66021001	Ö̦jö däjä, judu dude ya mösö dalalema, bita dude a ca̦i. Jaba mösö lä cuono wei, bita a ca̦i jaba lä cuono wei, cäcöbö malä mladaliyono wei. Modu u ma cui, u cuonomi nomöjöwä.
66021002	Jelusale dude ya tä shabono ca̦i itou dalalema, Yai Bada etä shabono lä yaile a lä cui. Yai Bada tä lä cule jamö a cuoma a itolayoma. Bä fe̦yalobö nija a moco cuobä a baushiblaö lä cuaaö wejeinaja a shabono baushi fa tablamolunö, inaja a cuoma.
66021003	Bada tä döcäobä etäcö jamö a culanö, ai tä a i̦cali falayoma. Abinaja ya cuu ji̦lilema. —¿Ö̦jö tawä? Fei däjä, yanowamö täbä nijamö Yai Bada tä nia bälöo. Ö̦jö bä nijamö a fa bälöalunö, cama ebä nia cublou cadidio. Cama Yai Bada tä showawänö bä nia ca̦i cuo.
66021004	Yai Bada tänö ö̦jö bä mabuubö nia bluca ya̦jöblaö. Bä nia nomaö co̦daaimi. Täbä nomöa nia boimije. Bä nia ca̦i ö̦cöimi. Bä nia ca̦i ninio co̦daaimi. Inaja tä bluca cuo lä balöono wei tä malä mladaliyono wei —a cuma.
66021005	Bada tä döcäobä etäcö jamö a lä döcäono wei, abinaja a cuma. —¿Ö̦jö tawä? Fei däjä dude ya täbä bluca tablamaö —a cuma. Abinaja a ca̦i cuma. —Ei wale a̦ da onicö. Tä a̦ nofi mölabobeje tä a̦. Tä a̦ bejedi —a cuma.
66021006	Abinaja wale nowa ca̦i tama. —Bei tawä. ¡Inaja lä waiquiwä! Camiyä jaba ya, jödödö ya ca̦i. Camiyä ya lä cuinö täbä jaba bluca cublaliyoma. Camiyä ya showawänö täbä jödödöwä waicou. Bä lä amishaö wei bä lä cui, no mlai ja ya bä amishi nia co̦amaö. Ba̦limiblamodima u fe lä jojole u ja, ya bä nia dobäö.
66021007	Bä nö wa̦lojaö lä ayao wei bä lä cui, dodijidawä bä cuobä ya bä nia dobäö. Cama bä nija ya nia bufiblamou. Ya bä nofi nia ijiluaö.
66021008	Inaja ö̦jö ya bä nia ma taamaö wei ma cui, ai bä lä cui ya bä nö nia bleaamaö ayao. Wale a̦ juaö lä quilii wejei bä ma cui, wale nofi mölabou fe yadio lä mlajei bä ma cui, bä shami nö lä quilii bä ma cui, täbä lä shäö wejei bä ma cui, bä lä joleblalou wei bä ma cui, fecula bä nija täbä nabä lä shömaö wejei bä ma cui, nö idubö täbä lä bufiblaö wejei bä ma cui, bä caficö a̦ lä jolemou wei bä ca̦i bluca ma cui, cowa wacö ca jamö bä queamabä bä li waiquiwä, cowa yaitawä nacli wacöbä lä waole jamö. Täbä nia nomablou lä co̦o wei, ö̦jö bei tä waiquiwä —wale nowa tama.
66021009	Ö̦jö däjä 7 toubä befi ca̦i lä däbono wejei bä a̦jele ai a lä cui a waloquema, wayu wayu 7 täbänö bä nö nia bleaamaö fa jödödöojenö, bä nia waicou lä showadaono wei bä ai a lä cui. Camiyä nija a wa̦ faö ja abinaja a cuma. —Jabo. Oweja a wa̦fa ocalo lä jilamou wei a lä cuinö, a suwä nia lä däaö wei wa möbä —a cuma.
66021010	Ö̦jö däjä Yai Bada tä Bufinö wale lojodobolanö, bei macö ösöwä jamö wale bälaquedayoma. Ö̦jamö ya fa bälacudunö, camiyä nija Jelusale a shabono dude damalalema, Yai Bada etä shabono lä yaile. Yai Bada tä lä cule jamö a cuoma ya itou dalalema.
66021011	Yai Bada tä shi̦inö a bada shabono wacacaoma. Maa au mabä baushi nowa wai lä bluca wei mabä shi̦i faö lä culenaja showawä. A shabono mömou walalaoma.
66021012	Ala nabä bada ösöwä fe fa̦yooma. Bä fablaabä, 12 yocabä lä cule jamö a̦jele 12 bä läoma. Bei yocabä lä cuono wei jamö, Isaeli bä ijilubö 12 ebä nija bä yaiablalou lä nodiablalono wei ebä a̦fa oni cublamoma.
66021013	¿Ö̦jö tawä? Motoca a faö lä cuaaö wei tä mashi jamö, 3 yocabä cuoma. A lä queo wei tä mashi jamö 3 co̦daawä. A faö lä mlai jamö 3 ca̦i. A queo lä mlai jamö 3 co̦wä.
66021014	Ala nabä fe bada lä fa̦yoono wei nabä colo ja, maa 12 mabä bada bäfätäoma. Ö̦jö colo 12 mabä jamö, Jesucristonö bä lä shömöleno wei bei bä a̦fa oni cublamoma, Oweja a wa̦fa ocalo lä jilamou wei a lä cuinö.
66021015	Wale a̦ lä wayomano wei a a̦jele lä cuinö, jai shälacawä a ju̦loco cuwä tä showaboma, täbä labe lä wabaö wejei tä lä cui. Olo bä ja tä cuoma. Jelusale tä shabono labe wababä tä showaboma, ö̦jamö yocabä lä cublai yocabä ca̦i, ala nabä ca̦i.
66021016	¿Ö̦jö tawä? A shabono blaucuwä lä culenaja a shabono fe wädöblamou cuwä. Jai shälacawä a ju̦loco cuwä tä lä däbono wei tänö, a shabono wabaö showadaoma. A shabono labao fe balojooma. Tä labe lä culenaja, tä blaucuwä cuo mö feduoma. Inaja showawä a ösöwä cuo mö feduo showaoma. ¿Ö̦jö tawä? Tä wabaö däjä tä fe bluca usucuoma.
66021017	Ala nabä ma cui, a̦jele anö nabä ösöwä wabaö nomöjöoma, showadi täbä wabaö lä cuaaö wejeinaja showawä. Nabä ösöwä fe balojooma.
66021018	Ala nabä lä cui, maa au mabä baushi nowa wai lä bluca wei mabä ja, nabä ala tablamoma. Shabono a yai lä cui, olo bä shino ja a fa cuonö, a mömou walalaoma.
66021019	Ala nabä fe bada lä fa̦yoono wei nabä colo ja, maa mabä baushi nowa wai lä bluca wei mabä blucanö, maa 12 mabä bada lä bäfätäono wei mabä baushioma. Jaba ma lä cui, mabä lä au wei mabänö ma baushioma. Ai ma nomöjöwä lä cui, mabä shi lä de̦lelei mabänö ma baushioma. Ai ma majöwä lä cui, mabä lä liyä wei mabänö ma baushioma. Ai ma co̦wä lä cui, mabä liyä mö lä jude wei mabänö ma baushioma.
66021020	Ai ma nomöjöwä lä cui, mabä oni lä liyäjäi mabänö ma baushioma. Ai ma majöwä lä cui, mabä lä wacäjei mabänö ma baushioma. Ai ma co̦wä lä cui, mabä lä fla̦lajai mabänö ma baushioma. Ai ma nomöjöwä lä cui, mabä shi lä de̦lelei ai mabänö ma baushio mö feduoma. Ai ma majöwä lä cui, mabä lä fla̦le wei mabänö ma baushioma. Ai ma co̦wa lä cui, mabä fla̦lajawä lä fejeleshi wei mabänö ma baushioma. Ai ma nomöjöwä lä cui, mabä wacä lä fejeleshi wei mabänö ma baushioma. Jödödö ma lä cui, mabä ushujuwä mö lä jude wei mabänö ma baushioma. ¿Ö̦jö tawä? Colo mabä lä cui, 12 mabä cuoma.
66021021	Bei yocabä lä joleono wei yocabä 12 lä cui, dobä bä nowa au lä bluca wei bä ja, yocabä tablamoma. Dobä moli bä bada showawä ja, yocabä comadiwä cublamoma. Bä lä jublaaö wei bei yobä lä cui, olo bä shino ja yobä fa cuonö, yobä mömou walalaoma.
66021022	Ö̦jö a shabono ja, Yai Bada nija bä nö bayeli nacaobä ya yafi dablanomi. Ö̦jamö Bada tä lä bufiblamou weinö bä ca̦i cua malä waiquile, tä shino lojode lä ayai. Oweja a wa̦fa ocalo lä jilamou wei a ma cuinö, ö̦jönö bä ca̦i malä cule.
66021023	Ö̦jamö bä lä bälöle bänö, motoca a nia bufijaimije. Belibo a ma cui, inaja showawä. Yai Bada tä shi̦inö tä bluca wacacamabou malä waiquii. Oweja a wa̦fa ocalo lä jilamou wei a lä cui, cowa wacöbä shi̦i cublamobä tä lä culenaja a ca̦i cua malä waiquii.
66021024	Jelusale jamö tä shi̦i wacacawänö, bluca bä bälöblawä lä yaiblai bä ulifibö nia ca̦i wacacao mö feduo. Bita jamö bä bada lä cublai bänö, Jelusale jamö cama madofi ebä nowa lä bluca wei bä ca̦i nia walooje.
66021025	Bei yocabä lä joleblou wei yocabä fe nia laomi. Tä mö jaluo däjä yocabä fe lao malä mlai. Ö̦jamö tä mö nia ca̦i dödöomi.
66021026	Bä bälöblawä lä yaiblai bä lä cuinö, ö̦jamö etäbä madofi bluca lä dodijidai bä nia ca̦i juuje, etäbä madofi nowa lä bluca wei täbä ca̦i.
66021027	Ö̦jö ma cui, ö̦jamö tä lä shami wei tä nia lucäimi. Yai Bada tänö tä nofi taö lä wa̦libou wei tä lä taö wejei bä lä cui, bä nia ca̦i faimi. Bä lä jolemou wei ca̦i mlai. Ba̦limi bä nia lä cudio wei, Oweja a wa̦fa ocalo lä jilamou wei esi oni ja bä a̦fa oni lä cule, ö̦jö bä nia shino faö ayao.
66022001	Ö̦jö däjä a̦jele a lä cuinö, camiyä nija ba̦limiblamamodima u damalalema. U mömou walalawä dodijidaoma. Yai Bada tä döcäobä etäcö cotä jamö culanö u fa falönö u caläma, Oweja a wa̦fa ocalo lä jilamou wei a ca̦i lä döcäo wei jamö.
66022002	Ö̦jö tä shabono ja bä lä jublaaö wei yo bada möamo jamö u caläma. Ai u mashi casö jamö, ai u mashi mö feduwä jamö, ba̦limiblamamodima fibä ublaoma. Belibo a loo lä co̦le däjä ma cui, ai a loo lä co̦le jamö ma cui, ai a ja ma cui, showadi bä nii lalou nosi blacäcodima. Ö̦jö fi jenabänö, bluca bä bälöblawä lä yaiblai bä jalomamobä jenabä li cuoma.
66022003	Yai Bada tänö tä nofi lä wa̦libou wei, ö̦jamö tä nia cuo co̦daaimi. Ö̦jamö Yai Bada a nia döcäo, cama Bada etäcö jamö. Oweja a wa̦fa ocalo lä jilamou wei a ma cui, ö̦jamö a ca̦i nia döcäo. Yai Bada etä a̦ juamobä bä lä cui, bä möfe bolanö showadi a wa̦fa nia Bada doblao taöje.
66022004	Yai Bada mofecö nia dablaö wawädooje. Bei bä wäyäcu ja, Yai Bada bei a wa̦fa nia oni cublamou.
66022005	Tä mö nia ca̦i dödöö co̦daaimi. Motoca a nia bufijaimije. Cowa wacöbä shi̦i cublamobä täbä ma cui, täbä nia ca̦i bufijaimije. Bada tä lä bufiblamou wei a lä cuinö tä nia malä wacacamabou wei. Cama ebä lä cui, bä nia bada lämabou shi wa̦lii.
66022006	Abinaja camiyä nija a ca̦i cuma. —Ei wa tä a̦ bluca lä ji̦liläfe tä a̦ nofi mölabobeje tä a̦. Tä a̦ bluca bejedi. Bada tä lä cuinö, a wa̦ lä juaö wejei ebä moyawämabä etä a̦jele shömöledayoma, cama a Bufinö a wa̦no wäyälewä bä nö lä wa̦lojomabou wei a showawä lä cuinö. Tä nia lä cublou wei, tä nö dedejeblou mlai ja tä nia wawäblou.
66022007	¿Ö̦jö tawä? Tä nö dedejeblou mlai ja ya nia juu co̦o —a cuma. Tä nia lä cublou wei, ei si jamö tä a̦ bluca oni cua. Ö̦jö tä a̦ oni nofi lä jaducubou wejei bä lä cui, bä bufi nia yai doblalou.
66022008	¿Ö̦jö tawä? Ei ya tä a̦ lä ji̦lileno wei, ya tä bluca ca̦i lä möno wei ya lä cui, ö̦jö ei camiyä Juan cä ya. Ya tä a̦ lä ji̦lileno wei däjä, ya tä bluca ca̦i lä möno wei däjä, wale lä yömölano wei a a̦jele cotä jamö ya möfe fa boicunö ya wa̦fa nia doblao tama ma cui
66022009	wale wasölema. Abinaja wale nowa talema. —¡Inaja dicoo mlai! Cafä wa ma cui, Yai Bada a wa̦no wäyälewä ai bä mö feduwä ma cui, ei tä a̦ nofi lä cadidibolajei bä ca̦i bluca ma cui, ö̦jö camiyä bämacö bluca. Yai Bada wama a wa̦ juaö lä cuaaö weinaja ya cuaaö mö lä fedule ya. Yai Bada nija wa möfe bolanö, ö̦jö wa wa̦fa Bada nia shino yai doblao taö —wale nowa tama.
66022010	Abinaja wale nowa ca̦i tama. —Tä nia lä cublou wei, ei Yai Bada wa tä a̦no lä onibole tä a̦ nofi mojodumabo dijä. Tä cublou malä ajedei.
66022011	¿Ö̦jö tawä? Wa̦lidiwä tä taö bufi doblao lä waiquio wejei bä lä cuinö tä wa̦lidiwä tabeje. Bä shamiaö bufi doblao lä waiquio wei bä lä cui bä shamiabä. ¿Ö̦jö tawä? Bä yai lä dodijaö wei bä lä cui bä cadidou showaobä. Yai Bada ebä lä yaile bä lä cui, wa̦lidiwä tä ja bä wasöo showaobä.
66022012	’¿Ö̦jö tawä? —Jesús a cuma—. Tä nö dedei showao mlao däjä ya nia juu co̦o. Ya täbä dobäbä, ya täbä ca̦i nia juu. Bä lä cuaano wei tä nowa ja, bluca ya bä nia dobäö.
66022013	Camiyä jaba ya, jödödö ya ca̦i. Camiyä ya lä cuinö täbä jaba bluca cublaliyoma. Camiyä ya showawänö täbä jödödöwä waicou —a cuma.
66022014	Bä camishibö lä yaluu wejei bä lä cui, bä aublou cudeenö bä bufi nia yai doblalou. Inaja bä cuaaö yalo, Jelusale a shabono dude jamö bä li fablaabä bä li, bei yocabä lä cublai jamö. Ba̦limiblamodima fibä ja bä iyabä.
66022015	Sibo jamö ai bä nia cuo. Bä shamiaö bufi lä doblao wei bä nia siboo, fecula bä nija täbä nabä lä shömaö wejei bä ca̦i. Bä lä joleblalou wei bä ca̦i. Täbä lä shäö wejei bä ca̦i. Nö idubö täbä lä bufiblaö wejei bä ca̦i. Bä jolemou bufi lä doblao wei bä ca̦i, bä showadi lä jolemou wei.
66022016	Abinaja Jesús a cuma. —Camiyä Jesús ya lä cuinö, iba wamacö lä yododoblai wamacö nija, iba a̦jele ya shömölema, wamacö yömölamobä. David nodiwä bä nija a nia Bada lä bädono wei ei ya, jai fii fi nasöcö ja ya nia cabudu faö lä co̦ono wei ya lä cui. Shidicali a faö lä fenablao wei a no dabou lä cuaaö wejeinaja wale nö ca̦i dabomaje —a cuma.
66022017	Yai Bada tä Bufi a̦ faö. Oweja a wa̦fa ocalo lä jilamou wei bä suwäbö e a̦ ca̦i faö. Abinaja cäcöbö cuu. —¡Bä da jabo! —cäcöbö cuu. Ei wama tä a̦ lä ji̦lile wamacö ma cui, wamacö a̦ ca̦i fabä. —¡Bä da jabo! —wamacö cubä. Bä lä amishaö wei bä lä cui bä juimabä, ö̦jö lä. Bä lä bufio wei bä lä cuinö, no mlai ja ba̦limiblamodima u coayolubeje.
66022018	Tä nia lä cublou wei, ei ya tä a̦ lä onibole wama tä a̦ lä ji̦liaö wei wamacö lä cui, bämacö nowa taö lä cule. Ei Yai Bada ya wa̦no lä onibole jamö, ai a lä cuinö shomi tä a̦ yädäamaö dicoo ja, Yai Bada tänö ö̦jö a nö nia bleaamaö. Ei tä a̦ oni jamö, wayu wayu 7 ya bä a̦fa lä wayoano wei täbä ja, a nö nia bleaamaö.
66022019	Ei Yai Bada ya wa̦no lä onibole jamö, ai a lä cuinö ai tä a̦ joyaö dicoo ja, Yai Bada tänö cama etä nia ca̦i joyaö mö feduo. Ba̦limiblamodima fi ja a nia lä iyano wei tä lä cui, ei tä a̦ oni jamö ya tä a̦fa lä wayoano wei, Yai Bada tänö ö̦jö etä nia joyaö. Tä shabono lä yaile jamö a nia lä bälöono wei tä lä cui, ya tä a̦fa ca̦i lä wäyäno wei, ö̦jö etä nia ca̦i joyaö.
66022020	Abinaja Jesús a cuma, ei täbä a̦ bluca lä wawämale a lä cui. —Ya nia juu co̦o jaödao —a cuma. —Awei, Bada tä Jesús —ya e cuma. —Wa juu co̦obä lä. ¡Inaja lä tä cuobä!
66022021	Bei. Bada tä Jesús lä cuinö Yai Bada ebä nofi bluca ojodabobä. Inaja lä tä cuobä.
