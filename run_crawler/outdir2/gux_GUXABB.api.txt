40001001	Jesu Kilisiti yaajanba yela togida ye ne. Jesu Kilisiti den tie Dafidi bijua, leni Abalahama bijua.
40001002	Abalahama den mali Isaaka, Isaaka n maa Jakobo, Jakobo n maa Juda leni o kpeliba leni o waamu.
40001003	Juda den taa Tamala ki mali Peletisa leni Sela, Peletisa n maa Etisilomo, Etisilomo n maa Alama,
40001004	Alama n maa Aminadabi, Aminadabi n maa Nasona, Nasona n maa Salimono,
40001005	Salimono den taa Lahaba ki mali Boasa. Boasa den taa Luta ki mali Obedi,
40001006	Obedi n maa Isayi, Isayi n maa o bado Dafidi. Dafidi den taa Uli pua ki mali Salomono,
40001007	Salomono n maa Loboami, Loboami n maa Abia, Abia n maa Asa,
40001008	Asa n maa Josafati, Josafati n maa Yolami, Yolami n maa Osiasi,
40001009	Osiasi n maa Yotami, Yotami n maa Akasi, Akasi n maa Esekiasi,
40001010	Esekiasi n maa Manase, Manase n maa Amoni, Amoni n maa Josiasi,
40001011	Josiasi n maa Jekonia leni o waamu, Babilona yaaba n den paadi Isalele yaaba yaa yogunu, ki cuo ba ki gedini ti yonbidi bi diema nni.
40001012	Isalele yaaba yonbidi Babilona diema nni n pendi, Jekonia den mali Salatieli, Salatieli n maa Solobabeli,
40001013	Solobabeli n maa Abiyudi, Abiyudi n maa Eliakimi, Eliakimi n maa Asolo,
40001014	Asolo n maa Sadoka, Sadoka n maa Akima, Akima n maa Eliyudi,
40001015	Eliyudi n maa Eleyasala, Eleyasala n maa Matana, Matana n maa Jakobo,
40001016	Jakobo n maa Josefi, Maliyama calo, yaa pua n den mali Jesu ke bi yi o Kilisiti.
40001017	A yaa coadi ki cili Abalahama ki yaa caa hali Dafidi, li pia piiga n nifiima naa. Ki cili Dafidi ki yaa caa hali Babilona cuonu mo, piiga n nifiima naa. Ki cili Isalele yaaba yonbidi Babilona diema nni ki yaa caa hali U Tienu n Gandi Yua cuama, mo tie piiga n nifiima naa.
40001018	Diidi Jesu Kilisiti madi n den tua maama. O naa Maliyama n da den tie Josefi toginaa hali ke bi daa den taani leni biyaba, Maliyama den ti sua ke o punbi kelima U Tienu Fuoma Yua paalu po.
40001019	O togibaa Josefi yua n den tie niteginka, naa den bua ki fiagi o a sala nni. Lani yaa po o den jagi ke o baa paadi leni o ŋasiili nni.
40001020	Wan den maliti yeni yaa yogunu, o Diedo maleki den doagidi o kani ti dangidi nni ki yedi o: «Josefi, Dafidi bijua, ŋan da jie ki taa Maliyama wan tua a pua. Kelima wan punbi yaa biga, o punbi ga kelima U Tienu Fuoma Yua yaa paalu po.
40001021	O baa maa bonjaga, ŋan yini o Jesu, kelima wani n baa faabi o niba leni bi tuonbiadi.”
40001022	Lankuli den tieni ke o Diedo n den tuodi ki teni ke o sawalipualo pua yaa sawalo n tieni:
40001023	«Diidi, li powandiali baa punbi ki maa bonjaga. Bi baa yini o Emanuweli.” Laa yeli bundima n tie "U Tienu ye leni ti."
40001024	Josefi n den fundi, o den tieni o Diedo maleki n waani o yaala. O den taa o pua.
40001025	Ama waa den taani leni o hali wan ban mali o biga. Josefi den yini o Jesu.
40002001	Jesu den mali Betelema, Jude diema nni, Elodo n den ka ti gbandi po yaa yogunu. O madi puoli, yaa banda n diidi a ŋmabila den ñani hali puoli ki cua Jelusalema.
40002002	Bi den buali: «Ban mali Jufinba bado yua moala na ye le? Ti laa ke o ŋmabiga pudi puoli ke ti cua ki baa kpiagi o.”
40002003	O bado Elodo n den gbadi laa laabaalo, o yama den yagi, Jelusalema yaaba kuli moko yaa yama den yagi.
40002004	O den taani bi kopadicianba badiba leni li balimaama bangikaaba yudanba, ki buali ba U Tienu n Gandi Yua n den baa maa naankani.
40002005	Bi den goa ki yedi o: «Betelema dogu yu n ye Jude diema nni, nani o sawalipualo n den diani maama:
40002006	‹Fini Betelema, yaa dogu n ye Juda nni, Ŋaa tie Juda dociami kuli siiga yaa dogu yaa jigidi n wa ki cie, Kelima o bado, yua n baa gobidi n niba Isalele yaaba, Baa ña fini yaa niinne.› ”
40002007	Lane Elodo den yini a banda yeni ŋasiili nni ki buali ki bandi cain ban den laa ke ki ŋmabiga yeni pudi yaa yogunu.
40002008	Li yaa puoli o den soani ba Betelema ki yedi: «Gedi mani ki ban buali ki bandi cain ki biga yeni laabaalo. Yi yaa laa o, yin teni min bandi, ke mini nba moko n gedi ki ban kpiagi o.”
40002009	Ban den gbadi o bado n yedi ba yaala, bi den fii ki gedi. Ban den laa yaa ŋmabiga puoli po yeni den kua bi liiga hali ki ban pundi ki biga n ye yaa dieli yuli po ki sedi.
40002010	Ban den laa ki ŋmabiga, bi pala den mangi hali boncianla.
40002011	Bi den kua li dieli nni ki laa ki biga leni o naa Maliyama. Bi den gbaani ki kpiagi ki biga, ki loti bi ŋalimani boaga ki ñani ki puni o yaa paabu n tie na: wula, leni a dugibila leni mili.
40002012	U Tienu den waani ba ti dangidi nni ke ban da guani Elodo kani. Lane bi den tagini santo ki kuni bi denpo.
40002013	Ban den fii, o Diedo maleki den doagidi Josefi kani ti dangidi nni ki yedi o: «Fii ki taa ki biga leni o naa ki sani ki gedi Ejipiti. Yin ban yaa ye lanpo hali min baa waani a yaa yogunu, kelima Elodo baa lingi ki biga ki bua ki kpa o.”
40002014	Josefi den fii ku ñiagu ki taa ki biga leni o naa ki gedi Ejipiti.
40002015	O den ye lanpo hali Elodo kuuma. Li den tieni yeni ke o Diedo n den tuodi ki teni ke o sawalipualo n pua yaa sawalo n tieni: «N den yini ki ñani n bijua Ejipiti nni.”
40002016	Elodo n den sua ke a banda yeni boandi o, o pali den beni boncianla. O den soani ban ban kpa yaa bonjala n pia bina lie lie leni yaaba n ki pundi yeni kuli, ki ye Betelema leni u tinkundogi nni kuli, nani a banda n den waani o ke o sua ke laa biga baa pia yaa bina banlu.
40002017	Lanwani o sawalipualo Jelemi n den maadi yaa maama den tieni:
40002018	Bi den gbadi i moepaali Lama dogu nni, A bubula leni i moeciami, Lasela n buudi o bila kuuma kaa tuo ban baagi o Kelima baa go ye.
40002019	Elodo n den kpe, o Diedo maleki den doagidi Josefi kani Ejipiti po ti dangidi nni
40002020	ki yedi o: «Fii ki taa ki biga leni o naa ki guani Isalele diema po, kelima yaaba n den bua ki kpa ki biga nan kpe.”
40002021	Josefi den fii ki taa ki biga leni o naa ki guani Isalele diema nni.
40002022	Ama wan den gbadi ke Elodo kpe ke o bijua Akelayusa kali ti gbandi po ki tua Jude bado, o den jie lipo guanma. Ama U Tienu n den waani o ti dangidi nni, o den fii ki gedi Galile diema nni.
40002023	O den ban kali Nasaleti dogu nni. Li den tieni yeni ke bi sawalipuaba n den yedi yaala n tieni, lani n tie na: «Bi baa yini o Nasaleti yua.”
40003001	Laa yogunu Jan Batisi den kua Jude diema yaa fanpienma nni ki wangi U Tienu maama,
40003002	ki tua: «Lebidi mani yi yama kelima tanpoli diema kuli.”
40003003	Wani Jan n tie o sawalipualo Esayi n den maadi yua yaa maama ki yedi: «O nilo kpaani mi fanpienma nni ki tua: ‹Yin bogini mani o Diedo sanu, Ki naadi mani o sani.› ”
40003004	Jan den laa ti yuoyuokobidi tiadi ki ñaagi o ciaga ku gbanñagidigu. O den di i naaci leni ku muagu nni yaa siadi.
40003005	Jelusalema dogu yaaba leni Jude diema yaaba kuli, leni yaa tinkundogi n baali Judana kpenu yaaba kuli, den kpendi o kani.
40003006	Bi den tuodi ki doagidi bi tuonbiadi, ki cedi ke Jan batisi ba Judana kpenu nni.
40003007	Wan den laa ke Falisieninba leni Sadusieninba boncianla kpendi o kani ke wan batisi ba, o den yedi ba: «Yinba, u waalabi-buolu na, ŋme fandi yi yin sani ki cia U Tienu pabienli yaali n baa cua na?
40003008	Yin yaa tuuni mani yaa tuona n doagidi ke yi lebidi yi yama.
40003009	Yin da se ki tua yi pala nni: ‹Ti pia Abalahama ke o tie ti yaaja.› N kadi ki waani yi ke U Tienu baa fidi ki teni yaa tana n tie na n tua Abalahama puoliŋuani.
40003010	Baa moala bi caani li yali i tijiini po. Yaa tibu n ki luoni yaa bonluonkaala n ŋani kuli, bi baa pedi bu ki lu mi fantama nni.
40003011	Mini n batisi yi leni mi ñima, ke lan doagidi ke yi lebidi yi yama. Ama yua n ŋua n puoli pia u paalu ki cie nni. Mii pundi baa yua n baa tugi o cacaadi. Wani, o baa batisi yi leni U Tienu Fuoma Yua leni mi fantama.
40003012	O kubi o kaaligu o nuu nni. O baa ŋanbi o jalu cain, ki wodi ki kuodi mi bima li buali nni, ki nan sia mi fenma leni yaa fantama n kaa pia gbindima.”
40003013	Laa yogunu Jesu den ñani Galile diema ki cua u kpenu Judana, Jan kani, ke wan batisi o.
40003014	Ama Jan den bua ki yie opo ki yedi: «Li bi pundi fine n batisi nni, ke a mo nan cua mini yaa kani?”
40003015	Jesu den goa ki yedi o: «Cedi ki tieni yeni moala, yeni n tie tin tieni yaala n tiegi kuli.” Lanwani Jan den tuo, waa go yie.
40003016	Wan den batisi o yaa yogunu, Jesu den ñani mi ñima nni. Tanpoli den luodi ke Jesu laa ke U Tienu Fuoma ñani lipo ki ji nani ki kpaajiega yeni ki ti jagini opo.
40003017	Lanyogunu u nialu den maadi tanpoli po ki yedi: «One n tie n Bijabuadiga, n pali n mani yua yaa po hali boncianla.”
40004001	Lani n pendi U Tienu Fuoma den gedini Jesu mi fanpienma nni ke Sutaani tulini o.
40004002	Jesu n den loli bu ñoabu dana piinaa leni ñadi piinaa, mi koma den cuo o.
40004003	Mi tulinma daano yeni den cua o kani ki yedi o: «A yaa tie U Tienu Bijua ŋan maadi ki teni a tana na n tua jiema.”
40004004	Jesu den goa ki yedi: «Li diani: O nisaalo kan yaa ye mi jiema bebe po ka, ama yaa maama n ñani U Tienu ñoabu nni kuli yaa po.”
40004005	Sutaani den gedini Jesu u dogagidiko Jelusalema po, ki teni ke o sedi U Tienu diegu yuli po.
40004006	O den yedi o: «A yaa tie U Tienu Bijua ŋan yugi ki cii tiipo kelima li diani: ‹O baa puogi o malekinba apo. Bi baa tebini a bi nii po Ke a taali n da tuudi tanli.› ”
40004007	Jesu den yedi o: «Li go diani kaanto: Da biigi o Diedo a Tienu.”
40004008	Sutaani go den gedini o yaa juali n kpedi hali boncianla yuli po ki waani o ŋunduna diema kuli leni mi kpiagidi,
40004009	ki yedi o: «A yaa gbaani ki kpiagi nni, n baa pa ŋa laa bonla kuli.”
40004010	Jesu den yedi o: «Fuadi likani Sutaani, kelima li diani: ‹A baa kpiagi o Diedo a Tienu, Ki yaa jaandi wani bebe.› ”
40004011	Lane Sutaani den ŋa Jesu. Lanyogunu malekinba den cua Jesu kani ki tuuni opo.
40004012	Jesu n den gbadi ke bi cuo Jan, o den fii ki gedi Galile.
40004013	O den ñani Nasaleti ki cua ki ye Kapenayuma dogu nni yu ku leni mi ñincianma, Sabulono leni Nefitali buoli yaa tinmu nni.
40004014	O den tieni yeni ke o sawalipualo Esayi n den maadi yaa maama n tieni:
40004015	«Sabulono leni Nefitali tinmu yaaba, Yaa tinmu n ku leni Galile ñincianma, Judana kandima tinga yaaba yeni, Bani yaa nilanba n ye Galile diema nni,
40004016	Laa niba, yaaba n den ye li biigili nni, di laa mi yencianma. Laa yenma yendi bani, Yaaba n den ka mi kuuma leni mi jinjingu n den die naankani.”
40004017	Lanyogunu Jesu den cili ki wangi o Laabaaliŋamo ki tua: «Lebidi mani yi yama, kelima tanpoli diema kuli.”
40004018	Jesu n den cuoni ki baali Galile ñincianma, o den laa naataanjaba lie, Simono yua n go yi Pieli, leni o waalo Andile, ke bi lu i taali mi ñincianma nni kelima bi den tie jankpaanba.
40004019	O den yedi ba: «Ŋoadi mani nni, nani yin lingi i jami maama, n baa teni yin yaa lingi bi niba moko yeni.”
40004020	Lanyogunu liga bi den ŋa bi taali ki ŋoadi o.
40004021	Jesu den suagi liiga ki go laa naataantoe lie, Sebede bijaliediba, Jaka leni o waalo Jan. Bi den ye ku ñinbiagu nni leni bi baa Sebede ki ŋanbidi bi taali.
40004022	O den yini ba. Lanyogunu bi den ŋa ku ñinbiagu leni bi baa kuli ki ŋoadi o.
40004023	Jesu den gaandi Galile diema kuli nni ki kua li balimaama bangima diena nni, ki bangi bi niba ki wangi ba U Tienu diema Laabaaliŋamo, ki paagidi bi niba bi yianbuoli leni bi tadinbuoli kuli po.
40004024	O yeli den ñani Sili diema kuli nni. Bi den cuani o kani i yianbuoli leni mi yianfulima kuli danba, leni mu cicibiadimu n die yaaba, leni mi bisinbilima danba leni ti gbanankpiendi danba. O den paagi bikuli.
40004025	Bi niba boncianla, yaaba n den ñani Galile, leni Dekapola, leni Jelusalema leni Jude diema kuli, leni yaa diema n ye Judana kpenu kandima, bikuli den ŋoadi o.
40005001	Jesu n den laa ku niligu, o den doni li juali po. Wan den kali, o ŋoadikaaba den nagini o kani.
40005002	O den yaadi ki bangi ba ki yedi:
40005003	«Li pamanli ye leni yaaba n pia li yumiinli, kelima tanpoli diema tie bi yaama.
40005004	Li pamanli ye leni yaaba n ye leni li pabiidili, kelima bi baa baagi ba.
40005005	Li pamanli ye leni yaaba n pia li padingili, kelima bi baa diedi ki tinga.
40005006	Li pamanli ye leni mi teginma koma leni mi ñunñuunu n pia yaaba, kelima bi baa guo.
40005007	Li pamanli ye leni bi niñingbadiba, kelima bi baa gbadi bipo mi niñima.
40005008	Li pamanli ye leni yaaba n pia li papienli, kelima bi baa le U Tienu.
40005009	Li pamanli ye leni bi candanbaaba, kelima bi baa yini ba U Tienu bila.
40005010	Li pamanli ye leni ban wangi yaaba fala kelima mi teginma po, kelima tanpoli diema tie bi yaa yaala.
40005011	Li pamanli ye leni yi bi niba yaa sugidi yi ki wangi yi falabiado ki maadi yipo mi mabiadima kelima mini yaa po.
40005012	Yin mangi mani yi pala ki yaa ye leni li pamancianli kelima yi panpaani baa yaba tanpoli po. Bi niba den wangi bi sawalipuaba falabiado yeni, bani yaaba n den ye ke yi daa ye.
40005013	Yinba n tie mi yaama ŋanduna po. Mi yaama yaa ti luo mi manu, bi baa taa be ki go mangi ma? Maa go pia fuomaba, se ban lu ma niinpo bi niba n ŋmaa ma.
40005014	Yinba n tie mi yenma ŋanduna po. Yaa dogu n ye li juali yuli po kan fidi ki wuoni.
40005015	Bi kan go cuoni ki fidisanga mo ki taa li sancianli ki ŋoagini ga, ama bi baa tuani ga u fidisantuankaanu, gan yendi yaaba n ye li dieli nni kuli po.
40005016	Yeni yin cedi mani yi yenma n yendi yeni bi niba kani ke ban le yi tuonŋama ki kpiagi yi Baa yua n ye tanpoli po.
40005017	Yin da tama ke n cua ki baa bolini li balimaama leni bi sawalipuaba maama ka. Mii cua ki baa bolini ma, ama n cua ki baa tieni ma.
40005018	N waani yi i moamoani, hali tanpoli leni ki tinga n baa ye, baa yaa dianyendu n wa ki cie i diani nni, kan ña li balimaama nni hali likuli n baa tieni ki dudi.
40005019	Yua n miidi li balimaama nni baa yaama n wa ki cie siiga mayenma, ki go bangi bi niba ban yaa tiendi yeni, o baa tua yua n wa ki cie tanpoli diema nni. Yua mo n tiendi man bili yaala ki go bangi ma, o baa tie niciamo tanpoli diema nni.
40005020	N waani yi, yi teginma yaa cie li balimaama bangikaaba leni Falisieninba, yi kan kua tanpoli diema nni.
40005021	Yi gbadi ke bi den yedi bi nikpiaba: ‹Ŋan da kpa o nilo, yua n ku o nilo, bi baa bu ki cuo o.›
40005022	Ama mini n yedi yi, yua n bieni o pali o lielo po kuli, li pundi ban bu leni o, yua n yedi o lielo: ‹O yanpiidaano na›, li pundi ke yi cancannikpeliba taancianli n cuo o. Yua n yedi o lielo: ‹O yanluodaano na,› li pundi ban cuo ki kuani o ku fantanbuogu nni.
40005023	Lanwani a yaa cua li padibinbinli kani ki baa pa a paabu, ki tiadi likani ke a lielo pia leni a bu madiabu,
40005024	ŋan cedi a paabu likani ki kpa gedi ki ban mangi leni a lielo yeni, ki yuandi ki guani ki pa U Tienu a paabu.
40005025	A koanginka yaa cuo ŋa ki caani a li bujiali kani, ŋan mangi leni o tontoni ki daa pundi, ke wan da ti teni o bujialo n cuo ŋa ki teni a sandalima, wan kuani a li kpaadidieli nni.
40005026	N waani a i moamoani, a kan ña lienni kali a ban pani ki gbeni, kaa sieni baa tanga.
40005027	Yi gbadi ke bi den yedi: ‹Ŋan da conbi.›
40005028	Ama mini n yedi yi ke yua n noanli pua ke o yama kua o niinni, o conbi leni o o pali nni no yo.
40005029	A jiennunbu yaa tie apo li tingbali bonla, ŋan logidi bu ki lu foagima, kelima a gbanan-buoyendu yaa bodi, li baa ŋani apo ki cie ban lu a gbanandi kuli ku fantanbuogu nni.
40005030	A jienu yaa tie apo li tingbali bonla, ŋan jia ku ki lu foagima, kelima a gbanan-buoyendu yaa bodi, li baa ŋani apo ki cie ban lu a gbanandi kuli ku fantanbuogu nni.
40005031	Bi go den yedi: ‹Yua n ñani o pua, wan teni o li poñatili.›
40005032	Ama mini n yedi yi ke yua n ñani o pua, ke laa tie mi conconma po ka, o teni ke laa pua tua poconconli. Yua n taa poñaka mo, o conbi.
40005033	Yi den gbadi ke bi waani bi nikpiaba: ‹Ŋan da poli ki niani ki naa tieni. Ama ŋan poli ki niani o Diedo ke a baa tieni yaala, ŋan tieni la.›
40005034	Ama mini n yedi yi: Yin da poli baa leni tanpoli kelima li tie U Tienu bali kalikaanu,
40005035	baa leni ki tinga kelima ki tie o taaŋmaakaanu, baa leni Jelusalema kelima li tie o badiciamo dogu.
40005036	Ŋan da poli leni a yuli, kelima a kan fidi ki teni baa yuyengu n pendi, yaaka kun boandi.
40005037	Yi yaa yedi: ‹Mm, lan yaa tie mm.› Yi yaa yedi: ‹A-a mo, lan yaa tie a-a.› Kelima yaala n pugini kuli di ñani o Biado kane.
40005038	Yi den gbadi ke bi yedi: ‹Nunbu n baa pa nunbu panli, ñinli mo n baa pa ñinli panli.›
40005039	Ama mini n yedi yi, yin da yie o nibiado po, nilo yaa pabi a a jienkpianu po, ŋan pegidi ki teni o a ganu mo.
40005040	Nilo yaa bua ki yini a ti buudi ki ga a liadibiga, ŋan teni o a liadicianli mo.
40005041	O nilo yaa tieni a u paalu ke ŋan ciani o kilo dajenli, ŋan ciani o dajena lie
40005042	Pa yua n mia ŋa, da buli a nunga yua n bua ŋan ledi opo.
40005043	Yi gbadi ke bi den yedi: ‹Ŋan bua a nisaalilielo ki nandi a yibali.›
40005044	Ama mini n yedi yi: Yaa bua mani yi yibalinba, ki yaa jaandi yaaba n faligidi yipo.
40005045	Yeni yi baa tie yi Baa yua n ye tanpoli bila, kelima o yen tendi ke o yienu pudi bi nibiadiba leni bi niŋanba kuli po, ki yen tendi ke ki taaga mii bi niteginkaaba leni yaaba n ki tiegi kuli po.
40005046	Li yaa tie ke yi bua yaaba n bua yi bebe, yi baa baa be yaa panpaani yo? Bi lubigaaba wani ki tiendi yeni ka yoo?
40005047	Yi yaa fuondi yi kpiiba bebe, yi tieni be ke li pia mi paadima? Baa bi nilanba wani ki tiendi yeni ka yoo?
40005048	Yin gagidi ki yaa ŋani nani yi Baa yua n ye tanpoli n gagidi ki ŋani maama.
40006001	Fangi mani yi yula ki da tiendi yi tuonŋama a sala nni ke bi niba n le. Yi yaa tiendi yeni yi kan baa panpaaniba kuli yi Baa yua n ye tanpoli kani.
40006002	Lanwani, a yaa tieni mi ŋanma, ŋan da piebi kakaci nani pala lie danba n tiendi maama li balimaama bangima diena nni leni i sani nni, ke bi niba n kpiagi ba. N waani yi i moamoani, bi baa bi panpaani n yeni.
40006003	Ama a yaa tieni mi ŋanma, da cedi a ganu n bandi a jienu n tiendi yaala,
40006004	ke a ŋanma n yaa tiendi ŋasiili nni. A Baa yua n nua ŋasiili nni n baa guani a la.
40006005	Yi yaa jaandi, yin da tie nani pala lie danba yaaba n bua ki yaa se li balimaama bangima diena nni leni a sankada nni ki jaandi, ke bi niba n le. N waani yi i moamoani, bi baa bi panpaani n yeni.
40006006	Ama fini a yaa jaandi, kua a dieli nni ki luoni a buliñoabu, ki jaandi a Baa yua n ye likani ŋasiili nni. Wani a Baa yua n nua ŋasiili nni n baa guani a la.
40006007	Yi yaa jaandi, yin da figili mi maama fanma fanma, nani bi nilanba n tiendi maama, bi tama ke U Tienu baa cengi ba kelima bi macianma po.
40006008	Da tiendi mani nani bani, kelima yi Baa U Tienu bani yin luo yaala hali ke yi daa mia o.
40006009	Diidi mani yin baa jaandi maama: Ti Baa yua n ye tanpoli,
40006010	A yeli n baa mi gagidima, A diema n cua, A yanbuama n tieni ki tinga nni Nani nani man tiendi maama tanpoli po.
40006011	Pa ti dinla yaa jiema n dagidi.
40006012	Tieni tipo sugili ti tudima po Nani ti moko n tieni sugili yaaba n tudi tipo maama yeni.
40006013	Da tuo tin baa mi tulinma nni. Ama ŋan ga ti o Biado kani. [Kelima fini n die li bali, leni u paaciamu, Leni ti kpiagidi hali yaa yogunu kuli. Amina.]
40006014	Yi yaa puni yaa niba n tudi yipo sugili, yi Baa yua n ye tanpoli mo baa pa yi sugili.
40006015	Ama yi yaa puni bi niba sugili, yi Baa moko kan pa yi sugili yi yaa tuonbiadi po.
40006016	Yi yaa luo bu ñoabu yaa yogunu, da biidi mani yi nunmu nani pala lie danba, yaaba n biidi bi nunmu ki baa waani bi niba ke bi luo bu ñoabu. N waani yi i moamoani, bi baa bi panpaani n yeni.
40006017	Ama fini, a yaa luo bu ñoabu, ŋan fa a nunga ki sogi tulale,
40006018	ke bi niba n da bandi ke a luo bu ñoabu, ama a Baa yua n ye ŋasiili nni bebe n yaa bani. Wani a Baa yua n nua ŋasiili nni baa guani a la.
40006019	Da biliti mani yi ŋalimani ŋanduna nni, ti lulugidi leni i tantonmoani n baa bolindi naankani, a concona n kua ki su naani,
40006020	ama yin yaa biliti mani yi ŋalimani tanpoli po, ti lulugidi leni i tantonmoani n kan bolini naankani, a concona n kan kua ki su naankani.
40006021	Kelima yi ŋalimani n ye naankani, yi yantiana mo baa ye lankane.
40006022	Bu nunbu tie ti gbanandi fidisanga. Lanwani a nunbu yaa ŋani, a gbanandi kuli baa yieni bonŋanla,
40006023	ama a nunbu yaa ŋani, a gbanandi kuli baa ye li biigili nni. Yaa yenma n ye a niinni yaa tie biigili, laa biigili baa yaba boncianla.
40006024	Oba kuli kan fidi ki yaa tuuni canbaanba lie po, kelima o yaa baa nani o canbaakpialo ki bua o canbaalielo, o nan baa taabi o bonkpialo ki fali o bonlielo wani. Yi kan fidi ki yaa taa ki tuuni U Tienu po leni ŋalimani po.
40006025	Li tie lani yaa po ke n yedi yi, da yagi mani yi yama yi miali yema po, yin baa di yaala leni yin baa ñu yaala, leni yi gbanandi po yin baa yie yaala. Yii bani ke li miali cie mi jiema, ke ti gbanandi mo cie ti tiayiekaadi?
40006026	Diidi mani ti bonyugiditi, baa coagi, baa yendi, baa wuo ki kuodi liba a buana nni. Ama yi Baa yua n ye tanpoli n dindi ba. Yii bani ke yi pia mayuli ki cie ti bonyugiditi?
40006027	Yi siiga ŋme yanyagidi n baa teni wan fidi ki foagidi o miali dana baa waamu?
40006028	Lanwani be yaa po ke yi bangi li bonyiekaala po? Diidi mani mi moapuuma n ye maama. Maa tuuni, maa pia gaali,
40006029	baa yeni, n yedi yi ke baa o bado Salomono leni o kpiagiciandi kuli, waa den pundi mi siiga nni baa yenma n bobi maama.
40006030	U Tienu yaa bobindi yaa muadi n ye ku muagu nni dinla, ke bi baa fa ki taa ti ki cuoni mi fantama u fanu nni, laa pia kuli tama ke o baa yieni yi mo, yinba yaaba yaa dandanli n ki fuu, bi yeni kaa?
40006031	Lanwani, yin daa yagini mani yi yama ki yaa tua: ‹Ti baa je be? Ti baa ño be? Ti baa yie be?›
40006032	Kelima laa bonla kuli tie bi nilanba n lingi yaala. Yi Baa yua n ye tanpoli bani ke laa bonla kuli tie yipo tiladi.
40006033	Yin kpa lingi mani wani U Tienu diema leni o yaa teginma, lani, laa bonla kuli baa yuandi ki pugini yipo.
40006034	Lanwani, da yagi mani yi yama saala po, saala baa pia o yanyagidi o yuli po. Daali kuli pia li yaa fala ke li dagidi.
40007001	Yin da ja mani ti buudi, ke U Tienu n da ti jia leni yi mo ti buudi.
40007002	Kelima U Tienu baa bu leni yi nani yin bu leni yi nisaalilieba maama. O go baa taa yin bigidi nitoaba po leni yaa bonbiigikaala ki biigi yi mo yaa po.
40007003	Be n teni ke a nua yaa muagu n ye a lielo nunbu nni ki naa nua yaa dajengu n ye a yaabu nni?
40007004	Li ga lede ke a baa yedi a kpiilo: ‹Cedi min ñani apo yaa muagu n ye a nunbu nni, ke ku dajengu duogi a yaabu nni?›
40007005	Fini pala lie daano, ŋan kpa ñani yaa dajengu n ye a yaa nunbu nni, lanwani a baa fidi ki le bonŋanla ŋan baa ñani ku muagu yeni maama a lielo yaabu nni.
40007006	Da taa mani yaala n gagidi ki ŋani ki teni i sangbanli, ke ban da ti jigidi ki toatoadi yi. Da taa mani yi laani yi yaa dunga n pa ki lu i duoli, ke ban da ti ŋma ki piini la.
40007007	Mia mani, bi baa pa yi, lingi mani, yi baa le. Yedi mani: ‹Gafala› bu buliñoabu kani, bi baa luodi yipo.
40007008	Kelima yua n mia kuli baa baa, yua mo n lingi kuli, o baa le, bi baa luodi yua n yedi: ‹Gafala› ki bua ki kua kuli po.
40007009	Yinba bi jaba siiga, ŋme yaa biga n baa mia o dupen, wan teni o li tanli?
40007010	Bi o baa mia o o jamo, wan teni o o wa?
40007011	Yinba yaaba n bia yaa bani ki pa yi bila li bonŋanla, laa pia kuli tama ke yi Baa yua n ye tanpoli baa pa yaaba n mia o li bonŋanla.
40007012	Lani yaa po yin bua ke bi niba n tieni yipo yaala kuli, yi mo n tieni la bipo. Lani n tie li balimaama leni bi sawalipuaba kuli bangima.
40007013	Kua mani yaa buliñoabu n miabi kani, kelima yaa buliñoabu n pia leni yaa sanu n pia kuli caa mi bodima po, yaaba n tagi lankani mo n nan yaba.
40007014	Ama yaa buliñoabu n miabi leni yaa sanu n miabi kuli caa yaa miali n kan gbeni kani, yaaba n laadi laa sanu mo naa yaba.
40007015	Yin fangi mani yi yula leni bi sawalipua-faadanba. Bi kpendi yikani ki dingi nani i pe yeni, ama moamoani, bi tie nani yaa fuasangbanbiadi n bua ki bolini yi yeni.
40007016	Yi baa bandi baa bi bontienkaala po yo. Naani yi baa sobidi i cabi ku konkongu po bi? Bi ki sobidi a kankana a kongoaba po bi?
40007017	Yaa tibu n ŋani kuli baa luoni yaa bonluonkaala n ŋani, yaa tibu n ki ŋani mo baa luoni yaa bonluonkaala n ki ŋani.
40007018	Yaa tibu n ŋani kan fidi ki luoni yaa bonluonkaala n ki ŋani, yaa tibu n ki ŋani mo kan fidi ki luoni yaa bonluonkaala n ŋani.
40007019	Yaa tibu n ki luoni yaa bonluonkaala n ŋani kuli, bi baa pedi bu ki lu mi fantama nni.
40007020	Li tie bi bontienkaala po yo ke yi baa bandi ba.
40007021	Yaaba n tua nni: ‹O Diedo, o Diedo,› bikuli ka baa kua tanpoli diema nni, se yaaba n tiendi n Baa yua n ye tanpoli yaa yanbuama.
40007022	Li bujiali daali, bi niba boncianla baa yedi nni: ‹O Diedo, o Diedo, naani tii den wangi U Tienu maama a yeli nni kaa? Tii den deli mu cicibiadimu a yeli nni kaa? Tii go den tiendi mi bancianma boncianla a yeli nni kaa?›
40007023	Lane n baa kadi ki yedi ba: ‹Kalam, mii bani yi. Fuadi mani n kani, yinba yaaba n tiendi mi biadima.›
40007024	Lani yaa po yua n gbadi min maadi yaa maama na, ki tiendi man yedi yaala, o baa tie nani yaa yanfodaano n den maa o dieli ku tangu po.
40007025	Ki taaga den mini, a ñingola den puubi, ku tafaagu mo den figi ki pua laa dieli, ama lii den baa, kelima li den pu ku tangu po.
40007026	Ama yua n gbadi min maadi yaa maama na, ki naa tiendi man yedi yaala, o baa tie nani yaa yanluodaano n maa o dieli mi tanbiima nni.
40007027	Ki taaga den mini, a ñingola den puubi, ku tafaagu den figi ki pua laa dieli ke li den baa ki mumudi.”
40007028	Jesu n den maadi laa maama kuli ki gbeni, ku niligu den ye leni li pakili kelima o bangima po.
40007029	Kelima o den bangi nani yua n pia li bali mi bangima po yeni. Waa den bangi nani li balimaama bangikaaba yeni ka.
40008001	Jesu n den jiidi li juali po, bi niba boncianla den ŋua o.
40008002	O gbaado den cua ki gbaani o nintuali ki yedi: «N Daano, a yaa bua, a baa fidi ki ŋanbi nni.”
40008003	Jesu den tandi o nuu ki sii o ki yedi: «N bua, ŋanbi.” Lanyogunu o gbaadima den gbeni opo ke o ŋanbi.
40008004	Jesu den yedi o: «Ŋan fangi a yuli ki da yedi niloba liba. Ama, gedi ki ban waani a yuli kopadiciamo, ki padi Musa n den bili yaa padili, lan tua bipo siedi ke a ŋanbi.”
40008005	Jesu n den kua Kapenayuma nni, minteela kobiga yudaano den tuogi o
40008006	ki mia o ki yedi: «N Daano, n naacemo dua ke ti yianfaandi cuo o, ki go koani o boncianla.”
40008007	Jesu den yedi o: «N baa cua ki paagi o.”
40008008	Minteela kobiga yudaano yeni den goa ki yedi o: «N Daano, mii pundi ŋan kua n dieli nni, maadi mayenma bebe, n naacemo baa paagi.
40008009	Kelima mini yua ke toaba die nni, n moko pia min die yaa minteela. N yen yedi one: ‹Gedi,› wan gedi, ki yedi o yua mo: ‹Cua na,› wan cua. N yen yedi n naacemo: ‹Tieni line,› wan tieni.”
40008010	Jesu n den gbadi laa maama, li den paki o, ke o yedi yaaba n ŋua o: «N waani yi i moamoani, baa yinba Isalele yaaba siiga, n daa laa yaa dandancianli n tie na buolu.
40008011	N waani yi i moamoani ke bi niba boncianla baa ña puoli leni nintuali kuli, ki cua ki taani ki kali leni Abalahama leni Isaaka leni Jakobo, u saajekaanu kani tanpoli diema nni.
40008012	Ama bi baa lu yaaba n bi baa tie tanpoli diema yaaba yeni, niinpo li biigicianli nni, a bubula leni mi ñincegima n baa ye naankani.”
40008013	Li yaa puoli Jesu den yedi a minteela yudaano: «A kuni, lan tua apo nani ŋan daani maama.” Lanyogunu liga o naacemo den paagi.
40008014	Jesu den gedi Pieli denpo. O den sua ke wani Pieli cuadinaa dua kelima o den pia gbananbiendi.
40008015	Jesu den sii o nuu ke u yianu kagidi opo ke o fii ki ga o cangu.
40008016	Ku yenjoboandigu bi den cuani Jesu kani bi niba boncianla, mu cicibiadimu danba. O den maadi bebe ki deli ki ñani mu cicibiadimu mun den ye yaaba yaa niinni, ki go paagi a yiama kuli.
40008017	O den tieni yeni ke o sawalipualo Esayi n den maadi yaa maama n tieni: Wani oba n den taa ti tadingu, Ki tugi ti yiani.
40008018	Jesu n den laa ke ku niligu lindi o, o den waani o ŋoadikaaba ban duodi ki gedi nepo yaa boanjaali.
40008019	Li balimaama bangikaaba siiga yendo den cua o kani ki yedi o: «Canbaa, n baa ŋua ŋa ŋan caa naani kuli.”
40008020	Jesu den goa ki yedi o: «I coli pia i fali, ti bonyugiditi mo pia a tiana, ama o Ja Bijua wani naa pia wan baa dua naani.”
40008021	Nitoa, o ŋoadikaaba siiga yua, den yedi o: «N daano, pa nni u sanu min da kpa gedi ki ban piini n baa no.”
40008022	Jesu den goa ki yedi o: «Yaa ŋua nni, ki cedi bi tinkpiba n piini bi tinkpiba.”
40008023	Jesu den kua ku ñinbiagu nni ke o ŋoadikaaba den ŋoadi o.
40008024	Ban den ye mi ñincianma nni, ku faabiadigu den fii ke a ñinguona fii ki baa milini ku ñinbiagu, ama wani, o den goa.
40008025	O ŋoadikaaba den nagini ki fundi o ki yedi: «Ti Daano, fii ki faabi ti, ke ti baa bodi.”
40008026	O den yedi ba: «Be teni ke yi jie nanda, yinba yaaba yaa dandanli n ki fuu?” Lanwani o den fii ki sedi ki funi leni ku faagu leni mi ñincianma ke likuli duani salam.
40008027	Ti jawaandi den cuo o yegininlieba kuli ke bi yieni biyaba: «O tie ŋme yo, ke baa ku faagu leni mi ñincianma kuli tuo ki tieni wan yedi yaala?”
40008028	Jesu n den pundi nepo yaa boanjaali Gadala yaaba dogu tinbianu nni, mu cicibiadimu danba bonba lie den ñani a kula po ki tuogi o. Bi den bia boncianla hali ke niloba kan tuo ki tagini lipo sanu.
40008029	Bi den tiani opo: «Be n ye tinba leni fini siiga, U Tienu Bijua? Naani a cua ne ki baa duoli ti ke u yogunu daa pundi yoo?”
40008030	Li sua ke u duokuliciamu den nagi likani ki gbi i moajiini.
40008031	Mu cicibiadimu den miadi Jesu ki tua: «A yaa deli ti, ŋan cedi tin gedi ki ban kua u duokulu na niinni.”
40008032	O den yedi mu: «Gedi mani.” Mu den ñani bi jaba yeni niinni ki ban kua i duoli nni. Lani u duokulu kuli den digi mi joayidima po ki baa mi ñincianma nni ki bodi lienni.
40008033	Yaaba n den kpaa ba den sani ki gedi ki ban waani u dogu po yaala n tieni kuli, leni yaala n tieni mu cicibiadimu danba.
40008034	Lane, u dogu nni yaaba kuli den ñani ki baa tuogi Jesu. Ban den laa o bi den mia o ke wan ña bi tinga nni.
40009001	Jesu den kua ku ñinbiagu nni ki duodi mi ñincianma ki guani o dogu po.
40009002	Lanyogunu bi den cuani o kani yua yaa gbanandi n kpe ke o dua ku kaagu po. Jesu n den laa bi dandanli, o den yedi yua yaa gbanandi n kpe: «Paagi a pali, n bijua, a baa a tuonbiadi sugili.”
40009003	Lane li balimaama bangikaaba bi tianba den maliti bi yama nni ki tua: «O naa ja sugidi U Tienu.”
40009004	Jesu den bani ban maliti yaala, ki yedi: «Be n teni ke yi maliti yaala n bia yi yama nni yeni?
40009005	Be n dingi ki cie ki yedi: ‹A baa a tuonbiadi sugili› bi ki yedi: ‹Fii ki yaa cuone?›
40009006	N bua yin bandi ke o Ja Bijua pia li bali ŋanduna nni ki baa fidi ki pa bi niba bi tuonbiadi sugili.” Lane o den yedi yua yaa gbanandi n kpe yeni: «Fii ki taa a kaagu ki yaa kuni.”
40009007	O ja yeni den fii ki ñani ki ban kuni.
40009008	Ku niligu n den laa lani, ti jawaandi den cuo ba, ke bi kpiagi U Tienu leni wan puni bi nisaaliba laa paalu buolu.
40009009	Jesu n den fii lankani ki suagi liiga, o den laa ban yi yua Matiyu ke o ka o tuonli kani ki gaani li lubili. O den yedi o: «Ŋoadi nni.” Matiyu den fii ki ŋoadi o.
40009010	Jesu n den ka Matiyu dieli nni u saajekaanu kani, bi lubigaaba leni i tagibiadi danba kuli den cua boncianla, ki ka ki di leni o leni o ŋoadikaaba.
40009011	Falisieninba n den laa lani, bi den yedi o ŋoadikaaba: «Be yaa po ke yi canbaa di leni bi lubigaaba leni i tagibiadi danba?”
40009012	Jesu den gbadi ki yedi ba: «Yaaba n pia laafia ka bua lotoli, ama a yiama.
40009013	Gedi mani ki ban bandi yaa maama n tie na bundima: ‹Mi niñingbadima n mani npo, laa tie a pada ka.› Mii cua ki baa yini yaaba n tiegi ka, ama ti tuonbiadi danba.”
40009014	Jan ŋoadikaaba den cua Jesu kani ki yedi o: «Be yaa po ke tinba leni Falisieninba yen luo bu ñoabu ke a yaa ŋoadikaaba wani naa luo?”
40009015	Jesu den goa ki yedi ba: «O pocaancalo danlinba baa ga lede ki biidi bi pala wan da ye leni ba li pocaali nni yaa yogunu? Ama a dana kpendi ke bi baa cuo o pocaancalo ki ñani o bi siiga, bi baa loli bu ñoabu laa yogunu.”
40009016	O go den yedi: «Niloba kan taa cabipanli ki biini li liadikpeli, kelima li cabipanli baa dadi li bonkpeli lan padi ki pugini.
40009017	Bi kan didi taa o duvenpaano ki piagi ti dayuakpedi nni, kelima o yaa pudi yaa yogunu, ti dayuakpedi baa padi, duven n wuli, ti dayuadi mo n bodi. Ama bi yen piagi o duvenpaano ti dayuapandi nni, ke duven leni ti dayuadi kuli n yaa ye.”
40009018	Jesu n den maadi leni ba yeni, bi yudanba siiga nni yendo den cua ki gbaani o nintuali ki yedi: «N bisalo kpe moala moala na, ama ŋan cua ki ban maani opo a nii, o baa faadi.”
40009019	Jesu den fii ki ciani o, wani leni o ŋoadikaaba.
40009020	Lanyogunu yaa pua yaa soama n den wuliti hali piiga n bina lie den cua ki nagini o puoli po ki sii o liadicuadi,
40009021	kelima o den tua o yama nni: «N yaa li baa ki sii o liadili bebe, n baa paagi.”
40009022	Jesu den jigidi ki laa o ki yedi: «Paagi a pali, n bisalo, a dandanli paagi a.” Lanyogunu o pua yeni den paagi cain.
40009023	Jesu den pundi ki kua o yudaano yeni deni. Wan den sua ke ti baantiadi cua ki biga kuuma po ki piebi mu yelimu ke bi niba mo tiendi ku fuugu, o den yedi:
40009024	«Ña mani, kelima ki bonpuoga naa kpe ka, o goa yo.” Bi den ñuadi o.
40009025	Wan den ñani bi niba kuli, o den kua ki biga n dua naani, ki cuo o nuu ke o fii.
40009026	O laabaalo den yadi laa diema nni kuli.
40009027	Jesu n den fii lankani ki suagi liiga, juama lie den ŋua o ki tangi: «Dafidi Bijua, gbadi tipo mi niñima.”
40009028	Jesu n den kua li dieli nni, a juama yeni den cua o kani. Jesu den buali ba: «Yi daani ke n baa fidi ki tieni yipo yin miadi yaala?” Bi den goa ki yedi o: «Mm, ti Daano.”
40009029	Lane o den sii bi nuni ki yedi: «Lan tieni yipo nani yin daani maama.”
40009030	Lani bi nuni di den nua. Jesu den teni ba li ñoabonli ki yedi: «Fangi mani yi yula ke oba n da bandi.”
40009031	Ama bi den ñani ki kpaani o yeli laa diema nni kuli.
40009032	Laa jaliediba n den fii ki caa, bi niba go den cuani Jesu kani cicibiadiga daano ke o tie muulo.
40009033	Jesu n den deli ki ñani ki cicibiadiga yaa yogunu, o muulo yeni den yaadi ki maadi. Li den paki yaa niba n taani likani ke bi tua: «Ti daa bi laa li naa bonla Isalele diema nni.”
40009034	Ama Falisieninba wani den tua: «Mu cicibiadimu bado n puni o u paalu ke o deli ki ñandi mu cicibiadimu bi niba niinni.”
40009035	Jesu den gaandi i dociami leni i dowaali nni kuli, ki bangi U Tienu maama li balimaama bangima diena nni, ki wangi U Tienu diema Laabaaliŋamo, ki paagidi bi niba bi yianbuoli leni bi tadinbuoli kuli po.
40009036	Wan den diidi ku niligu, mi niñima den cuo o bipo kelima bi den coagi, bi yama mo den yagi nani yaa pe n kaa pia yankpaalo yeni.
40009037	Lani yaa po o den yedi o ŋoadikaaba: «U jetaagu yaba, ke bi tuonsoanba mo nan wa.
40009038	Lanwani yin mia mani u jetaagu Diedo wan soani bi tuonsoanba o jetaagu po.”
40010001	Jesu den yini o piiga n ŋoadikaliediba ki dini ba li bali ki puni ba u paalu ban yaa deli ki ñandi mu cicibiadimu mun ye yaaba yaa niinni, ki go yaa paagidi bi niba leni ban pia yaa yianbuoli leni yaa tadinbuoli kuli po.
40010002	Bi piiga n tondiliediba yeni yela n tie na. Yua n kpia, Simono ban go yi yua Pieli leni o waalo Andile, Sebede bijua Jaka leni o waalo Jan,
40010003	Filipi leni Batelemi, Toma leni o lubigaalo Matiyu, Alife bijua Jaka leni Tade,
40010004	Simono ban yi yua o Yankuadaano leni Judasa Isikalioto yua n den yuandi ki janbi Jesu.
40010005	Bani n tie Jesu n den soani o piiga n niliediba yaaba ki teni ba yaa ñoabonli n tie na:
40010006	«Da gedi mani bi nilanba po, ki da kua Samali yaaba dogi nni mo, ama yin gedi Isalele buolu yaaba po, bani yaaba n tie nani yaa pe n yaadi yeni.
40010007	Yin tagi naankani kuli, yin yaa wangi ke U Tienu diema kuli.
40010008	Yin yaa paagidi a yiama, ki fiindi bi tinkpiba, ki ŋanbidi a gbaada, ki deli mu cicibiadimu. Yi den baa fanma, yimo n yaa puuni fanma.
40010009	Da ŋuuni mani wula, yaaka ŋanjilifa, yaaka i ligi kuli yi ŋuuni nni,
40010010	ki da taa sancenboagili, yaaka liaditedimu lie, yaaka cacaadi, yaaka gbiamu, kelima o tuonsoanlo pundi ki baa o bonjekaala.
40010011	Yin kua yaa dociamu nni leni yaa dowaalu nni kuli, yin buali ki bandi yaa nilo n baa tuo ki ga yi cangu yaa ye likani. Yin caani o yaa deni hali yin baan fii yaa yogunu.
40010012	Yi yaa kua yaa diegu nni kuli, yin fuondi ba ki yedi: ‹Mi yanduanma n yaa ye leni yi.›
40010013	Yi yaa sua ke ku diegu yaaba ga yi cangu, yin gaali ba yaa yanduanma n yaa ye leni ba. Ama bi yaa ga yi cangu mo, yi gaali n guani yikani.
40010014	Bi yaa tuo ki ga yi cangu dieguba nni leni doguba nni kuli, kaa cengi yi maama mo, yi yaa ña likani, yin kpia ba yi taatama.
40010015	N waani yi i moamoani, ti buudi daali Sodoma leni Gomola yaaba yaa fala kan pundi laa dogu yaaba yaa fala.
40010016	Cengi mani: N soani yi nani i pe yene i fuasangbanli siiga. Yin yaa fani nani i we yeni, ki go yaa dingi nani mu kpaajiemu yeni.
40010017	Fangi mani yi yula leni bi niba, kelima bi baa co ki caani yi li bujiali kani. Bi baa pua yi i baliji li balimaama bangima diena nni.
40010018	Bi baa caani yi gufeneelinba kani leni bi badiba kani kelima n yaa po, ke yin tua bipo siedi bani leni bi nilanba po kuli.
40010019	Bi yaa ti cuo ki gedini yi li bujiali kani yaa yogunu, yin da yagi mani yi yama yin baa maadi maama leni yin baa yedi yaala kuli po, kelima lanyogunu bi baa pa yi yin baa yedi yaala.
40010020	Kelima laa tie yinba ka baa maadi, yi Baa Fuoma, yaama n ye yi niinni, n baa maadi.
40010021	Kpelo leni waalo siiga, bi tianba baa cuo biyaba ki teni ban kpa ba. Bibaanba baa cuo bi bila ki teni ban kpa ba. A bila mo baa fii ki sedi bi danba po ki cuo ba ki teni ban kpa ba.
40010022	Bi niba kuli baa nandi yi kelima n yeli po. Ama yua n baa juuni hali mi juodima baa tindi.
40010023	Bi yaa waani yi o falabiado doyendu nni, sani mani ki gedi dotogu. N waani yi i moamoani, yi kan gaani Isalele yaaba dogi nni kuli ki gbeni ke o Ja Bijua daa cua.
40010024	O ŋoadika ki cie o canbaa, o naacemo mo ki cie o daano.
40010025	Li dagidi o ŋoadika n yaa tie nani o canbaa, o naacemo mo n yaa tie nani o daano yeni. Bi yaa yini o diedaano Belisebu, laa pia tama ke bi baa sugidi o diegu nni yaaba ki cie.
40010026	Lanwani yin da jie ba, kelima liba kuli ki ye ki wuo ki kan wuodi. Liba kuli ki ye ki duagi ke bi kan bandi la.
40010027	Min yedi yi yaala li biigili nni, waani li mani u yensiinu, ban soabidi yaama yi tuba nni, kpaani ma mani a diena po.
40010028	Da jie mani yaaba n baa kpa ti gbanandi, ama ki nan kan fidi ki kpa o naano. Ama yin yaa jie mani yua n baa fidi ki bolini o naano leni ti gbanandi kuli ku fantanbuogu nni.
40010029	Baa kuadi nuani lie lie ka falini? Ama baa nuanyenga bi siiga kan baa tiipo ke yi Baa U Tienu ki bua.
40010030	To, yinba, baa yi yudi, yi Baa bani ti coali kuli n da maama.
40010031	Lanwani yin da jie mani pu kuli, yi pia mayuli ki cie i nuani boncianla.
40010032	Lani yaa po yua n tuo nni bi niba nintuali, n moko baa tuo o n Baa yua n ye tanpoli nintuali.
40010033	Ama yua n nia nni bi niba nintuali, n moko baa nia o n Baa yua n ye tanpoli nintuali.
40010034	Yin da tama ke n cua ki baa teni mi yanduanma n yaa ye ŋanduna nni ka. Mii cua ki baa teni mi yanduanma ka n yaa ye, ama n cuani bu toabu.
40010035	Kelima n cua ki baa teni ki bonjaga n paadi leni o baa, ki bonpuoga n paadi leni o naa, ki biyuaga n paadi leni o yaanaa.
40010036	O nilo yibalinba baa tie o diegu nni yaaba.
40010037	Yua n bua o baa yaaka o naa ki cie mini, waa pundi ki yaa tie n ŋoadika. Yua n bua o bijua yaaka o bisalo ki cie nni, waa pundi ki yaa tie n ŋoadika.
40010038	Yua kaa taa o dapoanpoanli ki bugi ki ŋua nni, waa pundi ki yaa tie n ŋoadika.
40010039	Yua n bua ki kubi o miali baa biani li. Ama yua n baa biani o miali kelima mini yaa po baa le li.
40010040	Yua n ga yi cangu ga mini yaa cangoe, yua n ga n cangu mo ga yua n soani nni yaagoe.
40010041	Yua n ga o sawalipualo cangu kelima o tie sawalipualo po, baa baa o sawalipualo n baa baa yaa panpaani. Yua n ga o niteginka cangu mo kelima o tie niteginka po, baa baa o niteginka n baa baa yaa panpaani.
40010042	N waani yi i moamoani, n ŋoadikaaba na siiga, baa yua yaa jigidi n wa ki cie, yua n puni o mi ñinsoangima ke o ñuni kelima o tie n ŋoadika kuli kan luo o panpaani.”
40011001	Jesu n den tundi o piiga n ŋoadikaliediba laa tundi ki gbeni, o den fii lankani ki suagi liiga, ki baan yaa bangi U Tienu maama ki wangi o Laabaaliŋamo yaa dogi n ye laa gaanilindima nni.
40011002	Jan n den lo li kpaadidieli nni ki gbadi Kilisiti n tiendi yaala, o den soani o ŋoadikaaba wani Jesu kani ke ban buali o:
40011003	«Naani a tie yua n den baa cua bi, bi ti da go baa guu nitoa yo?”
40011004	Jesu den goa ki yedi ba: «Guani mani ki ban togidi Jan yin gba ki go nua yaala:
40011005	A juama noadi, a waba cuoni, a gbaada ŋanbidi, a woma gba, bi tinkpiba fiidi, a luoda mo gba o Laabaaliŋamo.
40011006	Li pamanli ye leni min kaa tie yua yaa po li tingbali bonla.” Jan tondiba n den ñani Jesu kani ki ban caa yaa yogunu,
40011007	Jesu den maadi ku niligu Jan maama ki yedi: «Yi den gedi mi fanpienma po ki baan le be? Yua n tie nani u faalu n liebi yaa ñinmuagu bi?
40011008	To, yi nan den gedi ki baan le be? Yua n bobi ti tiaŋandi bi? Yaaba n yie ti tiaŋandi wani ye bi badiba diedi nne.
40011009	Yi nan den li gedi ki baan le be? O sawalipualo bi? Yeni de, ama n waani yi ke yin ban laa yua cie baa sawalipualo.
40011010	Kelima li tie wani yaa po ke li diani ki yedi: ‹Diidi, n soani n tondo a liiga, Ke wan ŋanbi a sanu.›
40011011	N waani yi i moamoani, pua n mali yua kuli, yua n cie Jan Batisi daa mali, ama yua mo n wa ki cie tanpoli diema nni, wani n yaba ki cie o.
40011012	Ki cili Jan Batisi yogunu ki pundi hali moala, bi niba kua tanpoli diema nni leni u paalu. U paalu danba mo diedi ma.
40011013	Bi sawalipuaba leni li balimaama kuli den pua sawali ki maadi U Tienu diema maama ki ban pundi hali Jan yogunu.
40011014	Yi yaa bua ki tuo, wani n tie Elia yua n den baa cua yeni.
40011015	Yua n pia a tuba ki baa gbadi, wan gbadi.
40011016	N baa nandi moala na niba leni be? Bi tie nani yaa bila n ka ki daaga nni ki maadi leni biyaba ki tua:
40011017	‹Ti piebi yipo mu yelimu, Ke yii jeli ki ciaga. Ti yiini yipo i kuyani, Ke yi naa mua.›
40011018	Kelima Jan den cua, waa den di, waa den ñu mo, ke bi tua: ‹O pia ki cicibiadiga.›
40011019	O Ja Bijua mo cua ki di ki go ñu, ke bi tua: ‹Diidi, o tie jiejiedo leni dañolo, ki go tie bi lubigaaba leni i tagibiadi danba kuli danli.› Ama mi yanfuoma doagidi mi teginma mi tuona nni.”
40011020	Lanwani Jesu den funi leni wan tieni mi bancianma boncianla yaa dogi nni, kelima laa dogi niba naa den lebidi bi yama. O den yedi:
40011021	«Fala baa ye leni fini Kolasini dogu. Fala baa ye leni fini Betisayida dogu. Kelima yaa bancianma n tieni a niinni ne yaa den tieni Tili leni Sidoni dogi nni, bi den baa laa li paboanli tiadi, ki wuli mi fantanpienma bi yula po, ki doagidi ke bi lebidi bi yama hali yogu.
40011022	Lani yaa po n yedi yi, ti buudi daali, Tili leni Sidoni dogi yaa fala kan yaa bia ki pundi yi yaa fala.
40011023	Fini, Kapenayuma dogu moko, a tama ke a baa fiini a yuli hali tanpoli bi? Kalam, bi baa jiini a hali bi tinkpiba diema nni, kelima yaa bancianma n den tieni a niinni yaa den tieni Sodoma dogu nni, u bi baa ye hali dinla.
40011024	Li tie lani yaa po ke n yedi a, ti buudi daali Sodoma yaa fala kan yaa bia ki pundi a yaa fala.”
40011025	Lanyogunu Jesu den jaandi ki yedi: «N Baa, fini yua n tie tanpoli leni ki tinga kuli Diedo, n pagi a kelima a doagini li naa bonla bi yanfodanba leni bi nunfandanba kuli po, ki doagidi la yaaba n tie a biwaala yaa po.
40011026	Yeni de, n Baa, n pagi a kelima li den mani apo ke a tieni yeni.
40011027	N Baa puni nni li bonla kuli bali. Oba kuli ki bani Bijua, li yaa tie Baa yaaka, oba kuli mo ki bani Baa, li yaa tie Bijua, leni wani Bijua n bua ki doagidi o yua yaa po yaaka.
40011028	Cua mani n kani, yinba yaaba n tugi a tugikpiaga ki coagi kuli, n baa pa yi mi fuodima.
40011029	Laa mani n naakpakpaadi-daagu, ki ga n bangima, kelima n dingi ki pia li yumiinli, yeni yi baa baa mi fuodima yi naani po.
40011030	Kelima n naakpakpaadi-daagu faali, n tugili mo yua.”
40012001	Laa yogunu Jesu den tagi ki poandi ŋalikama kuani nni mi fuodima daali. Mi koma den pia o ŋoadikaaba ke bi jobidi ŋalikama siandi ki ŋmani.
40012002	Falisieninba n den laa lani, bi den yedi Jesu: «Diidi ki le, a ŋoadikaaba tiendi yaala n kua mi fuodima daali.”
40012003	Jesu den goa ki yedi ba: «Naani yii cogi Dafidi n den tieni yaala mi koma n den cuo o, wani leni yaaba n den ye leni o kuli yoo?
40012004	O den kua U Tienu diegu nni ki ŋmani o dupen bilika, baa ke li den kua wani leni yaaba n ye leni o kuli n ŋmani, kelima bi kopadicianba bebe n den pia u sanu ki ŋmani o.
40012005	Bi, naani yii cogi li balimaama nni ke bi kopadicianba tuuni U Tienu diegu nni mi fuodima daali ki miidi li daali yeni kuali, ki naa pia lipo tagili yoo?
40012006	N yedi yi, yua n cie U Tienu diegu boncianla ye ne.
40012007	Yi yaa bi bani yaa maama n tie na yaa bundima: Mi niñingbadima n mani npo, laa tie a pada ka, yi kan bi jaligi yaa niba n kaa pia tagili na.
40012008	Kelima o Ja Bijua n die mi fuodima daali.”
40012009	Jesu den ñani lankani ki gedi ki ban kua bi balimaama bangima dieli nni.
40012010	O ja den ye likani ke o nuu faani. Bi den buali Jesu: «Naani li pia u sanu ki paagi o nilo mi fuodima daali?” Li den tie ke ban fidi ki kuli o.
40012011	O den goa ki yedi ba: «Yi niinni ŋme baa pia peyendo bebe wan baa ku buogu nni mi fuodima daali, ke o kan mubini o ki ñani o lienni?
40012012	Ama o nisaalo cie o pia boncianla. Lanwani li pia u sanu ki tieni yaala n ŋani mi fuodima daali.”
40012013	Lani o den yedi o ja yeni: «Tandi a nuu.” O den tandi u ke u paagi cain nani u lielu yeni.
40012014	Falisieninba den ñani ki ban juogi ban baa tieni maama ki teni ban kpa Jesu.
40012015	Ama Jesu den bandi la ki ñani likani. Bi niba boncianla den ŋua o. O den paagi a yiama kuli,
40012016	ki teni ba li ñoabonli ke ban da ban waani wan tie yua.
40012017	O den tieni yeni ke o sawalipualo Esayi n den pua yaa sawalo n tieni:
40012018	«Diidi min gandi n naacemo yua, Wani n buado, n pali n mani yua yaa po boncianla. N baa kuani n Fuoma o niinni Wan yaa wangi i nibuoli mi teginma.
40012019	O kan koani leni oba, O kan tiani baa waamu, Bi kan gbadi o nialu i sani nni.
40012020	O kan kua ki dudi yaa ñinkankagili n diegi, O kan gbindi yaa fidisancabigu n ŋubidi, Hali wan baan teni mi teginma n paadi.
40012021	I nibuoli kuli baa bili bi suginma o kani.”
40012022	Lani n pendi bi niba den cuani Jesu kani yaa cicibiadiga daano n tie juamo ki go tie muulo. Jesu den paagi o, ke o muulo yeni maadi ki go nua.
40012023	Li den paki ku niligu kuli ke bi yedi: «One ki tie Dafidi Bijua kaa?”
40012024	Falisieninba n den gbadi la, bi den yedi: «O naa ja deli mu cicibiadimu kelima Belisebu yua n tie mu cicibiadimu bado yaa paalu po.”
40012025	Jesu den bani ban maliti yaala yeni, ki den yedi ba: «Yaa diema n boagidi ki tuogi leni mi yuli kuli baa bodi. Yaa dogu yaaka yaa diegu yaa niba n paadi ki tuogi leni biyaba kuli kan yaa ye.
40012026	Sutaani yaa deli Sutaani, o tuogi leni o yuli. O diema baa tieni lede ki yaa ye?
40012027	Li yaa tie ke Belisebu n puni nni u paalu ke n deli mu cicibiadimu, yi yaa ŋoadikaaba mo deli mu ŋme yaa yeli nne? Lani yaa po bi baa jia yi leni ti buudi.
40012028	Ama li yaa tie U Tienu Fuoma Yua yaa paalu po yo ke n deli mu cicibiadimu, lani U Tienu diema pundi hali yikani.
40012029	O nilo baa fidi ki kua o gbanmandaano dieli nni lede ki fagi o piama, kaa kpa paadi o ki loli o? Li yaa puole o baa fidi ki kua o dieli nni ki fagi o piama.
40012030	Yua n ki taa npo kuli tie n yieka. Yua n ki todi nni ke n taandi nan yadi wani.
40012031	Li tie lani yaa po ke n yedi yi, bi nisaaliba baa baa sugili tuonbiadi leni sugidi kuli po, ama yua n sugi U Tienu Fuoma Yua kan baa sugili.
40012032	Yua n maadi mini o Ja Bijua po yaala n bia baa baa sugili, ama yua n maadi U Tienu Fuoma Yua po yaala n bia kan baa sugili moala leni yaa yogunu n kpendi kuli.
40012033	Tuo mani ke bu tibu ŋani ke bu bonluonkaala mo ŋani, yeni yaaka ke bu tibu ki ŋani ke bu bonluonkaala mo ki ŋani. Bi bandi tibu kuli bu bonluonkaala po yo.
40012034	Yinba, u waalabi-buolu na, yin bia maama na, yi baa ga lede ki fidi ki maadi yaa maama n ŋani? O nilo maadi yaala n gbie o pali nne.
40012035	O niŋamo ñandi yaala n ŋani o pali yaali n ŋani nni. O nibiado mo ñandi yaala n bia o pali yaali n bia nni.
40012036	N waani yi ke ti buudi daali bi niba baa togidi ban den maadi yaa mafanma kuli.
40012037	Kelima a maama po baa teni ban saa apo i moamoani, a maama po go baa teni ban bu ki cuo ŋa.”
40012038	Li balimaama bangikaaba tianba leni Falisieninba tianba den yedi Jesu: «Canbaa, ti bua ŋan tieni tipo yaa bancianma n tie sinankeeni.”
40012039	O den goa ki yedi ba: «Moala na niba yaaba n bia, ki go ŋa U Tienu sanŋoadima yeni miadi sinankeeni. Bi kan tieni bipo sinankeentoa li yaa tie o sawalipualo Jonasa yua yaaka.
40012040	Nani Jonasa n den tieni dana taa leni ñadi taa o janciamo tugu nni maama, o Ja Bijua moko baa tieni dana taa leni ñadi taa ki tinga nni yene.
40012041	Ninife dogu yaaba moko baa taani ki fii ki sedi leni moala na niba ti buudi daali ki bu ki cuo ba, kelima Jonasa n den waani ba U Tienu maama, bi den lebidi bi yama. Ama moamoani, yua n cie Jonasa ye ne.
40012042	Yaa diema n ye niganu po yaa pobado moko baa taani ki sedi leni moala na niba ti buudi daali ki bu ki cuo ba, kelima o den ñani hali hali foagima ki cua ki cengi Salomono yanfuoma maama, ama yua n cie Salomono ye ne.
40012043	Ki cicibiadiga yaa ñani o nilo niinni, ki yen gedi ki ban yaa gaandi yaa fuali n ki pia ñima nni, ki lingi mi fuodima, ki nan kan baa.
40012044	Lanwani ki baa yedi: ‹N baa lebidi ki guani n dieli po min den ñani naani.› Ki yaa pundi, ki baa sua ke li tie dieyaanli ki pidi ki ŋanbi.
40012045	Lanwani ki baa gedi ki ban taa cicibiadimu lele, yaamu n bia ki cie kani kiba, mun yegi ki ban kua li niinni ki yaa ye. Laa nilo yeyuankaama baa bia ki cie mi kpiama. Li baa tua yeni moala na niba yaaba n baa bia po.”
40012046	Jesu n den maadi leni ku niligu, o naa leni o waamu den cua ki se niinpo ki bua ki maadi leni o.
40012047	Niyendo den yedi o: «A naa leni a waamu se niinpo ki bua ki maadi leni a.”
40012048	Jesu den goa ki yedi yua n waani o yeni: «Ŋme tie n naa, ŋmenba mo n tie n waamu?”
40012049	O den tandi ki waani o ŋoadikaaba ki yedi: «Diidi, n naa leni n waamu nna.
40012050	Kelima yua n tuo ki tiendi n Baa yua n ye tanpoli yaa yanbuama, wani n tie n naataanjaga leni n naataanpuoga leni n naa.”
40013001	Laa daali Jesu den ñani deenni ki gedi ki ban kali mi ñincianma kunu.
40013002	Ku niligu den taani o kani boncianla, hali ke o kua ki kali ku ñinbiagu nni. Ku niligu yeni kuli den se li wali po.
40013003	O den pua mi kpanjama ki waani ba bonla boncianla. O den cili ki yedi:
40013004	«O kpakpaalo den ñani ki baa pagi o bonbuoli. Wan den pagini, i tiami den baa u sankunu ke ti bonyugiditi cua ki dini yi.
40013005	I tiami mo den baa ki tancaliga po, mi tama n ki yaba naani. Yi den pudi tontoni kelima mi tama ki yaba likani.
40013006	Ama u yienu n den paagi, i den mali ki kuodi, kelima jiinmoani ki den ye.
40013007	I tiami mo den baa ti konkondi nni. Ti konkondi den fii ki dini i.
40013008	I tiami mo den baa ki tinŋanga nni. I den loni, bonbiyenbu kobiga kobiga, i tiami piiluoba luoba, i tiami mo piitaa taa.
40013009	Yua n pia a tuba ki baa gbadi, wan gbadi.”
40013010	Bi ŋoadikaaba den nagini o kani ki buali o: «Be yaa po ke a pua ba mi kpanjama?”
40013011	O den goa ki yedi ba: «Kelima bi puni yinba yin bandi tanpoli diema bondoaginkaala. Ama bi naa puni bani ban bandi.
40013012	Bi baa pa ki pugini yua n pia, wan baa ki pugini, ama yua n ki pia wani, bi baa ga o kani baa wan pia yaala.
40013013	Lani yaa po yo ke n pua ba mi kpanjama, kelima baa ke bi nua, baa laa liba, baa ke bi cengi mo, baa bandi liba, baa gba liba mo.
40013014	Esayi n den pua yaa sawalo maama tieni ki dudi laa niba kani. O den yedi: ‹Yi baa gba leni yi tuba ki nan kan ga liba, Yi baa nua leni yi nuni ki nan kan le liba,
40013015	Kelima bi naa niba pala tua pajuaga. Bi biini bi tuba ki ŋubini bi nuni Ke ban da le leni bi nuni, Ki da gbadi leni bi tuba, Ki da ga leni bi pala, Ke ban da ti lebidi bi yama ke min paagi ba.›
40013016	Ama li pamanli ye leni yi kelima yi yaa nuni wani nua, yi tuba mo gba.
40013017	N waani yi i moamoani, bi sawalipuaba leni bi niteginkaaba boncianla den bua ki le yin nua yaala na, ki naa laa la, bi den bua ki gbadi yin gba yaala na, ki naa gbadi la.
40013018	Lanwani, cengi mani o kpakpaalo kpanjama bundima.
40013019	O nilo yaa cengi U Tienu diema maama, ki naa ga man bua ki yedi yaala, o Biado cua ki ñani ban pagi yaama o pali nni. Lani n tie yua n baa yaa bonpagikaala n pagi u sankunu.
40013020	Yi n den baa ki tancaliga nni tie nani yua n gbadi mi maama, ki ga ma tontoni leni li pamanli.
40013021	Ama waa pia jiinmoani o pali nni. O kan fidi ki juuni ki sedi. Mi yebiadima yaa cua, yaaka bi niba yaa waani o fala kelima mi maama po, tontoni se wan gbali ki baa.
40013022	Yi n den baa ti konkondi nni tie nani yua n gbadi mi maama, ama ŋanduna yema yanyagidi leni ŋalimani boandi kuli dini ma ki teni ke maa luoni pu.
40013023	Yi n den baa ki tinŋanga nni mo tie nani yua n gbadi mi maama ki yen ga ma. O luoni li bonluonkaala, bonbiyenbu loni kobiga, bune piiluoba, bune mo piitaa.”
40013024	Jesu go den pua ba kpanjatoama ki yedi: « Tanpoli diema baa tie nani yaa nilo n den buli yaa bonbulikaala n ŋani o kuanu nni.
40013025	Ama bi niba n den goa yaa yogunu, o yibali den cua ki buli o bonbulikaala yeni siiga ti moabiaditi, ki lebidi ki kuni.
40013026	Ŋalikama n den pudi ki kpedi ki luoni, ti moabiaditi moko den kpedi.
40013027	Bi naacenba den cua ki yedi o koadaano: ‹Canbaa, ŋaa den buli yaa bonbuoli n ŋani ka a kuanu nni yoo? Be nan tieni ke ti moabiaditi mo ye lienni?›
40013028	O den goa ki yedi ba: ‹Yibaloba n tieni laa bonla.›
40013029	O naacenba den yedi o: ‹A bua tin gedi ki ban ŋabi ti bi?› O den yedi ba: ‹A-a, cedi mani, ke yi yaa ŋabi ti moabiaditi, yin da ti taani ki ŋabi leni ŋalikama.
40013030	Cedi mani likuli n yaa taa ki kpedi hali u jetaagu yogunu n pundi. Laa yogunu n baa yedi bi dipeba: Yin kpa ŋabi mani ti moabiaditi ki taani ki loli ban sia ti, ama yin taani ki kuodi ŋalikama wani n buali nni.› ”
40013031	Jesu go den pua ba kpanjatoama ki yedi: «Tanpoli diema tie nani yaa nilo den buli yaa kpintiigu n yi mutaadi yaa bonbibu o kuanu nni.
40013032	Laa bonbibu n wa ki cie i bonbi kuli, ama bu yaa pudi, bu yen kpedi ki cie ti kpintiidi kuli ki tua tibu, ke ti bonyugiditi kpendi ki tiendi bi tiana bu beni po.”
40013033	O go den pua ba mi naa kpanjama: «Tanpoli diema tie nani li dabinli ke o pua taa ki buuni yonyiemu taa, ki sieni hali likuli n pili.”
40013034	Jesu den waani ku niligu laa bonla kuli leni mi kpanjama. Waa den maadi leni ba kaa pua kpanjama.
40013035	O den tieni yeni ke o sawalipualo n den maadi yaa maama na n tieni: «N baa yaadi ki maadi leni ba mi kpanjama nni, N baa doagidi yaa bonla n wuo hali ŋanduna tagima yogunu.”
40013036	Li yaa puoli Jesu den cabi ku niligu ki kua deenni. O ŋoadikaaba den nagini o kani ki yedi o: «Bundi tipo yaa moabiaditi n ye u kuanu nni kpanjama.”
40013037	O den goa ki yedi ba: «Yua n buli yaa bonbuoli n ŋani yeni tie o Ja Bijua.
40013038	U kuanu mo tie ŋanduna. Yaa bonbuoli n ŋani tie U Tienu diema bila. Ti moabiaditi tie o Biado yaa bila.
40013039	Yibali yua n buli ti moabiaditi tie Sutaani. U jetaagu yogunu tie ŋanduna juodima. U jetaagu danba mo tie malekinba.
40013040	Nani ban yen ŋabi ti moabiaditi ki sia maama, ŋanduna juodima mo li baa tua yeni.
40013041	O Ja Bijua baa soani o malekinba ban taani ki ñani o diema nni yaaba n tulini bi niba kuli leni yaaba n tiendi mi biadima kuli,
40013042	ki lu ba ki buaga fantama nni, a bubula leni mi ñincegima n baa ye naankani.
40013043	Laa yogunu bi niteginkaaba baa yendi nani u yienu yeni bi Baa yaa diema nni. Yua n pia a tuba ki baa gbadi wan gbadi.
40013044	Tanpoli diema go tie nani yaa ŋalimano den wuo u kuanu nni yeni. O nilo den piidi o ki goa ki wuoni. Lanwani o pamanli po, o gedi ki ban kuadi wan pia yaala kuli ki da laa kuanu.
40013045	Tanpoli diema go tie nani yaa kpendo n den lingi yaa lanbima n ŋani boncianla.
40013046	Wan den laa yaa lanbima ke mi dunga yaba boncianla, o den gedi ki ban kuadi wan pia yaala kuli ki da ma.
40013047	Tanpoli diema go tie nani ban luni yaa taalu mi ñincianma nni ki co i janbuoli kuli.
40013048	U yaa gbie, bi yen dadi ki ñani u li boanjaali po, ki kali ki gandi yaa jami n ŋani ki tieni ti baabuodi nni, ki lu yi n ki ŋani.
40013049	Ŋanduna juodima li baa tua yeni. Malekinba baa cua ki paadi bi nibiadiba ki ñani ba bi niteginkaaba siiga,
40013050	ki lu bi nibiadiba ki buaga fantama nni, a bubula leni mi ñincegima baa ye naankani.”
40013051	O den buali ba: «Naani yi gbadi laa bonla kuli bonŋanla?” Bi den goa ki yedi o: «Mm.”
40013052	O den yedi ba: «Lanwani li balimaama bangikaaba siiga yua n tuo ki ga yaala n tie tanpoli diema bonla kuli, tie nani yaa diedaano n ñandi o ŋalimano nni li bonpanla leni li bonkpelila kuli.”
40013053	Jesu n den pua laa kpanjama kuli ki gbeni, o den fii ki ñani lankani
40013054	ki guani o dandogu nni. O den kua ki bangi li balimaama bangima dieli nni. Li den paki yaaba n den gbadi o maama kuli ke bi den tua: «One mo baa mi naa yanfuoma leni mi naa bancianma kuli le?
40013055	Waa tie o kpagikpielo yaa bijua kaa? Maliyama ka tie o naa? Jaka leni Josefi leni Simono leni Juda ka tie o waamu?
40013056	O naataanpola mo kuli ki ye ti siiga kaa? O ñani li naa bonla kuli mo le?”
40013057	Lani o den tie bipo li tingbali bonla. Jesu den yedi ba: «Bi kan fali sawalipualo kaanto ke laa tie o dandogu nni leni o diegu nni.”
40013058	Waa den tieni mi bancianma boncianla likani kelima bi dandanluoma po.
40014001	Laa yogunu Elodo yua n den tie Galile diema gufeneeli n den gbadi ke bi maadi Jesu maama,
40014002	o den yedi o badibaanba: «Li tie Jan Batisi. O fii bi tinkpiba siiga. Lani n teni ke o tuuni leni u naa paaciamu ki tiendi mi bancianma yeni.”
40014003	Kelima puoli po Elodo den cuo Jan ki loli o ki luoni o li kpaadidieli nni, kelima Elodiasa, o waalo Filipi pua yaa po.
40014004	Kelima Jan den tua Elodo: «Laa pundi ŋan taa o wan tua a pua.”
40014005	Elodo den bua ki kpa o, ama o den jie ku niligu kelima bi den nua ke Jan tie sawalipualo.
40014006	Ama Elodo maadaali n den pundi, Elodiasa bisalo den jeli ki ciaga bi nitaankaaba siiga ki mangi Elodo pali,
40014007	hali ke o den poli ki niani ke o baa pa o wan mia o yaala kuli.
40014008	O jafaano den ga o naa tundi ki yedi: «Pa nni nekanba Jan Batisi yuli ku taditialigu nni.”
40014009	O bado pali den biidi, ama kelima wan den poli yaa poli bi nitaankaaba siiga yeni po, o den yedi ke ban teni li o jafaano.
40014010	O den soani ke bi ban jia Jan Batisi yuli li kpaadidieli nni.
40014011	Bi den cuani li ku taditialigu nni ki teni o jafaano, ke o taa li ki gedini o naa po.
40014012	Jan ŋoadikaaba den cua ki taa o kpiemo ki ban piini, ki gedi ki ban waani Jesu.
40014013	Jesu n den gbadi laa laabaalo, o den kua ku ñinbiagu nni ki piadi ki gedi bi niba n ki ye naani. Ku niligu n den bandi, ku den ñani i dogi nni ki cuoni ki ŋua o.
40014014	Wan den ñani ku ñinbiagu nni, o den laa ke bi niba ladi ki ban caa. Mi niñima den cuo o bipo ke o paagi bi yiama.
40014015	Ku yenjuogu n den baa, bi ŋoadikaaba den nagini o kani ki yedi o: «Ne tie fuali, u yienu mo bua ki kua, cabi ku niligu ban gedi a dobila nni ki ban da bi bonjekaala.”
40014016	Jesu den goa ki yedi ba: «Laa tie tiladi ban fii ki fuadi. Pa ba mani yiba ban je.”
40014017	Bi den yedi o: «Ti nan pia dupen bonba muu leni jami lie bebe ne.”
40014018	O den yedi ba: «Cuani mani la npo na.”
40014019	O den teni ke ku niligu kakali ti muadi po. Lani o den taa bi dupenmuudiba leni i janliedi ki yaadi ki noanli tanpoli po ki tuondi U Tienu. Lani o den cabidicabidi dupen yeni ki teni o ŋoadikaaba ke bi boagidi ku niligu.
40014020	Bikuli den dini ki guo. Bi den taani ki gbieni piiga n baabuodi lie yaa boncaba n sieni.
40014021	Yaaba n den dini den bua ki pundi jaba tudamuu (5,000), kaa taani bi puoba leni a bila.
40014022	Lanyogunu Jesu den fiini bi ŋoadikaaba ke bi kua ku ñinbiagu nni ki ga o liiga ki baa duodi ki gedi nepo yaa boanjaali hali wan baa cabi ku niligu.
40014023	Wan den cabi ba, o den piadi ki doni li juali po ki ban jaandi. Ku ñiagu den bii ke o ye likani obebe.
40014024	Ku ñinbiagu den cuoni ki bua ki pundi mi ñincianma siiga. A ñinguona den lengidi gu kelima ku den togidi ku faagu.
40014025	O kootonmua-yuamo Jesu den cuoni u ñingbanu po ki kpendi bi kani.
40014026	O ŋoadikaaba n den laa ke o cuoni u ñingbanu po yeni, ti jawaandi den cuo ba. Bi den yedi: «Li tie jiingu.” Ti jawaandi po bi den buudi.
40014027	Jesu den jaligi ki yedi ba: «Duani mani yi yama. Mine. Yin da jie mani.”
40014028	Pieli den goa ki yedi o: «O Diedo, li yaa tie fine, teni min cuoni mi ñima po ki cua a kani.”
40014029	O den yedi: «Cua na.” Pieli den ñani ku ñinbiagu nni ki yaa cuoni u ñingbanu po ki caa Jesu po.
40014030	Ama wan den sua ke ku faagu yaba, ti jawaandi den cuo o ke o cili ki baa mia. O den tiani ki yedi: «O Diedo, ga nni.”
40014031	Jesu den jaligi ki tandi o nuu ki cuo o ki yedi o: «Fini yua yaa dandanli n ki fuu, be yaa po ke a yama lengidi?”
40014032	Bi den kua ku ñinbiagu nni ke ku faagu cuo ki sedi.
40014033	Yaaba n den ye ku ñinbiagu nni den cua ki labini ki kpiagi Jesu ki yedi: «A tie U Tienu Bijua moamoane.”
40014034	Ban den duodi mi ñincianma, bi den pundi Jenesaleti diema nni.
40014035	Lankani yaa dotieba n den bandi Jesu, bi den soani bi tondiba i tinkundogi kuli nni ke bi cuani o kani a yiama kuli.
40014036	Bi den miadi o ke wan pa ba ban li sii o liadicuadi bebe. Yaaba n den sii kuli den paagi cain.
40015001	Falisieninba leni li balimaama bangikaaba tianba den ñani Jelusalema ki cua Jesu kani ki yedi o:
40015002	«Be yaa po ke a ŋoadikaaba miidi ti nikpiaba bogida? Kelima bi yaa baa je kuli, bi kan nidi bi nii.”
40015003	Jesu den goa ki yedi ba: «Be yaa po ke yi mo miidi U Tienu balimaama, ki bua ki kubi yi bogida?
40015004	Kelima U Tienu yedi: ‹Jigini a baa leni a naa,› ki go yedi: ‹Yua n soli o baa yaaka o naa li pundi ban kpa o.›
40015005	Ama yinba, yi yedi ke o nilo yaa yedi o baa, yaaka o naa, ke wan den baa todi ba leni yaala tie yaa paabu n gagidi U Tienu po.
40015006	Yeni yi bolini U Tienu maama ki nan kubi yi bogida.
40015007	Yinba pala lie danba na, Esayi n den pua sawali yipo yaala na po tie moamoani:
40015008	‹Bi naa niba jigindi nni leni bi ñoacuuna, Ama bi pala foagi leni nni.
40015009	Bi jaandi nni fanma fanma Kelima bi bangi yaa bangima, N tie bi nisaaliba yaa mabilikaama bebe.› ”
40015010	Jesu den yini ku niligu ke ku nagini o kani ke o yedi ba:
40015011	«Cengi mani ki gbadi. Laa tie yaala n kua bu ñoabu nni ka joagini o nisaalo, yaala n ña bu ñoabu nni n joagini o.”
40015012	Li yaa puoli o ŋoadikaaba den nagini o kani ki yedi o: «A bani ke ŋan maadi yaa maama yeni tie Falisieninba po tingbali bonla?”
40015013	O den goa ki yedi ba: «N Baa yua n ye tanpoli n kaa ŋu yaa tibu kuli, bi baa ŋabi bu.
40015014	Cedi ba mani, bi tie yaa juama n dia a juama. Juamo yaa dadi juamo mo, bani bilie kuli n baa baa ku buogu nni.”
40015015	Pieli den yedi o: «A kan bundi tipo mi kpanjama yeni?”
40015016	Jesu den yedi o: «Yi moko yii pia yanfuoma yoo?
40015017	Yii bani ke yaala n kua bu ñoabu nni kuli caa ku tugu nni ki go baa ña kaa?
40015018	Ama yaala n ña bu ñoabu nni tie yaala n bi ye li pali nne ki di ñani, lani n joagini o nisaalo.
40015019	Kelima ti yanmaalibiadi leni mi kukpama leni mi conconma buoli kuli leni bu subu leni mi siedi faama leni ti sugidi kuli ña li pali nne.
40015020	Lani n tie yaala n joagini o. Ama ki je kaa nidi kan joagini o nisaalo.”
40015021	Jesu den fii ki ñani lankani ki gedi Tili leni Sidoni tinkundogi.
40015022	Yaa pua n den tie likani maabiga, ki tie Kanana yua, den cua o kani ki kpaani ki tua: «O Diedo, Dafidi Bijua, gbadi npo mi niñima? Ki cicibiadiga ye n bisalo niinni ki yagini o yama hali ke li bia.”
40015023	Jesu naa den goa ki yedi o liba kuli. O ŋoadikaaba den nagini o kani ki yedi o: «A kan cabi o, kelima o ŋua ki kpaani ti puoli.”
40015024	Jesu den goa ki yedi: «Baa den soani nni nitoaba po se Isalele buolu yaaba po, bani yaaba n tie nani yaa pe n yaadi yeni po.”
40015025	Ama o pua yeni den cua Jesu kani ki gbaani o nintuali ki yedi: «O Diedo, todi nni.”
40015026	Jesu den goa ki yedi o: «Laa tiegi o nilo n taa a bila jiema ki lu a sangbanbila.”
40015027	O pua den yedi: «Yeni de, n Diedo, die a sangbanbila yen di yaa jejoagidi n baali bi danba saajekaanu kani.”
40015028	Jesu den yedi o: «Pua, a dandanli yaba boncianla. Lan tieni apo nani ŋan bua maama.” Lanyogunu o bisalo den paagi.
40015029	Jesu den fii ki ñani lankani ki baali Galile ñincianma. O den doni ki kali li juali po.
40015030	Ku niligu den cua o kani boncianla, ki kpendinni a diama leni a juama leni a muula leni a woma leni a tadima leni yiantoana boncianla. Bi den cua ki duani ba Jesu taana kani ke o paagi ba.
40015031	Ku niligu n den laa ke a muula maadi, ke a tadima paagi, ke a diama cuoni, ke a juama mo noadi, li den paki ba ke bi kpiagi Isalele yaaba Tienu.
40015032	Jesu den yini o ŋoadikaaba ki yedi: «Mi niñima cuo nni ku naa niligu po, kelima dana taa nna ke bi ye n kani, baa go pia ban baa je yaala. Mii bua ki cabi ba leni mi koma, ban da ti gbali u sanu nni.”
40015033	O ŋoadikaaba den yedi o: «Ti baa tieni lede li naa fuali nni ki baa yaa jiema n baa guoni ku naa niligu kuli?”
40015034	Jesu den yedi ba: «Yi pia dupen bonba ŋa yo?” Bi den goa ki yedi o: «Bonba lele leni janbimuba.”
40015035	Lani o den teni ke ku niligu kakali tiipo.
40015036	O den taa bi dupenleleediba leni i jami ki jaandi, ki cabidicabidi ki teni o ŋoadikaaba ke bi boagidi ku niligu.
40015037	Bikuli den dini ki guo. Bi den wodi yaa boncaba n sieni, ki gbieni baabuociandi lele.
40015038	Yaaba n den dini den pundi jaba tudanaa (4,000), kaa taani bi puoba leni a bila.
40015039	Li yaa puoli Jesu den cabi ku niligu, ki kua ku ñinbiagu nni ki gedi Magadana tinga nni.
40016001	Falisieninba leni Sadusieninba tianba den cua Jesu kani ki bua ki biigi o. Bi den mia o wan tieni yaa bancianma n baa tie sinankeeni ki doagidi ke o ñani U Tienu kani.
40016002	Jesu den goa ki yedi ba: «Ku jofangu yi yen yedi: ‹Mi yenma baa tieni saala, kelima tanpoli moani.›
40016003	Ku tiŋaagu mo yi yen yedi: ‹Ki taaga baa mii dinla, kelima tanpoli moandi ki biigidi.› Yi bani ki diidi tanpoli sinankeeninba ki bundi lan yedi yaala, ama yii bani ki diidi yaa sinankeeninba n tiendi n bua ki yedi yaala.
40016004	Moala na niba yaaba n bia ki go ŋa U Tienu sanŋoadima miadi sinankeeni. Bi kan tieni bipo sinankeentoa se Jonasa yua.” Lani, o den fii ki ñani bikani ki ban caa.
40016005	Ban den duodi ki gedi nepo yaa boanjaali, bi ŋoadikaaba den sundi kaa taa dupen.
40016006	Jesu den yedi ba: «Fangi mani yi yula bonŋanla leni Falisieninba leni Sadusieninba dabinli.”
40016007	Bi ŋoadikaaba den bungi bi pala nni: «Li tie kelima tin ki taa dupen yeni yaa po yo.”
40016008	Jesu den bandi ban bungi yaala ki yedi: «Yinba yaaba yaa dandanli n ki fuu, be n teni ke yi bungi ke n maadi yeni kelima yii taa dupen yaa po yo?
40016009	Yi daa kpaagi ki bandi yo? Yii tiadi bi dupenmuudiba leni a nitudimuuda po leni yin den gbieni yaa baabuodi banlu?
40016010	Bi yii tiadi bi dupenleleediba leni a nitudinaada po, leni yin go den gbieni yaa baabuodi banlu?
40016011	Li ga lede ke yii bandi ke min yedi yin fangi yi yula leni Falisieninba leni Sadusieninba dabinli yeni, ke mii maadi dupen po ka?”
40016012	Lanwani bi di den bandi ke laa tie ke o yedi ban fangi bi yula leni dupen yaa dabinli ka, ama ke li tie Falisieninba leni Sadusieninba bangime.
40016013	Jesu n den pundi Filipa diema yaa Sesale, o den buali o ŋoadikaaba yaa buali n tie na: «Bi niba tua ke mini o Ja Bijua tie ŋme?”
40016014	Bi den goa ki yedi o: «Bine tua ke a tie Jan Batisi, bine ke a tie Eli, bine mo ke a tie Jelemi, yaaka bi sawalipuaba siiga nni yendo.”
40016015	O den goa ki buali: «Yi mo te, yi mo nan yedi ke n tie ŋme yo?”
40016016	Simono Pieli den goa ki yedi o: «A tie U Tienu n Gandi Yua, U Tienu yua n fo yaa Bijua.”
40016017	Jesu den goa ki yedi o: «Li pamanli ye leni a, Simono, Jonasa bijua, kelima nisaalo ka waani a la, n Baa yua n ye tanpoli n doagidi apo la.
40016018	N mo yedi a ke a tie Pieli. N baa maa min yini yaaba laa tangu po, baa mi kuuma diema paaciamu kuli kan fidi ki paadi gu.
40016019	N baa teni a tanpoli diema sendabila. Ŋan baa loli yaala ŋanduna nni kuli, li baa loli tanpoli po. Ŋan baa loti yaala mo ŋanduna nni kuli, li baa loti tanpoli po.”
40016020	Lane o den maadi leni o ŋoadikaaba leni li bali, ki yedi ke ban da waani oba ke o tie U Tienu n Gandi Yua.
40016021	Laa yogunu Jesu den cili ki doagidi ki wangi o ŋoadikaaba ke li tie tiladi wan gedi Jelusalema, ke Jufinba nikpeliba leni bi kopadicianba yudanba leni li balimaama bangikaaba n waani o fala boncianla, ke bi niba n kpa o, ama ke o baa fii bi tinkpiba siiga li dataali daali.
40016022	Pieli den piadi o ki jaligi o ki yedi o: «U Tienu n da cedi lan tieni a, o Diedo. Li kan pundi a kani.”
40016023	Ama Jesu den jigidi ki yedi Pieli: «Ña n puoli, Sutaani, a tie npo tingbali bonla, kelima a yantiana naa tie U Tienu yaa yaa, ama bi nisaaliba yaa yantiana.”
40016024	Lani Jesu den yedi o ŋoadikaaba: «Yua n bua ki yaa ŋua nni kuli, wan yie o yuli ki taa o dapoanpoanli ki bugi, ki nan yaa ŋua nni.
40016025	Kelima yua n bua ki ga o miali baa biani li, ama yua n baa biani o miali kelima mini yaa po kuli, baa goa ki le li.
40016026	O nilo yaa baa ki diedi ŋanduna kuli ke o naano nan bodi, li baa ŋanbi opo be? Bi o nilo baa pa be ki lebidi o naano?
40016027	Kelima o Ja Bijua baa ti cua leni o Baa kpiagidi ki yegi leni n malekinba. Laa yogunu o baa guani yua kuli nani o tuona n tie maama.
40016028	N waani yi i moamoani, yaaba n ye nekanba tianba kan kpe kaa laa ke o Ja Bijua cua o diema nni.”
40017001	Dana luoba n den pendi Jesu den taa Pieli, leni Jaka leni o waalo Jan, ki piadi leni ba ki doni yaa juali n kpedi yuli po.
40017002	O den lebidi bi nintuali. O nunga den yendi nani u yienu yeni, o tiayiekaadi den pendi nani mi yenma yeni.
40017003	Musa leni Elia den doagidi bi yula bikani, ki maadi leni Jesu.
40017004	Pieli den yedi Jesu: «O Diedo, li ŋani tin yaa ye nekanba. A yaa bua, n baa tii suga taa nekanba, fini yenli, Musa yenli, Elia mo yenli.”
40017005	Wan den maadi yeni yaa yogunu, yaa tawaligu n yieni den libini ba. U nialu den maadi ku tawaligu yeni niinni ki yedi: «One n tie n Bibuadiga, n pali n mani yua yaa po hali boncianla. Cengi mani o.”
40017006	Bi ŋoadikaaba n den gbadi laa maama, bi den baa ki labini kelima ti jawaanciandi n den cuo ba maama po.
40017007	Ama Jesu den nagini ki sii ba ki yedi: «Fii mani, yin da jie mani.”
40017008	Ban den yaadi ki noanli, baa den laa oba kuli se Jesu bebe.
40017009	Ban den ji li juali po, Jesu den teni ba li ñoabonli ki yedi: «Yin da waani niloba kuli yin laa yaa bonla na hali o Ja Bijua yaa fii bi tinkpiba siiga.”
40017010	Bi ŋoadikaaba den buali o: «Be yaa po ke li balimaama bangikaaba nan yedi ke li tie tiladi Elia n kpa cua?”
40017011	O den goa ki yedi ba: «Li tie moamoani ke Elia baa cua ki ŋanbi li bonla kuli.
40017012	Ama n waani yi ke baa moala Elia cua, die bi niba naa bandi o, ama bi den soani o ban bua maama. O Ja Bijua moko baa le fala yene bi nuu nni.”
40017013	Bi ŋoadikaaba di den bandi lanyogunu ke o maadi ba Jan Batisi yaa maame.
40017014	Ban den pundi ku niligu kani yaa yogunu, niyendo den cua ki gbaani Jesu kani
40017015	ki yedi: «O Diedo, gbadi n biga po mi niñima, o pia mi bisinbilima, ki laadi fala boncianla. Mi tianma o yen baa mi fantama nni, mi tianma mo mi ñima nni.
40017016	N bi cuani o a ŋoadikaaba kani, ama baa fidi ki paagi o.”
40017017	Jesu den yedi: «Yinba moala na niba, yaaba n ki pia dandanli ki go bia yeni, n baa taa ki ye leni yi ki pundi u laa yogunu? N go baa juuni yipo ki pundi u laa yogunu? Cuani mani ki biga n kani na.”
40017018	Jesu den funi leni ki cicibiadiga, ke ki ñani ki biga kani, ke o paagi lanyogunu.
40017019	Lane bi ŋoadikaaba den nagini Jesu kani bani bi bebe, ki buali o: «Be yaa po ke tinba wani naa fidi ki deli ki naa cicibiadiga?”
40017020	Jesu den yedi ba: «Li tie kelima yi dandanli n wa yeni yo. N waani yi i moamoani, yin pia yaa dandanli yaa pundi baa mutaadi bonbibu n wa ki de maama, yi baa yedi li naa juali: ‹Fii ki fuadi likani,› lin fii ki fuadi. Yi kan gbali liba kuli. [
40017021	Ama yaa cicibiadiga n tie na yaa buolu kan ña se jaandi leni ñoalolima.]”
40017022	Jesu leni o ŋoadikaaba n den taa ki ye Galile nni, o den yedi ba: «Bi niba baa janbi o Ja Bijua, ki teni o bi nisaaliba nuu nni.
40017023	Bi baa kpa o, ama li dataali daali o go baa fii bi tinkpiba siiga.” Bi pala den biidi boncianla.
40017024	Ban den pundi Kapenayuma, yaaba n den gaani U Tienu diegu lubili den cua Pieli kani ki buali o: «Naani yi canbaa pa U Tienu diegu lubili?” O den yedi: «O pa.”
40017025	Ama wan den kua li dieli nni yaa yogunu, Jesu den liidi o ki buali: «A tama be Simono? Ŋanduna badiba gaani ŋme yaa kani li bancanli leni li lubili, bi dotieba kani bi, bi bi canba yaa kani?”
40017026	O den yedi o: «Bi canba yaa kani.” Jesu den goa ki yedi o: «Lanwani bi dotieba kan pa.
40017027	Ama ke tin da tua bipo tingbali bonla, ŋan gedi mi ñincianma po ki ban lu ki jandiaga, ki dadi ki ñani yaa jamo n baa kpa cua, ki yaadi o ñoabu. A baa le li kujapienli. Ŋan taa li ki teni ba, mini leni fini po.”
40018001	Lanyogunu bi ŋoadikaaba den nagini Jesu kani ki buali o: « Tanpoli diema nni ŋme n baa tugi li yuli?”
40018002	Jesu den yini ki biwaaga ki sieni o bi siiga ki yedi:
40018003	«N waani yi i moamoani, yi yaa lebidi ki tua nani a biwaala yeni yi kan kua tanpoli diema nni.
40018004	Yua n miini o yuli ki tua nani yaa biwaaga n tie na kuli, wani n baa tugi li yuli tanpoli diema nni.
40018005	Yua n ga ki biwaaga nani one cangu kuli n yaa yeli nni, ga mini yaa cangoe.
40018006	Ama yua mo n baa teni ke yaa bonwaamu n daani nni na siiga baa yendo n tudi kuli, li bi baa ŋani ki cie landaano po ban lani o li naacianli, ki lu o mi ñincianma nni wan mia ki bodi.
40018007	Fala baa ye leni ŋanduna kelima li tingbali bonla yaa po. Kelima li kan tuo ke li tingbali bonla kan yaa ye. Ama fala baa ye leni yaa nilo n cuani la.
40018008	A nuu, yaaka a taali, yaa tie tingbali bonla, ŋan jia ki lu foagima. Kelima a yaa baa yaa miali n kan gbeni leni taayenli yaaka nuyendu, li baa ŋani apo ki cie ŋan yaa pia taana lie leni nii lie ban nan lu ŋa yaa fantama n ki pia gbindima nni.
40018009	A nunbu mo n yaa tie apo tingbali bonla, ŋan logidi bu ki lu foagima, kelima a yaa baa yaa miali n kan gbeni leni nunyenbu, li baa ŋani apo ki cie ŋan yaa pia nuni lie ban lu ŋa ku fantanbuogu nni.
40018010	Fangi mani yi yula ki da fali a bonwaala na siiga baa yendo, kelima n yedi yi ke tanpoli po bi malekinba ye Baa yua n ye tanpoli nintuali yogunu kuli. [
40018011	Kelima o Ja Bijua cua ki baa faabi yaaba n yaadi.]
40018012	Yi tama be? O ja yaa pia pe kobiga. Bi siiga yendo n yaadi, o baa tieni lede? Waa baa ŋa yaa piiyia n peyiadi n sieni bi kpaakaanu a juana kani ki gedi ki ban lingi yua n yaadi yeni?
40018013	N waani yi i moamoani, o yaa laa o kuli, o baa mangi o pali boncianla kelima laa pia po ki cie yaa piiyia n peyiadi n ki yaadi yeni.
40018014	Li tie yeni leni yi Baa yua n ye tanpoli, waa bua ke a bonwaala na siiga baa yendo n yaadi.
40018015	A lielo yaa tieni ti tuonbiadi, gedi, fini leni wani yi lie lie, ki waani o o tagili. O yaa tuo a tundi, a ga a lielo yeni.
40018016	Ama o yaa tuo a tundi, ŋan taa niyendo, yaaka niba lie ke mi maama kuli n kadi siedinba lie yaaka siedinba taa yaa ñoana nni.
40018017	O yaa yie kaa cengi ba mo, ŋan waani Kilisiti n yini yaaba taanli. O yaa yie kaa cengi Kilisiti n yini yaaba taanli moko, ŋan yaa nua o nani o nilamo leni o lubigaalo yeni.
40018018	N waani yi i moamoani, yin baa loli yaala ŋanduna nni kuli, li baa loli tanpoli po, yin baa loti yaala mo ŋanduna nni kuli, li baa loti tanpoli po.
40018019	N go waani yi, yi niinni niba lie yaa taani ñoabu ki mia yaala kuli ŋanduna nni, n Baa yua n ye tanpoli baa pa ba la.
40018020	Kelima niba lie bi niba taa yaa taani n yeli nni, n ye bi siiga nni.”
40018021	Lani Pieli den nagini o kani ki yedi: «O Diedo, n lielo yaa tudi npo, n baa tieni opo sugili hali taalima ŋa? Hali taalima lele bi?”
40018022	Jesu den goa ki yedi o: «Mii yedi a hali taalima lele ka, ama n yedi a piilele hali figilima lele.
40018023	Kelima tanpoli diema tie nani yaa bado n den bua o naacenba n waani o ban kubi opo yaa ligi maama fuuli.
40018024	Wan den cili ki coadi yua kuli n kpendinni yaa ligi, bi den cuani o kani yendo ke o pia li panli ke li tie ligiciami.
40018025	Wan ki den pia liba ki baa pa laa panli yeni, o canbaa den yedi ban kuadi o, wani leni o pua leni o bila leni wan pia yaala kuli, ke li panli n gbeni.
40018026	O naacemo den gbaani o nintuali ki yedi: ‹Canbaa, juuni npo, n baa pa ŋa likuli.›
40018027	Mi niñima den cuo o canbaa laa naacemo po ke o puni o sugili o panli kuli po ki cedi wan gedi.
40018028	Laa naacemo n den ñani, o den tuogi o lieba siiga yendo yua den kubi opo kujapiena kobiga. O den bibi o ki cuo o nialu ki yedi o: ‹Pa nni n panli.›
40018029	O lielo yeni den gbaani o taana kani ki mia o sugili ki yedi: ‹Juuni npo, n baa pa ŋa.›
40018030	Ama waa den bua ki tieni sugili. O den taa o ki ban kuani o li kpaadidieli nni hali wan baa pa o panli kuli ki gbeni.
40018031	O lieba n den laa wan tieni yaala kuli, bi pala den biidi boncianla. Bi den gedi ki ban togidi bi canbaa yaala n tieni kuli.
40018032	Lanwani bi canbaa den yini o naacemo yeni ki yedi o: ‹O naacenbiado na, n den cabi a leni a panli kuli kelima a den mia nni.
40018033	Laa pundi ke fini mo n gbadi a lielo po mi niñima nani min gbadi apo maama yeni?›
40018034	O canbaa pali den beni boncianla. O den teni o li kpaadidieli jiidikaaba ban faligi o hali wan pa o panli kuli ki gbeni.”
40018035	Jesu den juodi ki yedi: «N Baa yua n ye tanpoli baa soani yi moko yene, yi siiga yua n kaa puni o lielo sugili leni payenli.”
40019001	Jesu n den maadimaadi laa maama kuli ki gbeni, o den fii ki ñani Galile diema nni ki gedi Jude tinga yaaga n ye Judana kpenu kandima.
40019002	Ku niligu den ŋua o. O den paagi a yiama likani.
40019003	Falisieninba den tuogi o ki dia o ku madiagu ki yedi: «Naani li balimaama tuo o ja n ñani o pua lan tie yaala kuli po bi?”
40019004	O den goa ki yedi: «Yii cogi ke mi cilima o Tagido den tagi o ja leni o pua?
40019005	Li go yedi: ‹Li tie lani yaa po ke o ja baa ña o baa leni o naa kani ki taani leni o pua, bani niba lie yeni n tua gbananyendi.›
40019006	Yeni, baa go tie bilie ka, bi di tie yende. U Tienu n taani yaala, o nisaalo n da paadi la.”
40019007	Bi den yedi o: «Be yaa po ke Musa nan den bili li balimaama nni ke o ja n teni o pua li poñatili ki ñani o?”
40019008	O den goa ki yedi ba: «Li tie kelima yi pajuaga yaa po ke Musa den tuo ke yin yaa ñandi yi puoba. Ama hali ŋanduna tagima yogunu laa den tie yeni.
40019009	Mini, n waani yi ke yua n ñani o pua ke laa tie kelima conconma po, ki go taa potoa kuli, o conbi.”
40019010	O ŋoadikaaba den yedi o: «Li yaa tie yeni o ja leni o pua siiga, laa ŋani ja n taa pua.”
40019011	O den goa ki yedi ba: «Bi niba kuli ka baa fidi ki ga laa maama, se U Tienu n puni yaaba li paalu bebe.
40019012	Kelima bi tianba ye ki tie moagilimu kelima bi mali ki tie yeni, bine mo tua moagilimu kelima bi niba tieni ba la, bine mo tua yeni kelima tanpoli diema po. Yua n baa fidi ki ga laa maama, wan ga.”
40019013	Li yaa puoli bi niba den cuani Jesu kani a biwaala ke wan maani o nii bipo ki go jaandi bipo. Bi ŋoadikaaba den funi leni yaaba n kpendinni ba.
40019014	Ama Jesu den yedi: «Cedi mani a biwaala n cua n kani ki da deli ba, kelima tanpoli diema tie yaaba n tie nani a biwaala yene yaa po.”
40019015	O den maani o nii bipo, ki fii ki fuadi likani.
40019016	O ja den cua Jesu kani ki buali o: «Canbaa, n baa tieni be yaa bonŋanle ki baa yaa miali n kan gbeni?”
40019017	Jesu den goa ki buali o: «Be yaa po ke a buali nni yaala n ŋani po? Yendo bebe n ye ki ŋani. A yaa bua ki baa yaa miali n kan gbeni, ŋan yaa tiendi li balimaama n bili yaala.” O den buali o: «Lile?”
40019018	Jesu den goa ki yedi o: «Ŋan da kpa o nilo, ŋan da conbi, ŋan da tieni mi siedi-faama, ŋan da su.
40019019	Ŋan jigini a baa leni a naa, ki go bua a nisaalilielo nani ŋan bua a yuli maama yeni.”
40019020	O jawaalo yeni den yedi o: «N kubi lankuli. N go poadi be?”
40019021	Jesu den yedi o: «A yaa bua ki yaa ŋani cain, ŋan gedi ki ban kuadi ŋan pia yaala ki pa a luoda li ligi, lane a baa pia ŋalimani tanpoli po. Lani, ŋan cua ki ŋoadi nni.”
40019022	O jawaalo yeni n den gbadi laa maama, o den tagini ki ban caa leni li pabiidili kelima o ŋalimano den yaba.
40019023	Lane Jesu den yedi o ŋoadikaaba: «N waani yi i moamoani, li baa pa boncianla o piado po wan kua tanpoli diema nni.
40019024	N go yedi yi, ku yuoyuogu n tagini mi kpalipienbonma nni dingi ki cie o piado n kua U Tienu diema nni.”
40019025	Bi ŋoadikaaba n den gbadi lani, li den paki ba boncianla ke bi yedi: «Li yaa tie yeni, ŋme nan baa fidi ki tindi?”
40019026	Jesu den diidi ba ki yedi: «Bi nisaaliba kan fidi la, ama U Tienu wani fidi li bonla kuli.”
40019027	Lanwani Pieli den yedi o: «Diidi ki le, ti den ŋa likuli ki ŋoadi a. Li nan baa tua tipo lede?”
40019028	Jesu den goa ki yedi ba: «N waani yi i moamoani, li bonla kuli yaa goa ki pandi yaa yogunu, ke o Ja Bijua mo kali o bali kalikaanu po leni ti kpiagidi kuli, yinba yaaba n ŋua nni, yi moko baa kali piiga n bali kalikaani lie po ki jia Isalele piiga n buoliedi buudi.
40019029	Yua mo n fii ki ŋa o diena, yaaka o naataanjaba, yaaka o naataanpola, yaaka o baa, yaaka o naa, yaaka o bila, yaaka o kuani kelima n yeli po, o baa baa likuli taalima kobiga kobiga, ki go baa yaa miali n kan gbeni.
40019030	Ama liiga yaaba siiga boncianla baa tua puoli yaaba, puoli yaaba siiga mo, boncianla baa tua liiga yaaba.
40020001	Yeni de, tanpoli diema tie nani yaa koadaano n den ñani ku tiŋaapanpangu ki baa taa bi tuonsoanba o duven tiidi kuanu tuonli po.
40020002	Wani leni bani den maadi ki kadi ke o baa pa ba kujapienyenli yenli daali kuli. Li yaa puoli o den cedi ke bi gedi o kuanu po.
40020003	U yienu n den paagi ke o go ñani, o den laa nitoaba ke bi ye ki daaga nni kaa tuuni liba.
40020004	O den yedi ba: ‹Yi mo n gedi mani n kuanu po, n baa pa yi lan dagidi.›
40020005	Bi den gedi. O go den ñani u yensiinu leni li yenlebidili kuli ki go tieni yeni.
40020006	U yienu n bua ki baa yaa yogunu, o go den ñani ki laa nitoaba ke bi se ki daaga nni. O den buali ba: ‹Be yaa po ke yi tundi ki se ne kaa tuuni liba?›
40020007	Bi den goa ki yedi: ‹Li tie kelima oba naa taa ti tuonle.› O den yedi ba: ‹Yi mo n gedi mani n kuanu po.›
40020008	Ku jofangu n den pundi, o koadaano den yedi o tuonsoanjiido: ‹Yini bi tuonsoanba na ki pa ba bi pani, ki cili leni yaaba n yuandi ki kua, ki ban juodi leni yaaba n kpa kua.›
40020009	Yaaba n den kua ke u yienu bua ki baa yeni den cua ki ga kujapienyenli yenli.
40020010	Yaaba n den kpa kua mo den cua ki tama ke bi baa ga ki cie yeni, ama bi moko den ga kujapienyenli yenli.
40020011	Ban den ga, bi den yenbidi yenbidi o koadaano po
40020012	ki tua: ‹Yaaba n yuandi ki kua, soani u yogunu waamu bebe, ke a nan taani ki pani bani leni tinba kuli yenma, tinba yaaba n tundi ki tuuni ki yenbiadiga nni ki laadi fala.›
40020013	O koadaano den goa ki yedi bi siiga nni yendo: ‹N danli, mii tudi apo. Tii bi maadi ki kadi ke n baa pa ŋa kujapienyenli kaa?
40020014	Ga ŋan die yaala ki fuadi likani. N bua ki pa yua n yuandi na nani min pani a maama.
40020015	Mii pia sanu ki tieni min die yaala min bua maama yoo? Li nunponli cuo ŋa kelima min ŋani yeni yoo?› ”
40020016	Jesu den juodi ki yedi: «Yene ke puoli yaaba baa ti tua liiga yaaba, liiga yaaba mo baa ti tua puoli yaaba.”
40020017	Jesu n den do ki caa Jelusalema leni bi piiga n niliediba, o den piadi leni ba. Li cenli siiga o den yedi ba:
40020018	«Cengi mani, ti do ki caa Jelusalema. Bi baa cuo o Ja Bijua ki teni bi kopadicianba yudanba leni li balimaama bangikaaba nuu nni. Bi baa jia o ti buudi ki bili ke ban kpa o.
40020019	Bi baa teni o bi nilanba nuu nni ban ñuadi o, ki pua nni i baliji, ki kpa ki tabini nni li dapoanpoanli po. Ama li dataali daali o baa fii bi tinkpiba siiga.”
40020020	Li yaa puoli Sebede bijaba naa den nagini Jesu kani leni o bila yeni, ki gbaani o nintuali ki baa mia o bu miabu.
40020021	Jesu den buali o: «A bua be?” O den goa ki yedi o: «N bua ŋan bili ke a yaa ti ka ti gbandi po yaa yogunu, n bilieda na n yaa ka yendo a jienu, yendo mo a ganu.”
40020022	Jesu den goa ki yedi: «Yii bani yin miadi yaala. Yi baa fidi ki ño min baa ño yaa tadiñokaaga bi?” Bi den yedi o: «Ti baa fidi.”
40020023	O den goa ki yedi ba: «Moamoane ke yi baa ño min baa ño yaa tadiñokaaga, ama ki kaani o nilo n jienu yaaka n ganu, laa ŋua mini, li tie n Baa n bili la yaaba yaa po yo.”
40020024	Ŋoadikaaba piiga yaaba n sieni n den gbadi lani, bi pala den beni bi naataanliediba yeni po.
40020025	Jesu den yini ba ki yedi: «Yi bani ke yaa nibuoli n kaa tie Jufinba yaa baditieba mabindi ba, bi paatieba mo die ba leni u paalu.
40020026	Lan da tie yeni yinba yaa siiga. Yi siiga yua n bua ki tua niciamo kuli, wan tua yi naacemo.
40020027	Yua mo n bua ki tua liiga yua kuli, wan tua yi yonbo.
40020028	Lani n tie o Ja Bijua n cua ki tiendi maama. Laa tie nitoaba n yaa tuuni opo ka, ama ke wan yaa tuuni nitoaba po, ki go pa o miali ki kpe, ki da ki faabi bi niba boncianla.”
40020029	Jesu leni o ŋoadikaaba n den ña Jeliko dogu nni, yaa niligu n yaba den ŋua o.
40020030	Juama lie den ka u sankunu. Ban den gbadi ke Jesu tagini ki pendi, bi den tangi: «Ti Daano, Dafidi Bijua, gbadi tipo mi niñima.”
40020031	Ku niligu den funi leni ba ki yedi ke ban suoni, ama bi go den tangi ki pugidi: «Ti Daano, Dafidi Bijua, gbadi tipo mi niñima.”
40020032	Jesu den sedi ki yini ba ki buali: «Yi bua min tieni yipo be?”
40020033	Bi den goa ki yedi: «Ti Daano, ti bua ŋan pa ti ti nuni n yaa nua.”
40020034	Mi niñima den cuo Jesu ke o sii bi nuni. Lanyogunu bi nuni go den nua ke bi ŋoadi o.
40021001	Jesu leni o ŋoadikaaba n den nagidi Jelusalema, ki pundi Betifaje dogu nni, ki kuu Olifie Tiidi juali, o den soani ŋoadikaaba lie
40021002	ki yedi ba: «Suagi mani ki gedi yaa dobiga n ye yi liiga na. Yi yaa ban pundi yaa yogunu, yi baa le ke o ŋunñua luo ki se leni o biga. Yin loti ki cuani ba npo na.
40021003	Nilo yaa yedi yi liba, yin goa ki yedi o: ‹Ti Daano n bua ba.› Tontoni o baa cedi yin cuani ba.”
40021004	Lankuli den tieni ke o sawalipualo n den pua yaa sawalo n tieni:
40021005	Waani mani Siyono dogu yaaba Ke bi bado kpendi bikani na. O dingi boncianla, ki jagi o ŋunbo, Li tie ŋunbisaagili, o ŋunñua yaa biga.
40021006	Bi ŋoadikaaba den gedi ki ban tieni Jesu n waani ba maama.
40021007	Bi den cuani o ŋunñua leni li ŋunbisaagili ki maani bipo bi tiadi ke Jesu jagini.
40021008	Ku niligu siiga bi niba boncianla den ladi bi tiadi u sanu nni, bi tianba mo den pedi i tibensoangi ki ladi u sanu nni.
40021009	Yaa niligu n den ye Jesu liiga leni yaagu n ŋua o puoli kuli den kpaani ki tua: «Dafidi Bijua n baa ti pagidi. U Tienu n seligi yua n kpendi wani o Diedo yaa yeli nni. U Tienu yua n ye hali tanpojoma n baa ti pagidi.”
40021010	Wan den kua Jelusalema, li den paki u dogu nni yaaba kuli ke bi tua: «One tie ŋme?”
40021011	Ku niligu den goa ki tua: «Li tie Jesu, o sawalipualo, Galile yaa Nasaleti yua.”
40021012	Jesu den kua U Tienu diegu nni ki deli ki ñani yaaba n kuadi leni yaaba n da lienni kuli, ki tudi ki luni bi ligilebidiba kpagidi leni a kpaajekuada bonkalikaala.
40021013	O den yedi ba: «Li diani: ‹Bi baa yi n dieli i jaandi diegu.› Ama yinba wani teni ke li tua a concona wuonkaanu.”
40021014	A juama leni a diama den nagini o kani U Tienu diegu nni ke o paagi ba.
40021015	Ama bi kopadicianba yudanba leni li balimaama bangikaaba n den laa wan tieni yaa bonlidikaala yeni, ki gbadi ke a bila kpaani U Tienu diegu nni ki tua: «Dafidi Bijua n baa ti pagidi, Dafidi bijua n baa ti pagidi,” bi pala den beni boncianla.
40021016	Bi den yedi o: «A gba ban maadi yaala?” Jesu den goa ki yedi ba: «Mm. Naani yi daa cogi yaa maama n tie na: ‹A teni ke a biwaala leni yaaba n da ŋaani kuli pagi a bonŋanla?› ”
40021017	Jesu n den fii bikani, o den ñani u dogu nni ki gedi ki ban duani Betani.
40021018	Wan den goa u dogu po ku tiŋaapanpangu, mi koma den cuo o.
40021019	O den laa bu kankanbu u sankunu ki jadi ki gedi bukani. Ama waa den laa pu bupo se ti faadi bebe. O den yedi bu: «Ŋan da go luoni pu kuli hali abada.” Lanyogunu bu kankanbu den kuodi.
40021020	O ŋoadikaaba n den laa lani, li den paki ba ke bi buali o: «Be teni ke bu kankanbu kuodi tontoni nanda?”
40021021	Jesu den goa ki yedi ba: «N waani yi i moamoani, yi yaa pia li dandanli ki naa maliti yi pala nni ke li baa tieni bi li kan tieni, yi baa tieni ki cie min tieni bu kankanbu na yaala. Baa yi yaa yedi li naa juali: ‹Fii ki ban lu a yuli mi ñincianma nni,› li baa tieni.
40021022	Yin baa jaandi ki mia yaala kuli leni li dandanli kuli, yi baa baa la.”
40021023	Jesu n den kua U Tienu diegu nni ki bangi bi niba, bi kopadicianba yudanba leni Jufinba nikpeliba kuli den cua ki yedi o: «Li laa bali yaa po yo ke a tiendi li naa bonla? Ŋme n puni a laa bali?”
40021024	Jesu den goa ki yedi ba: «N moko baa buali yi bonyenla. Yi yaa waani nni, n moko baa waani yi yaa bali yaa po ke n tiendi laa bonla.
40021025	Jan n den batisi bi niba yeni, o den baa li bali tanpoli po bi, bi bi nisaaliba kane?” Bi den juogi bi siiga ki yedi: «Ti yaa yedi ke o den baa li tanpoli po, o baa yedi ti: ‹Be yaa po ke yii den daani o maama?›
40021026	Ti yaa yedi: ‹Bi nisaaliba yaa kane mo›, ti jie ku niligu, kelima bikuli nua ke Jan den tie sawalipualo.”
40021027	Lani yaa po bi den goa ki yedi Jesu: «Tii bani ba.” O den yedi ba: «N moko kan waani yi yaa bali yaa po ke n tiendi laa bonla.
40021028	Yi tama be? O ja den pia bijaba lie. O den yedi o bijakpelo: ‹N bijua, gedi ki ban soani dinla n duven tiidi kuanu nni.›
40021029	O den goa ki yedi o baa: ‹Mii caa.› Ama lan den yen waamu o den lebidi o yama ki gedi.
40021030	Laa ja den yedi o bijalielo mo yeni. Wani mo den goa ki yedi o: ‹N Daano n baa gedi.› Ama waa den gedi.
40021031	O leepo n den tieni o baa n bua yaala?” Bi den goa ki yedi o: «O bonkpelo te.” Lane Jesu den yedi ba: «N waani yi i moamoani, bi lubigaaba leni a poconcona baa kua yi liiga U Tienu diema nni.
40021032	Kelima Jan den cua yikani ki wangi yi mi teginma sanu maama, ama yii den tuo ki ŋoadi o maama. Bi lubigaaba leni a poconcona den tuo o maama, ama yinba n den laa lani, yii den yuandi ki lebidi yi yama ki daani o maama.
40021033	Go cengi mani kpanjatoama. O diedaano den ye ki ŋu o duven tiidi kuanu. O den kpaa li nagili ki lindi u, ki gbiidi ku buogu ku tangu po ban baa ŋanbidi duven naankani, ki go paani li pagili o duven tiidi siiga. Lani o den guuni o kuanu bi koaguudiba, ki fii ki gedi u dogu.
40021034	Li bonluonkaala n den beni yaa yogunu, o den soani o naacenba bi koaguudiba kani, ke ban ga o kuanu bonbaakaala.
40021035	Bi koaguudiba den cuo o naacenba ki pua yendo, ki ku one, ki lugidi o taalo mo a tana.
40021036	O koadaano yeni go den soani naacentoaba, yaaba n yaba ki cie bi kpiaba. Bi koaguudiba den soani bani mo nani ban den soani bi kpiaba maama.
40021037	Lani o den yuandi ki soani o bijua bikani ki yedi: ‹Bi baa fangi n bijua wani.›
40021038	Ama bi koaguudiba n den laa o bijua, bi den yedi biyaba: ‹One n tie o faajielo. Cedi tin kpa o mani ki diedi o faali.›
40021039	Lani bi den cuo o ki ñani o u kuanu puoli po ki ku o.
40021040	Yeni o koadaano yaa ti cua daa, o baa soani laa koaguudiba lede?”
40021041	Bi den goa ki yedi o: «O baa bolini laa nibiadiba yaa bolinma n bia, ki go guuni u kuanu nitoaba, yaaba n baa tendi o u kuanu bonluonkaala li yogunu yaa pundi.”
40021042	Jesu den yedi ba: «Naani yi daa cogi i Diani nni yaa maama n tie na? ‹Bi tanmaaba n den yie ki luni yaa tanli Tua li tanpuuli tanjigi. Likuli ñani o Diedo kani, Li tie bonlidikaala ti nuni po.›
40021043	Lani yaa po n waani yi, bi baa ga yikani U Tienu diema, ki teni yaa nibuolu n baa baadi mipo li bonluonkaala. [
40021044	Yua n baa laa tanli po kuli baa kuakua, lin baa yua yaa po mo baa tua wagima.]”
40021045	Bi kopadicianba yudanba leni Falisieninba n den gbadi Jesu n puapua yaa kpanjama, bi den bandi ke o maadi bane.
40021046	Baa ke bi den moandi ki baa cuo o, bi den jie ku niligu kelima ku den nua ke Jesu tie sawalipuale.
40022001	Jesu go den pua ba mi kpanjama ki yedi:
40022002	« Tanpoli diema baa tie nani yaa bado n den ŋanbi o bijua pocaajiema.
40022003	O den soani o naacenba ban yini wan den yini yaaba laa pocaajiema po, ama bi den yie baa cua.
40022004	O go den soani naacentoaba ki yedi: ‹Yin waani mani min yini yaaba ke n ŋanbi mi jiema ki gbeni, ki kodi n ne leni n yanwubiditi ki ŋanbi ki gbeni. Ban di cua mi pocaajiema po na.›
40022005	Ama wan den yini yaaba yeni den fali o yiinu, ki fii ki gedi bi kaani, one n gedi o kuanu po, one mo o kpendu,
40022006	yaaba n sieni mo den cuo o naacenba ki fiagi ba ki ku ba.
40022007	O bado pali den beni boncianla ke o soani o toatieba ke bi ku laa nikpaba kuli ki sia bi dogu.
40022008	Lanwani o den yedi naacentoaba: ‹Mi pocaajiema ŋanbi ki gbeni, ama min den yini yaaba naa pundi ki je ma.
40022009	Yin gedi mani yaa sani n pia bi niba boncianla nni ki yini yin laa yaaba kuli ban cua mi pocaajiema po.›
40022010	Bi naacenba yeni den kua i sani nni ki taani ban laa yaaba kuli, bi nibiadiba leni bi niŋanba kuli, yeni mi pocaajiema dieli den gbie bi niba.
40022011	O bado n den kua ke o baa le yaaba n cua o yiinu, o den laa niyendo ke waa laa mi pocaajiema yaa tiadi.
40022012	O den yedi o: ‹N danli, a tieni lede ki kua ne kaa laa mi pocaajiema yaa tiadi?› O ja yeni naa den baa ki guani pu.
40022013	O bado den yedi o naacenba: ‹Loli mani o taana leni o buadi ki lu o niinpo li biigili nni, a bubula leni mi ñincegima n baa ye naankani.› ”
40022014	Jesu den juodi ki yedi: «Ban yini yaaba yaba, ama ban gandi yaaba wa.”
40022015	Lanwani Falisieninba den fii ki foagidi ki ban juogi ban baa tieni maama ki dia Jesu ku madiagu ki cuo o.
40022016	Bi den soani o kani bi ŋoadikaaba leni o bado Elodo yaa buakaaba ke bi yedi o: «Canbaa, ti bani ke a tie moamoandaano, ki bangi bi niba U Tienu sanŋoadima leni i moamoani, ŋaa jie oba kuli, ŋaa gagidi oba kelima bi niba n nua ke o tie maama po.
40022017	Lani yaa po waani ti a mo n sua yaala. Naani li pia u sanu tin pa Loma badiciamo Sesa li lubili bi, bi laa pia?”
40022018	Jesu den bani bi nunfanbiadibu ki goa ki buali ba: «Yinba pala lie danba ne, be n teni ke yi dia nni ku madiagu yeni?
40022019	Min le yin baa pa yaa ligi li lubili yeni?” Bi den teni o li kujapienli.
40022020	O den buali ba: «Ŋme yaa nannanli leni ŋme yaa diani nna?”
40022021	Bi den goa ki yedi o: «Sesa yaali yo.” Lane o den yedi ba: «Lanwani, pa mani Sesa, yaala n tie Sesa yaala, ki pa U Tienu mo, yaala n tie U Tienu yaa yaala.”
40022022	Ban den gbadi o maguankaama, li pakili den cuo ba ke bi den fii ki ñani o kani ki ban caa.
40022023	Landaali goga, Sadusieninba, yaaba n tua ke bi tinkpiba fiima ki ye, bi tianba den cua Jesu kani ki buali o i naa buali:
40022024	«Canbaa, Musa den yedi: ‹O nilo yaa kpe kaa pia biga, o waalo n taa o kpepuoli ki baa o kpelo po u buolu.›
40022025	To, ti siiga nni jaba lele den ye ki taa baayendo. O bonkpelo den taa o pua ki kpe. Wan ki den baa buolu yeni, o waalo den taa o kpepuoli.
40022026	Wani o bonlielo yeni moko den kpe kaa baa buolu, ke o bontaalo moko taa laa pua ke li tientieni yeni ki yaa caa hali o bonleleelo.
40022027	Bikuli n den kpekpe, o pua moko den yuandi ki kpe.
40022028	Lanwani, bi tinkpiba fiima yogunu, bani bonba lele yeni siiga, o pua yeni nan baa tie ŋme yaa yua yo? Kelima bi niinni yendo yendo kuli den taa o ke o tua o pua.”
40022029	Jesu den goa ki yedi ba: «Yi tudi kelima yii bani i Diani, yii bani U Tienu paaciamu mo.
40022030	Kelima bi tinkpiba fiima yogunu, bi jaba kan go taa puoba, bi puoba mo kan go kuni jaba, bi baa tie nani malekinba yeni tanpoli po.
40022031	Yaala n tie bi tinkpiba fiima yaa maama fuuli po mo, naani yii cogi U Tienu n yedi yi yaala na:
40022032	‹N tie Abalahama Tienu, Isaaka Tienu leni Jakobo Tienu?› To, U Tienu mo naa tie kpiema Tienu ka, o tie yaaba n fo yaa Tienu yo.”
40022033	Ku niligu den gbadi Jesu bangima ke li paki ba.
40022034	Falisieninba n den gbadi ke Jesu mubini Sadusieninba ñoana, bi den taani o kani.
40022035	Bi siiga nni yendo yua n tie li balimaama bangikaciamo den buali o ki bua ki dia o ku madiagu ki yedi o:
40022036	«Canbaa, li balimaama nni, mile n cie?”
40022037	Jesu den goa ki yedi o: «Ŋan bua o Diedo a Tienu leni a pali kuli, leni a miali kuli leni a yantiali kuli.
40022038	Li balimaama nni mine n cie ki tie li mayuli.
40022039	Yaama n ŋua ma mo ki naani leni ma tie mine: Ŋan yaa bua a nisaalilielo nani ŋan bua a yuli maama yeni.
40022040	Li balimaama leni bi sawalipuaba maama kuli maa laa maliedima po yo.”
40022041	Falisieninba n den taani, Jesu den buali ba:
40022042	«Yi tama be yo U Tienu n Gandi Yua po? O tie ŋme bijua yo?” Bi den goa ki yedi o: «O tie Dafidi bijua.”
40022043	Jesu den yedi ba: «Li yaa tie yeni, li nan ga lede ke mi Fuoma den teni ke Dafidi maadi o maama ki yini o o Diedo, wan den yedi:
40022044	O Diedo den yedi n Diedo: ‹Kali n jienu po Hali min baa guli a yibalinba Ŋan ŋmaa ba.›
40022045	Dafidi oba yini o o Diedo, li nan go ga lede ke o tie wani Dafidi bijua?”
40022046	Oba kuli ki den fidi ki guani Jesu baa mayenma. Hali landaali mo oba kuli ki den pia papaali ki go buali o bualiba kuli.
40023001	Li yaa puoli Jesu den maadi leni ku niligu leni o ŋoadikaaba ki yedi:
40023002	«Li balimaama bangikaaba leni Falisieninba pia li bali ki bangi Musa n den soagini yaa balimaama.
40023003	Lanwani yin yaa tuodi ki tiendi ban yedi yi yaala kuli. Ama yin da tuuni ki togidi bi bontienkaala, kelima bi maadi ki naa tiendi.
40023004	Bi luo a tugikpiaga ki tungi bi niba ki naa bua ki sii baa leni bi nubili.
40023005	Bi tiendi bi bontienkaala kuli ke bi niba n le. Yeni yaa po yo ke bi yabindi bi bonyilikaala, ki go foagidi bi liadicuadi.
40023006	Bi yaa gedi mi jecianma kani bi lingi ki kali yaa kaani n gagidi, ki go bua ki yaa ka i niciankali-kaani li balimaama bangima diena nni.
40023007	Bi bua bi niba n yaa fuondi ki kpiagidi ba mu daamu nni, ki go yaa yi baa ‹Canbaa.›
40023008	Ama yinba, yin da cedi ban yaa yi yi: ‹Canbaa,› kelima yendo bebe n tie yi Canbaa, yikuli mo tie kpiiba leni yaba.
40023009	Yin da yini oba ki tinga nni yi baa, kelima yendo bebe n tie yi Baa, wani yua n ye tanpoli.
40023010	Yin da cedi ban yaa yi yi: ‹Canbaaciamo,› kelima yendo bebe n tie yi Canbaaciamo, lan tie U Tienu n Gandi Yua.
40023011	Yi siiga nni yua n tugi li yuli baa tie yi naacemo.
40023012	Yua n fiini o yuli kuli, U Tienu baa jiini o, yua n jiini o yuli mo kuli, U Tienu baa fiini o.
40023013	Fala baa ye leni yi, yinba li balimaama bangikaaba leni Falisieninba pala lie danba, kelima yi luoni tanpoli diema kuama bi niba po. Yii kua yiba, yaaba n bua ki kua mo, yi kan cedi ban kua. [
40023014	Fala baa ye leni yi, yinba li balimaama bangikaaba leni Falisieninba pala lie danba, kelima yi fenli a kpepuona diena, ki nan jaandi i jaandifoagi ki kpali ke yi tie jajaandimoana. Li tie lani yaa po, yi yaa buudi cuonu baa bia ki cie.]
40023015	Fala baa ye leni yi, yinba li balimaama bangikaaba leni Falisieninba pala lie danba, kelima yi duodi mi ñincianma ki gaandi ki tinga kuli nni ki bua ki ban baa baa niyendo wan tua yi ŋoadika. Ama o yaa tua yi ŋoadika yeni, yi yen teni wan tua ku fantanbuogu yua ki yaa di bia ki cie yi taalima lie.
40023016	Fala baa ye leni yi, a gobidika-juama na, yinba yaaba n yedi: ‹Yua n poli leni U Tienu diegu, li kan cuo o, ama yua n poli leni U Tienu diegu nni yaa wula, li baa cuo o.›
40023017	Bi yanluodanba leni a juama na, li leepo n cie liyali, wula yeni bi U Tienu diegu yaala n gagidi ki ŋanbi laa wula yo?
40023018	Yi go yedi ke o nilo yaa poli leni li padibinbinli, li kan cuo o, ama yua n poli leni yaa padili n ye li padibinbinli po, li baa cuo o.
40023019	Yinba, a juama na, li leepo n cie liyali, li padili yeni bi li padibinbinli yaali n gagidi ki ŋanbi li padile?
40023020	Yua n poli leni padibinbinli poli leni lini, leni yaala n maa lipo kuli.
40023021	Yua n poli leni U Tienu diegu poli leni lini, leni wani U Tienu yua n ye li niinni kuli.
40023022	Yua n poli leni tanpoli, poli leni U Tienu bali kalikaanu leni wani U Tienu yua n ka upo kuli.
40023023	Fala baa ye leni yinba li balimaama bangikaaba leni Falisieninba pala lie danba, kelima yi coadi yaa kpinfaadi n yi menti leni aneti leni kumini ki ñandi li dim, ama yi fali li balimaama nni yaala n pia mayuli ki cie, lani n tie ki yaa tiendi yaala n tiegi, ki yaa gba mi niñima, ki yaa go tie nidugikaaba mo. Lani n tie yin bi pundi ki yaa tiendi yaala, ki nan da cedi yaala n sieni mo.
40023024	Yinba a gobidika-juama na, yi kaadi ki ñandi ki siiga, ki nan nali ku yuoyuogu.
40023025	Fala baa ye leni yinba li balimaama bangikaaba leni Falisieninba pala lie danba, kelima yi yen ŋuudi ki tadiñokaaga leni ki taditialiga puoli po, ke mu tugu nni nan gbie leni yin fenli yaala yi bonbuaka-biadila po.
40023026	Fini o Falisieni-juamo, kpa ŋanbi yaala n ye ki tadiñokaaga leni ki taditialiga tugu nni, lanwani mu puoli po moko baa ŋani.
40023027	Fala baa ye leni yinba li balimaama bangikaaba leni Falisieninba pala lie danba, kelima yi tie nani ban pendi yaa kula ke a ŋani boncianla bi niba nuni po, ama ke a tugu nni nan gbie a tinkpikpaba leni joagindi buoli kuli.
40023028	Yi moko tie yene, bi niba nuni po yi ŋani, ama yi pala nni gbie leni i boandi leni mi biadima.
40023029	Fala baa ye leni yinba li balimaama bangikaaba leni Falisieninba pala lie danba, kelima yi maa bi sawalipuaba po yaa kula n ŋani, ki ŋanbidi bi niteginkaaba mo yaa kula,
40023030	ki nan yedi: ‹Ti yaa den ye ti yaajanba n den ye yaa yogunu, ti kan den taani leni ba ki kpa bi sawalipuaba ki wuli bi soama.›
40023031	Yi tiendi yi yula po siedi ke yi tie yaaba n den ku bi sawalipuaba.
40023032	Lanwani, suagi mani ki dudi yi yaajanba n den cili ki tiendi yaala.
40023033	Yinba, i we, u waalabi-buolu na, yi baa tieni lede ki sani ki faabi leni ku fantanbuogu cuonu?
40023034	Li tie lani yaa po ke n tuuni yipo bi sawalipuaba, bi yanfodanba leni U Tienu Laabaaliŋamo bangikaaba. Yi baa kpa bine, ki joani bine a dapoanpoana po, ki pua bine i baliji li balimaama bangima diena nni, ki yaa ŋua ki wangi bine fala ban kua yaa dogu nni kuli,
40023035	ke yaaba n ki den pia tagili soama yaama n den wuli ki tinga nni kuli, ki cili o niteginka Abela soama, ki pundi hali Belekia bijua Sakali yaa soama, yin den ku yua U Tienu diegu nni u kaangagidiŋamu leni li padibinbinli siiga yeni kuli baa jiidi yi yaa yula po.
40023036	N kadi ki waani yi i moamoani ke lani kuli baa jiidi moala niba yula po.
40023037	Jelusalema, Jelusalema, fini yua n ku bi sawalipuaba, ki lugidi U Tienu n tuuni a kani yaaba a tana ki kpaani ba, taalima ŋa yo ke n den bua ki gobidi ki taani a niba nani o kooñua n yen ŋoagini o koobila o fiabi nni maama, ama ŋa naa den bua.
40023038	Lanwani bi baa a yi diegu diegbengu.
40023039	N waani yinba Jelusalema yaaba, yi kan go le nni hali yin baa ti maadi n maama yaa yogunu ki yedi: ‹U Tienu n seligi yua n kpendi wani o Diedo yeli nni!› ”
40024001	Jesu n den ñani U Tienu diegu nni ki cuoni ki caa, o ŋoadikaaba den nagini ki baa waani o U Tienu diegu dieciama.
40024002	Jesu den yedi ba: «Yi nua laa bonla kuli? N waani yi i moamoani, ke baa tanyenli kan sieni ki yaa maa li lieli po, ke a kuli naa padi ki baa.”
40024003	Jesu n den ka Olifie Tiidi juali po, o ŋoadikaaba den cua bani bi bebe ki yedi o: «Waani ti laa bonla n baa ti cua yaa yogunu, leni yaa sinankeeni n baa waani ti a cuama leni ŋanduna juodima yogunu.”
40024004	Jesu den goa ki yedi ba: «Fangi mani yi yula ke niloba n da boandi yi.
40024005	Kelima bi niba boncianla baa ti cua n yeli nni ki yedi: ‹Mini n tie U Tienu n Gandi Yua.› Lani bi baa boandi bi niba boncianla.
40024006	Yi baa gbadi ke bi maadi bu toabu maama, ki go maadi bu toabu laabaalo maama. Da yagi mani yi yama, kelima laa bonla baa cua tiladi. Ama li da kan tua mi juodima ka.
40024007	U nibuolu baa fii ki tuogi leni nibuoto, mi diema mo baa fii ki tuogi leni dietoama. Mi koncianma leni mi tindigibima baa tiendi i kaantiami.
40024008	Laa bonla kuli da tie nani u maditugukoanu cilima bebe yene.
40024009	Laa yogunu bi baa yaa wangi yi fala, ki go kpaani yi. I nibuoli kuli baa nandi yi kelima n yeli po.
40024010	Li baa tua li tingbali bonla niba boncianla. Bi baa janbidi biyaba ki nandi biyaba.
40024011	Bi sawalipua-faadanba baa fii boncianla, ki boandi bi niba boncianla.
40024012	Mi biadima n baa pugini maama po, niba boncianla buama baa wadi.
40024013	Ama yaaba n juuni hali mi juodima baa tindi.
40024014	U Tienu diema Laabaaliŋamo na da baa kpa pundi ŋanduna kuli nni, ki tua siedi i nibuoli kuli po. Lani yaa pendi mi juodima baa cua.
40024015	Lanwani yi yaa ti laa ke yaa cagindi n baa wudi bi niba gbani ye u kaangagidiŋamu nni, o sawalipualo Danieli n den maadi yaadi yaa maama, yua n cogi n kpaagi bonŋanla.
40024016	Laa yogunu yaaba n baa ye Jude nni n sani ki gedi a juana po.
40024017	Yua n ye o doangu yuli po, n da jiidi ki kua deenni ki baa taa yaa tiadi n ye lienni.
40024018	Yua n ye u kuanu po mo n da lebidi ki guani o denpo ki baan taa o tiayekaadi.
40024019	Fala baa ye leni yaa puoba n punbi, leni yaaba n da ŋaandi laa dana nni.
40024020	Mia mani U Tienu ke yi nuama n da tua ku fawaagu yogunu, yaaka mi fuodima daali.
40024021	Kelima fala baa yabidi laa yogunu hali maama ke o buolu daa tieni ki cili ŋanduna cilima ki pundi hali moala. O buolu kan go tieni mo.
40024022	U Tienu yaa bi wadi laa dana nisaaloba kuli kan bi tindi, ama kelima wan gandi yaaba po, o baa wadi laa dana.
40024023	Laa yogunu nilo yaa yedi yi: ‹U Tienu n Gandi Yua ye ne,› yaaka: ‹O ye nepo,› yin da daani o maama.
40024024	Kelima a tuonanda yaaba n yedi ke bi tie U Tienu n gandi yaaba leni bi sawalipua-faadanba baa fii ki yaa tiendi sinankeenciami leni li bonlidikaala, hali ke bi yaa bi baa fidi, bi bi baa boandi baa U Tienu n gandi yaaba moko.
40024025	N tuodi ki waani yi laa bonla.
40024026	Lanwani, bi yaa ti yedi yi: ‹O ye li fuali nni,› yin da gedi. Bi yaa ti yedi yi: ‹O wuo a diena nni,› yin da daani ma.
40024027	Kelima nani mi tañigima n yen ña puoli ki yendi ki poandi ki gedi hali nintuali maama, o Ja Bijua cuama baa tua yene.
40024028	Li bonkpienla n ye naani kuli, i kaabi baa taani lankane.
40024029	Laa dana fala yaa pendi yaa yogunu, u yienu baa biigi, o ŋmaalo mo kan go yendi, a ŋmabila baa ña tanpoli ki baali, tanpoli paaciami mo baa digibi.
40024030	Lani, o Ja Bijua sinankeeni baa doagidi tanpoli, ŋanduna nibuoli kuli baa mua. Bi baa le ke o Ja Bijua ye ti tawadi nni ki kpendi leni u paaciamu leni ti kpiagiciandi.
40024031	O baa soani o malekinba leni kakaci ban yaa piebi ki taani U Tienu n gandi yaaba ŋanduna kaannaadi kuli nni, ki cili nepo yaa bianu ki yaa caa hali u poyu.
40024032	Bandi mani bu kankanbu kpanjama n bangi yaala. Bu beni yaa faadi ki cili ki bundi, yi bani ke ku siagu nagidi.
40024033	Li go tie yene, yi yaa ti laa laa bonla kuli, yin bandi ke o Ja Bijua nagini, ki ye bu buliñoabu kani.
40024034	N waani yi i moamoani ke mi naa nifiima kuli kan pendi ke laa bonla kuli ki tieni.
40024035	Tanpoli leni ki tinga kuli baa pendi, ama n maama kan pendi hali abada.
40024036	Oba kuli ki bani laa bonla n baa ti cua yaa daali leni yaa yogunu, baa tanpoli malekinba ki bani, baa Bijua, se Baa bebe.
40024037	Lan den tie maama Nowe yogunu, li go baa tie yeni o Ja Bijua cuama yogunu.
40024038	Hali ki tabolinkaaga n daa den cua, bi nisaaliba den di ki go ñu, ki taani bi puoba, ki puuni bi bisiaba bi jaba, hali Nowe n den ti kua ku ñinbiaciangu nni yaa daali.
40024039	Baa den faami liba kuli po hali ki tabolinkaaga n den ti cua ki koadi bikuli. Li baa go tie yene o Ja Bijua cuama yogunu.
40024040	Laa yogunu niba lie baa ye u kuanu nni, bi baa taa yendo ki ŋa yendo,
40024041	puoba lie baa naani li naali nni, bi baa taa yendo ki ŋa o lielo.
40024042	Lani yaa po yin yaa gu mani, kelima yii bani yi Diedo n baa cua yaa daali.
40024043	Yin bandi bonŋanla ke o diedaano yaa bi bani li conconli n baa cua ku ñiagu yaa yogunu, o bi baa gu ki kan cedi wan cibi o dieli.
40024044	Yeni, yi moko n bogini ki yaa gu, kelima o Ja Bijua baa cua yin ki daani o yaa yogunu.
40024045	Ŋme n tie yaa naacendugika n pia mi yanfuoma, ke o canbaa guuni o o niba ke wan yaa tendi ba mi jiema li yogunu yaa pundi?
40024046	Li pamanli ye leni laa naacemo, o canbaa yaa kpeni ki sua ke o tiendi yeni.
40024047	N yedi yi i moamoani, o canbaa baa guuni o o piama kuli.
40024048	Ama o yaa tie naacenbiado ki yedi o pali nni: ‹N canbaa waagi mi kpenma,›
40024049	ki cili ki yaa pua o naacenlieba, ki di ki go ñu leni a dañogaada,
40024050	laa naacemo canbaa baa kpeni wan ki daani o yaa daali leni wan ki faami yaa yogunu.
40024051	O baa teni ban pua o hali ki poagili o, ki gedini o ki ban taani leni pala lie danba a bubula leni mi ñincegima n baa ye naankani.
40025001	Lani yaa po tanpoli diema baa tie nani powandiana piiga yaaba den taa bi fidisanmu ki caa ki baan tuogi o pocaancalo.
40025002	Bi siiga nni bonba muu den tie yanpiidanba, bi muu mo n yaa tie yanfodanba.
40025003	Bi yanpiidanba n den taa bi fidisanmu, baa den taa kpama ki kubi.
40025004	Ama bi yanfodanba wani den taa bi fidisanmu ki go kubi mi kpama mu sanbuomu nni.
40025005	O pocaancalo n den waagi mi cuama, mi guama den cuo bikuli ke bi guani.
40025006	Ku yagisiigu o nilo den kpaani ki yedi: ‹O pocaancalo kpendi na, gedi mani ki ban tuogi o.›
40025007	Lane a powandiana yeni kuli den fundi ki ŋanbi bi fidisanmu.
40025008	Bi yanpiidanba den yedi bi yanfodanba: ‹Pa ti mani yi kpama waamu, kelima ti fidisanmu bua ki gbindi.›
40025009	Bi yanfodanba den goa ki yedi ba: ‹Li fidi ke mi kan dagidi tinba leni yinba kuli, gedi mani yaaba n kuadi po ki ban da yi yula po.›
40025010	Ban den caa yaa yogunu ki baan da, o pocaancalo den pundi. Yaa powandiana n bogini den yegi leni o ki kua mi pocaajiema kani. Bu buliñoabu den luoni.
40025011	Lan den pugini waamu, yaa powandiana n sieni den pundi ki yedi: ‹Canbaa, canbaa, luodi tipo.›
40025012	Ama o den goa ki yedi ba: ‹N waani yi i moamoani, mii bani yi.›
40025013	Lanwani Jesu den juodi ki yedi: ‹Lani yaa po yin yaa gu mani, kelima yii bani li daali, yii go bani li yogunu mo.›
40025014	Li go baa tie nani yaa ja n den caa u dogu ki yini o naacenba ki guuni ba o piama.
40025015	O den teni yendo talaninba muu, o lielo talaninba lie, o taalo mo talani yendo, ki ŋoadi yua kuli n baa fidi maama. Li yaa puoli o den fii ki gedi.
40025016	Yaa naacemo n den ga talaninba muu den fii ki ban tieni u kpendu, ki baa talaninba muu ki pugini.
40025017	Yua n den ga talaninba lie moko den tieni yeni, ki mo baa talaninba lie ki pugini.
40025018	Yua mo n den ga talani yendo bebe yeni den gedi ki ban gbiidi ku buogu ki tinga nni ki wuoni o canbaa ligi.
40025019	Lan den waagi boncianla, bi naacenba yeni canbaa den ti kpeni ki yini ba, ban waani o ban kubi opo yaa ligi maama fuuli.
40025020	Yua n den ga talaninba muu yeni den cua leni wan den baa yaa talanmuudiba ki pugini yeni ki yedi: ‹Canbaa, a den teni nni talaninba muu, diidi, n go baa bi muu ki pugini.›
40025021	O canbaa den yedi o: ‹Li ŋani, n naacendugika, a teni ke n dugi apo li bonwaala po, n baa teni ŋan diedi boncianla. Cua ki taani ki mangi a pali leni nni.›
40025022	Yua n den ga talaninba lie den cua ki yedi: ‹Canbaa, a den teni nni talaninba lie, diidi n go baa bilie ki pugini.›
40025023	O canbaa den yedi o: ‹Li ŋani, n naacendugika, a teni ke n dugi apo li bonwaala po, n baa teni ŋan diedi boncianla. Cua ki taani ki mangi a pali leni nni.›
40025024	Yua n den ga talani yendo bebe mo den yuandi ki cua ki yedi: ‹Canbaa, n den bani ke a pia ki mabinga, ki yendi ŋan kaa buli naani, ki wuo ŋan kaa lendi naani.
40025025	Lane ke ti jawaandi den cuo nni, ke n gedi ki ban wuoni a ligi ki tinga nni. Ga ŋan die yaala.›
40025026	O canbaa den goa ki yedi o: ‹O naacenbiado leni o kpadijedaano na, a den bani ke n yendi min kaa buli naani, ki wuo min kaa lendi naani,
40025027	li den baa ŋani ŋan bili n ligi ku ligidiegu nni, lani, n kpenma yogunu, n bi baa ga min die yi leni ti ñuadi.
40025028	Ga mani o kani o talani yendo yeni, ki teni yua n pia talaninba piiga.›
40025029	Kelima bi baa pa ki pugini yua n pia kuli o piama n yaa yaba. Ama yua kaa pia wani, bi baa ga o kani baa wan pia yaala.
40025030	Lu mani yaa naacemo n tie fanma yeni niinpo li biigili nni, a bubula leni mi ñincegima n baa ye naankani.
40025031	O Ja Bijua yaa cua o kpiagidi nni yaa yogunu, ki yegi leni o malekinba kuli, o baa kali o bali kalikaanu yu n pia ti kpiagidi po.
40025032	I nibuoli kuli baa taani o nintuali. O baa paadi bine leni biyaba nani o yankpaalo n paadi i pe leni i ŋuabi maama,
40025033	ki sieni i pe o jienu, i ŋuabi mo o ganu.
40025034	Lani, o bado baa yedi yaaba n ye o jienu: ‹Cua mani na, yinba n Baa n seligi yaaba, ga mani wan den ŋanbi yipo yaa diema hali ŋanduna cilima.
40025035	Kelima mi koma den cuo nni ke yi puni nni ke n dini, u ñunñuunu den cuo nni ke yi puni nni ke n ñuni, n den tie caano ke yi ga n cangu,
40025036	n den ye mubili ke yi yieni nni, n den yia ke yi cua ki laa nni, n den ye li kpaadidieli nni ke yi cua ki fuondi nni.›
40025037	Bi niteginkaaba baa goa ki yedi o: ‹Canbaa, ti den laa ŋa be yogune ke mi koma pia ŋa ke ti puni a ke a dini? U ñunñuunu den pia ŋa be yogune ke ti puni a ke a ñuni?
40025038	Ti den laa ŋa be yogune ke a tie caano ke ti ga a cangu? A den ye mubili be yogune ke ti yieni a?
40025039	Ti den laa ŋa be yogune ke a yia, bi ke a ye li kpaadidieli nni, ke ti cua ki fuondi a?›
40025040	Lani, o bado baa goa ki yedi ba: ‹N waani yi i moamoani, yaa yogunu ke yi den tieni la n kpiiba na siiga baa yua yaa kpiagidi n wa ki cie po, yi den tieni la n yaa po yo.›
40025041	Li yaa puoli o baa yedi yaaba n ye o ganu: ‹Fuadi mani n kani, yinba ti solindi yaaba, gedi mani yaa fantanbuogu n ki pia gbindima po, ban den gbiidi yaagu ku tuotabigu yudaano leni o yaa malekinba yaa po.
40025042	Kelima mi koma den cuo nni ke yii puni nni ke n dini, u ñunñuunu den cuo nni ke yii puni nni ke n ñuni,
40025043	n den tie caano ke yii ga n cangu, n den ye mubili ke yii yieni nni, n den yia ki go den ye li kpaadidieli nni ke yii cua ki laa nni.›
40025044	Bani moko baa goa ki yedi: ‹Canbaa, ti den laa ŋa be yogune ke mi koma pia ŋa, bi ke u ñunñuunu pia ŋa, bi ke a tie caano, bi ke a ye mubili, bi ke a yia, bi ke a ye li kpaadidieli nni, ke tii cua ki todi a?›
40025045	O baa goa ki yedi ba: ‹N waani yi i moamoani, yaa yogunu ke yii den todi yaaba n tie na siiga baa yua yaa kpiagidi n wa ki cie, yii den todi mine.›
40025046	Bi baa gedi yaa fala n ki pia juodima kani, ama bi niteginkaaba baa gedi yaa miali n kan gbeni yaa kane.”
40026001	Jesu n den maadimaadi laa maama kuli ki gbeni, o den yedi o ŋoadikaaba:
40026002	«Yi bani ke mi Pendima jaanma sieni dana lie, ke bi baa janbi o Ja Bijua, ki teni ban cuo ki joani o li dapoanpoanli po.”
40026003	Laa yogunu bi kopadicianba yudanba leni Jufinba nikpeliba den taani bi kopadicianba bado yua n yi Kayifa luolu nni.
40026004	Bi den jagi ki baa cuo Jesu leni bu nunfanbu ki teni ban kpa o.
40026005	Ama bi den yedi: «Lan da tieni mi jaanma dana nni ke ku fuugu n da ti fii bi niba siiga.”
40026006	Jesu den ye Betani, o gbaado Simono deni.
40026007	Wan den ka u saajekaanu kani ki di, o pua den cua o kani ki kubi yaa tiagu n tie alibati tanli, ke li gbie leni yaa tulale n pia duncianga. O den wuli tulale yeni Jesu yuli po.
40026008	Bi ŋoadikaaba n den laa lani, bi pala den beni ke bi yedi: «Be yaa po ke o biani yaa tulale n tie na?
40026009	Bi bi baa fidi ki kuadi laa tulale yaa dunga n yaba, ki taa li ligi ki pa a luoda.”
40026010	Jesu den bani ban maadi yaala ki yedi ba: «Be teni ke yi yagini o pua yeni yama? Wan tieni npo yaala na ŋani.
40026011	A luoda ye leni yi yogunu kuli, ama mini wani kan yaa ye leni yi yogunu kuli.
40026012	Wan wuli laa tulale n gbanandi po yeni, o tieni la ki bogini nni n piinma po.
40026013	N waani yi i moamoani, ban baa waani o Laabaaliŋamo ŋanduna nni naankani kuli, bi baa tiadi ki togidi o pua na n tieni yaala.”
40026014	Li yaa puoli bi piiga n niliediba siiga yendo, ke bi yi o Judasa Isikalioto, den gedi bi kopadicianba yudanba kani
40026015	ki yedi: «Yi baa pa nni be min janbi o yipo?” Bi den suu o kujapiena piitaa.
40026016	Ki cili lanyogunu o den lingi wan baa baa yaa folu ki janbi Jesu ki teni ba.
40026017	Yaa dupen n ki pia dabinli jaanma cilidaali, bi ŋoadikaaba den nagini Jesu kani ki yedi o: «A bua tin gedi lepo ki ban ŋanbi mi Pendima jaanjiema?”
40026018	O den goa ki yedi: «Kua mani u dogu nni ŋmeŋme deni ki yedi o: ‹Canbaa yedi daa: N yogunu nagini, n baa jaani mi Pendima jaanma leni n ŋoadikaaba a yaa dene.› ”
40026019	Bi ŋoadikaaba den tieni Jesu n yedi ba yaala, ki ban ŋanbi mi Pendima jaanjiema.
40026020	Ku juogu n den baa, o den ka u saajekaanu kani leni bi piiga n niliediba.
40026021	Ban den di yaa yogunu o den yedi: «N waani yi moamoani, yi siiga nni yendo baa janbi nni.”
40026022	Bi pala den biidi boncianla ke yendo yendo yedi o: «N Daano, li tie mini yoo?”
40026023	O den goa ki yedi: «Yua n taani ki tuuni leni nni ku saatiagu nni n baa janbi nni.
40026024	O Ja Bijua caa nani lan diani ki bili opo maama. Ama fala baa ye leni yaa nilo n baa janbi o Ja bijua. Li den baa tu laa ja po bi yaa den mali o.”
40026025	Judasa, yua n den baa janbi o yeni, den yedi: «Canbaa, li tie mini yoo?” Jesu den goa ki yedi o: «Fini n yedi yeni.”
40026026	Ban den di yaa yogunu, Jesu den taa dupen, wan den mia U Tienu seli, o den cabidicabidi ki teni bi ŋoadikaaba, ki yedi: «Ga mani ki ŋmani, line tie n gbanandi.”
40026027	Lanpendi o den taa ki tadiñokaaga, wan den tuondi U Tienu, o den teni ba ki yedi: «Yikuli n ño mani,
40026028	kelima line n tie n soama, o ŋantaadipaano yaa soama yaama n baa wuli yaa niba n yaba po ke ban baa bi tuonbiadi sugili.
40026029	N waani yi ke moala liiga n kan go ño duven yua n tie na hali min go baa ti taani leni yi n Baa diema nni ki ño o bonpaano yaa daali.”
40026030	Ban den yini Pisominba, bi den ñani ki gedi Olifie Tiidi juali po.
40026031	Lani, Jesu den yedi ba: «Dinla ñiagu n baa tua yikuli po tingbali bonla. Kelima li diani: ‹N baa pua o yankpaalo wan kpe, o pekulu mo baa yadi.›
40026032	Ama n yaa ti fii bi tinkpiba siiga, n baa ga yi liiga ki gedi Galile.”
40026033	Pieli den goa ki yedi o: «Baa yaala n baa tieni a yaa baa tua tingbali bonla yaaba n sieni kuli po, mini wani ka.”
40026034	Jesu den yedi o: «N waani a i moamoani ke dinla ñiagu na lige, hali ke ku kootongu daa mua, a baa nia taalima taa ke ŋaa bani nni.”
40026035	Pieli den yedi o: «Baa li yaa tie tiladi ke min taani ki kpe leni a, n kan nia ke mii bani a.” Bi ŋoadikaaba kuli den yedi yeni.
40026036	Lani, Jesu den yegi leni o ŋoadikaaba ki pundi ban yi yaa kaanu Jetesemane. O den yedi ba: «Kali mani nekanba min suagi liiga ki ban jaandi.”
40026037	O den taa Pieli leni Sebede bijaliediba ke bi yegi leni o. Li paboanli leni ti yanyagiciandi den cili ki cuo o.
40026038	O den yedi ba: «Li paboanli cuo nni hali ke li naani ke n baa kpe yeni. Sedi mani ne ki yaa ji leni nni.”
40026039	Lani, o den suagi liiga waamu ki baa ki labini ki jaandi ki tua: «N Baa, li yaa baa tuo, ŋan cedi yaa tadiñokaaga n gbie leni fala na n lagidi ki ŋa nni. Die lan da tua mini kaa n bua maama, kali fini n bua maama.”
40026040	O den guani o ŋoadikaaba kani ki sua ke bi goagoa, ke o yedi Pieli: «Yii fidi ki jiidi leni nni baa waamu yo?
40026041	Yaa guu mani ki jaandi ke yin da ti kua mi tulinma nni. Li pali bua, ama ti gbanandi nan tadi.”
40026042	O go den piadi mi liema ki jaandi ki yedi: «N Baa, li yaa tie ke a kan ñani n kani yaa tadiñokaaga n gbie leni fala na kali min ño, a yanbuama n tieni.”
40026043	O go den guani bikani ki sua ke bi goagoa, kelima mi guama den gbadi ba.
40026044	O go den ŋa ba ki piadi ki go jaandi mi tataama, ki go togidi o makpiama.
40026045	Lani, o den guani o ŋoadikaaba kani ki yedi ba: «Yi baa goa ki fuo yoo? Diidi, u yogunu pundi ke bi baa janbi o Ja Bijua, ki teni o ti tuonbiadi danba nuu nni.
40026046	Fii mani tin gedi. Diidi mani, yua n janbi nni kpendi na.”
40026047	Jesu n da den maadi, Judasa, yua n den tie bi piiga n niliediba siiga yendo, den pundi o kani. Bi kopadicianba yudanba leni Jufinba nikpeliba den soani yaa niligu n yaba ke bi kukubi mu jugisiemu leni i gbiami ki yegi leni o.
40026048	Wani o jajanbido yeni den tuodi ki waani ku niligu yaa maalima n tie na ki yedi: «Min baa gobini yua yeni, wani n yeni, yin cuo o mani.”
40026049	Lanyogu liga Judasa den nagini Jesu kani ki yedi o: «Canbaa, n juadi a,” ki gobini o.
40026050	Jesu den yedi: «N danli, tieni ŋan cua ki baa tieni yaala.” Lane bi niba yeni den nagini ki bibi Jesu ki cuo o.
40026051	Yaaba n den ye leni Jesu siiga yendo den tandi o nuu ki noadi o jugisiega, ki pedi ki joandi bi kopadicianba bado naacemo tubili.
40026052	Jesu den yedi o: «Goa ki ŋuuni a jugisiega, kelima yua n baa taa jugisiega ki bolini kuli, jugisiega n baa bolini o.
40026053	Naani a tama ke mii pia sanu ki mia n Baa moala moala bi? O baa pa nni yaa malekinba n yaba ki cie piiga n toagola lie.
40026054	Ama n yaa mia yeni, yaala n diani i Diani nni ki yedi ke yaala n tie na kuli baa tieni tiladi, li baa tua lede?”
40026055	Laa yogunu Jesu den yedi ku niligu: «Yi cua ki kukubi mu jugisiemu leni i gbiami nani yi lingi o sanjialo yeni ki baa cuo nni. N den ka U Tienu diegu nni daali kuli, ki bangi U Tienu maama, ama yii den cuo nni.
40026056	Line kuli tieni ke bi sawalipuaba n den diani yaala n tieni ki dudi.” Lani, bi ŋoadikaaba kuli den ŋa o ki sani.
40026057	Yaaba n den cuo Jesu den gedini o bi kopadicianba bado Kayifa kani, li balimaama bangikaaba leni bi nikpeliba n den tuodi ki taani naankani.
40026058	Pieli den ŋua Jesu foagima hali ki ban pundi bi kopadicianba bado deni. O den kua u lawaagu nni ki kali leni U Tienu diegu jiidikaaba, ki baa le lan baa juodi maama.
40026059	Bi kopadicianba yudanba leni bi cancannikpeliba kuli den lingi Jesu po mi siedi faama, yaama n baa pa ba o sanu ban kpa o.
40026060	Baa den baa, baa ke bi siedi tuofaadanba den tieni likani boncianla. Siedi tuofaadanba lie den ti nagini ki yedi:
40026061	«One yedi: ‹N baa fidi ki mudi U Tienu diegu ki go maa li dana taa siiga.› ”
40026062	Bi kopadicianba bado den fii ki yedi o: «A kan guani maamaba kuli? Yaa niba n ye ne tiendi apo be siedi nna?”
40026063	Jesu den ŋmini suo. Bi kopadicianba bado den yedi: «Hali U Tienu yua n fo po, waani ti a yaa tie U Tienu n Gandi Yua, U Tienu Bijua.”
40026064	Jesu den goa ki yedi o: «Fini n yedi yeni. N go waani yikuli ke moala liiga, yi baa ti le o Ja Bijua ke o ka u Paaciamu Kuli Daano jienu po, ki go le o ke o ñani lankani ki kpendi ti tawadi nni.”
40026065	Lane bi kopadicianba bado pali den beni ke o cuo wani oba tiadi ki padi ki yedi: «O sugi U Tienu. Ti go bua siedinba ki tieni be? Moala yi gbadi ke o sugi U Tienu.
40026066	Yi jagi be?” Bi den goa ki yedi o: «Li pundi wan kpe.”
40026067	Lani bi den sii ti ñinsandi o nunga nni, ki kudi o a nikula. Bi nitianba den pabini o,
40026068	ki yedi: «Fini U Tienu n Gandi Yua, ŋme pua ŋa? Bandi o.”
40026069	Pieli den ka u lawaagu nni. Jafanyendo yua n tuuni laa diegu nni den nagini o kani ki yedi: «A moko den ye leni Jesu, Galile yua.”
40026070	O den nia bikuli nintuali ki yedi: «Mii bani ŋan bagi yaala.”
40026071	O den gedi bu buliñoajabu kani ke jafantoa laa o, ki yedi yaaba n ye likani: «One moko den ye leni Nasaleti Jesu.”
40026072	O go den nia mi liema ki poli ki yedi ke waa bani laa ja.
40026073	Lan yen waamu yaaba n ye likani den nagini ki yedi Pieli: «Moamoani lige, a moko tie bi jaba yeni siiga yua, kelima ŋan maadi maama doagidi ŋan tie naanpo yua.”
40026074	Lani Pieli den nia leni ti solindi leni a pola: «Mii bani laa ja.” Lanyogunu ku kootongu den mua.
40026075	Pieli di den tiadi Jesu n bi yedi o yaala: «Hali ke ku kootongu daa mua, a baa nia taalima taa ke ŋaa bani nni.” O den ñani ki ban mua leni li paboanli.
40027001	Ku tiŋaapanpangu, bi kopadicianba yudanba leni Jufinba nikpeliba kuli den taani ki juogi ke bi baa teni ban kpa Jesu.
40027002	Bi den loli o, ki gedini o ki ban teni o Pilata yua n den tie gufeneeli.
40027003	Judasa, yua n den janbi Jesu n den laa ke bi jia wani Jesu buudi ki kadi ke bi baa kpa o, o den mua ke o yaa bi janbi o, ki den taa a kujapien-piitaada ki gedini bi kopadicianba yudanba leni bi nikpeliba kani
40027004	ki yedi: «N tieni ti tuonbiadi ki janbi yua n naa pia tagili.” Bi den goa ki yedi o: «Lani mo nan ŋua tii? Li ŋua fine.”
40027005	Judasa den luni i ligi yeni U Tienu diegu nni ki ñani ki gedi ki ban soadi o yuli.
40027006	Bi kopadicianba yudanba den gandigandi i ligi yeni ki yedi: «Laa pundi laa ligi n kua U Tienu diegu ligitiagu nni, kelima li tie mi soama yaa ligi.”
40027007	Ban den juogi, bi den taa laa ligi ki da o maado kuanu, ke u tua bi canba kupiikaanu.
40027008	Lani yaa po ke bi yi laa kuanu mi soawulima kuanu hali dinla.
40027009	Lani, o sawalipualo Jelemi n den maadi yaa maama den tieni: «Bi den taa kujapiena piitaa, Isalele yaaba n den biigi Ki sua ke o dunga pundi maama,
40027010	Bi den taa yi ki da o maado kuanu, Nani o Diedo n den yedi nni maama.”
40027011	Jesu den sedi gufeneeli nintuali. Gufeneeli den buali o: «A tie Jufinba bado bi?” Jesu den goa ki yedi: «Fini n yedi yeni.”
40027012	Bi kopadicianba yudanba leni bi nikpeliba den kuli o, ama waa den guani liba.
40027013	Lane Pilata den yedi o: «Ŋaa gba ban kuliti a yaala kuli po?”
40027014	Jesu naa den lebidi o maamaba. Li den paki gufeneeli boncianla.
40027015	Mi Pendima jaanma kuli, gufeneeli den maani ki yen faabi kpaadiyenli, ku niligu n mia o wan faabi yua.
40027016	Laa yogunu bi den pia kpaadiyenli ke bi yi o Balabasa ke bi niba kuli bani o biadima po.
40027017	Ku niligu n den taani, Pilata den yedi ba: «Yi bua min faabi yipo ŋme, Balabasa bi, bi Jesu ban yi yua Kilisiti?”
40027018	Kelima o den bani ke bi cuo Jesu ki cuani o li bujiali kani kelima li nunponbiadili po.
40027019	Wan da den ka o bujiakaanu mo, o pua den soani u tondu o kani ki yedi o: «Ŋan da kua o naa niteginka maama nni, kelima yaa ñiagu n pendi na, n laa fala boncianla ti dangidi nni kelima opo.”
40027020	Bi kopadicianba yudanba leni bi nikpeliba den tundi ku niligu ke bi mia Pilata wan faabi Balabasa ki teni ban kpa Jesu.
40027021	Gufeneeli Pilata go den yedi ba: «Bani bonba lie siiga yi bua min faabi yipo ŋme?” Bi den goa ki yedi o: «Balabasa.”
40027022	Pilata den yedi ba: «N nan baa tieni Jesu, ban yi yua Kilisiti mo lede?” Bikuli den goa ki yedi o: «Ban joani o li dapoanpoanli po.”
40027023	Gufeneeli den yedi: «O tieni be biadime?” Bi go den tangi ke li pa ki cie: «Ban joani o li dapoanpoanli po.”
40027024	Pilata n den laa ke o maama ki baa sedima lipo, ke ku fuugu mo pugidi, o den taa mi ñima ki nidi o nii ku niligu nintuali ki yedi: «Mii pia tagiliba o naa niteginka soawulima nni. Li ŋua yinbe.”
40027025	Ku niligu kuli den goa ki yedi o: «O soama n baa tinba leni ti bila po.”
40027026	Lani, Pilata den faabi bipo Balabasa. O den teni ke bi pua Jesu i baliji, ki teni o bi nuu nni ban ban joani o li dapoanpoanli po.
40027027	Gufeneeli Pilata minteela den kuani Jesu wani gufeneeli diegu nni wan ja ti buudi naani, ki taani bi cagili kuli ki lindi o.
40027028	Bi den landi o tiadi ki golini o bu kpalimoanbu.
40027029	Bi den taa i konkoni ki piani nani ki badifogiliga yeni ki cibini o, ki mubini o jienu li kankagili. Bi den gbaandi o nintuali ki ñuadi o nani o tie bado yeni ki tua: «Ti fuondi a, fini Jufinba bado.”
40027030	Bi den siini opo ti ñinsandi, ki taa li kankagili ki pua o yuli po.
40027031	Ban den ñuadiñuadi o yeni ki gbeni, bi den goliti bu kpalibu ki goa ki lani o o yaa tiadi ki ñani o ki gedini, ki baan joani o li dapoanpoanli po.
40027032	Ban den caa, bi den tuogi Silena dogu yua ke o yi Simono, ki tieni u paalu ke o bugi Jesu dapoanpoanli.
40027033	Bi den pundi ban yi yaa kaanu Goligota, lani n bua ki yedi "Ku Yukuokuogu kaanu."
40027034	Bi den teni Jesu yaa duven n kali leni yaa ñoagu n to ke wan ño. Ama wan den leni o waamu, waa den ñuni.
40027035	Ban den joani o li dapoanpoanli po bi den taa o tiayiekaadi ki toani tiatia ki boagidi ti. [Bi den tieni yeni ke o sawalipualo n den maadi maama n tieni: «Bi den boagidi n tiayiekaadi bi siiga, ki toani tiatia n liadicianli po.]”
40027036	Lani, bi den kali ki ji o.
40027037	Bi den kpaa ki tabini ki yini o yuli po yaa diani n waani yaala yaa po ke bi cuo o: «One n tie Jesu, Jufinba bado.”
40027038	Bi den joani sanjiaba lie a dapoanpoana po ki taani leni o, yendo o jienu po, o yua o ganu po.
40027039	Bi santagiba den sugidi o, ki fegini bi yula ki tua:
40027040	«Fini yua n baa mudi U Tienu diegu ki goa ki maa li dana taa, ga a yuli naa. A yaa tie U Tienu Bijua, ŋan jiidi li dapoanpoanli po.”
40027041	Bi kopadicianba yudanba leni li balimaama bangikaaba leni bi nikpeliba kuli moko den ñuadi o yeni ki tua:
40027042	«O den ga nitoaba ki nan kan di fidi ki ga o yuli. O yaa tie Isalele buolu yaaba bado moamoani wan jiidi li dapoanpoanli po moala na, lanwani ti baa tuo ki daani o.
40027043	O dugi U Tienu po, U Tienu yaa bua o moamoani, wan nan ga o moala. Kelima o den yedi: ‹N tie U Tienu Bijua yo.› ”
40027044	Ban den taani ki joani o leni yaa sanjiaba a dapoanpoana po moko den sugidi o.
40027045	Ki cili u yensiicocolu, li biigili den tieni ki tinga nni kuli ki yaa caa hali li yenlebidili.
40027046	Li yenlebidili po yeni, Jesu den tiani boncianla: «Eli, Eli, lama sabakitani?” Lani n tie: "N Tienu, n Tienu, be yaa po ke a ŋa nni?"
40027047	Yaa niba n den ye likani bi tianba n den gbadi, bi den yedi: «O yi o sawalipualo Elia.”
40027048	Tontoni bi siiga nni yendo den sani ki ban taa u cietuogu ki pagini mi ñinmiligima nni ki fini li kankagili, ki yugidi ki teni o ke wan ño.
40027049	O lieba den yedi: «Cedi mani tin le Elia yaa baa cua ki ga o.”
40027050	Jesu go den tiani ke li pa, ki cabi o naano ki kpe.
40027051	Lanyogunu U Tienu diegu nni kpalidoaginkaabu den padi siiga nni, ki cili tanpoli ki ban jiidi hali tinga, ki boagidi kaani lie. Ki tinga den digibi, a tana den yagidi,
40027052	A kula den yaadi, U Tienu nigagidiŋanba yaaba n den kpe siiga, boncianla den fii bi tinkpiba siiga.
40027053	Bi den ñani a kula nni. Jesu fiima bi tinkpiba siiga puoli, bi den kua u dogagidiko nni ke bi niba boncianla laa ba.
40027054	Minteela kobiga yudaano leni yaaba n den taa leni o ki ji Jesu kuli n den laa mi tindigibima leni yaala n tieni kuli, ti jawaandi den cuo ba boncianla, ke bi yedi: «Moamoani, one den tie U Tienu Bijua yo.”
40027055	Bi puoba boncianla moko den ye likani ki se foagima ki diidi, Jesu n den ñani Galile ke yaaba n ciani o ki todi o o yema po.
40027056	Li den pia bi siiga Magidala yua Maliyama, leni Maliyama yua n den tie Jaka leni Josefi naa, leni Sebede bila yaa naa.
40027057	Ku jofangu yogunu yaa piado n yi Josefi ki tie Alimate dogu yua den cua. O moko den tie Jesu ŋoadika.
40027058	O den gedi Pilata kani ki ban mia o wan teni o Jesu o kpiemo. Pilata den yedi ban teni o.
40027059	Josefi den taa o kpiemo ki bobini len kpalipanbu,
40027060	ki duani o o kupanli nni, wan den teni ke bi kpiedi yaali ku tangu nni. O den bindi ku tanpabigu ki biini li kuli ñoabu ki ban kuni.
40027061	Magidala yua Maliyama leni Maliyama toa den ye likani ki ka ki tiegi li kuli.
40027062	Lan den fii ki fa, lani tie li boginli daali fiifaama, bi kopadicianba yudanba leni Falisieninba den taani ki gedi Pilata kani
40027063	ki yedi o: «Ti daano, ti tiadi ke laa boandi daano n da den fo yaa yogunu, o den yedi ke dana taa yaa pendi ke o baa fii bi tinkpiba siiga.
40027064	Lani yaa po ŋan teni ban yaa ji li kuli hali dana taa daali ke o ŋoadikaaba n da ti cua ki su o, ki yedi bi niba ke o fii bi tinkpiba siiga. Laa boandiyuami di baa bia ki cie li bonkpiala.”
40027065	Pilata den yedi ba: «No mani yaaba n ji nne. Gedi mani ki ban jiidi li kuli yin fidi maama kuli.”
40027066	Bi den gedi li kuli po ki tieni ku tanpabigu yeni po yaa maalima ke o nilo yaa biidi bi baa bandi, ki sieni bi jiidikaaba.
40028001	Mi fuodima daali n den pendi, a danleleeda cilima daali, ku tiŋaapanpangu Magidala yaa Maliyama leni Maliyama toa den gedi ki baan le li kuli.
40028002	Lanyogunu ki tinga den digibi boncianla. O Diedo maleki den ñani tanpoli ki jiidi, ki cua ki bindi yaa tanpabigu n den piigi li kuli buliñoabu ki kali kupo.
40028003	O kaani kuli den yieni nani mi tañigima yeni, o tiayiekaadi mo den pieni paipai.
40028004	Ti jawaandi den cuo yaaba n ji li kuli ke bi digibi ki baa ki bibili nani bi tinkpiba yeni.
40028005	Maleki yeni den yedi bi puoba: «Yinba wani n da jie mani, n bani ke yi lingi Jesu ban den joani yua li dapoanpoanli po.
40028006	Waa go ye ne, kelima o fii bi tinkpiba siiga nani wan den yedi maama. Cua mani ki le wan den dua naankani,
40028007	ki gedi mani tontoni ki ban waani o ŋoadikaaba ke o fii bi tinkpiba siiga. O ga yi liiga ki caa Galile. Yi baa le o lanpo. N waani yi.”
40028008	Baa ke ti jawaandi den pia bi puoba yeni, bi pala den mani boncianla, ke bi jaligi ki ñani li kuli kani ki sani ki baan pa o ŋoadikaaba o laabaalo.
40028009	Ban den caa yaa yogunu, Jesu den tuogi ba ki yedi: «N faandi yi.” Bi den nagini ki gbaani o nintuali ki cuo o taana, ki kpiagi o.
40028010	Jesu den yedi ba: «Yin da jie mani, gedi mani ki ban waani n kpiiba ke ban gedi Galile, bi baan le nni lanpo.”
40028011	Bi puoba yeni n den ye u sanu nni yaa yogunu, yaaba n den ji li kuli siiga bi tianba den kua u dogu nni ki ban togidi bi kopadicianba yudanba yaala n tieni kuli.
40028012	Bi yudanba den taani leni bi nikpeliba ki juogi, ki teni a minteela i ligi boncianla,
40028013	ki yedi ba: «Yin yedi mani ke o ŋoadikaaba den cua ku ñiagu ki suni o ke yi goa.
40028014	Gufeneeli yaa bandi, ti baa duani o yama ki teni ke liba kan tieni yi.”
40028015	A minteela den ga i ligi ki ban tieni nani ban waani ba maama. Laa faama den yadi Jufinba siiga ki baa ye hali dinla.
40028016	Jesu ŋoadikaaba, bi piiga n niyendiba yeni, den gedi Galile, Jesu n den waani ba yaa juali po.
40028017	Ban den laa o, bi den labini ki kpiagi o. Ama bi tianba yama den lengidi ke baa daani li yaa tie wani.
40028018	Jesu den nagini ki yedi ba: «U Tienu puni nni u paalu kuli tanpoli leni ki tinga nni kuli.
40028019	Lanwani, yin gedi mani ki tieni i nibuoli nni kuli bi ŋoadikaaba, ki batisi ba Baa yeli nni, Bijua yeli nni leni U Tienu Fuoma Yua yeli nni, ki bangi ba ban yaa kubi min den yedi yi yaala kuli.
40028020	N baa yaa ye leni yi yaa yogunu kuli, hali ŋanduna juodima.”
41001001	U Tienu Bijua, Jesu Kilisiti yaa Laabaaliŋamo cilima.
41001002	Li diani o sawalipualo Esayi tili nni yaa maama n tie na: “Cengi, n soani n tondo a liiga, Ke wan bogini a sanu.
41001003	Li tie yua n kpaani mi fanpienma nni ki tua: ‹Yin bogini mani o Diedo sanu, Ki naadi mani o sani.›”
41001004	Lani n tie Jan yua n den cua ki batisi bi niba mi fanpienma nni, ki wangi ba yaa maama n tie na: “Yin lebidi yi yama ki cua min batisi yi ke U Tienu n fidi ki pa yi sugili yi tuonbiadi po.”
41001005	Jude diema yaaba leni Jelusalema dogu yaaba boncianla den kpendi Jan kani. Bi den tuodi ki doagidi bi tuonbiadi, ke Jan den batisi ba Judana kpenu nni.
41001006	Jan den laa ti yuoyuokobidi tiadi ki ñaagi ku gbanñagidigu, ki di i naaci leni ku muagu nni siadi.
41001007	O den wangi yaa maama n tie na: “Toa ŋua n puoli ki pia u paalu ki cie nni. Mii pundi baa yua n baa gbaani ki loti o cacaadi.
41001008	Mini n batisi yi leni mi ñima, ama wani n baa batisi yi leni U Tienu Fuoma Yua.”
41001009	Laa yogunu Jesu den ñani Nasaleti Galile diema nni ki cua Jan kani ke o den batisi o Judana kpenu nni.
41001010	Jesu n den ña mi ñima nni yaa yogunu, o den laa ke tanpoli luodi, ke U Tienu Fuoma ñani lipo ki ji nani ki kpaajiega yeni ki ti jagini opo.
41001011	Bi den gbadi ke u nialu maadi tanpoli po ki yedi: “A tie n Bibuadiga, n pali mani apo hali boncianla.”
41001012	Lanyogunu U Tienu Fuoma den tudi ki gedini Jesu mi fanpienma nni.
41001013	O den ye lipo leni ti fuayandi ki tieni dana piinaa ke Sutaani tulini o. Malekinba den tuuni opo.
41001014	Ban den cuo Jan ki kuani o li kpaadidieli nni ke li pende, ke Jesu den gedi Galile ki ban wangi U Tienu Laabaaliŋamo,
41001015	ki tua: “U yogunu pundi, U Tienu diema yogunu nagini. Yin lebidi ki tuo o Laabaaliŋamo.”
41001016	Jesu n den balini Galile ñincianma, o den laa Simono leni o waalo Andile ke bi lu i taali mi ñincianma nni. Bi den tie jankpaanba.
41001017	Jesu den yedi ba: “Ŋoadi mani nni, n baa teni yin yaa lingi bi niba.”
41001018	Lanyogunu liga bi den ŋa bi taali ki ŋoadi o.
41001019	Wan den suagi liiga waamu, o den laa Sebede bijaliediba, Jaka leni o waalo Jan, ke bi ye ku ñinbiagu nni ki ŋanbidi bi taali.
41001020	Jesu n den laa ba yaa yogunu, o den yini ba, ke bi ŋa bi baa leni bi tuonsoanba ku ñinbiagu nni ki ŋoadi o.
41001021	Jesu leni o ŋoadikaaba den gedi Kapenayuma dogu nni. Mi fuodima daali n pundi, Jesu den kua li balimaama bangima dieli nni ki bangi yaaba n taani lienni.
41001022	O bangima den paki ba, kelima o den bangi leni li bali, waa den bangi nani li balimaama bangikaaba yeni ka.
41001023	Lanyogunu ki cicibiadiga n den ye yaa ja yaa niinni den kua li balimaama bangima dieli yeni niinni ki tiani:
41001024	“Ŋain, fini Nasaleti yua Jesu, be n ye tinba leni fini siiga? A cua ki baa bolini ti. N bani ŋan tie yua. A tie U Tienu Nigagidiŋamo.”
41001025	Jesu den funi leni ga ki yedi: “Suoni ki ña o ja na niinni.”
41001026	Ki cicibiadiga den guli o ja yeni ke o digibi. Lani, ki den tiani boncianla ki ñani o niinni.
41001027	Li den paki yaaba n ye likani kuli ke bi buali biyaba: “Line tie be? Li tie bangipanma. O maadi leni li bali ki tendi ke baa mu cicibiadimu tiendi wan yedi yaala.”
41001028	Lanyogunu o yeli den ñani Galile diema nni kuli.
41001029	Jesu n den ñani li balimaama bangima dieli nni, o den yegi leni Jaka leni Jan ki gedi Simono leni Andile denpo.
41001030	Li sua ke Simono cuadinaa dua kelima o den pia gbananbiendi, ke bi jaligi ki waani Jesu o maama.
41001031	O den nagini o kani ki cuo o nuu ki fiini o. Lanyogunu o gbananbiendi den kagidi opo ke o fii ki ga bi cangu.
41001032	Ku yenjuogu u yienu n den kua yaa yogunu, bi niba den cuani Jesu kani a yiama leni mu cicibiadimu n ye yaaba yaa niinni kuli.
41001033	U dogu nni yaaba niba boncianla den taani Simono buliñoabu kani.
41001034	O den paagi yaa niba n yaba leni ban den pia yaa yianbuoli kuli po, ki deli mu cicibiadimu boncianla ki ñani mu mun ye yaaba yaa niinni. Waa den tuo ke mu cicibiadimu n maadi, kelima mu den bani wan tie yua.
41001035	Jesu den yagidi ki fii ke li daa fa, ki ñani ki gedi naani n foagi leni bi niba n ye naani ki ban jaandi.
41001036	Simono leni yaaba n den ye leni o den fii ki lingi o.
41001037	Ban den laa o, bi den yedi o: “Bi niba kuli lingi a.”
41001038	O den goa ki yedi ba: “Tin suagi mani liiga ki gedi i tinkundogi nni min ban yaa wangi o Laabaaliŋamo maama lanpo moko, kelima n den cua lani yaa po yo.”
41001039	O den goadi Galile diema nni kuli, ki kua li balimaama bangima diena nni ki wangi U Tienu maama, ki go deli mu cicibiadimu ki ñandi mu mun ye yaaba yaa niinni.
41001040	O gbaado den cua o kani ki gbaani ki mia o ki yedi: “A yaa bua a baa fidi ki ŋanbi nni.”
41001041	Mi niñima den cuo Jesu opo ke o tandi o nuu ki sii o ki yedi o: “N bua, ŋanbi.”
41001042	Lanyogunu mi gbaadima den gbeni opo ke o ŋanbi.
41001043	Lanyogunu goga Jesu den cabi o, ki maadi leni o leni li bali
41001044	ki yedi: “Fangi a yuli ki da yedi niloba liba, ama gedi o kopadiciamo kani wan ban le ŋa. Ŋan padi Musa n den bili yaa padili buolu, a ŋanbima po, lan tua bipo siedi ke a ŋanbi.”
41001045	Ama o ja yeni den gedi ki ban goadi ki wangi Jesu n tieni opo yaala kuli, hali ke li teni ke Jesu ki go den fidi ki kua doguba niinni ke bi niba bani. O den se li fuali nni ke bi niba ña i kaani kuli ki kpendi o kani.
41002001	Lan den tieni danaba, Jesu den guani Kapenayuma. Bi niba n den gbadi ke o guani deni,
41002002	bi den taani o kani boncianla, hali ke u kaanu ki go den ye baa bu buliñoabu nintuali. O den wangi ba U Tienu maama.
41002003	Bi niba den cua o kani leni yua yaa gbanandi n kpe ke niba na tugi o.
41002004	Nani ban kan den fidi ki pundi Jesu kani kelima bi niba yabinu po yeni, bi den doni wan ye yaa doangu nni yuli po, ki cibi yaa bonli n yaba, ki jiini ki kuani o yiamo leni wan dua yaa kaagu kuli.
41002005	Jesu n den laa bi dandanli, o den yedi yua yaa gbanandi n kpe yeni: “N bijua, a baa a tuonbiadi sugili.”
41002006	Li balimaama bangikaaba bi tianba den ka likani ki bungi bi pala nni ki tua:
41002007	” Be n teni ke one maadi nanda? O sugidi U Tienu. Wani U Tienu bebe yaaka, ŋme n baa fidi ki pa bi niba bi tuonbiadi sugili?”
41002008	Lanyogunu Jesu den bandi o pali nni ban bungi yaala bi pala nni ki buali ba: “Be n teni ke yi bungi yi pala nni yeni?
41002009	Be n dingi ki cie, ki yedi yua yaa gbanandi n kpe: ‹A baa a tuonbiadi sugili,› bi: ‹Fii ki taa a kaagu ki yaa cuone?›
41002010	N bua ki doagidi yipo ke mini o Ja Bijua pia li bali ŋanduna nni ki baa fidi ki pa bi niba bi tuonbiadi sugili.”
41002011	Lani, o den yedi yua yaa gbanandi n kpe yeni: “N yedi a, fii ki taa a kaagu ki yaa kuni.”
41002012	O den fii ki taa o kaagu lanyogunu ki ban yaa ña ke bikuli nua. Li den paki bikuli ke bi kpiagidi U Tienu ki tua: “Ti daa bi laa yaa bonla n tie na buolu.”
41002013	Jesu go den ñani ki baali Galile ñincianma. Ku niligu kuli den kpendi o kani ke o bangi ba U Tienu maama.
41002014	Wan den suagi liiga, o den laa Alife bijua Lefi ke o ka o tuonli kani ki gaani li lubili. O den yedi o: “Ŋoadi nni.” Lefi den fii ki ŋoadi o.
41002015	Lani yaa puoli Jesu n den ka Lefi dieli nni ki di leni o, bi lubigaaba leni i tagibiadi danba kuli den cua boncianla ki ka ki di leni Jesu leni o ŋoadikaaba. Laa niba siiga boncianla den ŋoadi Jesu.
41002016	Li balimaama bangikaaba yaaba n den tie Falisieninba jaancagili siiga yaaba, den laa ke Jesu di leni bi lubigaaba leni i tagibiadi danba, ki den yedi o ŋoadikaaba: “Be yaa po ke o di ki go ñu leni bi lubigaaba leni i tagibiadi danba?”
41002017	Jesu n den gbadi, o den yedi ba: “Yaaba n pia laafia ka bua lotoli, ama a yiama. Mii cua ki baa yini yaaba n tiegi ka, ama ti tuonbiadi danba.”
41002018	Jan ŋoadikaaba leni Falisieninba den luo bu ñoabu. Bi niba den cua Jesu kani ki buali o: “Be yaa po ke Jan ŋoadikaaba leni Falisieninba yaa yaaba yen luo bu ñoabu ke a yaa ŋoadikaaba wani naa luo?”
41002019	Jesu den goa ki yedi ba: “O pocaancalo danlinba baa ga lede ki loli bu ñoabu o pocaancalo n da ye leni ba yaa yogunu? Li kan tuo, kelima o pocaancalo da yaa ye leni ba li pocaali nni, bi kan fidi ki loli bu ñoabu.
41002020	Ama u yogunu kpendi ke bi niba baa cuo o pocaancalo ki ñani o bi siiga, laa yogunu bi baa loli bu ñoabu.
41002021	Niloba mo kan taa cabipanli ki biini li liadikpeli, kelima li cabipanli baa toli ki dadi ki padi li bonkpeli, lan padi ki pugini.
41002022	Niloba mo kan didi taa o duvenpaano ki piagi ti dayuakpedi nni. O yaa tieni yeni o duvenpaano baa pudi ki padi ti dayuakpedi, duven baa bia, ti dayuadi mo n biidi. Ama kali ban piagi duvenpaano ti dayuapandi nni.”
41002023	Mi fuodima daali dayenli Jesu leni o ŋoadikaaba den tagi ki poandi ŋalikama kuani nni. O ŋoadikaaba den cuoni ki jobidi ŋalikama siandi.
41002024	Falisieninba den yedi Jesu: “Diidi ki le, be n teni ke bi tiendi yaala n kua mi fuodima daali?”
41002025	O den goa ki yedi ba: “Naani yii cogi Dafidi n den tieni yaala wan den luo li bonjekaala ke mi koma cuo o, wani leni yaaba n den ye leni o kuli yoo?
41002026	Li yogunu sua ke Abiata den tie bi kopadicianba bado, Dafidi den kua U Tienu diegu nni ki ŋmani ban den gagidi yaa dupen U Tienu po, baa ke li kua nitoa n ŋmani dupen yeni li yaa tie bi kopadicianba yaaka. Dafidi den taa ki ŋmani ki teni yaaba n yegi leni o moko.”
41002027	Lani Jesu den yedi ba: “U Tienu den bili mi fuodima daali bi niba todima po yo, waa den tagi bi niba mi fuodima daali po ka.
41002028	Lanwani o Ja Bijua n die baa mi fuodima daali.”
41003001	Jesu go den kua li balimaama bangima dieli nni. O ja den ye likani ke o nuu faani.
41003002	Yaaba n den ye likani den kpaagi ki baa le Jesu yaa baa paagi o ja yeni mi fuodima daali, ke ban baa ki kuli o.
41003003	Jesu den yedi yua yaa nuu n faani: “Fii ki sedi siiga nni ne.”
41003004	Lani o den yedi ba: “Li balimaama tuo tin tieni bi niba po yaala n ŋani mi fuodima daali bi, bi yaala n bia yo? Tin ga o nilo miali bi, bi tin kpa o yo?” Bi den ŋmini suo.
41003005	Jesu pali den biidi boncianla kelima bi pajuaga po, ke o diidi ki lindi ba leni li pabienli, ki yedi o ja yeni: “Tandi a nuu.” O den tandi u ke u paagi.
41003006	Lanyogunu Falisieninba den ñani ki ban taani leni o bado Elodo buakaaba ki juogi ban baa tieni maama ki teni ban kpa Jesu.
41003007	Jesu leni o ŋoadikaaba den piadi ki go gedi mi ñincianma po. Yaa niligu n yaba den ñani Galile nni ki ŋua o.
41003008	Jude diema nni yaaba, leni Jelusalema dogu yaaba, leni Idume diema yaaba, leni yaa diema n ye Judana kpenu kandima yaaba, leni yaa Tili leni Sidoni dogi leni i tinkundogi kuli yaaba, yaa niligu n yaba boncianla den gbadi wan tiendi yaala kuli ki cua o kani.
41003009	O den waani o ŋoadikaaba ke ban baa opo ki ñinbiabiga, wan ti kua lienni ke ku niligu n da mabini o.
41003010	O den paagidi bi niba boncianla bi yiani po, ke yaaba n laadi fala kelima i yiani po kuli den taani o kani, ki tudi biyaba ki bua ki sii o.
41003011	Mu cicibiadimu danba n den laa o yaa yogunu kuli, bi den gbaandi o nintuali ki tangi ki tua: “A tie U Tienu Bijua.”
41003012	Jesu den maadi leni mu leni li bali ki yiedi mupo, mun da ban waani wan tie yua.
41003013	Lani n den pendi Jesu den doni li juali po, ki yini wan bua ki yini yaaba ke bi cua o kani.
41003014	O den gandi piiga n niba lie ke ban yaa ye leni o,
41003015	ke wan go yaa tuuni ba ke bi caa ki wangi U Tienu maama, ki yaa go pia u paalu ki deli ki ñandi mu cicibiadimu mun ña mun ye yaaba yaa niinni.
41003016	Bine n tie wan den dini yaa piiga n niliediba li bali yeni: Simono ke o mo yini o Pieli,
41003017	leni Sebede bijaliediba Jaka leni o waalo Jan ke o yini ba mo Boaneje (lani n tie yaa jaba n maadi nani i tatantani yeni),
41003018	leni Andile, leni Filipi, leni Batelemi, leni Matiyu, leni Toma, leni Alife bijua Jaka, leni Tade, leni Simono ban yi yua o Yankuadaano,
41003019	leni Judasa Isikalioto, yua n den yuandi ki janbi Jesu.
41003020	Lani n pendi Jesu den guani o denpo. Ku niligu go den taani boncianla hali ke wani leni o ŋoadikaaba ki den pia lenli ki baa je.
41003021	Jesu niba n den gbadi ke li tie yeni, bi den cua ki baa cuo o kelima bi den tua: “Waa go pia yama.”
41003022	Li balimaama bangikaaba yaaba n den ñani Jelusalema ki cua o kani moko den tua: “Mu cicibiadimu bado Belisebu ye o niinni ki die o. Wani n puni o u paalu ke o deli ki ñandi mu cicibiadimu mun ye yaaba yaa niinni.”
41003023	Jesu den yini ba, ki pua ba mi kpanjama ki buali ba: “Mu cicibiadimu bado Sutaani baa ga lede ki deli o yuli?
41003024	Yaa diema n boagidi ki tuogi leni mi yuli, laa diema kan fidi ki yaa ye.
41003025	Yaa diegu n boagidi ki tuogi leni ku yuli, laa diegu kan fidi ki yaa ye.
41003026	Lanwani Sutaani moko yaa fiini mi janjanma ki tuogi leni o yuli o baa boagidi, o diema kan go yaa ye, o bali baa gbeni.
41003027	Niloba kan fidi ki kua o gbanmandaano dieli nni ki fagi o piama, kali o kpa paadi o ki loli o. Li yaa puole o baa kua o dieli nni ki fagi o piama.
41003028	N waani yi i moamoani ke bi nisaaliba baa baa sugili tuonbiatoadi kuli po, leni ban sugi U Tienu yaa sugidi kuli po.
41003029	Ama yua n sugi U Tienu Fuoma Yua wani, kan baa sugili hali abada. O tieni yaa tuonbiadi n baa ye hali yaa yogunu kuli.”
41003030	Jesu den maadi yeni kelima bi den tua ke ki cicibiadiga ye o niinni.
41003031	Jesu na leni o waamu den cua ki se niinpo, ki soani ke ban yini o.
41003032	Ku niligu den ka ki lindi o, ke bi cua ki yedi o: “Diidi, a na leni a waamu se niinpo ki lingi a.”
41003033	O den goa ki yedi ba: “Ŋme n tie n na leni n waamu?”
41003034	Lani o den diidi yaaba n lindi o kuli ki yedi: “Diidi n na leni n waamu nna.
41003035	Yua n tuo ki tiendi U Tienu yanbuama kuli, wani n tie n naataanjaga leni n naataanpuoga leni n naa.”
41004001	Jesu go den ye mi ñincianma kunu, ki bangi bi niba. Ku niligu den taani o kani boncianla hali ke o kua ki kali ku ñinbiagu nni mi ñima nni. Ku niligu kuli den ye li wali po.
41004002	O den pua mi kpanjama ki bangi ba bonla boncianla, ki yedi ba o bangima yogunu:
41004003	“Cengi mani. O kpakpaalo den ñani ki baa pagi o bonbuoli.
41004004	Wan den pagini, i tiami den baa u sankunu ke ti bonyugiditi den cua ki dini yi.
41004005	I tiami mo den baa a tancaga nni, mi tama n ki yaba naani. I den pudi tontoni kelima mi tama ki yaba likani.
41004006	Ama u yienu n den paagi, i den mali ki kuodi kelima jiinmoani ki den ye.
41004007	I tiami mo den baa ti konkondi nni. Ti konkondi den fii leni i ki dini i, ke yii loni.
41004008	I tiami mo den baa ki tinŋanga nni. Yi den pudi ki kpedi ki pugidi, ki loni. I tiami den loni bonbiyenbu piitaa taa, i tiami piiluoba luoba, i tiami mo kobiga kobiga.”
41004009	Lani Jesu go den yedi ba: “Yua n pia a tuba ki baa gbadi, wan gbadi.”
41004010	Jesu den foagidi leni ku niligu, yaaba n ŋua o leni bi piiga n niliediba den buali o mi kpanjama yeni bundima.
41004011	O den yedi ba: “U Tienu puni yinba ke yin bandi yaa moamoani n duagi nitoaba po, lani n tie wani U Tienu diema n baa tie maama. Ama yaaba n ki tie yi siiga yaaba, n baa pua ba mi kpanjama lankuli po,
41004012	ke ban yaa nua leni bi nuni ki nan da le bi yama nni, ki go yaa cengi leni bi tuba ki nan da bandi liba, ke ban da lebidi bi yama ki goa U Tienu kani, ki baa bi tuonbiadi sugili.”
41004013	Jesu go den yedi: “Yii bandi mi naa kpanjama bundima yoo? Li yaa tie yeni, yi baa ga lede ki bandi yaa kpanjama n sieni?
41004014	O kpakpaalo n pagini yaala tie U Tienu maama.
41004015	Bi nitianba tie nani yaa bonbi n baa u sankunu yeni. Bi yaa gbadi ma yaa yogunu, Sutaani n cua ki ñani yaa maama n pagi bi pala nni.
41004016	Bi nitianba mo tie nani yaa bonbi n baa ki tancaliga nni yeni. Bi yaa gbadi mi maama yaa yogunu bi yen ga ma tontoni leni li pamanli,
41004017	ama baa pia jiinmoani bi pala nni. Bi kan juuni ki sedi. Mi yebiadima yaa cua, bi bi niba yaa waani ba fala kelima mi maama po, tontoni se ban gbali ki baa.
41004018	Bi nitianba mo tie nani yaa bonbi n baa ti konkondi nni yeni. Bani mo n tie yaaba n gbadi mi maama,
41004019	ama mi yema yanyagidi, leni mi ŋalimani boandi, leni bonbuakatoala kuli yen taani ki je mi maama, ki teni ke mi kan luoni pu.
41004020	Bi nitianba mo tie nani yaa bonbi n baa ki tinŋanga nni yeni. Bani n tie yaaba n gba mi maama, ki ga ma ki luoni. Bi nitianba luoni bonbiyenbu piitaa taa, bi tianba piiluoba luoba, bi tianba mo kobiga kobiga.”
41004021	Jesu go den yedi ba: “Bi baa cuoni ki fidisanga ki taa li sancianli ki ŋoagini ga bi, bi baa sieni ga u duanu tiipo yo? Naani baa baa tuani ga u fidisantuankaanu po ka?
41004022	Liba kuli ki ye ki wuo ki kan wuodi. Liba kuli ki ye ki duagi ki kan doagidi.
41004023	Yua n pia a tuba ki baa gbadi wan gbadi.”
41004024	O go den yedi ba: “Fangi mani yi yula leni yin gba yaa maama na. U Tienu baa taa yin bigidi nitoaba po leni yaa bonbiigikaala, ki biigi yi mo yaa po, ki pugini yipo moko.
41004025	Bi baa pa ki pugini yua n pia, ama yua n ki pia, bi baa ga o kani baa wan pia yaala.”
41004026	Jesu go den yedi: “U Tienu diema tie nani o nilo n pagi o bonbuoli u kuanu nni yeni.
41004027	Wan goa, bi wan nua, li yensiinu leni li ñiagu kuli, i bonbuoli baa pudi ki go kpedi ke waa bani lan ga maama.
41004028	Ki tinga n tuuni la kani kiba. Li yen cili ti kagicandi, ki ŋoadi ti siandi, ki ŋoadi mi bima.
41004029	Li bonluonkaala yaa beni, laa yogunu o baa kua lienni leni o moaciegu, kelima u jetaagu pundi.”
41004030	Jesu go den yedi: “Ti baa nandi U Tienu diema leni be? Ti baa pua lipo mi laa kpanjama?
41004031	Li tie nani yaa kpintiigu bonbibu n wa ki yi mutaadi bonbibu yeni. Ban buli bu u kuanu nni yaa yogunu, bu wa ki cie ŋanduna bonbi kuli.
41004032	Ama bu yaa buli, bu yen pudi ki kpedi ki cie ti kpintiidi kuli, ki toa i benciami, hali maama ke ti bonyugiditi baa fidi ki yaa tiendi bi tiana bu soangu nni.”
41004033	O den pua kpanjatoama boncianla yaama n naani leni yaama n tie na, ki wangi bi niba o Laabaaliŋamo nani ban baa fidi ki ga maama.
41004034	Waa den maadi leni ba kaa pua mi kpanjama. Ama wani leni o ŋoadikaaba yaa den piadi ki ye bi bebe, o yen bundi bipo mikuli.
41004035	Laa daali yenjuogu Jesu den yedi o ŋoadikaaba: “Tin duodi mani nepo yaa boanjaali.”
41004036	Lani bi den cabi ku niligu ki kua Jesu n ka yaa ñinbiagu nni ki baa duoni o. Ñinbiatoadi moko den yegi leni o.
41004037	Ku faabiadigu den fii, ki figi ki fiindi a ñinguona ke a baali ku ñinbiagu nni hali ke ku bua ki gbie.
41004038	Ama Jesu den dua ki goa ku ñinbiagu juodima ki kuli o yuli li yukuli. Bi den fundi o ki yedi o: “Canbaa, laa yia ŋa leni tin baa bodi yeni?”
41004039	O den fundi ki maadi leni ku faagu leni li bali ki yedi: “Cedi ku fuugu,” ki go yedi mi ñincianma: “Suoni.” Ku faagu den cuo ki sedi ke likuli duani salam.
41004040	Lani Jesu den buali ba: “Be n teni ke yi jie nanda? Yii daani yoo?”
41004041	Li fangili leni ti jawaandi den cuo ba boncianla ke bi yedi biyaba: “One wani daa, o tie ŋme ke baa ku faagu leni mi ñincianma kuli tuo ki tiendi wan yedi yaala?”
41005001	Bi den pundi nepo yaa boanjaali, Jelasa diema nni yaaba kani.
41005002	Jesu n den ñani ku ñinbiagu nni yaa yogunu, ki cicibiadiga n ye yaa ja niinni den ñani a kula po ki tuogi o.
41005003	O yekaanu den ye a kula siiga. Oba kuli kan den fidi ki go loli o, baa leni i kuseseli.
41005004	Bi den kpa kpaagi o ti kpaadi ki luo o i kuseseli, ke o koa ti kpaadi ki cenli i kuseseli. Niloba ki den pia yaa paalu n baa fidi o.
41005005	Yogunu kuli, u yensiinu leni ku ñiagu kuli, o den ye a kula nni, yaaka a juana po, ki kuudi ki kan cedi, ki ja oba leni a tana.
41005006	O den laa Jesu foagima, ki sani ki ban gbaani o nintuali,
41005007	ki kpaani ki yedi: “Be n ye mini leni fini siiga, Jesu, U Tienu yua n ye hali Tanpojoma Bijua. Hali U Tienu po, ŋan da faligi nni.”
41005008	O den yedi yeni kelima Jesu yedi o: “Ki cicibiadiga na, ña o ja na niinni,”
41005009	ki buali o: “A yi lede?” O den goa ki yedi o: “N yi "Ku Niligu" kelima ti yaba.”
41005010	O den miadi Jesu ki naa cedi ke wan da ñani mu laa tinga nni.
41005011	Li den sua ke u duokuliciamu ye likani li juali kani, ki kpaa.
41005012	Mu cicibiadimu den mia Jesu ki yedi: “Pa ti u sanu tin kua i duoli na niinni.” Jesu den puni mu mun gedi.
41005013	Lani mu cicibiadimu den ñani o ja niinni ki ban kua i duoli niinni, ke u duokulu den digi mi joayidima po, ki jiidi ki baa mi ñincianma nni. Bi den bua ki pundi duoli tudalie (2,000). Bikuli den mia ki bodi mi ñincianma nni.
41005014	Yaaba n den kpaa ba den sani ki ban waani li laabaalo u dogu nni leni i tinkundogi nni kuli. Bi niba den ñani ki gedi ki baan le yaala n tieni.
41005015	Bi den pundi Jesu kani ki laa yaa ja n den pia mu cicibiadimu boncianla yeni, ke o ka ki yie ti tiadi ki go pia o yama. Lani ti jawaandi cuo ba.
41005016	Yaaba n den laa yaala n tieni kuli den togidi ba yaala n tieni ki cicibiadiga n den die yua leni i duoli kuli.
41005017	Lani yaa po bi den miadi Jesu ke wan ña bi tinga nni.
41005018	Jesu n den baa kua ku ñinbiagu nni yaa yogunu, ki cicibiadiga n den die yua yeni den miadi o ke wan cedi wan yaa yegi leni o.
41005019	Jesu ki den tuo opo. O den yedi o: “Kuni a denpo a niba po, ki ban waani ba o Diedo n tieni apo yaala kuli leni wan gbadi apo yaa niñima.”
41005020	O den ñani likani ki ban yaa wangi Dekapola yaa tinbuoli nni kuli, Jesu n den tieni opo yaala kuli. Li den lidi bi niba kuli.
41005021	Jesu den kua ku ñinbiagu nni ki goa ki duodi ki gedi nepo yaa boanjaali. Yaa niligu n yaba den taani o kani ke o ye mi ñincianma kunu.
41005022	Lanwani, li balimaama bangima diena yudanba siiga yendo ke bi yi o Jayilusa den cua likani ki laa Jesu, ki gbaani o taana kani
41005023	ki mia o boncianla ki yedi o: “Ŋain, n bisalo yia hali ki bua ki kpe. Cua ki ban maani opo a nii wan paagi ki yaa ye.”
41005024	Jesu n den yegi leni o ki caa, yaa niligu n yaba den ŋua o ki miabi o.
41005025	O pua mo den ye likani ke o soama wuliti hali piiga n bina lie.
41005026	O den laa fala boncianla yaa lotola n yaba kani, ki biani wan pia yaala kuli. Baa leni lankuli laa den tungi opo, li den biagidi ki go pugidi.
41005027	Wan den gbadi ke bi maadi Jesu maama, o den cua ku niligu siiga ki sii o tiayiekaadi.
41005028	Kelima o den tua o yama nni: “N yaa fidi ki sii baa o tiayiekaadi bebe, n baa paagi.”
41005029	Lanyogunu o soañakaama den sedi, ke o sua o gbanu nni ke o paagi ki faabi leni o yianbiadu.
41005030	Lanyogunu Jesu moko den bandi o niinni ke u paalu ñani. O den jigidi ku niligu siiga ki yedi: “Ŋme n sii n tiayiekaadi?”
41005031	O ŋoadikaaba den yedi o: “A nua ku niligu n miabi a maama ke a nan go yedi: ‹Ŋme n sii nni?› “
41005032	O den diidi ki lindi ki baa le yua n tieni laa bonla.
41005033	Ti jawaandi den cuo o pua ke o digibi, ama ki bani yaala n tieni o niinni. O den cua ki gbaani o nintuali ki waani o i moamoani kuli.
41005034	Lani Jesu den yedi o: “N bisalo, a dandanli paagi a. Fii ki yaa caa leni mi yanduanma, a yianbiadu n gbeni apo.”
41005035	Jesu n da den maadi yaa yogunu, li balimaama bangima dieli yudaano yeni niba den ñani o denpo ki cua ki tuogi o ki yedi o: “A bisalo yeni kpe. Be yaa po ke a go coagini canbaa?”
41005036	Jesu naa den cengi laa maama. O den yedi li balimaama bangima dieli yudaano: “Ŋan da jie liba, daani bebe.”
41005037	Waa den tuo nitoa n yegi leni o li yaa den tie Pieli leni Jaka leni o waalo Jan.
41005038	Ban den pundi li balimaama bangima dieli yudaano yeni diegu nni, Jesu den laa yaa niligu n yaba, ke bi tianba buudi ki tangi boncianla.
41005039	O den kua ki yedi ba: “Be n teni ke yi tiendi ku fuugu ki buudi nanda? Ki biga naa kpe ba, o goa yo.”
41005040	Lani yaa po bi den ñuadi o. O den ñani bikuli, ki taa ki biga baa leni o naa leni yaa nitaadiba n yegi leni o, ke bi kua ki biga n ye yaa dieli nni.
41005041	Jesu den cuo ki biga nuu ki yedi o: “Talita, kumi,” lani n tie: “O jafaano, n yedi a, fii.”
41005042	Lanyogunu ki bonpuoga yeni den fii ki cuoni. O den pia piiga n bina lie. Li den lidi ba hali boncianla.
41005043	Jesu den teni ba li ñoabonli ke ban da teni niloba kuli n bandi la. O go den yedi ban pa ki bonpuoga n je.
41006001	Jesu den fii ki ñani likani, ki guani o dandogu nni. O ŋoadikaaba den yegi leni o.
41006002	Mi fuodima daali n den pundi, o den kua li balimaama bangima dieli nni ki bangi. Yaa niba n yaba den cengi o maama ke li paki ba ke bi tua: “One mo baa li naa bonla le? O baa mi naa yanfuoma kuli le? O ga lede ki tieni mi naa bancianma leni o nii?
41006003	O kpagikpielo kaa? Maliyama bijua kaa? Jaka leni Jose leni Juda leni Simono yaa kpelo kaa? O naataanpola ka ye ti siiga ne?” Lani o den tie bipo li tingbali bonla.
41006004	Jesu den yedi ba: “Bi kan fali sawalipualo kaanto, kali o dandogu nni leni o kpiiba siiga, leni o diegu nni.”
41006005	Waa den fidi ki tieni likani banciantoama, li yaa tie wan maani o nii a yiama waamu po ki paagi ba yaaka.
41006006	Li den paki o leni bi dandanluoma. Jesu den goadi i tinkundogi nni ki bangi bi niba o Laabaaliŋamo.
41006007	Laa yogunu o den yini bi piiga n niliediba, ki cili ki tuuni ba niba lielie, ki puni ba u paalu ban yaa paani mu cicibiadimu.
41006008	O den yedi ba ke ban da taa bontoala li sancenli po kali u gbiamu bebe, ban da taa jiema, ki da taa boagili, ki da taa ligi. Ban pili bi cacaadi, ki da taa liada lie.
41006010	O go den yedi ba: “Yi yaa cani yaa diegu nni kuli, yin da ña lienni hali yin baan fii laa dogu nni.
41006011	Bi yaa tuo ki ga yi cangu, kaa cengi yi maama naankani kuli, yin ña likani yaa yogunu, yin kpia mani yi taatama laa dogu po, lan tua siedi bi yiema po.”
41006012	Bi den fii ki gedi ki ban wangi bi niba ke ban lebidi bi yama.
41006013	Bi den deli mu cicibiadimu boncianla, ki go sogini yaa yiama n yaba mi kpama ki paagidi ba.
41006014	O bado Elodo den gbadi ke bi maadi Jesu maama kelima o yeli den ñani boncianla. Bi nitianba den tua, “Jan Batisi n goa ki fii bi tinkpiba siiga. Lani n teni ke o tuuni leni u naa paaciamu ki tiendi mi bancianma yeni.”
41006015	Bine den tua: “Li tie Elia yo.” Bi tianba mo den tua: “Li tie bi sawalipuaba siiga yendo.”
41006016	Elodo n den gbadi lani, o den yedi: “Li tie Jan, min den jia yua yaa yuli yeni, n fii bi tinkpiba siiga.”
41006017	Li den sua ke puoli po Elodo den cuo Jan ki loli o ki luoni o li kpaadidieli nni kelima wan den fie o waalo Filipi pua Elodiasa ke o tua o yaa pua yeni yaa po.
41006018	Jan den tua Elodo: “Laa pundi ŋan taa a waalo pua.”
41006019	Lani yaa po Elodiasa pali den be Jan po ke o den bua ki teni ban kpa o. Ama o kan den fidi,
41006020	kelima wani Elodo den fangi Jan, ki kubi o ke liba n da tieni o, kelima o den bani ke Jan tie yaa nilo n tiegi ki go tie nigagidika. O yaa den gba Jan tundi yaa yogunu, o yama den yen lengidi, ama baa yeni o den cengi o maama leni li pamanli.
41006021	Ama Elodo maadaali den pundi ki teni ke Elodiasa baa u sanu ki baa tieni wan bua yaala. Elodo den tieni mi jaanjiema boncianla, ki yini o koanbala leni o toatieba yudanba leni Galile diema nikpiaga kuli.
41006022	Elodiasa bisalo den kua li nitaanli yeni siiga nni, ki jeli ki ciaga ki mangi Elodo pali leni o nitaankaaba kuli pala. O bado den yedi o jafaano yeni: “Mia nni ŋan bua yaala kuli, n baa pa ŋa la.”
41006023	O go den poli ki yedi: “Ŋan mia nni yaala kuli n baa pa ŋa, baa li yaa tie n diema boagidima, n baa pa ŋa.”
41006024	O jafaano den ñani ki ban buali o na: “Min mia be?” O naa den goa ki yedi o: “Jan Batisi yuli.”
41006025	Lanyogunu o jafaano den jaligi ki goa ki kua o bado kani ki mia o ki yedi: “N bua ŋan tieni Jan Batisi yuli ku taditialigu nni moala na ki pa nni.”
41006026	O bado pali den biidi boncianla, ama nani wan den poli bi nitaankaaba siiga yeni, waa den bua ki yie opo.
41006027	Lanyogunu liga o den soani li minteeli ke wan gedi ki ban jia Jan Batisi yuli ki cuani.
41006028	Li minteeli yeni den gedi ki ban jia Jan yuli li kpaadidieli nni, ki tieni ku taditialigu nni ki cuani ki teni o jafaano, o jafaano mo n teni li o naa.
41006029	Jan ŋoadikaaba n den gbadi lani, bi den cua ki taa o kpiemo ki ban kuani o li kuli nni.
41006030	Jesu tondiba den goa ki taani o kani ki togidi o ban den tieni yaala leni ban bangi bi niba yaala kuli.
41006031	Yaaba n den caa bikani leni yaaba n goa den yaba hali maama ke baa den pia lenli ki baa je. Lani Jesu den yedi ba: “Cua mani tin piadi tibebe ki gedi bi niba n ki ye naani, yin fuodi waamu.”
41006032	Bi den kua ku ñinbiagu nni ki piadi ki gedi bi bebe bi niba n ki ye naankani.
41006033	Bi niba boncianla den laa ke bi caa ki bandi ba. Bi niba den ña i dogi nni kuli, ki sani ki kpa pundi ban caa naankani ke bi daa cua.
41006034	Jesu n den ñani ku ñinbiagu nni, o den laa ke bi niba ladi ki ban caa. Mi niñima den cuo o bipo, kelima bi den tie nani yaa pe n ki pia yankpaalo yeni. Lanyogunu o den cili ki bangi ba yaa bonla n yaba.
41006035	U yienu den gbeni ke o ŋoadikaaba nagini o kani ki yedi o: “Ne tie fuali, u yienu mo gbeni.
41006036	Cabi ba, ban yadi ki gedi yaa koajaana leni yaa dobila n kuu, ki ban da bi yula po bi bonjekaala.”
41006037	O den goa ki yedi ba: “Pa ba mani yiba ban je.” Bi den goa ki yedi o: “Naani ti baan da kujapiena kobilie dupen, ki fidi ki dini ba?”
41006038	Jesu den yedi ba: “Yi pia dupen bonba ŋa yo? Gedi mani ki ban le.” Ban den bandi, bi den yedi: “Dupen bonba muu leni jami lie.”
41006039	O den yedi ba ke ban teni bi niba kuli n kali caga caga ti moasoangidi po.
41006040	Bi den kali ki caligi caligi, kobiga kobiga leni piimuu muu.
41006041	Jesu den taa bi dupenmuudiba leni i janliedi ki yaadi ki noanli tanpoli po ki jaandi U Tienu, ki cabidicabidi dupen ki teni o ŋoadikaaba ban boagidi ku niligu. O go den boagidi i janliedi mo ke bikuli baa.
41006042	Bikuli den dini ki guo.
41006043	Bi den wodi ban dini ki sieni yaa dupencaba leni yaa janjena ki gbieni piiga n baabuodi lie.
41006044	Yaaba n den ŋmani dupen yeni den tie jaba tudamuu (5,000).
41006045	Lanyogunu Jesu den fiini o ŋoadikaaba ke bi kua ku ñinbiagu nni ki ga o liiga, ki baa duodi ki gedi nepo boanjaali Betisayida dogu po, hali wan baa cabi ku niligu.
41006046	Wan den cabi ba, o den doni li juali po ki baa jaandi.
41006047	Ku ñiagu n den bii, bi ŋoadikaaba den ye ku ñinbiagu nni mi ñincianma siiga, ke Jesu ye li jaali po obebe.
41006048	O den laa ke bi kudi ku ñinbiagu leni fala kelima ku faagu togidi ba. Lan den bua ki pundi o kootonmua-yuamo, o den cuoni u ñingbanu po ki kpendi bikani ki balini ki baa pendi ba.
41006049	Ban den laa o ke o cuoni u ñingbanu po yeni, bi den tama ke li tie jiingu ke bi kuudi.
41006050	Kelima bikuli den nua o ke ti jawaandi cuo ba. Jesu den jaligi ki yedi ba: “Duani mani yi yama. Mine. Yin da jie mani.”
41006051	O den kua bikani ku ñinbiagu nni ke ku faagu cuo ki sedi. Li den paki ba hali boncianla,
41006052	kelima baa den tiani ki kpaagi Jesu n den tieni yaa bancianma leni bi dupenmuudiba, kelima bi pala den juagi.
41006053	Ban den duodi mi ñincianma, bi den pundi Jenesaleti diema nni ki sieni ku ñinbiagu.
41006054	Ban den ñani ku ñinbiagu nni yaa yogunu, bi niba den laa Jesu ki bandi o tontoni,
41006055	ki yadi laa diema lindima kuli ki taani a yiama leni bi kaadi, ki tugi ki kpendinni ba ban gbadi ke o ye naankani kuli.
41006056	Wan den pundi naankani kuli, a dobila, leni i dociami nni, baa ti koadiedi nni, bi den taani a yiama ki kpendinni ki duandi ba mu daamu nni, ki miadi o ke wan pa ba ban sii baa o liadicuadi bebe. Yaaba n den baa ki sii ti kuli den paagi cain.
41007001	Falisieninba leni li balimaama bangikaaba bi tianba, yaaba n den ñani Jelusalema, den taani ki cua Jesu kani.
41007002	Bi den laa ke o ŋoadikaaba bi tianba di leni i nijoagimi kaa nidi.
41007003	Li tie ke Falisieninba leni yaa Jufinba n sieni kuli kan je, kali ban kpa nidi bonŋanla, kelima bi ŋua bi nikpiaba bogida.
41007004	Bi yaa go ñani ki daaga po ki kpeni, bi kan je kali ban kpa taa mi ñima ki ŋanbi biba ki ñani li kuali. Bi go kubi danbogiditoana boncianla, nani ya n tie na, mu tadiñokaamu leni a cuana leni ti kumoandi tadimu kuli ŋuudima.
41007005	Falisieninba leni li balimaama bangikaaba yeni den buali Jesu: “Be n teni ke a ŋoadikaaba ki kubi ti nikpiaba bogida, ki di leni i nijoagimi?”
41007006	Jesu den goa ki yedi ba: “Yinba pala lie danba, Esayi den pua yipo yaa sawalo na tie moamoani. O den yedi: ‹Bi naa niba jigindi nni leni bi ñoacuuna, Ama bi pala foagi leni nni.
41007007	Bi jaandi nni fanma fanma Ki bangi yaa bangima N tie bi nisaaliba yaa mabilikaama bebe.›
41007008	Yi ŋa U Tienu balimaama, ki nan ŋua bi nisaaliba jaanma bogida.”
41007009	O go den yedi ba: “Yin luni U Tienu maama ki ŋua yi bogida yeni,
41007010	Musa den yedi: ‹Jigini a baa leni a naa,› ki go yedi: ‹Yua n soli o baa yaaka o naa, ban kpa o.›
41007011	Ama yinba, yi yedi ke o nilo yaa yedi o baa, yaaka o naa, ke wan den baa todi ba leni yaala tie yaa paabu n gagidi U Tienu po, ban yi yaabu "kolibana."
41007012	Lani yi kan go tuo wan todi o baa yaaka o naa liba kuli.
41007013	Yeni yi luni U Tienu Maama kelima yin ga yaa bogida ki bangi nitoaba, ban yaa tiendi yeni. Yi go kubi bontoala ke li yaba ki naani leni la.”
41007014	Jesu go den yini ku niligu ke ku nagini o kani ke o yedi gu: “Yikuli n cengi mani nni ki bandi line.
41007015	Laa tie yaala n ki ye o nisaalo nni kuli ka baa kua o niinni ki joagini o. Ama yaala n ye o niinni ki ña yeni, lani n joagini o.
41007016	Yua n pia a tuba ki baa gbadi, wan gbadi.”
41007017	Jesu n den fii ku niligu kani ki kua li dieli nni, o ŋoadikaaba den buali o mi kpanjama yeni bundima.
41007018	O den yedi ba: “Yi moko, yii pia yanfuoma yoo? Yii bani ke pu kuli ki ye niinpo ki baa kua o nilo niinni, ki fidi ki joagini o?
41007019	Kelima li nan kan kua o pali nni, ama o tugu nni, ki go baa ña.” Jesu n den yedi yeni, o den doagidi ke jiemaba kuli kan joagini o nilo.
41007020	O go den yedi: “Yaala n ye o nisaalo pali nni ki ña, lani n joagini o.
41007021	Kelima o nisaalo pali nne ke ti yanmaalibiadi ña. Lani n tie: Mi conconma buoli kuli, bu subu, mi kukpama, mi ŋalimanbuama, ku tugutongu, i janbi, ki puuni bi yula ti tuonjoagindi tienma po, ki pia li nunponbiadili leni ti sugidi leni ti japaadi leni mi yanpiima kuli.
41007023	Laa bonbiadila kuli ña o nisaalo nni ki tendi ke o joagini.”
41007024	Jesu den fii lankani, ki gedi Tili tinbuoli nni. O den kua o candeni kaa bua oba kuli n bandi ke o ye likani, ama waa den fidi ke baa bandi.
41007025	Kelima yaa pua ke ki cicibiadiga den ye o bisalo niinni, den gbadi ke bi maadi Jesu maama. O den cua ki gbaani o taana kani.
41007026	Laa pua den tie Gileka, Fenisi yua, Sili diema yaa tinbuobiga. O den mia Jesu ke wan deli ki ñani ki cicibiadiga o bisalo niinni.
41007027	Jesu den yedi o: “Cedi a bila n kpa je ki guo, kelima laa ŋani o nilo n taa a bila jiema ki lu a sangbanbila.”
41007028	O pua yeni den goa ki yedi o: “Yeni de, Canbaa, die yaa sangbanbila n laabi u saajekaanu kani yeni di a bila jejoagidi.”
41007029	Jesu den yedi o: “Kelima ŋan maadi yaa maama na yaa po, fii ki kuni, ki cicibiadiga ñani a bisalo niinni.”
41007030	O pua yeni n den ñani ki kuni o denpo, o den ban sua ke ki cicibiadiga ñani o biga niinni, ke o dua u duanu po.
41007031	Jesu den fii Tili tinga nni ki tagi Sidoni, ki go lindi ki tagini Dekapola diema, ki ñani ki ban caa Galile ñincianma po.
41007032	Bi niba den cuani o kani o womo, ke mi maama pa opo. Bi den mia o ke wan maani o nii opo.
41007033	Jesu den taa o ki piadi ki foagidi leni ku niligu, ki tuuni o nubila o womo tuba nni, ki go taa o ñinsandi ki sii o womo lanbu.
41007034	Lani o den yaadi ki noanli tanpoli po, ki fuo ki jiini ki yedi: “Efata,” lani tie: "Pigidi."
41007035	Lanyogunu liga o womo tuba den pigidi, o lanbu mo n tabidi, wan di yaa maadi bonŋanla.
41007036	Jesu den yedi ba ke ban da maadi niloba laa bonla, ama wan den tua ban da maadi ki pugidi yo, ke bi mo den kpaani wan tieni yaala ki pugidi.
41007037	Li den paki ba hali hali boncianla ke bi den tua: “O bontienkaala kuli ŋani. O tendi baa ke a woma gba ke a muula mo maadi.”
41008001	Laa dana nni, ku niligu n go den taani boncianla, ke baa den pia ban baa je yaala, Jesu den yini o ŋoadikaaba ki yedi ba:
41008002	” Mi niñima cuo nni ku naa niligu po kelima dana taa nna ke bi ye n kani, baa go pia ban baa je yaala.
41008003	N yaa cabi ba leni mi koma ke ban kuni, bi baa gbali u sanu nni, kelima bi tianba ñani hali foagima.”
41008004	O ŋoadikaaba den goa ki yedi o: “O nilo baa fidi ki baa yaa jiema n baa dagidi bine kuli po li naa fuali nni?”
41008005	Jesu den buali ba: “Yi pia dupen ŋa yo?” Bi den goa ki yedi o: “Bonba lele.”
41008006	Jesu den teni ke ku niligu kakali tiipo, ki taa bi dupenleleediba ki tuondi U Tienu, ki cabidicabidi ki teni o ŋoadikaaba ban boagidi ku niligu, ke bi den boagidi.
41008007	Bi go den pia janbimuba moko. Jesu go den tuondi U Tienu mupo, ki teni ban boagidi muni mo.
41008008	Bikuli den dini ki guo. Bi den wodi ban dini ki sieni yaa boncaba ki gbieni baabuociandi lele.
41008009	Bi den bua ki pundi niba tudanaa (4,000). Jesu n den cabi ba yaa yogunu,
41008010	o den kua ku ñinbiagu nni wani leni o ŋoadikaaba, ki duodi ki gedi Dalimanuta tinbuoli nni.
41008011	Falisieninba den cua ki nia leni Jesu ki mia o wan tieni yaala n tie sinankeeni ke o paalu ñani U Tienu kani, kelima bi den dia o ku madiagu.
41008012	Jesu den fuo ki jiini ki yedi: “Be n teni ke moala na niba lingi sinankeeni yeni? N yedi yi i moamoani, bi kan tieni moala na niba po sinankeeni.”
41008013	Lani o den fii ki ŋa ba ki go kua ku ñinbiagu nni ki duodi ki gedi nepo yaa boanjaali.
41008014	Bi ŋoadikaaba den sundi kaa taa dupen. Baa den pia jetoama ku ñinbiagu nni, kali dupen yendo bebe.
41008015	Jesu den tundi ba ki yedi: “Yin fangi mani yi yula bonŋanla leni Falisieninba leni Elodo dabinli.”
41008016	O ŋoadikaaba den bungi ki yedi biyaba: “Li tie kelima tin kaa pia dupen yeni yaa po yo.”
41008017	Jesu den bandi la ki yedi ba: “Be yaa po ke yi bungi ki tama ke n maadi yeni kelima yii pia dupen po? Yi daa kpaagi ki faami hali moala?
41008018	Yi yama baa pii yoo? Yi pia i nuni ki naa nua yoo? Yi go pia a tuba ki naa gba yoo? Naani yii tiani?
41008019	Min den taa bi dupenmuudiba ki cabidicabidi ki boagidi a nitudimuuda, yi den taani yaa boncaba n sieni baabuodi ŋa?” Bi den goa ki yedi o: “Piiga n bondi lie.”
41008020	“Min go den taa bi dupenleleediba ki cabidi ki boagidi a nitudinaada, yi den taani yaa boncaba n sieni baabuociandi ŋa?” Bi den goa ki yedi o: “Bondi lele.”
41008021	O den yedi ba: “Yi daa kpaagi ki bandi hali moala yoo?”
41008022	Jesu leni o ŋoadikaaba n den pundi Betisayida, bi niba den cuani o juamo Jesu kani ki mia o ke wan sii o.
41008023	O den cuo o juamo nuu ki dadi ki ñani o u dogu nni. O den sii o ñinsandi o juamo nuni nni ki maani opo o nii, ki buali o o yaa nua bonla.
41008024	O den ŋubidi ki noanli ki yedi: “N nua bi niba, ama n nua ba ke bi tie nani i tiidi yeni ki cuoni.”
41008025	Jesu go den maani o nii o nuni po, ke o juamo den nudi ki noanli ki laa li bonla kuli cain. O den paagi.
41008026	Jesu den cabi o wan kuni o denpo, ki maadi o ki yedi: “Da go kua u dogu na niinni.”
41008027	Jesu leni o ŋoadikaaba den suagi liiga ki caa Filipi yaa Sesale yaa tinkundogi. Ban den ye u sanu nni o den buali ba: “Bi niba tua ke n tie ŋme?”
41008028	Bi den goa ki yedi o: “Bi tianba tua ke a tie Jan Batisi, bine ke a tie Elia, bine mo ke a tie bi sawalipuaba siiga nni yendo.”
41008029	Ama o den buali bani biba: “Yi mo te, yi mo nan yedi ke n tie ŋme yo?” Pieli den goa ki yedi o: “A tie U Tienu n Gandi Yua.”
41008030	Jesu den teni ba li ñoabonli ki yedi ba ke ban da waani oba wan tie yua.
41008031	Laa yogunu Jesu den bangi o ŋoadikaaba ke li tie tiladi o Ja Bijua n le fala boncianla, ke bi nikpeliba leni bi kopadicianba yudanba leni li balimaama bangikaaba baa yie o ki teni ban kpa o. Ama o kuuma dataali daali po, o go baa fii bi tinkpiba siiga.
41008032	O den kadi ki waani ba laa bonla. Pieli den piadi o, ki funi leni o.
41008033	Ama Jesu den jigidi ki diidi yaa ŋoadikaaba n sieni, ki funi leni Pieli ki yedi: “Ña n puoli, Sutaani, kelima a yantiana naa tie U Tienu yaa yaa, ama bi nisaaliba yaa yantiana.”
41008034	Lani Jesu den yini ku niligu ke ku nagini o kani ki taani leni o ŋoadikaaba ke o yedi ba: “Yua n bua ki yaa ŋua nni kuli, wan yie o yuli ki taa o dapoanpoanli ki bugi ki nan yaa ŋua nni.
41008035	Kelima yua n bua ki ga o miali baa biani li. Ama yua n baa pa o miali n yaa po leni o Laabaaliŋamo yaa po kuli, go baa baa li.
41008036	O nilo yaa baa ki diedi ŋanduna kuli ke o naano nan bodi, li baa ŋanbi opo be?
41008037	O nilo baa pa be ki lebidi o naano?
41008038	Kelima yua n jie i fe npo leni n maama po bi naa niba, yaaba n tie tuonbiadi danba ki go conbi yeni yaa siiga, o Ja Bijua mo baa jie laa nilo po i fe o yaa ti cua leni o Baa kpiagidi nni ki yegi leni yaa malekinba yaaba n gagidi yaa yogunu.”
41009001	O go den yedi ba: “N waani yi i moamoani, yaaba n ye nekanba siiga bi tianba kan kpe kaa laa ke U Tienu diema cua leni u paaciamu.”
41009002	Dana luoba n den pendi, Jesu den taa Pieli leni Jaka leni Jan, bani bebe ke bi piadi ki doni yaa juali n kpedi yuli po. O den lebidi ke bi nua.
41009003	O tiayiekaadi den pendi paipai ki ñuliti boncianla, hali maama ke li tiaŋuudo daa ye ŋanduna nni ki baa fidi ki pendi ti yeni.
41009004	Elia leni Musa den doagidi bikani ki maadi leni Jesu.
41009005	Pieli den yedi Jesu: “Canbaa, li ŋani tin yaa di ye ne. Tin tii suga taa, fini yenli, Musa yenli, Elia mo yenli.”
41009006	Li den tie kelima waa bani wan baa maadi yaala, ti jawaandi n den cuo ba maama po.
41009007	Ku tawaligu den libini ba, u nialu den maadi ku tawaligu nni ki yedi: “One n tie n Bibuadiga, cengi mani o.”
41009008	Lanyogunu bi ŋoadikaaba den diidi ki lindi, baa laa kuli ke toa ye leni ba se Jesu bebe.
41009009	Ban den ji li juali po, Jesu den yedi ba ke ban da waani oba kuli ban laa yaala, hali wani o Ja Bijua n fii bi tinkpiba siiga no.
41009010	Bi den tieni wan yedi yaala, ama bi den nia leni biyaba bi tinkpiba fiima n tie yaala.
41009011	Bi den buali Jesu: “Be yaa po ke li balimaama bangikaaba tua ke li tie tiladi ke Elia n kpa cua no?”
41009012	O den goa ki yedi ba: “Li tie moamoani ke Elia baa kpa cua ki ŋanbi li bonla kuli. Lanwani li nan ga lede ke li diani ke o Ja Bijua baa le fala boncianla tiladi, ban go fali o mo?
41009013	N waani yi ke Elia cua no, ama bi soani o ban bua maama, nani lan den diani opo maama.”
41009014	Ban den pundi yaa ŋoadikaaba n sieni kani, bi den laa ke yaa niligu n yaba lindi ba, ke li balimaama bangikaaba nia leni ba.
41009015	Ku niligu kuli n den laa Jesu, li den paki ba. Bi den tiini ki kpendi ki fuondi o.
41009016	O den buali o ŋoadikaaba: “Yi nia leni ba be yaa maame po yo?”
41009017	Ku niligu siiga yendo den goa ki yedi o: “Canbaa, n cuani n biga a kani, kelima ki cicibiadiga ye o niinni ke o tie muulo.
41009018	Ki yaa fii opo naankani kuli, ki yen guli o tinga po, ti ñinsanpunpudi n yaa ña o ñoabu nni, wan yaa kadi o ñina ki kuodi. N bi mia a ŋoadikaaba n deli ki ñani ga o niinni, ke baa fidi.”
41009019	Jesu den goa ki yedi ba: “Yinba yaa niba n ki pia dandanli yeni, n baa yaa taa ki ye leni yi ki pundi u laa yogunu? N baa juuni leni yi ki pundi u laa yogunu yo? Cuani mani ki biga n kani na.” Bi den cuani ki biga o kani.
41009020	Ki biga n laa Jesu yaa yogunu, ki cicibiadiga den digibi o leni u paalu, ke o baa ki bilini ke ti ñinsanpunpudi ña o ñoabu nni.
41009021	Jesu den buali ki biga baa: “Li naa bonla den cili o hali u laa yogunu yo?” O den goa ki yedi o: “Hali o biwaama nni.
41009022	Yogunu boncianla ki yen lu o mi fantama nni, yaaka mi ñima nni, ki bua ki bolini o. Ama a yaa baa fidi ki tieni bonlaba, ŋan gbadi tipo mi niñima, ki faabi ti.”
41009023	Jesu den yedi o: “Be yaa po ke a yedi: ‹A yaa baa fidi?› Kelima li bonla kuli fidi yua n daani yaa po.”
41009024	Lanyogunu ki biga ba den kpaani ki yedi: “N daani. Faabi nni leni n dandanluoma.”
41009025	Jesu n den laa ke ku niligu tiini ki taagi bikani, o den funi leni ki cicibiadiga, ki yedi ga: “Fini ki cicibiadiga, yaaga n muu ki go womi na, n yedi a: ‹Ña ki biga na niinni ki da go kua hali abada.› ”
41009026	Ki cicibiadiga den tiani, ki digibi ki biga boncianla ki ñani ki niinni ki ŋa ga. Ki biga den tua nani ki kpe yeni, hali ke bi nitianba den tua ke ki kpe moko.
41009027	Ama Jesu den cuo o nuu ki fiini o ke o sedi.
41009028	Jesu n den ban kua li dieli nni, ke wani leni o ŋoadikaaba ye bi bebe, bi den buali o: “Be yaa po ke tinba wani naa fidi ki deli ki naa cicibiadiga?”
41009029	O den yedi ba: “Ki naa cicibiadiga buolu kan tuo ki ña, li yaa tie leni i jaandi yaaka.”
41009030	Bi den fii lankani ki poandi Galile. Jesu naa den bua oba kuli n bandi bi cenli,
41009031	kelima o den bangi o ŋoadikaaba ki tua ba: “Bi niba baa janbi o Ja Bijua ki teni o bi nisaaliba nuu nni. Bi baa kpa o. Ama o kuuma dataali daali, o go baa fii bi tinkpiba siiga.”
41009032	Bi ŋoadikaaba naa den bandi mi maama yeni fuuli, ama bi den jie kaa buali o lipo liba.
41009033	Bi go den pundi Kapenayuma dogu. Jesu n den ye li dieli nni, o den buali ba: “Yi bi nia be u sanu po?”
41009034	Bi den ŋmini, kelima u sanu nni bi den nia leni biyaba ki bua ki bandi bi siiga yua n tugi li yuli.
41009035	Lani, Jesu den kali ki yini bani bi piiga n niliediba yeni, ki yedi ba: “Yua n bua ki tua liiga yua, se wan kpa tua puoli yua ki go tua bi niba kuli naacemo.”
41009036	Lani o den taa ki biwaaga ki sieni ga bi siiga, ki yuandi ki taa ga ki ŋmabi, ki yedi ba:
41009037	” Yua n ga a bila ne siiga baa biyenga kelima n yeli po, o ga mini nba yo. Yua n ga mini yaa cangu mo, waa ga mini yaa cangu ka, ama o ga yua n soani nni yaa cangoe.”
41009038	Jan den yedi o: “Canbaa, ti den laa yaa ja n den deli mu cicibiadimu a yeli nni, ke ti yie opo kelima waa ŋua ti.”
41009039	Jesu den goa ki yedi o: “Da go yie mani opo ke wan da tieni la, kelima niloba ki ye ki baa tieni mi bancianma n yeli nni, ki go maadi npo yaala n bia lanyogunu.
41009040	Yua n naa koani leni ti kuli, taa ti yaa po yo.
41009041	N waani yi i moamoani, yua n puni yi mi ñima ke yi ñuni kelima n yeli po leni yi tie mini Kilisiti yaaba po, o kan luo o yaa panpaani.”
41009042	O go den yedi: “Ama yua n baa teni yaa bonwaamu n daani nni na siiga baa yendo n tudi, li baa ŋani ki cie landaano po ban lani o li naacianli ki lu o mi ñincianma nni.
41009043	A nuu yaa teni ke a tiendi ti tuonbiadi, ŋan jia u. A yaa baa yaa miali n kan gbeni ki pia nuyendu, li baa ŋani apo ki cie ŋan yaa pia nii lie ban nan lu ŋa ku fantanbuogu nni, yaa fantama n kan gbindi niinni, [
41009044	yaa sidibila n lugi bi niba ki kan kpe, leni yaa fantama n kan gbindi hali abada n ye naankani.]
41009045	A taali mo n yaa teni ke a tiendi ti tuonbiadi, ŋan jia li. A yaa pia yaa miali n kan gbeni ki pia taayenli, li baa ŋani apo ki cie ŋan yaa pia taana lie, ban nan lu ŋa ku fantanbuogu nni,
41009046	[yaa sidibila n lugi bi niba ki kan kpe leni yaa fantama n kan gbindi hali abada n ye naankani.]
41009047	A nunbu mo n yaa tie apo tingbali bonla, ŋan logidi bu. A yaa pia nunyenbu ki kua U Tienu diema nni, li baa ŋani apo ki cie ŋan yaa pia nuni lie ban nan lu ŋa ku fantanbuogu nni,
41009048	yaa sidibila n lugi bi niba ki kan kpe leni yaa fantama n kan gbindi hali abada n ye naankani.
41009049	Kelima mi fantama baa kua ki saali bi niba kuli nani mi yaama yeni.l
41009050	Mi yaama mani, ama mi yaa ti luo mi manu, yi baa taa be ki go mangi ma? Yaa ye leni yiyaba leni mi yanduanma.”
41010001	Jesu den fii ki ñani likani ki gedi Jude tinga yaaga n ye Judana kpenu kandima. Bi niba go den taani o kani hali boncianla. O den bangi ba nani wan maani ki tiendi maama.
41010002	Falisieninba bi tianba den cua o kani ki bua ki dia o ku madiagu ki buali o: “Naani li balimaama tuo o ja n ñani o pua?”
41010003	O mo den buali ba: “Musa den bili yipo lede?”
41010004	Bi den yedi o: “Musa den tuo o ja n diani li poñatili ki ñani o.”
41010005	Jesu den yedi ba: “Li tie kelima yi pajuaga yaa po ke o diani ki bili yipo laa ñoabonli.
41010006	Ama ŋanduna tagima cilima yogunu, U Tienu den tagi o ja leni o pua.
41010007	Li tie lani yaa po ke o ja baa ña o baa leni o naa kani ki taani leni o pua,
41010008	bani niba lie yeni n tua gbananyendi. Lanwani, baa go tie bilie ka, bi di tie yende.
41010009	Lani yaa po U Tienu n taani yaala, o nisaalo n da paadi la.”
41010010	Ban den guani bi candeni, Jesu ŋoadikaaba den buali o laa maama fuuli.
41010011	O den yedi ba: “Yua n ñani o pua ki go taa potoa kuli conbi, ki tudi wan den kpa pia yaa pua po.
41010012	O pua moko yaa ñani o calo kani ki kuni jatoa, o conbi.”
41010013	Bi niba den kpendinni Jesu kani a biwaala, ke wan sii ba ki gaali ba. O ŋoadikaaba den funi leni yaaba n kpendinni ba.
41010014	Jesu n den laa lani, o pali den beni ke o yedi o ŋoadikaaba: “Cedi mani a biwaala n cua n kani, ki da deli ba, kelima U Tienu diema tie yaaba n tie nani a biwaala ne po yo.
41010015	N waani yi i moamoani ke yua n kaa tuo U Tienu diema nani ki biwaaga yeni, kan kua lienni.”
41010016	Lani o den taa a bila ki ŋmabi ba, ki maani bipo o nii ki gaali ba.
41010017	Jesu n den fii lankani ki baa suagi liiga, o ja den sani ki cua o kani ki gbaani o nintuali ki buali o: “O canbaaŋamo, n baa tieni lede ki baa yaa miali n kan gbeni?”
41010018	Jesu den buali o: “Be yaa po ke a yini nni niŋamo? U Tienu bebe yaaka, oba kuli ki ŋani.
41010019	A bani li balimaama n bili yaala: Ŋan da kpa o nilo, ŋan da conbi, ŋan da su, ŋan da tieni mi siedi faama a nisaalilielo po, ŋan da janbi oba yin pia yaa ŋantaado yi siiga nni kuli, ŋan yaa jigindi a baa leni a naa.”
41010020	O ja yeni den goa ki yedi o: “Canbaa, n kubi lankuli hali n biwaama nni.”
41010021	Jesu den diidi o ki bua o ki yedi o: “Bonyenla n poadi a kani. Gedi ki ban kuadi ŋan pia yaala kuli ki pa la a luoda, lane a baa baa ŋalimani tanpoli po. Li yaa puoli ŋan cua ki ŋoadi nni.”
41010022	O ja yeni nunga den biidi laa maama po, ke o tagini ki ban caa leni li pabiidili kelima o ŋalimano den yaba.
41010023	Jesu den diidi ki lindi o ŋoadikaaba ki yedi ba: “Li pa hali boncianla a piada n baa ki kua U Tienu diema nni.”
41010024	Li den paki o ŋoadikaaba. Lani Jesu go den yedi ba: “N bila, U Tienu diema nni kuama pa boncianla.
41010025	Ku yuoyuogu n tagini mi kpalipienbonma nni dingi ki cie o piado n kua U Tienu diema nni.”
41010026	Li go den paki o ŋoadikaaba hali boncianla ke bi yedi biyaba: “Li yaa tie yeni, ŋme nan baa fidi ki tindi?”
41010027	Jesu den diidi ba ki yedi: “Bi nisaaliba kan fidi la, ama U Tienu yaa po laa tie yeni, kelima wani U Tienu n fidi li bonla kuli.”
41010028	Pieli den yedi o: “Diidi ki le, tinba, ti den fii ki ŋa likuli ki ŋoadi a.”
41010029	Jesu den goa ki yedi o: “N waani yi i moamoani ke laa pia yua n fii ki ŋa o dieli, yaaka o naataanjaba, yaaka o naataanpola, yaaka o naa, yaaka o baa, yaaka o bila, yaaka o kuani kelima n yaa po leni o Laabaaliŋamo yaa po,
41010030	ki kan baa likuli taalima kobiga kobiga ki pugini ŋanduna na niinni, a diena, leni bi naataanjaba, leni a naataanpola, leni naanba, leni a bila, leni i kuani, ki go baa bi niba n waani o fala boncianla. Yaa yogunu n kpendi mo, o go baa baa yaa miali n kan gbeni.
41010031	Die liiga yaaba siiga boncianla baa tua puoli yaaba, puoli yaaba siiga mo boncianla baa tua liiga yaaba.”
41010032	Bi den tagi u sanu ki do ki caa Jelusalema, ke Jesu den ga bi liiga ki cuoni. O ŋoadikaaba yama den yagi ke yaaba n den yegi leni ba mo kuli den ye leni ti jawaandi. Jesu go den taa bi piiga n niliediba, ki go wangi ba yaala n baa tieni o ke laa pia tama.
41010033	O den yedi ba: “Cengi mani, ti do ki caa Jelusalema. Bi baa cuo o Ja Bijua ki teni o bi kopadicianba yudanba leni li balimaama bangikaaba nuu nni. Bi baa jia leni o ti buudi ki bili ban kpa o, ki teni o bi nilanba nuu nni.
41010034	Bi baa ñuadi o ki sii opo ti ñinsandi, ki pua o i baliji ki kpa o. O kuuma dataali daali, o go baa fii bi tinkpiba siiga.”
41010035	Sebede bijaba, Jaka leni Jan, den nagini Jesu kani ki yedi o: “Canbaa, ti bua ŋan tieni tipo tin baa mia ŋa yaala.”
41010036	O den yedi ba: “Yi bua min tieni yipo be?”
41010037	Bi den yedi o: “A yaa ti kali a kpiagidi bali kalikaanu, ŋan pa ti tin kali, yendo a jienu, yendo mo a ganu.”
41010038	Jesu den goa ki yedi ba: “Yii bani yin miadi yaala. Yi baa fidi ki ño min baa ño yaa tadiñokaaga nni bi? Yi baa fidi ban batisi yi ban baa batisi nni yaa batisima?” Bi den yedi o: “Ti baa fidi.”
41010039	Jesu den goa ki yedi ba: “Moamoane ke yi baa ño min baa ño yaa tadiñokaaga nni, bi baa batisi yi ban baa batisi mini yaa batisima.
41010040	Ama ki kaani o nilo n jienu yaaka n ganu, laa ŋua mini, li tie U Tienu n bogini ki bili la yaaba yaa po yo.”
41010041	Ŋoadikaaba piiga yaaba n sieni n den gbadi lani, bi pala den beni Jaka leni Jan po.
41010042	Jesu den yini ba ki yedi: “Yi bani ke ban nua yaaba ke bi tie i nibuoli yudanba yeni mabindi ba, ke bi paatieba mo die ba leni u paalu.
41010043	Ama lan da tie yeni yinba yaa siiga. Yinba yaa siiga yua n bua ki tua niciamo kuli, wan tua yi naacemo.
41010044	Yua mo n bua ki tua yi liiga yua kuli, wan tua yua kuli yonbo.
41010045	Kelima o Ja Bijua, naa cua ke ban yaa tuuni opo ka, ama ke wan yaa tuuni nitoaba po, ki go pa o miali ki kpe, ki da ki faabi bi niba boncianla.”
41010046	Jesu leni o ŋoadikaaba den pundi Jeliko dogu nni. Ban den ña laa dogu nni bi den yegi leni yaa niligu n yaba, ke o juanmiado, Time bijua yua n yi Batime, ka u sankunu.
41010047	Wan den gbadi ke yua n baa pendi tie Nasaleti yua Jesu, o den tangi: “Jesu, Dafidi Bijua, gbadi npo mi niñima.”
41010048	Yaa niba n yaba den funi leni o ki yedi ke wan suoni, ama o go den tangi boncianla ki pugidi ki tua: “Dafidi Bijua, gbadi npo mi niñima.”
41010049	Jesu den sedi ki yedi: “Yini mani o na.” Bi den yini o juamo ki yedi o: “Paagi a pali, fii, o yi ŋa.”
41010050	O juamo yeni den luni o kpalibu ki fii yenma ki cua Jesu kani.
41010051	Jesu den buali o: “A bua min tieni apo be?” O juamo den goa ki yedi o: “Canbaa, n bua ŋan pa nni n nuni n noadi.”
41010052	Jesu den yedi o: “Gedi, a dandanli paagi a.” Lanyogunu o nuni go den noadi, ke o ŋua Jesu ki yegi leni o.
41011001	Jesu leni o ŋoadikaaba n den nagidi Jelusalema, ki bua ki pundi Betifaje leni Betani dobila nni, ki kuu Olifie Tiidi juali, o den soani o ŋoadikaaba siiga bilie ki yedi ba:
41011002	” Suagi mani ki gedi yaa dobiga n ye yi liiga na. Yi yaa baa kua lienni yaa yogunu, yi baa le yaa ŋunbisaagili ke oba daa jagini li, ke li luo. Yin loti li mani ki cuani na.
41011003	Niloba yaa buali yi: ‹Be n teni ke yi tieni line?› Yin goa ki yedi o: ‹Ti Daano n bua o.› Tontoni o baa cedi yin cuani o n kani.”
41011004	Bi den gedi ki ban sua ke li ŋunbisaagili luo niini bu buliñoajabu kani ki kuu u sanu. Bi den loti li.
41011005	Yaa niba n ye likani bi tianba den buali ba: “Yi tiendi be? Be n teni ke yi loti li ŋunbisaagili na?”
41011006	Bi den guani ba nani Jesu n waani ba maama. Lani bi den cedi ke bi gedini li.
41011007	Bi den cuani li ŋunbisaagili Jesu kani, ki lu ki maandi lipo bi tiadi ke Jesu jagini li.
41011008	Bi niba boncianla den ladi bi tiadi u sanu nni, bi nitianba den pedi i tibensoangi i kuani nni ki moko ladi u sanu nni.
41011009	Yaaba n ye Jesu liiga leni yaaba n ŋua o puoli kuli den kpaani ki tua: “Ti pagi U Tienu! U Tienu n seligi yua n kpendi wani Li Miali Diedo yeli nni!
41011010	U Tienu n seligi yaa bali n baa je na, ti yaaja Dafidi n den kpa dini yaa bali yeni. U Tienu yua n ye hali tanpojoma n baa ti pagidi.”
41011011	Jesu den pundi Jelusalema ki kua U Tienu diegu nni. O den diidi li bonla kuli. U yienu n den bua ki baa, o den yegi leni bi piiga n niliediba ki goa ki gedi Betani yaa dobiga nni.
41011012	Lan den fii ki fa ke bi go ñani Betani, mi koma den cuo Jesu.
41011013	O den laa bu kankanbu hali foagima ke bu faadi bundi, ki jadi ki gedi ki baa le o yaa baa le bu bonluonkaala. Wan den pundi waa laa pu se ti faadi, kelima laa den tie a kankana lonma yogunu.
41011014	O den yedi bu: “Oba kuli n da go ŋmani a bonluonkaala hali abada.” O ŋoadikaaba den gbadi wan yedi yaala.
41011015	Bi den pundi Jelusalema. Jesu den kua U Tienu diegu nni ki deli ki ñani yaaba n kuadi leni yaaba n da lienni kuli, ki tudi ki luni bi ligilebidiba kpagidi leni a kpaajekuada bonkalikaala.
41011016	O den yie bipo ke oba kuli n da go tugi liba ki poandi U Tienu diegu nni.
41011017	O go den tundi ba ki yedi: “Naani i Diani nni laa yedi: ‹Bi baa yi n diegu i jaandi diegu i nibuoli kuli po kaa?› Ama yinba wani teni ke li tua a concona wuonkaanu.”
41011018	Bi kopadicianba yudanba leni li balimaama bangikaaba n den gbadi lani, bi den kpaagi ban baa tieni maama ki bolini o, ama bi den jie o, kelima o bangima den paki ku niligu kuli.
41011019	Ku joboandigu n den pundi, Jesu leni o ŋoadikaaba go den ñani u dogu nni.
41011020	Lan den fii ki fa ke bi ye u sanu nni ki poa ki dagini bu kankanbu yeni kani, bi den laa ke bu kuodi ki taani leni bu jiini kuli.
41011021	Pieli den tiadi yaala n den tieni, ki yedi Jesu: “Canbaa, diidi ki le, ŋan den soli yaa kankanbu yeni, bu kuodi bukuli.”
41011022	Jesu den goa ki yedi ba: “Daani mani U Tienu!
41011023	N waani yi i moamoani, yua n yedi li naa juali: ‹Fii ki ban lu a yuli mi ñincianma nni,› o yaa yedi yeni kaa maliti o pali nni li baa tieni bi li kan tieni, ama ki daani ke wan yedi yaala baa tieni, o baa baa lan tieni opo.
41011024	Li tie lani yaa po ke n yedi yi, yin jaandi ki miadi yaala kuli, yin daani ke yi baa la, lani yi baa baa la.
41011025	Yin se ki jaandi yaa yogunu kuli, ki tiadi ke yi pia maama leni niloba, yin pa mani o sugili, ke yi Baa yua n ye tanpoli n pa yi mo sugili yi tuonbiadi po. [
41011026	Ama yi yaa puuni yi lieba sugili, yi Baa yua n ye tanpoli moko kan pa yi sugili yi yaa tuonbiadi po.]”
41011027	Bi den pundi Jelusalema. Jesu n den goadi U Tienu diegu nni, bi kopadicianba yudanba leni li balimaama bangikaaba leni bi nikpeliba den cua o kani ki yedi o:
41011028	” Li laa bali yaa po yo ke a tiendi li naa bonla? Ŋme n puni a li bali ke a tiendi la?”
41011029	Jesu den yedi ba: “N baa buali yi bonyenla, yin guani npo ke n moko baa waani yi yaa bali yaa po ke n tiendi laa bonla.
41011030	Jan n den batisi bi niba yeni, o den baa li bali tanpoli po bi, bi bi nisaaliba kane? Waani nni mani.”
41011031	Bi den juogi bi siiga ki yedi: “Ti yaa yedi ke o den baa li tanpoli po, o baa yedi: ‹Be yaa po ke yii den daani o maama?›
41011032	Ti yaa yedi: ‹Bi nisaaliba yaa kane,› hei...” Yeni mo bi den jie bi niba kelima bi niba kuli den nua ke Jan den tie sawalipualo i moamoani.
41011033	Lani yaa po bi den goa ki yedi Jesu: “Tii bani ba.” Jesu den yedi ba: “N moko kan waani yi yaa bali yaa po ke n tiendi laa bonla.”
41012001	Lani yaa puoli Jesu go den maadi ba ki pua mi kpanjama. O den yedi: “O ja den ŋu duven tiidi kuanu, ki kpaa li nagili ki lindi, ki gbiidi ku buogu ban baa yaa ŋanbidi duven naankani, ki go paani li pagili i duven tiidi siiga. Lani o den guuni o kuanu bi koaguudiba, ki fii ki gedi u dogu.
41012002	U jetaagu yogunu n den pundi, o den soani naacenyendo bi koaguudiba yeni kani, ke wan ga bikani o yaa biinu o kuanu bonbaakaala nni.
41012003	Bi den cuo o ki pua o leni i gbiami ki yaadi o nukuomu.
41012004	O go den soani naacentoa bikani. Bi den pua o yuli ki go fiagi o.
41012005	O go den soani toa bikani ke bi ku o. O go den soani toaba ke bi pua bine ki ku bine.
41012006	O koadaano bibuadiga bebe n di den sieni. O den juodi ki soani o bikani ki yedi: ‹Bi baa fangi n bijua wani.›
41012007	Ama bi koaguudiba den yedi biyaba: ‹One n tie o faajielo, cedi tin kpa o mani, o faali baa tua ti yaa yaali.›
41012008	Lani bi den cuo o, ki ku o ki luni o u kuanu puoli po.”
41012009	Lani Jesu den buali ki yedi: “To, o koadaano baa tieni lede? O baa goa ki cua ki bolini bi koaguudiba, ki teni o kuanu nitoaba.
41012010	Naani yii cogi i Diani nni yaa maama n tie na yoo? Bi tanmaaba n den yie ki luni yaa tanli Tua li tanpuuli tanjigi.
41012011	Likuli den ñani o Diedo kani, Li tie bonlidikaala ti nuni po.”
41012012	Jufinba nikpiaga den bandi ke Jesu pua mi kpanjama yeni ki maadi leni bane, ke bi moandi ki baa cuo o, ama bi den jie ku niligu, ki fii o kani ki ban caa.
41012013	Lani n pendi bi den soani Jesu kani Falisieninba bi tianba, leni o bado Elodo buakaaba bi tianba ke ban dia o ku madiagu ki cuo o o maama nni.
41012014	Bi den cua ki yedi o: “Canbaa, ti bani ke a tie moamoandaano, ŋaa jie oba kuli, ŋaa gagidi oba kelima bi niba n nua ke a tie maama po, a bangi bi niba U Tienu sanŋoadima leni i moamoani mo. Naani li pia u sanu tin pa Loma badiciamo Sesa li lubili bi, bi laa pia? Tin pa bi, bi tin da pa?”
41012015	Jesu yua n den bani ke baa maadi leni bi pala kuli, den buali ba: “Be yaa po ke yi dia nni ku madiagu ki bua ki cuo nni? Cuani mani li kujapienli na min le.”
41012016	Bi den teni o li ke o yedi ba: “Ŋme yaa nannanli leni ŋme yaa diani nna?” Bi den goa ki yedi o: “Sesa yaali yo.”
41012017	Jesu den yedi ba: “Pa mani Sesa, yaala n tie Sesa yaala, ki pa U Tienu mo, yaala n tie U Tienu yaa yaala.” O maguankaama yeni den paki ba boncianla.
41012018	Sadusieninba yaaba n tua ke bi tinkpiba fiima ki ye, bi yaa siiga tianba den cua Jesu kani ki buali o ki yedi:
41012019	” Canbaa, Musa den diani ki bili tipo li balimaama nni ki yedi ke o nilo kpelo yaa kpe ki ŋa o pua kaa pia biga, wan taa o kpelo yeni pua ki baa o kpelo po u buolu.
41012020	To, jaba lele den ye ki taa baayendo, ke o bonkpelo den taa o pua ki kpe, waa ŋa biga.
41012021	O bonlielo moko den taa o ki kpe, waa ŋa biga. Li den tua yeni leni o bontaalo moko.
41012022	Bani bonba lele yeni kuli den taa o, ama oba ki den ŋa buolu. O pua mo den ti yuandi ki kpe.
41012023	Bi tinkpiba fiima yogunu bani jaba lele yeni siiga, o pua baa tie ŋme yaa yua? Kelima bani bonba lele yeni yendo yendo kuli den taa o ke o tua o pua.”
41012024	Jesu den goa ki yedi ba: “Yin kaa bani i Diani n yedi yaala, kaa go bani U Tienu paaciamu yeni, lani n teni ke yi ye mi tudima nni.
41012025	Kelima yaaba n kpe yaa goa ki fii yaa yogunu, bi jaba kan go taa puoba, bi puoba mo kan go kuni jaba, bi baa tie nani malekinba yeni tanpoli po.
41012026	Yaala n tie bi tinkpiba leni bi fiima maama fuuli po, naani yii cogi Musa n den diani yaa tili nni yaa fatuugu n co kani, ke U Tienu den yedi wani Musa: N tie Abalahama Tienu, Isaaka Tienu leni Jakobo Tienu.
41012027	To, U Tienu naa tie kpiema Tienu ka, o tie yaaba n fo yaa Tienu yo. Yi tudi boncianla.”
41012028	Li balimaama bangikaaba siiga yendo den gbadi ban nia yaala, ki bandi ke Jesu guani Sadusieninba yaa maama n dagidi. Lane o den nagini Jesu kani ki buali o: “Li balimaama kuli nni, mile n tie li mayuli?”
41012029	Jesu den goa ki yedi o: “Li mayuli tie mine: Isalele buolu yaaba, yin cengi mani, ti Diedo ti Tienu, wani O Diedo tie yendo.
41012030	Ŋan bua o Diedo a Tienu leni a pali kuli leni a miali kuli leni a yantiali kuli leni a fidu kuli.
41012031	Yaala n ŋua mo tie: Ŋan yaa bua a nisaalilielo mo nani ŋan bua a yuli maama yeni. Li balimaama kuli nni mayutoali ki go ye ki cie mine.”
41012032	Li balimaama bangika den yedi o: “Canbaa, yeni a maadi moamoani ke U Tienu tie yendo, ke toa ki ye kali wani,
41012033	ke o nilo n bua wani leni o pali kuli leni o yantiali kuli leni o miali kuli leni o fidu kuli, ki go bua o nisaalilielo nani wan bua o yuli maama yeni, lani n cie ban padi a padijuukaana leni yaa padibuoli n sieni kuli.”
41012034	Jesu n den sua ke o bangika yeni guani o leni mi yanfuoma, o den yedi o: “Ŋaa foagi leni U Tienu diema.” Laa yogunu liiga baa go den pia papaali ki buali o bualiba kuli.
41012035	Jesu n go den bangi bi niba U Tienu diegu nni, o den buali: “Li ga lede ke li balimaama bangikaaba tua ke U Tienu n Gandi Yua, tie Dafidi bijua?
41012036	U Tienu Fuoma Yua den teni ke Dafidi oba kadi ki yedi: ‹O Diedo den yedi n Diedo: Kali n jienu po Hali min baa guli a yibalinba Ŋan ŋmaa ba.›
41012037	Dafidi oba yini o o Diedo, li nan go ga lede ke o tie wani Dafidi bijua?” Yaa niligu n yaba den cengi Jesu maama leni li pamanli.
41012038	Wan den bangi ba yaa yogunu o den yedi: “Fangi mani yi yula leni li balimaama bangikaaba, yaaba n bua ki yaa goadi leni a liadiciama, ki go bua bi niba n yaa fuondi ki kpiagidi ba mu daamu nni.
41012039	Bi go bua ki yaa ka i niciankali-kaani li balimaama bangima diena nni, ki go bua yaa kaani n gagidi mi jecianma kani,
41012040	ki nan janbidi a kpepuona ki fenli bi diena, ki jaandi i jaandifoagi ki kpali ke bi tie jajaandimoana. Bi yaa buudi cuonu baa yaa bia ki cie.”
41012041	Jesu den ka U Tienu diegu nni ki tiegi ku ligitiagu ki diidi ku niligu n kpiendi i ligi maama. A piada boncianla den kpiendi i ligi ke li yaba.
41012042	O kpepoluodo mo den cua ki kpieni falino lie.
41012043	Jesu den yini o ŋoadikaaba ki yedi ba: “N waani yi i moamoani, o kpepoluodo na puni ki cie yaaba n kpieni i ligi ku ligitiagu nni kuli,
41012044	kelima bikuli ñani bi ŋalimani nni bi ligijodi, ki kpieni, ama wani, baa leni o luoma kuli o ñani wani pia yaala kuli, wan pia yaala ki baa je kuli, ki kpieni.”
41013001	Jesu n den ña U Tienu diegu nni yaa yogunu, o ŋoadikaaba siiga yendo den yedi o: “Canbaa, diidi ban maa leni yaa tanciama na yaa diecianŋama na!”
41013002	Jesu den yedi o: “A laa a naa dieciama? Bi kan ti ŋa baa tanyenli kan sieni ki yaa maa li lieli po, ke a kuli naa padi ki baa.”
41013003	Jesu den kali Olifie Tiidi juali po ki tiegi U Tienu diegu. Pieli, Jaka, Jan leni Andile bebe n den ye leni o, ki den buali o yaa buali n tie na:
41013004	” Waani ti laa bonla n baa ti cua yaa yogunu, leni yaa sinankeeni n baa ti waani ti ke laa bonla kuli juodima yogunu pundi.”
41013005	Lane Jesu den yedi ba: “Fangi mani yi yula ke niloba n da boandi yi.
41013006	Bi niba boncianla baa ti cua n yeli nni ki yedi: ‹Mini n tie U Tienu n Gandi Yua,› ki boandi bi niba boncianla.
41013007	Yi yaa ti gbadi ke bi maadi bu toabu maama, ki go maadi bu toabu laabaalo maama, yin da yagi mani yi yama. Laa bonla baa cua tiladi, ama li da kan tua mi juodima ka.
41013008	U nibuolu baa fii ki tuogi leni nibuoto, mi diema mo baa fii ki tuogi leni dietoama. Mi tindigibima baa tiendi i kaantiami, mi koncianma mo baa tiendi. Laa bonla kuli da tie nani u maditugukoanu cilima bebe yene.
41013009	Yin yaa faami mani yi yula po. Bi baa cuo ki gedini yi bi bujiaba kani, ki pua yi i gbiami li balimaama bangima diena nni, yi baa sedi gufeneelinba nintuali leni bi badicianba nintuali kelima n yaa po, ki tua bipo siedi.
41013010	Ama hali ke mi juodima daa cua, li tie tiladi o Laabaaliŋamo n kpa pundi i nibuoli kuli nni.
41013011	Bi yaa ti cuo ki gedini yi li bujiali kani yaa yogunu, yin da tuodi ki yagi yi yama yin baa yedi yaala po. Lanyogunu yin maadi mani yaama n baa kua yi pala nni lanyogunu, kelima laa tie yinba ka baa maadi, ama U Tienu Fuoma Yua n baa maadi.
41013012	Kpelo leni waalo siiga, bi tianba baa cuo biyaba ki teni ban kpa ba. Bibaanba baa cuo bi bila ki teni ban kpa ba. A bila mo baa fii ki sedi bi danba po ki cuo ba ki teni ban kpa ba.
41013013	Bi niba kuli baa nandi yi kelima n yeli po, ama yua n baa juuni hali mi juodima baa tindi.
41013014	Yi yaa ti laa ke yaa cagindi n wudi bi niba gbani ye tin ki bi pundi ki yaa ye naani, yua n cogi mi naa maama n kpaagi bonŋanla. Lanwani, laa yogunu yaaba n baa ye Jude nni n sani ki gedi a juana po.
41013015	Yua n ka o doangu yuli po n da jiidi ki kua deenni ki baa taa liba.
41013016	Yua n ye u kuanu po mo n da lebidi ki guani o denpo ki baan taa o tiayekaadi.
41013017	Fala baa ye leni yaa puoba n punbi leni yaaba n da ŋaandi laa dana nni.
41013018	Mia mani U Tienu ke laa nuama n da tua ku fawaagu yogunu.
41013019	Kelima laa dana nni fala baa ye hali maama ke li buolu daa tieni, ki cili U Tienu n den tagi ŋanduna yaa yogunu ki pundi hali moala. O buolu kan go tieni mo.
41013020	O Diedo yaa bi wadi laa dana, nisaaloba kuli kan bi tindi, ama kelima wan gandi yaaba yaa po, o wadi laa dana.
41013021	Laa yogunu niloba yaa yedi yi: ‹Diidi, U Tienu n Gandi Yua ye ne,› yaaka: ‹O ye nepo,› yin da daani o maama.
41013022	Kelima yaa tuonanda n yedi ke bi tie U Tienu n gandi yaaba leni bi sawalipua-faadanba baa fii ki yaa tiendi sinankeeninba leni li bonlidikaala hali ke li yaa baa fidi, bi bi baa boandi U Tienu n gandi yaaba.
41013023	Yin fangi mani yi yula, n tuodi ki waani yi li kukuli.
41013024	Laa dana nni, fala yeni yaa pendi, u yienu baa biigi, o ŋmaalo mo kan go yendi,
41013025	a ŋmabila baa ña tanpoli ki baali, tanpoli paaciami mo baa digibi.
41013026	Lani bi baa le ke o Ja Bijua ye ti tawadi nni, ki kpendi leni u paaciamu leni ti kpiagiciandi.
41013027	Lani o baa soani o malekinba ŋanduna kuli nni, ban taani wan gandi yaaba ki cili ŋanduna bianu poyendu ki yaa caa hali u naa bianu.
41013028	Yin bandi mani bu kankanbu kpanjama n bangi yaala. Bu beni yaa bundi, yi bani ke ku siagu nagidi.
41013029	Li go tie yene, yi yaa ti laa ke laa bonla tiendi, yin bandi ke o Ja Bijua nagini ki ye bu buliñoabu kani.
41013030	N waani yi i moamoani ke mi naa nifiima kuli kan pendi ke laa bonla kuli ki tieni.
41013031	Tanpoli leni ki tinga kuli baa pendi, ama n maama kan pendi hali abada.
41013032	Ama oba kuli ki bani laa bonla n baa ti cua yaa daali leni yaa yogunu, baa tanpoli malekinba ki bani, baa Bijua, se Baa bebe.
41013033	Yaa fangi mani yi yula ki yaa gu, [ki go jaandi ki miadi U Tienu] kelima yii bani li yogunu.
41013034	Li baa tie nani o ja n baa caa u dogu, ki ŋa o diegu, ki guuni o naacenba o piama, ki puogi yua kuli o tuonli, ki go puogi o buliñoaguudo wan yaa gu bonŋanla yeni.
41013035	Lani yaa po yi mo n yaa gu mani kelima yii bani o diedaano n baa kpeni yaa yogunu, ku yenjuogu, bi ku yagisiigu, bi i kootonmoe, bi ku tiŋaagu yo.
41013036	Yeni yaa po yi mo n yaa gu mani ke wan da ti kpeni ki ludi yi, ki sua ke yi goa.
41013037	Min yedi yi yaa maama yeni, n go yedi ma bi niba kuli: Yaa gu mani.”
41014001	Mi Pendima jaanma leni yaa dupen n ki pia dabinli jaanma n den sieni dana lie, bi kopadicianba yudanba leni li balimaama bangikaaba den moandi ban baa tieni maama ki cuo Jesu leni bu nunfanbu ki kpa o.
41014002	Bi den tua: “Lan da tieni mi jaanma dana nni, ke ku fuugu n da ti fii bi niba siiga.”
41014003	Jesu den ye Betani o gbaado Simono deni. Wan den ka ki di, o pua den cua ki kubi yaa tiagu n tie alibati tanli, ke ku gbie leni naadi-moanmoano yaa tulale ke o dunga yaba hali boncianla. O den jobidi ku tiagu yeni ki wuli laa tulale Jesu yuli po.
41014004	Yaaba n den ye likani siiga bi nitianba den maadi leni biyaba leni li pabienli ki yedi: “Be yaa po ke o biani yaa tulale n tie na?
41014005	Bi bi baa fidi ki kuadi o yaa ligi n cie kujapiena kobitaa, ki taa yi ki pa a luoda.” Bi pala den fii o pua yeni po.
41014006	Jesu den yedi ba: “Cedi mani o, be yaa po ke yi yagini o yama? Wan tieni npo yaala na ŋani.
41014007	Kelima a luoda ye leni yi yogunu kuli, yi yaa bua yaa yogunu kuli yi baa fidi ki ŋanbi bipo, ama mini wani kan yaa ye leni yi yogunu kuli.
41014008	O pua na tieni npo wan paani maama. Wan wuli npo tulale yeni, o tuodi ki bogini n gbanandi mi piinma po yo.
41014009	N waani yi i moamoani, ban baa waani o Laabaaliŋamo ŋanduna nni naankani kuli, bi baa tiadi ki togidi o pua na n tieni yaala.”
41014010	Bi piiga n niliediba siiga yendo ke bi yi o Judasa Isikalioto den gedi bi kopadicianba yudanba po ki bua ki janbi Jesu ki teni o ba ban cuo o.
41014011	Ban den gbadi o maama bi pala den mangi, ke bi niani o ke bi baa suu o i ligi. Judasa den cili ki lingi wan baa baa yaa folu ki janbi Jesu ki teni ba.
41014012	Yaa dupen n ki pia dabinli jaanma cilidaali, ban yen kodi mi Pendima jaanma pebiga yaa daali yeni, Jesu ŋoadikaaba den buali o: “A bua tin gedi lepo ki ban ŋanbi mi Pendima jaanjiema ŋan je?”
41014013	O den soani o ŋoadikaaba siiga niba lie ki yedi ba: “Kua mani u dogu nni, yi baa tuogi o ja ke o bugi li ñincuali, yin ŋoadi mani o.
41014014	Wan baan kua naankani yin yedi likani diedaano: ‹Canbaa yedi daa: Mini leni n ŋoadikaaba n baa je mi Pendima jaanjiema yaa candieli nni ye le?›
41014015	O baa waani yi li dietuadili yaali n yaba ki ŋanbi, ke yaala n dagidi kuli ye lienni. Yin ŋanbi mani tipo lankani.”
41014016	O ŋoadikaaba den fii ki kua u dogu nni ki ban sua ke li bonla kuli tie nani wan waani ba maama. Bi den ŋanbi mi Pendima jaanjiema.
41014017	Ku juogu n den baa, Jesu leni bi piiga n niliediba den cua likani.
41014018	Ban den ka u saajekaanu kani ki di yaa yogunu, Jesu den yedi ba: “N waani yi i moamoani, yi siiga nni yendo yua n di leni nni baa janbi nni ki teni ban cuo nni.”
41014019	Bi ŋoadikaaba pala den cili ki biidi ke yendo yendo kuli den yedi o: “Li tie mini yo?”
41014020	O den yedi ba: “Li tie yinba bi piiga n niliediba siiga yendo, yua n taagi ki tungi leni nni ku saatiagu nni na.
41014021	O Ja Bijua caa nani lan diani ki bili opo maama. Ama fala baa ye leni yaa nilo n baa janbi o Ja Bijua. Li den baa tu laa ja po bi yaa den mali o.”
41014022	Ban den di yaa yogunu Jesu den taa dupen, ki tuondi ki cabidi ki teni ba, ki yedi: “Ga mani, line tie n gbanandi.”
41014023	O go den taa ki tadiñokaaga ki den tuondi U Tienu ki teni ba ke bikuli ñuni.
41014024	O den yedi ba: “Yaa bonñokaala n tie na tie n soama, yaama n teni ke U Tienu ŋantaado kua, yaama n baa wuli bi niba boncianla po.
41014025	N waani yi i moamoani, n kan go ño duven, hali min go baa ti ño o o bonpaano U Tienu diema nni yaa daali.”
41014026	Ban den yini Pisominba, bi den ñani ki gedi Olifie Tiidi juali po.
41014027	Jesu den yedi ba: “Yikuli baa ŋa nni, kelima li diani: ‹N baa pua o yankpaalo, i pe mo n yadi.›
41014028	Ama n yaa ti fii bi tinkpiba siiga, n baa ga yi liiga ki gedi Galile.”
41014029	Pieli den yedi o: “Yaaba n sieni kuli yaa pala yaa baa biidi ban ŋa ŋa, mini wani n kan ŋa ŋa.”
41014030	Jesu den yedi o: “N waani a i moamoani, dinla ñiagu na liga, hali ke ku kootongu daa mua milie, a baa nia taalima taa ke ŋaa bani nni.”
41014031	Ama Pieli den nia hali boncianla ki yedi: “Baa li yaa tie tiladi ke min taani ki kpe leni a, n kan nia ke mii bani a.” Bikuli den yedi yeni.
41014032	Jesu leni o ŋoadikaaba den gedi yaa kaanu n yi Jetesemane nni. O den yedi ba: “Kali mani ne hali min baa jaandi.”
41014033	O den taa Pieli, Jaka leni Jan ke bi yegi leni o. I jeje leni li paboanli den cili ki cuo o.
41014034	O den yedi ba: “Li paboanli cuo nni hali ke li naani n baa kpe yeni, sedi mani ne ki yaa guu.”
41014035	Lani, o den suagi liiga waamu ki baa ki labini, ki jaandi ke li yaa baa tuo, yaa yogunu n kpendi na n lagidi ki ŋa o.
41014036	O den tua: “N Baa, n Baa, a fidi li bonla kuli, ŋan ñani n kani yaa tadiñokaaga n tie na min da ño. Die lan da tua mini ka n bua yaala, ama fine n bua yaala.”
41014037	O den guani o ŋoadikaaba kani ki sua ke bi goa, ke o yedi Pieli: “Simono, a goa yo? Ŋaa fidi ki guudi baa waamu?
41014038	Yaa guu mani ki jaandi ke yin da ti kua mi tulinma nni. Li pali bua, ama ti gbanandi nan tadi.”
41014039	O go den piadi, ki go jaandi nani mi kpiama yeni.
41014040	O go den guani bikani ki sua ke bi goagoa, kelima mi guama den gbadi ba. Baa den bani ban baa goa ki yedi o yaala.
41014041	O go den guani mi tataama ki yedi ba: “Yi baa goa ki fuodi mani yo? Li dagidi. U yogunu pundi. Bi janbi o Ja Bijua, ki baa teni nni ti tuonbiadi danba nuu nni.
41014042	Fii mani tin gedi. Diidi mani, yua n baa janbi nni kpendi na.”
41014043	Jesu n da den maadi yaa yogunu, Judasa, yua n tie bi piiga n niliediba siiga yendo, den pundi o kani. Bi kopadicianba yudanba leni li balimaama bangikaaba leni Jufinba nikpeliba n den soani yaa niligu ke bi kukubi mu jugisiemu leni i gbiami den yegi leni o.
41014044	Wani o jajanbido yeni den tuodi ki waani ku niligu yaa maalima n tie na: “Min baa gobini yua yeni, wani n yeni, yin cuo o mani ki gedini o wan da cia.”
41014045	Wani Judasa n pundi likani, lanyogunu liga o den nagini Jesu kani ki yedi o: “Canbaa,” ki gobini o.
41014046	Lani bi niba yeni den bibi Jesu ki cuo o.
41014047	Yaaba n den ye likani siiga yendo den noadi o jugisiega, ki pedi ki joandi bi kopadicianba bado naacemo tubili.
41014048	Jesu den yedi ku niligu: “Yi cua ki kukubi mu jugisiemu leni i gbiami nani yi lingi o sanjialo yeni ki baa cuo nni bii?
41014049	N den ye leni yi U Tienu diegu nni daali kuli ki bangi yi U Tienu maama, ama yii den cuo nni. Li tua yeni ke yaala n diani i Diani nni n tieni ki dudi.”
41014050	Lani bi ŋoadikaaba kuli den ŋa o ki sani.
41014051	O jawaalo den ŋua Jesu ki goli bu kpalibu bebe. Ban den cuo o,
41014052	o den ŋmadi ki ŋa o kpalibu yeni ki sani mubili.
41014053	Bi den gedini Jesu bi kopadicianba bado kani. Bi kopadicianba yudanba leni bi nikpeliba leni li balimaama bangikaaba den taani lankani.
41014054	Pieli den ŋua Jesu foagima hali ki ban pundi bi kopadicianba bado luolu nni. O den ka leni bi naacenba ki yie mi fantama.
41014055	Bi kopadicianba yudanba leni Jufinba cancannikpeliba taancianli kuli den lingi yaa siedi n baa pa ba u sanu ban teni ban kpa Jesu. Ama baa den baa.
41014056	Bi niba boncianla den tieni Jesu po mi siedi-faama, ama bi siedi yeni ki den taa yenma.
41014057	Bi tianba den fii ki sedi ki tieni opo yaa siedi-faama n tie na ki yedi:
41014058	” Ti den gbadi ke o yedi: ‹N baa mudi U Tienu diegu na, o nisaalo nuu n maa yaala, ki go maa U Tienu diegu toagu dana taa, nisaalo nuu n kaa maa yaagu.› “
41014059	Baa laa maama po bi siedi naa den taa yenma.
41014060	Lani bi kopadicianba bado den fii ki sedi bi kukuli siiga ki buali Jesu: “A kan guani maamaba kuli? Yaa niba n ye ne tiendi apo be siedo nna?”
41014061	Jesu den ŋmini suo, waa guani liba kuli. Bi kopadicianba bado go den buali o: “A tie U Tienu n Gandi Yua, U Tienu yua n pia ti kpiagidi yaa Bijua bi?”
41014062	Jesu den yedi o: “N tie wani. Yi baa ti le ke o Ja Bijua ka U Paaciamu Kuli Daano jienu po, ki go le ke o ñani tanpoli ki kpendi ti tawadi nni.”
41014063	Lane bi kopadicianba bado den cuo wani oba yaa tiayiekaadi ki padi ki yedi: “Ti go bua siedinba ki tieni be?
41014064	Yi gbadi ke o sugi U Tienu. Yi jagi be?” Bikuli den taani ki yedi ke li pundi wan kpe.
41014065	Lani bi tianba den cili ki siini opo ti ñinsandi, ki pini o nunga li cabili ki kudi o a nukula ki tua o: “Ŋme pua ŋa? Bandi o.” Bi naacenba den taa o ki pabidi o i tanpabi.
41014066	Pieli den ye tiipo bi kopadicianba bado luolu nni yeni, ke yaa jafanba n tuuni ku diegu yeni niinni siiga yendo den cua likani.
41014067	Wan den laa Pieli ke o yie mi fantama, o den noanli o ki yedi o: “A moko den ye leni Nasaleti yua Jesu.”
41014068	Pieli den nia ki yedi: “Mii bani ŋan bua ki yedi yaala, mii ga.” Lani o den ñani u luolu nni ki tagi ki caa bu buliñoajabu po ke ku kootongu mua.
41014069	O jafaano yeni den laa o ki go yedi yaaba n se likani: “One moko tie bi jaba yeni siiga yua de.” Pieli go den nia.
41014070	Lan yen waamu yaaba n ye likani den yedi Pieli: “Moamoani lige, a moko tie laa niba siiga yua, kelima a tie Galile yua.”
41014071	Lanwani Pieli den cili ki solini o yuli ki go polini ki tua: “Mii bani yin maadi yaa ja yeni yaa maama yeni.”
41014072	Lanyogunu ku kootongu go den mua mi liema, ke Pieli di den tiadi Jesu n bi maadi o yaama ki yedi: “Hali ke ku kootongu daa mua mi liema, a baa nia taalima taa ke ŋaa bani nni.” Lani o den ñani ki ban buudi.
41015001	U yienu pudima yogunu bi kopadicianba yudanba, bi nikpeliba li balimaama bangikaaba leni bi cancannikpeliba den taani ki juogi. Bi den loli Jesu ki gedini o ki ban teni o Pilata.
41015002	Pilata den buali o: “A tie Jufinba bado bi?” Jesu den goa ki yedi o: “Fini n yedi yeni.”
41015003	Bi kopadicianba yudanba den maadi Pilata ki kuli Jesu boncianla.
41015004	Pilata go den buali o: “A kan goa ki yedi maamaba bi? Cengi ban maadi ki kuliti a yaala kuli.”
41015005	Ama Jesu ki go den guani maamaba kuli. Li den paki Pilata.
41015006	Mi Pendima jaanma kuli Pilata den yen faabi kpaadiyenli ku niligu n mia o wan faabi yua.
41015007	Li den sua ke yaaba n yie li bali danba ki tieni mi janjanma ki ku bi niba ye li kpaadidieli nni. Bi siiga nni yendo den yi Balabasa.
41015008	Ku niligu den cua Pilata kani ki mia o ke wan tieni bipo nani wan maani ki tiendi maama.
41015009	O den goa ki yedi ba: “Yi bua min faabi yipo yinba Jufinba bado yeni bi?”
41015010	Kelima o den bani ke bi kopadicianba yudanba den cuo Jesu ki cuani o li bujiali kani kelima bi nunponbiadili po.
41015011	Bi kopadicianba yudanba den tigini ku niligu ke ban mia Pilata wan faabi bipo Balabasa.
41015012	Pilata go den buali ba: “N nan baa tieni yin yi yua Jufinba bado yeni lede?”
41015013	Bi go den tiani ke li pa ki cie ki yedi: “Joani o li dapoanpoanli po.”
41015014	Pilata den yedi ba: “Be yaa po? O tieni be ke li bia?” Bi go den tiani ki pugini: “Joani o li dapoanpoanli po.”
41015015	Pilata den bua ki mangi ku niligu pali, lani yaa po o den faabi bipo Balabasa. O den teni ke bi pua Jesu i baliji, ki taa o ki teni a minteela ban ban joani o li dapoanpoanli po.
41015016	A minteela den gedini Jesu ki ban kuani o gufeneeli diegu nni wan ja ti buudi naankani, ki yini bi cagili kuli.
41015017	Bi den golini o bu kpalimoanbu ki taa i konkoni ki piani nani ki badifogiliga yeni ki cibini o.
41015018	Lani bi den fuondi o ki tua: “Ti fuondi a, fini Jufinba bado.”
41015019	Bi den pua o yuli li kankagili, ki siini opo ti ñinsandi, ki gbaandi o nintuali ki pugi o.
41015020	Ban den ñuadiñuadi o yeni ki gbeni, bi den goliti bu kpalimoanbu yeni ki goa ki lani o o yaa tiadi, ki ñani o ki caani o ki baan kpaa ki joani o li dapoanpoanli po.
41015021	O ja den ye ki yi Simono, ki den tie Silena dogu yua, Alesanda leni Lufusa baa, den ñani u kuanu po ki kpendi ki kadi leni ba, ke bi tieni o u paalu ke o bugi Jesu dapoanpoanli.
41015022	Bi den gedini Jesu ban yi yaa kaanu Goligota, lani bua ki yedi: "Ku Yukuokuogu kaanu."
41015023	Bi den bua ki teni o yaa duven n kali leni mili, ama waa den ga.
41015024	Bi den joani o li dapoanpoanli po, ki boagidi o tiayiekaadi ki den toani tiatia o tiayiekaadi po, ki baa le yua kuli n baa baa yaala.
41015025	Ban den joani o li dapoanpoanli po den tie u yienu n den paagi yaa yogunu.
41015026	Yaa diani n den waani ban jia o buudi ki ku o yaala yaa po den tie yine: "Jufinba yaa bado."
41015027	Bi go den joani sanjiaba lie a dapoanpoana po, yendo o jienu po, o yua o ganu po. [
41015028	Yeni, li den tieni nani i Diani n yedi maama: “Bi den nua o ke o taa yenma leni ti tuonbiadi danba.]”
41015029	Bi santagiba den sugidi o, ki fegini bi yula ki tua: “Hei, fini yua n baa mudi U Tienu diegu ki go maa gu dana taa,
41015030	ga a yuli, ki jiidi li dapoanpoanli po.”
41015031	Bi kopadicianba yudanba leni li balimaama bangikaaba moko den ñuadi o yeni bi siiga ki tua: “O den ga nitoaba ki nan kan di fidi ki ga o yuli.”
41015032	Bi go den tua: “ U Tienu n Gandi Yua, wani Isalele yaaba bado, n jiidi li dapoanpoanli po moala na, ke tin le ki daani o.” Ban den taani ki joani wani leni yaaba a dapoanpoana po moko den sugidi o.
41015033	Lan den pundi u yensiicocolu, li biigili den tieni ki tinga nni kuli ki yaa caa hali li yenlebidili.
41015034	Lanyogunu Jesu den tiani boncianla: “Elowi, Elowi, lama sabakitani.” lani n tie: “N Tienu, n Tienu, be yaa po ke a ŋa nni?”
41015035	Yaa niba n den ye likani bi tianba n den gbadi, bi den yedi: “Diidi, o yi o sawalipualo Elia.”
41015036	Bi siiga nni yendo den sani ki pagini u cietuogu mi ñinmiligima nni, ki fini li kankagili ki yugidi ki teni o ke wan ño. O nilo yeni den yedi o lieba: “Cedi mani tin le Elia yaa baa cua ki jiini o.”
41015037	Jesu den tiani ke li pa, ki fuo ki jiini.
41015038	U Tienu diegu kpalidoaginkaabu den padi siiga nni ki cili tanpoli ki ban jiidi hali tinga, ki boagidi boaga lie.
41015039	Minteela kobiga yudaano, yua n den se ki tiegi Jesu, n den laa ke o kpe yeni, o den yedi: “Moamoani, o ja na den tie U Tienu Bijua yo.”
41015040	Bi puoba moko den se foagima ki diidi. Li den pia bi siiga Magidala dogu yua Maliyama, leni Maliyama yua n tie Jaka, o jawaalo leni Jose naa, leni Salome.
41015041	Jesu n den ye Galile, bi puoba yeni den ŋua o ki todi o o yema po. Potoaba yaaba n yaba moko den ye likani. Bi den ciani Jesu ki cua Jelusalema.
41015042	Laa daali den tie li boginli daali, lani n tie Jufinba n yen bogini yaala kuli mi fuodima daali po. Lani yaa po ku jofangu yogunu,
41015043	Alimate dogu yua Josefi, yua n tie bi cancannikpeliba siiga yendo ki pia ti kpiagidi, ki moko guu ke U Tienu diema yogunu n pundi, den paagi o pali ki gedi Pilata po ki ban mia wan teni o Jesu o kpiemo.
41015044	Li den paki Pilata leni Jesu n kpe tontoni maama. O den yini minteela kobiga yudaano ki buali o o yaa kpe ke li waagi?
41015045	Minteela kobiga yudaano n den waani o lan tie maama, o den tuo ke Josefi taa o kpiemo.
41015046	Josefi den da bu kpalipienbu ki gedi ki ban jiini o kpiemo li dapoanpoanli po, ki bobini o bu kpalipienbu yeni, ki ban duani o li kuli nni, ban kpiedi yaali ku tangu niinni. O den bindi ku tanpabigu ki biini li kuli ñoabu.
41015047	Magidala yaa Maliyama leni Jose naa Maliyama den diidi ban duani Jesu o kpiemo naankani.
41016001	Mi fuodima daali n den pendi, Magidala yua Maliyama, leni Jaka naa Maliyama, leni Salome den da yaa kpama n pia u nuulimanu ki baa gedi ki ban sogi Jesu o kpiemo.
41016002	A danleleeda cilima daali ku tiŋaapanpangu bi den gedi li kuli po u yienu pudima yogunu.
41016003	Bi den maadi leni biyaba ki tua: “Ŋme n baa bindi tipo ku tanpabigu ki pigidi gu li kuli ñoabu?”
41016004	Bi den yaadi ki diidi ki sua ke ku tanpabigu yaagu n den yaba boncianla yeni bindi ki pigidi.
41016005	Bi den kua li kuli nni ki sua ke o jawaalo ka jienu po ki laa liadipiencianli. Ti jawaandi den cuo ba.
41016006	O den yedi ba: “Yin da jie mani, yi lingi Nasaleti yua Jesu, ban den joani yua li dapoanpoanli po. Waa go ye ne, o fii bi tinkpiba siiga. Diidi mani ban den duani o naankani.
41016007	Gedi mani ki ban waani o ŋoadikaaba leni Pieli, ke o ga yi liiga ki caa Galile. Yi baa le o lanpo nani wan den yedi yi maama.”
41016008	I jeje leni ki yanlidiga den cuo ba ke bi digibi, ki ñani li kuli nni ki sani ki ban caa. Baa den yedi oba liba kelima ti jawaandi po. [
41016009	Jesu n den fii bi tinkpiba siiga a danleleeda cilima daali tiŋaapanpangu, o den kpa doagidi o yuli Magidala Maliyama po, wan den ñani yua yaa niinni cicibiadimu lele.
41016010	O pua yeni den gedi ki ban puni Jesu yegininlieba li laabaalo, bani yaaba n den ye leni li paboanli ki buudi yeni.
41016011	Ban den gbadi ke Jesu go fo, ke o pua yeni laa o, baa den daani o maama.
41016012	Lani yaa puoli Jesu go den doagidi o yuli nani nitoa yeni o ŋoadikaaba siiga niba lie po, ke bi ye u sanu nni ki caa i kuani po.
41016013	Bi den guani bi lieba kani ki waani ba, ama baa den daani bani moko yaa maama.
41016014	Lani yaa puoli Jesu go den doagidi o yuli bi piiga n niyendiba po ban di yaa yogunu. O den jaligi ba bi dandanluoma leni bi pajuaga kuli po, kelima baa daani yaaba n laa o ke o fii bi tinkpiba siiga maama.
41016015	Lani o den yedi ba: “Gedi mani ŋanduna nni kuli ki ban yaa wangi bi niba kuli o Laabaaliŋamo.
41016016	Yua n tuo ki daani ki go batisi kuli baa tindi. Ama yua n ki daani, bi baa jia leni ti buudi ki cuo o.
41016017	Diidi yaa bancianma n baa ŋua yaaba n daani: N yeli nni bi baa deli mu cicibiadimu, bi baa maadi mi malanma,
41016018	bi baa cuo i we, bi yaa ñuni ñoagubiaduba, li kan tieni ba yaala n bia, bi baa maandi bi nii a yiama po ban yaa paagidi.”
41016019	O Diedo Jesu n den maadi leni o ŋoadikaaba yeni, o den doni tanpoli, ki ban kali U Tienu jienu po.
41016020	O ŋoadikaaba den gedi ki ban wangi o Laabaaliŋamo i kaani kuli. O Diedo den tuuni leni ba ki saagi o Laabaaliŋamo po i moamoani leni yaa bancianma n den tiendi.]
42001001	N buado Tewofila, bi niba boncianla den moandi ki diani yaala n den tientieni ti siiga yaa togida.
42001002	Bi den diani la ki ŋoadi yaaba n den laa laa bonla leni bi nuni hali li cilima, ki tua o Laabaaliŋamo wangikaaba n den togidi ti maama.
42001003	N den tagidi ki bandi laa bonla kuli bonŋanla ki cili hali li cilima. Min bandi likuli yeni, n moko sua ke li ŋani min diani apo ki ŋoaŋoadi li fuuli,
42001004	ki teni ŋan bandi ke ŋan den baa yaa bangima tie moamoani cain.
42001005	Elodo n den ka ti gbandi po Jude diema nni, U Tienu kopadicianba siiga yendo den ye ke bi yi o Sakali. O den tie U Tienu kopadicianba caga siiga cagiyenli yua, Abia yaa cagili. O pua moko den tie Alono puoliŋuanu ki yi Elisabeta.
42001006	Bani bonba lie yeni kuli den tiegi U Tienu nintuali. Bi den ŋua o Diedo balimaama leni o mabilikaama kuli cain kaa pia tagili.
42001007	Ama baa den pia biga, kelima Elisabeta den tie ŋoaliga. Bani bonba lie kuli den kpeligi.
42001008	Sakali den tuuni o kopadician-tuonli U Tienu nintuali kelima wan den ye yaa cagili nni n baa soani yaa yogunu pundi.
42001009	Bi den toani tiatia nani U Tienu kopadicianba n maani ki tiendi maama, ki gandi o ke o baa kua o Diedo dieli nni ki ju a dugibila.
42001010	Ban den juugi a dugibila yaa yogunu, U Tienu niba nitaanli kuli den ye niini ki jaandi.
42001011	Lani o Diedo maleki den sedi a dugibila padibinbinli jienu po ki doagidi o yuli Sakali kani.
42001012	Sakali n den laa o, o yama den yagi ke ti jawaandi cuo o.
42001013	Ama Maleki den yedi o: “Sakali, ŋan da jie, U Tienu ga a miabu, a pua Elisabeta baa maa apo bonjaga, ŋan yini o Jan.
42001014	O baa tie apo paman-cianli, yaaba n baa mangi bi pala kelima o madi po baa yaba.
42001015	O baa tie niciamo o Diedo nintuali, o kan ño duven leni yaa daama n bia kuli. O baa gbie leni U Tienu Fuoma Yua hali ki da ye o naa tugu nni.
42001016	O baa gobidi ki guani Isalele buolu yaaba boncianla o Diedo bi Tienu kani.
42001017	O baa cuoni U Tienu nintuali leni Elia yantiali buolu leni o paalu, ki teni bibaanba n goa ki mangi leni bi bila. Ki teni bi ni yiekaaba n baa bi niteginkaaba yanfuoma. O baa bogini bi niba bi pala n tuo o Diedo po.”
42001018	Sakali den yedi maleki: “N baa bandi lede ke lankuli tie moamoani? Kelima n kpeligi, n pua mo podi.”
42001019	Maleki den goa ki yedi o: “Mini Gabiyeli, yua n ye U Tienu kani ki tuuni opo. O soani nni ke min maadi a ki waani laa laabaaliŋamo.
42001020	Nani ŋan ki dugi n maama po yaama n baa tieni mi yogunu yaa pundi yeni, a baa tua muulo ki kan go fidi ki maadi hali laa bonla n baan tieni yaa daali.”
42001021	Bi niba yaaba n den ye niini yeni den ji Sakali ke li paki ba leni wan waagi U Tienu diegu nni maama.
42001022	Wan den ñani, waa fidi ki maadi leni ba. Lane bi den bandi ke o laa li bonlekaala U Tienu diegu nni. O den maadi leni ba leni o nii, ki di tie muulo.
42001023	Sakali tuonli U Tienu diegu nni dana n den gbeni, o den kuni o denpo.
42001024	Yogunuba n den pendi, o pua Elisabeta den punbi. O den ye deenni yogunu kuli hali ŋmaali muu, ki maadi leni o yuli ki tua:
42001025	” O Diedo tieni npo line wan jagi ke o baa ñani npo i fe yaa yogunu bi niba siiga.”
42001026	Sakali pua tugu ŋmaluobilo nni U Tienu den soani yaa maleki n yi Gabiyeli Nasaleti, yaa dogu n ye Galile diema nni.
42001027	O den soani o li powandiali kani. Yua n den tie yaa ja n yi Josefi yaa toginaa ki tie Dafidi diegu nni yua. Li powandiali yeni den yi Maliyama.
42001028	Maleki yeni den cua o kani ki yedi o: “N fuondi a, fini yua n baa li ŋanbili U Tienu kani. O Diedo ye leni a.”
42001029	Maliyama yama den yagi boncianla laa maama po, ke o buali o yuli laa fuondi buolu n bua ki yedi yaala.
42001030	Maleki den yedi o: “Maliyama, ŋan da jie, kelima a baa li ŋanbili U Tienu kani.
42001031	Diidi, a baa punbi ki maa bonjaga. Ŋan yini o Jesu.
42001032	O baa tie niciamo, bi baa yini Tanpojoma Tienu Bijua. O Diedo U Tienu n baa kaani o o yaaja Dafidi gbandi po,
42001033	wan yaa die Jakobo buolu yaaba hali yaa yogu kuli, o diema kan baa juodima hali abada.”
42001034	Maliyama den yedi maleki: “Min kaa bani ja yeni, lani mo ba ga lede ki tieni?”
42001035	Maleki den goa ki yedi o: “U Tienu Fuoma Yua baa cua a kani, Tanpojoma Tienu paalu baa yini apo. Lani yaa po bi baa yini ŋan baa maa yaa bigagidikaaga yeni U Tienu Bijua.
42001036	Diidi, a kpiilo Elisabeta, o moko punbi bonjaga o pociandi nni. Ban den tua yua ke o tie ŋoaliga o di ye o ŋmaluobilo nni.
42001037	Kelima U Tienu ki pia wan kan fidi yaala.”
42001038	Maliyama den yedi: “N tie o Diedo yonbo, lan tua npo nani ŋan yedi maama.” Maleki den ñani o kani.
42001039	Laa yogunu Maliyama den fii ki jaligi ki gedi yaa dogu n ye a juana po, Jude diema nni.
42001040	O den kua Sakali deni ki fuondi Elisabeta.
42001041	Elisabeta n den gbadi Maliyama fuondi yaa yogunu, o biga den jeli o tugu nni, U Tienu Fuoma Yua den gbieni Elisabeta
42001042	ke o kpaani: “A baa li seli ki cie bi puoba kuli a tugu nni biga mo baa li seli.
42001043	Be n teni ke n baa ke fini n Diedo naa cua n kani?
42001044	Diidi, min gbadi a fuondi yaa yogunu liga, ki biga ban jeli n tugu nni leni li pamancianli.
42001045	Li pamanli ye leni a fini yua n daani ke wani o Diedo n soani ke bi yedi a yaa bonla baa tieni.”
42001046	Maliyama den yedi: “N kpiagi o Diedo,
42001047	N pali mani hali boncianla Kelima wani U Tienu n Candaano po,
42001048	Kelima o laa npo, Mini o yonbo yua n tie taliga. Dinla liiga nifiima n tu nifiima kuli Baa yedi ke li pamanli ye leni nni,
42001049	Kelima wani U Paaciamu Kuli Daano Tieni npo yaa bonla n pia pakili. O yeli gagidi ki ŋani.
42001050	O baa gba mi niñima yaaba n fangi o Nifiima n tu nifiima kuli po.
42001051	O doagidi o nuu paalu, Ki yadi ti yantia-japaadi danba.
42001052	O jiini i paaciami danba bi bali kalikaani po Ki fiini taliginba.
42001053	O guoni a konkonba li bonŋanla, Ki cabi a piada u nukuomu.
42001054	O todi o naacenba Isalele yaaba. Waa sundi ki doagidi o niñingbadima,
42001055	Nani wan den yedi ti yaajanba maama, Abalahama leni o puoliŋuani po yaa yogu kuli.”
42001056	Maliyama den kali Elisabeta kani ke li bua ki pundi ŋmaali taa, ki goa ki kuni o denpo.
42001057	Elisabeta maayogunu den pundi ke o mali bonjaga.
42001058	O yieninlieba leni o kpiiba den gbadi ke o Diedo gbadi opo mi niñincianma, ki taani ki mangi bi pala leni o.
42001059	Li daniili daali bi den cua ki baa kuani ki canpandiga ku koanciagu. Bi den bua ki yini o o baa yeli Sakali.
42001060	Ama o naa den yedi: “Yeni ka, o baa yi Jan.”
42001061	Bi den yedi o: “A kpiiba siiga ki pia yua n yi laa yeli.”
42001062	Bi den maadi o baa mi muulima, ki bua ki bandi wan bua ki biga n yaa yi maama.
42001063	Sakali den mia wan baa diani naani, ki diani lipo: “O yeli yi Jan.” Li den paki bikuli.
42001064	Lanyogunu lanyogunu Sakali lanbu den tabidi, ke o fidi ki yaadi ki pagi U Tienu.
42001065	Ti jawaandi den cuo bi yieninlieba kuli. Yaaba n den ye Jude diema nni kuli den maadi laa bonla kuli bi siiga.
42001066	Yaaba n den gbadi likuli den kubi la bi pala nni ki tua: “Ki naa biga baa tua be.” Moamoani, o Diedo nuu den kubi o.
42001067	Ki biga baa Sakali den gbie leni U Tienu Fuoma Yua ki pua sawali ki yedi:
42001068	” O Diedo Isalele Tienu n baa ti pagidi, Kelima o laa o niba po ki da ki faabi ba.
42001069	Ki fiini tipo o naacemo Dafidi diegu nni Yaa Candaano n pa.
42001070	O tieni wan den teni ke o sawalipua-gagidikaaba Maadi yaala hali yogu.
42001071	O den niani ke o baa ga ti ti yibalinba nuu nni, Leni bani yaaba n nani ti kuli yaa nuu nni.
42001072	Yeni o gbadi ti yaajanba po mi niñima, Ki tiadi o ŋantaado yua n gagidi ki ŋani po,
42001073	Wan den poli ki kuani yua leni ti yaaja Abalahama,
42001074	Ke o baa ga ti ti yibalinba nuu nni Ki teni tin yaa jaandi o kaa jie,
42001075	Ki yaa cuoni o nintuali leni mi gagidiŋanma Leni mi teginma hali ti miali dana kuli.
42001076	Fini ki canpandiga, bi baa yi ŋa Tienu Yua n ye hali Tanpojoma yaa sawalipualo Kelima a baa ga o Diedo liiga, Ki yaa ŋanbidi o sani,
42001077	Ki teni o niba n le o tindima, Kelima o tieni bipo sugili bi tuonbiadi po.
42001078	Kelima ti Tienu yaa niñingbadicianma yaa po O teni ke o yenma ñani tanpoli Ki yendi tipo nani u yienu n pudi maama yeni,
42001079	Ki baa yendi yaaba n ye li biigili nni Leni mi kuuma jinjingu nni po, Ki gobidi ti ke tin kua ki yaa cuoni Mi yanduanma sanu nni.”
42001080	Ki biga yeni den kpedi ki go fandi bonŋanla, ki ye li fuali nni hali yaa daali ke o den ti doagidi o yuli Isalele yaaba po.
42002001	Laa yogunu Sesa Ogusita den ñani li ñoabonli ke li yadi i kaani kuli ki yedi ke ban coadi Loma diema yaaba kuli.
42002002	Laa coadikpiali den tieni Kilinusi n den tie Sili diema gufeneeli yaa yogunu.
42002003	Yua kuli den caa ke ban coadi o o dandogu nni.
42002004	Josefi moko den fii Nasaleti dogu yu n ye Galile diema nni, ki gedi Jude diema Dafidi maadogu Betelema nni kelima o den tie Dafidi puoliŋuanu, leni o diegu nni yua.
42002005	O den gedi ke ban ban coadi wani leni o toginaa Maliyama, yua n den punbi.
42002006	Ban den ye Betelema, o maayogunu den pundi.
42002007	O den mali o posabiga, bonjaga. O den bobini o ti canpandi tiadi ki duani o ku yankpaku nni, kelima kaanu ki den ye bipo ku candiegu nni.
42002008	Laa tinkunu nni bi yankpaaba den ye ku muagu nni ki gu bi yandi ku ñiagu.
42002009	O Diedo maleki den doagidi o yuli bikani. O Diedo kpiagidi mo den yendi ki lindi ba, ke ti jawaandi cuo ba boncianla.
42002010	Maleki den yedi ba: “Da jie mani. Kelima n cuani yipo o laabaaliŋamo, yua n baa tua bi niba kuli po pamancianli.
42002011	Lani n tie ke dinla, Dafidi dogu nni, bi mali yipo o Candaano, yua n tie Kilisiti, o Diedo.
42002012	Line n baa tie yaa maalima n baa teni yin bandi o, yi baa le ki canpandiga ke bi bobini o ti canpandi tiadi ki duani o ku yankpaku nni.”
42002013	Lanyogunu malekinba boncianla den doagidi bikani ki taani leni maleki yeni ki pagi U Tienu ki tua:
42002014	” U Tienu n baa ti kpiagidi hali tanpojoma, Yaa niba n mangi o pali ki tinga nni N yaa pia mi yanduanma.”
42002015	Malekinba n den ñani bikani ki goa tanpoli po, bi yankpaaba den yedi biyaba: “Tin gedi mani tonma hali Betelema ki ban le yaala n tieni, o Diedo n waani ti yaala.”
42002016	Bi den jaligi ki gedi ki lingi ki laa Maliyama leni Josefi, ki go laa ki canpandiga ke o dua ku yankpaku nni.
42002017	Ban den laa likuli bi den togidi maleki n den waani ba yaala ki canpandiga po.
42002018	Bi yankpaaba n den togidi yaala den paki yaaba n den gbadi kuli.
42002019	Maliyama den kubi laa togida kuli o pali nni ki kpaagi lipo.
42002020	Bi yankpaaba den lebidi ki goa ki kpiagidi U Tienu, ki go pagi o ban gbadi ki go laa yaala kuli po, ke likuli den tie nani maleki n waani ba maama.
42002021	Ki canpandiga yeni madi daniili daali n den pundi, bi den kuani o ku koanciagu, ki cili o yeli Jesu, maleki n den waani ba yaa yeli hali ke o naa daa punbi o.
42002022	Bi waliŋanbima dana n den pundi nani Musa balimaama n bili maama, bi den gedini ki canpandiga Jelusalema, ki baa gagidi o o Diedo po,
42002023	nani lan diani maama o Diedo balimaama nni: bonjakpiaga kuli, bi baa gagidi o o Diedo po.
42002024	Bi go den cuani nani o Diedo balimaama n bili ban baa padi U Tienu po, lani n tie kpaajefanmu lie, yaaka kpaajenawuundi lie.
42002025	Li yogunu o ja den ye Jelusalema ke bi yi o Simeyono. O den tie niteginka ki go fangi U Tienu, ki gu yua n baa baagi Isalele buolu yaaba. U Tienu Fuoma Yua den ye leni o.
42002026	Li den sua ke U Tienu Fuoma Yua tuodi ki doagidi ki waani o ke o kan kpe kaa laa o Diedo n Gandi Yua.
42002027	U Tienu Fuoma den fiini o ke o cua U Tienu diegu nni. Ki canpandiga Jesu danba n den cuani o ki baa tieni opo U Tienu balimaama n bili yaala,
42002028	Simeyono den ga o ki ŋmabi, ki pagi U Tienu ki yedi:
42002029	” Moala n Diedo, Ŋan pa mini a naacemo N kuni leni mi yanduanma, Kelima a kuani a ñoanianu,
42002030	Kelima n nuni laa Ŋan soani tipo yaa faabima,
42002031	Ŋan bogini yaama Ke ŋanduna nibuoli kuli baa le,
42002032	Yaama n tie yenma ki baa yendi I nibuoli kuli ki teni ban bandi a, Ki go tie ti kpiagidi A niba Isalele buolu yaaba po.”
42002033	Li den paki Jesu baa leni o naa leni Simeyono n maadi yaa maama opo.
42002034	Simeyono den gaali ba ki yedi o naa Maliyama: “Diidi ki le, U Tienu bili ke ki naa biga baa teni ke Isalele buolu yaaba siiga boncianla n baa, boncianla mo n fii. O go baa tie U Tienu sinankeeni bi nitianba n baa yie yua,
42002035	kelima o baa teni bi niba boncianla n jagi yaala bi pala nni n doagidi. Fini mo, yaa paboanli n tie nani ki jugisiega n baa muu a pali.”
42002036	O sawalipualo den ye ki yi Hana ki tie Fanueli yaa bisalo Asela buolu yua, ki den kpeligi boncianla. O den tieni bina lele leni o calo hali o jafandi nni.
42002037	O di den tie kpepuoli ki pia piinii n bina naa. Waa den ña U Tienu diegu nni, o den tuuni U Tienu po u yensiinu leni ku ñiagu kuli leni mi ñoalolima leni i jaandi.
42002038	Lanyogunu liga, o den nagini bikani ki pagi U Tienu ki maadimaadi yaaba n gu Jelusalema daafaabima kuli Jesu maama.
42002039	Josefi leni Maliyama n den tieni o Diedo balimaama n bili yaala kuli ki gbeni, bi den lebidi ki guani Galile nni bi dogu Nasaleti po.
42002040	Ki biga den fandi ke o gbanmanu pugidi. O den pia mi yanfuoma boncianla, U Tienu ŋanbili mo den ye leni o.
42002041	Jesu danba den maani ki caa Jelusalema binli kuli mi Pendima jaanma yogunu.
42002042	Jesu n den pia piiga n bina lie, bi den gedi Jelusalema laa jaanma po nani ban maani ki tiendi maama.
42002043	Mi jaanma dana n den pendi ke bi goa ki kuni, ki biga Jesu den sedi Jelusalema. O danba ki den faami.
42002044	Nani ban den tama ke o ye leni bi santagilieba yeni, bi den cuoni damunli ki lingi o bi kpiiba leni bi bankaaba kuli kani.
42002045	Ban ki den laa o, bi den lebidi ki guani Jelusalema ki baan lingi o.
42002046	Li dataali daali bi den laa o U Tienu diegu nni, ke o ka U Tienu balimaama bangikacianba siiga, ki cengi bi maama ki go buali ba i buali.
42002047	Li den paki yaaba n gba o maama kuli kelima o yanfuoma leni o maguankaama po.
42002048	O danba n den laa o, li den paki ba boncianla, ke o naa yedi o: “N biga, be n teni ke a tieni ti line? Diidi, a baa leni mini kuli den ye leni ti yanyagiciandi ki lingi a.”
42002049	O den yedi ba: “Be n teni ke yi lingi nni? Yii bani ke li tie tiladi min yaa ye n Baa dieli nni?”
42002050	Ama baa den ga wan yedi ba yaala.
42002051	O den yegi leni ba ki kuni Nasaleti, ki tuo ki ŋua bi maama. O naa den kubi laa bonla kuli o pali nni.
42002052	Jesu den fandi ki go kpedi ke o yanfuoma pugidi. U Tienu pali leni bi niba yaa pala kuli den mani opo ki pugidi.
42003001	Loma yaaba badiciamo Tibeli Sesa bali piiga n binmuuli binli, Ponisa Pilata den tie Jude diema gufeneeli, Elodo den die Galile diema, o waalo Filipi n yaa die Itule leni Takonita diema, Lisaniasa mo n yaa die Abilena diema.
42003002	Hana leni Kayifa den taani ki tie bi kopadicianba badiba. Laa binle Sakali bijua Jan den ye mi fanpienma nni, ke U Tienu maadi leni o.
42003003	Lane o den caa yaa dogi n baali Judana ki wangi bi niba ke ban lebidi bi yama ke wan batisi ba ban baa bi tuonbiadi sugili.
42003004	Nani lan diani maama o sawalipualo Esayi tili nni: O nilo kpaani mi fanpienma nni ki tua: Yin bogini mani o Diedo sanu, Ki naadi mani o sani.
42003005	Bi baa gbieni ti joaloandi kuli, Ki jiini joacianli leni joabiga kuli ki ladi ki dagini, Ki naadi a sangoana, Ki piini ti sanbuodi.
42003006	Nisaalo kuli baa le U Tienu faabima.
42003007	A nigola den kpendi Jan kani ke wan batisi ba. O den yieni ba: “Yinba, u waalabi-buolu na, ŋme fandi yi yin sani ki cia U Tienu pabienli yaali n baa cua na?
42003008	Yin yaa tuuni mani yaa tuona n doagidi ke yi lebidi yi yama. Yin da tua yi pala nni: ‹Ti pia Abalahama ke o tie ti yaaja.› N waani yi ke U Tienu baa fidi ki teni yaa tana n tie na n tua Abalahama puoliŋuani.
42003009	Baa moala bi caani li yali i tijiini po. Yaa tibu n ki luoni yaa bonluonkaala n ŋani kuli, bi baa pedi bu ki lu mi fantama nni.”
42003010	A nigola den buali o ki tua: “Ti nan baa tieni lede?”
42003011	O den goa ki yedi ba: “Yua n pia liada lie, wan boagidi leni yua n ki pia, yua n pia mi jiema moko n tieni yeni.”
42003012	Bi lubigaaba moko den cua ke wan batisi ba, ki yedi o: “Canbaa, ti baa tieni lede?”
42003013	O den goa ki yedi ba: “Yin da ga mani li lubili ki cie ban bili maama.”
42003014	A minteela moko den buali o: “Ti mo baa tieni lede?” O den yedi ba: “Da tiendi mani bi niba u paalu, ki da gaani suuna ki kuli oba. Yin mangi mani yi pala leni yi ŋmapani.”
42003015	Bi niba den gu ki sugini U Tienu n Gandi Yua cuama. Bikuli den buali bi yula Jan yaa tie U Tienu n Gandi Yua.
42003016	O den yedi bikuli: “Mini n batisi yi leni mi ñima, ama yua n pia u paalu ki cie nni baa cua, mii pundi baa yua n baa loti o cacaagbansiama. Wani, o baa batisi yi leni U Tienu Fuoma Yua, leni mi fantama.
42003017	O kubi o kaaligu o nuu nni, o baa ŋanbi o jalu cain, ki lendi ki tigi ki wodi ki kuodi o buali nni, ki nan sia mi fenma yaa fantama n kaa pia gbindima.”
42003018	Jan wangi bi niba o laabaaliŋamo ki go tundi ba tunditoe boncianla.
42003019	Ama wan den funi leni Elodo yua n den die Galile kelima o waalo pua Elodiasa po leni wan tieni yaa tuonbiada kuli po,
42003020	Elodo go den pugini laa tuonbiadi kuli po tuonbiatoadi, ki luoni Jan li kpaadidieli nni.
42003021	Bi niba kuli n den kpendi ke Jan batisi ba, o den batisi Jesu moko. Jesu n den jaandi yaa yogunu, tanpoli den luodi
42003022	ke U Tienu Fuoma Yua ñani lipo ke o nannanli naani leni ki kpaajiega ki jiidi ki jagini Jesu po. Bi den gbadi u nialu ke u maadi hali tanpoli po ki yedi: “A tie n Bijabuadiga, n pali mani apo hali boncianla.”
42003023	Jesu den cili o tuonli ki pia nani bina piitaa. Bi den nua ke o tie Josefi bijua. Josefi den tie Heli bijua,
42003024	Heli mo tie Mata bijua, Mata mo tie Lefi bijua, Lefi mo tie Meliki bijua, Meliki mo tie Janayi bijua, Janayi mo tie Josefi bijua,
42003025	Josefi mo tie Matatiasa bijua, Matatiasa mo tie Amosi bijua, Amosi mo tie Nahumi bijua, Nahumi mo tie Esili bijua, Esili mo tie Nagayi bijua,
42003026	Nagayi mo tie Mahati bijua, Mahati mo tie Matatiasa bijua, Matatiasa mo tie Semeyini bijua, Semeyini mo tie Joseki bijua, Joseki mo tie Joda bijua,
42003027	Joda mo tie Johana bijua, Johana mo tie Lesa bijua, Lesa mo tie Solobabeli bijua, Solobabeli mo tie Salatieli bijua, Salatieli mo tie Neli bijua,
42003028	Neli mo tie Meliki bijua, Meliki mo tie Adi bijua, Adi mo tie Kosama bijua, Kosama mo tie Elimadama bijua, Elimadama mo tie Ela bijua,
42003029	Ela mo tie Jesu bijua, Jesu mo tie Elieseli bijua, Elieseli mo tie Jolima bijua, Jolima mo tie Mata bijua, Mata mo tie Lefi bijua,
42003030	Lefi mo tie Simeyono bijua, Simeyono mo tie Juda bijua, Juda mo tie Josefi bijua, Josefi mo tie Jonama bijua, Jonama mo tie Eliakimi bijua,
42003031	Eliakimi mo tie Meleya bijua, Meleya mo tie Mena bijua, Mena mo tie Matata bijua, Matata mo tie Natan bijua, Natan mo tie o bado Dafidi bijua,
42003032	Dafidi mo tie Isayi bijua, Isayi mo tie Obedi bijua, Obedi mo tie Boasa bijua, Boasa mo tie Salimono bijua, Salimono mo tie Nasono bijua,
42003033	Nasono mo tie Aminadabi bijua, Aminadabi mo tie Adimini bijua, Adimini mo tie Alini bijua, Alini mo tie Esilomo bijua, Esilomo mo tie Peletisa bijua, Peletisa mo tie Juda bijua,
42003034	Juda mo tie Jakobo bijua, Jakobo mo tie Isaaka bijua, Isaaka mo tie Abalahama bijua, Abalahama mo tie Tela bijua, Tela mo tie Nahola bijua,
42003035	Nakola mo tie Seluga bijua, Seluga mo tie Lehu bijua, Lehu mo tie Peleka bijua, Peleka mo tie Ebeli bijua, Ebeli mo tie Sila bijua,
42003036	Sila mo tie Kayinama bijua, Kayinama mo tie Afakisada bijua, Afakisada mo tie Sema bijua, Sema mo tie Nowe bijua, Nowe mo tie Lemeka bijua,
42003037	Lemeka mo tie Matusalema bijua, Matusalema mo tie Enoka bijua, Enoka mo tie Jeleda bijua, Jeleda mo tie Maleleela bijua, Maleleela mo tie Kenama bijua,
42003038	Kenama mo tie Enosa bijua, Enosa mo tie Seta bijua, Seta mo tie Adama bijua, Adama mo tie U Tienu bijua.
42004001	Jesu den ñani Judana kani ki gbie leni U Tienu Fuoma Yua. Wani U Tienu Fuoma den gedini o mi fanpienma po
42004002	ke lankani, Sutaani den tulini o hali dana piinaa. Waa den dini liba laa dana nni. Laa dana n pendi mi koma den cuo o.
42004003	Lani, Sutaani den yedi o: “A yaa tie U Tienu Bijua, ŋan yedi li tanli na n tua jiema.”
42004004	Jesu den goa ki yedi o: “Li diani: O nisaalo kan yaa ye kelima mi jiema bebe yaa po.”
42004005	Sutaani den gedini o yaa kaanu n kpedi ki teni ke o laa ŋanduna diema kuli yenma,
42004006	ki yedi o: “N baa pa ŋa laa bali kuli leni laa diema leni mi kpiagidi, kelima bi puni nni likuli, n mo baa pa la min bua yua kuli.
42004007	Lanwani a yaa gbaani n nintuali, likuli baa tua a yaala.”
42004008	Jesu den goa ki yedi o: “Li diani nni: A baa jigini o Diedo a Tienu, Ki yaa kpiagidi wani bebe.”
42004009	Sutaani den gedini o Jelusalema, ki sieni o U Tienu diegu yuli po. O den yedi o: “A yaa tie U Tienu Bijua, ŋan yugi ki ci tiipo, kelima li diani:
42004010	O baa puogi o malekinba Ke ban guudi a.
42004011	Bi baa tiebi a leni bi nii Ke a taali n da tuudi tanli.”
42004012	Jesu den goa ki yedi o: “Li go yedi: Da biigi o Diedo a Tienu.”
42004013	Sutaani n den tulini o laa tulinma kuli ki gbeni, o den foagidi o kani ki ŋa o hali yogunuba.
42004014	Jesu den guani Galile leni mi Fuoma paaciamu. O yeli den ñani laa diema nni kuli.
42004015	O den bangi li balimaama bangima diena nni ke bi niba kuli pagi o.
42004016	Jesu den gedi Nasaleti wan den fandi naani. U Tienu fuodima daali o den kua li balimaama bangima dieli nni, nani wan den maani ki tiendi maama. O den fii ki baa cogi U Tienu maama,
42004017	ke bi teni o o sawalipualo Esayi yaa tili, wan den gbabidi li, o den laa lan diani naankani yaa maama n tie na:
42004018	O Diedo Fuoma ye n niinni Kelima o gandi nni Ke min yaa wangi a luoda o Laabaaliŋamo. O soani nni ke min kpaani i yonbi faabima. Ke min pa a juama mi nunnualima. O soani nni ke min yaa faabidi ban miabi yaaba,
42004019	Ki kpaani ke o Diedo ŋanbili binli cua.
42004020	Jesu n den cogi laa maama, o den goa ki gbabi li tili ki teni li o jiidika, ki goa ki kali. Yaaba n den ye li balimaama bangima dieli nni kuli den diidi o.
42004021	O den yedi ba: “Yin gbadi i Diani maama yaama ne tieni dinla.”
42004022	Bikuli den tiendi opo siedi ki pagi o leni wan maadi yaa maŋanma, ki nua o leni li pakili. Bi den tua: “Laa tie Josefi bijua kaa?”
42004023	Jesu den yedi ba: “Laa pia kuli tama ke yi baa pua nni yaa kpanjama n tie na: ‹Fini lotoli, paagi a yuli,› ki go yedi: ‹Ti gbadi ŋan tieni yaala Kapenayuma po kuli, ŋan tieni la nekanba mo a dandogu nni.› “
42004024	O den pugini ki yedi: “N waani yi moamoani, bi kan ga sawalipualoba kuli bonŋanla o dandogu nni.
42004025	N go waani yi moamoani ke Elia yogunu, tanpoli n den luoni ke ki taaga ki mi hali bina taa leni ŋmaali luoba ke mi koncianma den ye mi diema nni kuli, a kpepuona den ye Isalele diema nni boncianla.
42004026	Ama baa yeni, U Tienu ki den soani Elia bi niinni oba kuli kani se Sidoni diema dogu Salepita yaa kpepuoli kani.
42004027	A gbaada boncianla den ye Isalele diema nni o sawalipualo Elise yogunu. Baa yeni, bi niinni oba ki den paagi se Naama Sili diema yaa ja.”
42004028	Yaaba n den ye li balimaama bangima dieli nni n den gbadi laa maama bi pala den beni boncianla.
42004029	Bi den fii ki deli ki ñani o u dogu nni, ki gedini o bi dogu n ye yaa juali yuli po, ki baa lu o li yidima kani.
42004030	Ama Jesu den tagini ki cuoni bi siiga nni ki ñani ki ban caa.
42004031	Jesu den gedi Galile dogu Kapenayuma. Mi fuodima daali o den bangi bi niba.
42004032	O bangima den paki ba kelima o den maadi leni li bali.
42004033	Li den sua ke ki cicibiadiga n ye yaa ja yaa niinni ye li balimaama bangima dieli nni. O den tiani boncianla ki yedi:
42004034	” Ŋain, fini Nasaleti yua Jesu, be n ye tinba leni fini siiga? A cua ki baa bolini ti. N bani ŋan tie yua. A tie U Tienu n Nigagidiŋamo.”
42004035	Jesu den funi leni ga ki yedi: “Suoni ki ña o ja yeni niinni.” Ki cicibiadiga den guli o ja yeni li nitaanli siiga ki ñani o niinni kaa tieni o bonbiadiliba kuli.
42004036	Li den paki yaaba n ye likani kuli ke bi yieni biyaba: “Mi naa maama te? O maadi mu cicibiadimu leni li bali leni u paalu ke mu ña mun ye yaaba niinni.”
42004037	O yeli den ñani laa gaani lindima tinbuona nni kuli.
42004038	Jesu den fii ki ñani li balimaama bangima dieli nni ki gedi Simono denpo. Li den sua ke Simono cuadinaa dua likani ke o gbanandi beni boncianla. Bi den mia Jesu ke wan paagi o.
42004039	O den gedi o kani ki yini opo, ki funi leni ti gbananbiendi leni li bali ke u kagidi opo. Lanyogunu o den fii ki ga bi cangu.
42004040	Ku jofangu, yaaba n den pia a yiama kuli den cuani ba Jesu kani. Bi yianbuoli den kandi. Jesu den maani o nii yendo yendo kuli po ki paagi ba.
42004041	Mu cicibiadimu moko den ñani bi niba boncianla niinni ki tangi ki tua: “A tie U Tienu Bijua.” Ama Jesu den fu leni mu kaa tuodi ke mu maadi, kelima mu den bani ke o tie U Tienu n Gandi Yua.
42004042	Lan den fii ki fa Jesu den ñani ki gedi li fuali po. A nigola den lingi o. Ban den pundi o kani, bi den bua wan yaa ye leni ba ki da ña bi kani.
42004043	Ama o den yedi ba: “Li tie tiladi min yaa wangi dotoe mo U Tienu diema Laabaaliŋamo kelima o den soani nni lani yaa po.”
42004044	O den wangi o Laabaaliŋamo li balimaama bangima diena nni ya n ye mi diema nni kuli.
42005001	Dayenli Jesu den se Jenesaleti ñincianma jaali po, ke ku niligu lindi o ki ŋabi ki miabi o ki bua ki gbadi U Tienu maama.
42005002	O den laa ñinbiadi lie u ñinkunu ke bi jankpaanba ñani lienni ki ŋuudi bi taali.
42005003	O den kua ñinbiayengu nni, Simono yaa yaagu, ki mia o ke wan piadi leni li wali waamu. Lani Jesu den kali ku ñinbiagu nni ki bangi ku niligu.
42005004	Wan den maadi ki gbeni, o den yedi Simono: “Suagi ki pundi mi ñima n ñua naani, ki lu yi taali ki kpaani i jami.”
42005005	Simono den goa ki yedi o: “Canbaa, ti den dua ki tuuni ñamungu kuli, tii baa pu, ama ŋan yedi yeni, n baa lu i taali.”
42005006	Ban den luni, bi den cuo i jami boncianla hali ke bi taali cenli,
42005007	ke bi kabini bi jankpaanlieba yaaba n ye ku ñinbialiegu nni ke ban cua ki todi ba. Bi den cua ke bi gbieni ti ñinbialiediti yeni kuli hali ke ti bua ki mia.
42005008	Simono Pieli n den laa lani, o den gbaani Jesu nintuali ki yedi: “N Daano, foagidi n kani kelima n tie tuonbiadi daano.”
42005009	O den maadi yeni kelima ti jawaandi den cuo o, wani leni yaaba n ye leni o kuli, kelima ban den cuo i jami boncianla maama.
42005010	Li go den tie yeni Sebede bijaba Jaka leni Jan po, bani Simono jankpaanlieba. Jesu den yedi Simono: “Da jie liba. Nani ŋan lingi i jami maama, dinla liiga a baa lingi bi niba U Tienu po.”
42005011	Ban den gedini bi ñinbiadi li wali kani, bi den ŋa likuli ki ŋoadi o.
42005012	Jesu n den ye doyendu nni, o ja den ye likani ke o gbanandi kuli tie gbaadima. Wan den laa Jesu, o den labini o kani ki mia o ki yedi o: “N Daano, a yaa bua a baa fidi ki ŋanbi nni.”
42005013	Jesu den tandi o nuu ki sii o ki yedi: “N bua, ŋanbi.” Lanyogunu mi gbaadima den gbeni opo.
42005014	Jesu den yedi o ke wan da togidi niloba yaala n tieni, ki go yedi o: “Gedi ki ban waani a yuli o kopadiciamo ki padi a ŋanbima padili nani Musa n den bili maama, lan tua bipo siedi ke a ŋanbi.”
42005015	Jesu yeli den ña ki pugidi. A nigola den kpendi o kani boncianla ki bua ki cengi o maama, ki go bua wan paagi ba bi yiani po.
42005016	Ama Jesu den maani ki ña ki caa a fuana nni ki ban jaandi.
42005017	Dayenli Jesu den bangi bi niba U Tienu maama, Falisieninba leni li balimaama bangikacianba bi tianba den ka likani. Bi den ñani Galile dogi nni leni Jude yaa dogi nni kuli leni Jelusalema moko. O Diedo paalu den ye leni Jesu ke o paagidi a yiama.
42005018	Diidi ki le, bi niba den tugi o ja ke o dua ku kaagu po ke o gbanandi kpe. Bi den moandi ki baa kuani ki duani o Jesu nintuali.
42005019	Ban kaa den baa ban baa tagini naani ki kuani o kelima bi niba yabinu po, bi den doni ku doangu yuli po ki cibi yaa bonli n yaba ki kuani o leni wan dua yaa kaagu po kuli, ki jiini o ki duani li nitaanli siiga Jesu nintuali.
42005020	Jesu n den laa bi dandanli, o den yedi o ja yeni: “A baa a tuonbiadi sugili.”
42005021	Li balimaama bangikaaba leni Falisieninba den bungi bi pala nni ki tua: “One tie ŋme ki maadi ki sugidi U Tienu nanda? Wani U Tienu bebe yaaka, ŋme baa fidi ki pa bi niba bi tuonbiadi sugili?”
42005022	Jesu den bani ban bungi yaala, ki goa ki yedi ba: “Be n teni ke yi bungi yi pala nni yeni?
42005023	Maama lie na siiga, mile n dingi ki cie, ki yedi: ‹A baa a tuonbiadi sugili› bi, ki yedi: ‹Fii ki yaa cuone›?
42005024	N bua yin le ki bandi ke o Ja Bijua pia li bali ŋanduna nni ki pa bi niba bi tuonbiadi sugili.” Lane o den yedi yua yaa gbanandi n kpe: “N yedi a, fii ki taa a kaagu ki yaa kuni.”
42005025	Lanyogunu liga o den fii ki sedi bikuli nunbu nni, ki taa wan bi dua yaa kaagu ki ñani ki ban kuni ki kpiagidi U Tienu.
42005026	Li pakili leni li fangili den cuo bikuli ke bi kpiagidi U Tienu ki tua biyaba: “Dinla ti laa yaala pia ki lidiga.”
42005027	Lani n pendi Jesu den ñani ki laa o lubigaalo ke bi yi o Lefi, ke o ka o tuonli kani ki gaani li lubili. Jesu den yedi o: “Ŋoadi nni.”
42005028	O den fii ki ŋa likuli ki ŋoadi o.
42005029	Lefi den taani bi niba o diegu nni ki ŋanbi mi jecianma Jesu po. Bi lubigaaba leni nitoaba boncianla den ka leni ba u saajekaanu kani.
42005030	Falisieninba leni bi siiga yaaba n tie li balimaama bangikaaba den jaligidi Jesu ŋoadikaaba ki tua: “Be yaa po ke yi di ki go ñu leni bi lubigaaba leni i tagibiadi danba?”
42005031	Jesu den goa ki yedi ba: “Yaa niba n pia laafia ka bua lotoli, ama a yiama.
42005032	Mii cua ki baa yini yaaba n tiegi ka, kali ti tuonbiadi danba ke ban lebidi bi yama.”
42005033	Bi niba den yedi o: “Jan ŋoadikaaba leni tinba Falisieninba yaa yaaba kuli yen luo bu ñoabu ki go jaandi, ama a yaa yaaba wani nan di ki go ñu.”
42005034	Jesu den goa ki yedi ba: “Naani yi baa fidi ki teni o pocaancalo danlinba n loli bu ñoabu o pocaancalo da ye leni ba yaa yogunu bi?
42005035	A dana kpendi ke bi niba baa cuo o pocaancalo ki ñani o bi siiga, laa yogunu bi baa luo bu ñoabu.”
42005036	Jesu go den pua ba mi kpanjama ki yedi: “Niloba kan padi li liadipanli ki ñani ki cabijenga ki baa biini li liadikpeli. O yaa tieni yeni, o padi li liadipanli ki go sua yaa cabijenga n ñani yeni mo kan yaa naani leni li liadikpeli.
42005037	Niloba mo kan didi taa duvenpaano ki piagi ti dayuakpedi nni, O yaa tieni yeni, duvenpaano baa puuni ki teni ti dayuadi n padi duven n wuli, ti dayuadi yeni mo n bodi.
42005038	Tiladi ban piagi duvenpaano ti dayuapandi nni.
42005039	Yua n ñuni yaa duven n kpeligi mo kan go yaa bua ki ño yaa duven n paani kelima o baa yedi: ‹Yaa duven n kpeligi mani ki cie.›
42006001	Mi fuodima daali dayenli Jesu n den tagi ki poandi ŋalikama kuani nni, o ŋoadikaaba den jobidi ŋalikama siandi ki nugi ki ŋmani.
42006002	Falisieninba bi tianba den yedi ba: “Be n teni ke yi tiendi yaala n kua mi fuodima daali?”
42006003	Jesu den goa ki yedi ba: “Naani yii cogi Dafidi n den tieni yaala mi koma n den cuo o, wani leni yaaba n ye leni o kuli yoo,
42006004	ke o kua U Tienu diegu nni ki taa dupen bilika ki ŋmani, baa ke li kua nitoa kuli n ŋmani dupen yeni li yaa tie kopadicianba yaaka? Ama Dafidi den taa ki ŋmani ki teni yaaba n yegi leni o moko.”
42006005	Jesu go den yedi ba: “O Ja Bijua n die mi fuodima daali.”
42006006	Mi fuodima daali datoali Jesu den kua li balimaama bangima dieli nni ki bangi bi niba U Tienu maama. O ja den ye likani ke o jienu faani.
42006007	Li balimaama bangikaaba leni Falisieninba den kpaagi Jesu ki baa le o yaa baa paagi o mi fuodima daali, ke ban baa ban baa fidi ki kuli o leni yaala.
42006008	Jesu den bani ban bungi yaala ki yedi yua yaa nuu n faani: “Fii ki sedi siiga nne.” O den fii ki sedi.
42006009	Jesu den yedi ba: “N buali yi: Naani li pia u sanu tin tieni yaala n ŋani bi yaala n bia mi fuodima daali, ki faabi o nilo bi, ki bolini o yo?”
42006010	O den diidi ki lindi bikuli ki yedi o ja yeni: “Tandi a nuu.” O den tandi u ke u paagi.
42006011	Bi pala den beni hali ke li pendi, ke bi juogi leni biyaba ban baa tieni Jesu yaala.
42006012	Laa yogunu Jesu den gedi li juali po ki baan jaandi. O den tieni ñamungu ki jaandi U Tienu.
42006013	Lan den fii ki fa o den yini o ŋoadikaaba, ki gandi bi siiga nni piiga n niba lie, ki yini ba bi tondiba.
42006014	Bi yela n tie na: Simono, Jesu n den yini yua Pieli leni o waalo Andile, leni Jaka leni Jan, leni Filipi leni Batelemi,
42006015	leni Matiyu leni Toma, leni Alife bijua Jaka leni Simono, ban den yi yua o Yankuadaano,
42006016	leni Jaka bijua Jude, leni Judasa Isikalioto yua n den ti tua i janbi daano.
42006017	Jesu den jiidi li juali po leni ba, ki sedi u tialu po. O ŋoadikaaba toaba boncianla den ye likani. Nitoaba moko den wuli ki ladi likani, ki ñani Jude nni kuli, leni Jelusalema, leni Tili leni Sidoni, yaa dogi n baali mi ñincianma. Bikuli den cua ki bua ki gbadi o maama, ki go bua wan paagi ba bi yiani po.
42006018	Mu cicibiadimu n den ye yaaba yaa niinni ki yagini bi yama moko den paagi.
42006019	Ku niligu siiga yua kuli den moandi ki bua ki sii o kelima u paalu den ña o niinni ki paagidi bikuli.
42006020	Lani Jesu den yaadi ki diidi o ŋoadikaaba ki yedi: “Li pamanli ye leni yinba yaaba n tie a luoda, kelima U Tienu diema tie yi yaama.
42006021	Li pamanli ye leni yinba, mi koma n pia yaaba moala kelima yi baa guo. Li pamanli ye leni yinba yaaba n buudi moala na, kelima yi baa ti yaa laa.
42006022	Li pamanli ye leni yimo bi niba yaa nani yi, ki deli yi ki ñandi bi siiga, ki sugidi yi, ki sengi yi nani ti bonjoagindi yeni kelima o Ja Bijua yaa po.
42006023	Li yaa tua yipo yeni yaa daali, yin mangi mani yi pala ki yaa yugi ki ciini li pamanli po kelima yaa panpaani n bili yipo tanpoli po yaba. Kelima bi yaajanba moko den tuuni bi sawalipuaba yene.
42006024	Ama fala baa ye leni yinba a piada, kelima yi mali ki baa yi yemanma no.
42006025	Fala baa ye leni yinba yaaba n pia ke li kandi moala na, kelima mi koma baa ti gbadi yi. Fala baa ye leni yinba yaaba n laa ti laadi moala na, kelima yi pala baa ti boandi yin yaa mua ti ninsiidi.
42006026	Fala baa ye leni yi bi niba kuli yaa ti pagi yi, bi yaajanba moko den pagi bi sawalipua-faadanba yene.
42006027	Yinba yaaba n cengi n maama, n yedi yi line: Yaa bua mani yi yibalinba, ki yaa tiendi yaala ŋani yaaba n nani yipo.
42006028	Yaa gaaliti mani yaaba n solini yi ki yaa jaandi yaaba n sugidi yi po.
42006029	Nilo yaa pabi a kpianyendu po, ŋan pegidi ki teni o wune mo. Nilo yaa fie a liadicianli, ŋan da yie ke o kan ga a liaditediga mo.
42006030	Pa yua n mia ŋa kuli. Nilo yaa fie ŋa ŋan die yaala, da goa ki buali o la.
42006031	Yin yaa tiendi bi niba po nani yin bua ban yaa tiendi yipo maama.
42006032	Yi yaa bua yaaba n bua yi, bi baa pagi yi yeni mo lede? Baa ti tuonbiadi danba moko bua yaaba n bua ba.
42006033	Yi yaa ŋanbidi yaaba n ŋanbidi yipo yaa po, bi baa pagi yi yeni mo lede? Ti tuonbiadi danba moko tiendi yene.
42006034	Yi yaa ledi yin daani ke yaaba n baa goa ki pa yi yi ligi, bi baa pagi yi yeni mo lede? Ti tuonbiadi danba moko ledi bi tuonbiadi-danlieba bi ligi, ke ban goa ki pa ba.
42006035	Ama yin yaa bua mani yi yibalinba, yaa ŋanbidi mani bi niba po, ki yaa ledi ba ki da daani ke yi baa goa ki ga bikani liba. Yeni yi panpaani baa yaba, yi baa tie U Tienu yua n ye hali Tanpojoma bila, kelima wani, o ŋanbidi bi ŋanwaadanba leni bi nibiadiba kuli po.
42006036	Yin yaa tiendi mani mi ŋanma nani yi Baa moko n tiendi mi ŋanma maama yeni.
42006037	Yin da ja mani ti buudi ke U Tienu n da ti jia leni yi mo ti buudi. Yin da bu ki cuo oba ke ban da bu ki cuo yi mo. Lani bi kan jia ki bili yi mo yaa cuonu. Yaa tiendi mani yi nisaalilieba po sugili bi tagili po, lani bi baa tieni yi mo yaa po sugili yi yaa tagili po.
42006038	Yaa puuni mani, lani bi baa puuni yi mo ki bigidi yipo bonŋanla, ki ñiigi ki yegini ki kuodi hali lan cuudi. Bi baa taa yin bigidi nitoaba po leni yaa bonbiigikaala, ki biigi yi mo yaa po.”
42006039	Jesu den pua ba mi kpanjama moko ki yedi: “Naani o juamo baa fidi ki dadi o juamo bii? Bani niba lie yeni kuli kan baa ku buogu nni te?
42006040	O ŋoadika ki cie o canbaa, ama yaa ŋoadika n bangi ki gbeni, o baa naani leni o canbaa.
42006041	Be yaa po ke a nua yaa muagu n ye a lielo nunbu nni, ki naa nua yaa dajengu n ye a yaabu nni?
42006042	Li ga lede ke a baa yedi a kpiilo: ‹N kpiilo, cedi min ñani yaa muagu n ye a nunbu nni,› fini yua n ki nua yaa dajengu n duogi a yaabu nni? Fini pala lie daano, ŋan kpa ñani yaa dajengu n ye a yaa nunbu nni, lane a baa fidi ki le bonŋanla ŋan baa ñani yaa muagu n ye a lielo yaabu nni maama.
42006043	Tiŋanbu kan luoni yaa bonluonkaala n ki ŋani. Yaa tibu n ki ŋani mo kan luoni yaa bonluonkaala n ŋani.
42006044	Bi bandi tibu kuli kelima bu bonluonkaala poe. Bi kan sobidi a kankana ku konkongu po, bi kan go sobidi i cabi u naakpanyuanu po.
42006045	O niŋamo ñandi o pali bonŋanla nni yaala n ŋani, o nibiado mo ñandi o pali bonbiadila nni yaala n bia, kelima o nilo maadi yaala n gbie o pali nne.
42006046	Be n teni ke yi yi nni: ‹O Diedo, o Diedo,› ki naa tiendi min yedi yaala?
42006047	N baa waani yi yua n cua n kani ki gbadi n maama ki tiendi min yedi yaala kuli n naani leni yua.
42006048	O tie nani yaa nilo n den bua ki maa li dieli. O den gbiidi hali ke li ñuagi ki pundi ku tangu, ki pu li tanpuuli ku yaa po ki maa o dieli. Li ñingocianli n den cua ki puubi ki tudi li dieli yeni, maa den fidi ki ŋmiagi li kelima li den maa ku tangu po.
42006049	Ama yua n gbadi n maama ki naa tiendi man yedi yaala, o mo tie nani yaa nilo n maa li dieli ki naa kpa gbiidi ki pu li tanpuuli, ama ki pu ki tinfanga po. Li ñingocianli n puubi ki tudi li yaa yogunu liga, li den baa. Li dieli yeni mudima den bia.”
42007001	Jesu n den maadi yaa niba n cengi opo yaa maama n tie na kuli ki gbeni, o den kua Kapenayuma dogu nni.
42007002	Minteela kobiga yudaano yendo den ye ki pia o naacemo ke o tie opo nimoano, ke o yia hali ki bua ki kpe.
42007003	O yudaano yeni n den gbadi ke bi maadi Jesu maama, o den soani Jufinba nikpeliba bi tianba o kani ke ban mia o wan cua ki faabi o naacemo.
42007004	Bi den pundi Jesu kani ki mia o ki moandi ke wan da yie ki yedi: “O ja yeni pundi ŋan ŋanbi opo,
42007005	kelima o bua ti buolu. Wani n maa tipo li balimaama bangima dieli.”
42007006	Jesu den yegi leni ba ki caa. Wan den kuli a minteela yudaano diegu, o den tuogi wan den soani o danlinba yaaba o kani ke ban yedi o: “N Daano, da coagi a yuli, mii pundi ŋan kua n dieli nni.
42007007	Lani yaa po moko n teni ke mii sua ke li pundi min cua a kani mini nba. Maadi a maama bebe, n naacemo baa paagi.
42007008	Mini yua ke toaba die nni, n moko pia min die yaa minteela. N yen yedi one: ‹Gedi,› wan gedi, ki yedi o yua mo: ‹Cua na,› wan cua. N yen yedi n naacemo: ‹Tieni line,› wan tieni.”
42007009	Jesu n den gbadi laa maama, li den tie opo bonlidikaala, die ki mangi o. O den jigidi ki yedi yaa niligu n ŋua o: “N waani yi ke baa Isalele yaaba siiga, n daa laa yaa dandancianli n yene buolu.”
42007010	Wan den soani yaaba n den lebidi ki pundi denpo, bi den sua ke yaa naacemo n bi yia yeni pia laafia.
42007011	Lani n pendi Jesu den gedi Nayina dogu. O ŋoadikaaba leni nigocianli den yegi leni o.
42007012	Jesu n den nagini u dogu bilinciamu buliñoajabu, o den tuogi yaaba n ñani lienni ki tugi o kpiemo ki baan piini. Yua n kpe yeni den tie o naa tugu nni bonjayenyenga, ke o naa mo tie kpepuoli. U dogu yaaba boncianla den yegi leni o.
42007013	O Diedo n den laa o, mi niñima den cuo o opo ke o yedi: “Da buudi.”
42007014	O den nagini ki sii ku tinkpikpagu. Yaaba n tugi den sedi. O den yedi: “O jawaalo na, n yedi a: ‹Fii.› “
42007015	Lani yua n kpe yeni den fii ki kali ki maadi. Jesu den teni o o naa.
42007016	Li fangicianli den cuo laa niba kuli, bi den kpiagidi U Tienu ki tua: “O sawalipuaciamo fii ti siiga. U Tienu goandi o nibuolu.”
42007017	Jesu n den tieni yaala yeni kuli yaa maama den yadi Jude kuli nni leni yaa tinmu n lindi kuli.
42007018	Jan ŋoadikaaba den togidi o laa bonla kuli.
42007019	O den yini bi siiga ŋoadikaaba lie ki soani ba Jesu kani, ke ban yedi o: “Naani a tie yua n den baa cua bi, bi ti da go baa guu nitoa yo?”
42007020	Bi jaba yeni n den pundi Jesu kani bi den yedi o: “Jan Batisi n soani ti a kani ke tin buali a fini n yaa tie tin gu yua yaa cuama bi, bi ke ti da go yaa baa daani nitoa yo?”
42007021	Lanyogunu Jesu den paagi a yiama leni a tadima leni mu cicibiadimu n die yaaba kuli boncianla, ki go noadi a juama moko boncianla.
42007022	O den goa ki yedi Jan tondiba: “Guani mani ki ban togidi Jan yin gba ki go nua yaala: A juama noadi, a waba cuoni, a gbaada ŋanbidi, a woma gba, bi tinkpiba fiidi, a luoda mo gba o Laabaaliŋamo.
42007023	Li pamanli ye leni min kaa tie yua yaa po tingbali bonla.”
42007024	Jan tondiba n den ñani Jesu kani yaa yogunu, o den maadi ku niligu Jan maama ki yedi: “Yi den gedi mi fanpienma po ki baan le be? Yua n tie nani u faalu n liebi yaa ñinmuagu bi?
42007025	To, yi nan den gedi ki baan le be? Yua n bobi ti tiaŋandi bi? Diidi ki le mani, yaaba n yie ti tiaŋandi ke bi yema kuli ŋani wani ye bi badicianba diedi nni.
42007026	Yi nan den li gedi ki baan le be? O sawalipualo bi? Yeni de, ama n waani yi ke yin ban laa yua cie baa sawalipualo.
42007027	Wani yaa po yo ke li diani ki yedi: ‹Diidi, n soani n tondo a liiga, Ke wan ŋanbi a sanu.›
42007028	N go yedi yi ke pua n mali yua kuli, yua n cie Jan ki ye. Ama yua n wa ki cie bikuli U Tienu n diema nni, wani n yaba ki cie o.
42007029	Yaa niba n den cengi o kuli leni bi lubigaaba kuli den saa U Tienu po moamoani ki cedi ke Jan batisi ba.
42007030	Ama Falisieninba leni li balimaama bangikacianba n den yie ke Jan kan batisi ba yeni, bi den yie U Tienu n den jagi ki bili bipo yaala.”
42007031	Jesu den pugini ki yedi: “N baa nandi moala na niba leni be? Bi naani leni be?
42007032	Bi naani leni yaa bila n ka ki daaga nni ki yi biyaba ki tua: ‹Ti piebi yipo mu yelimu, Ke yii jeli ki ciaga. Ti yini yipo i kuyani, Yi naa mua.›
42007033	Kelima Jan Batisi cua, waa di jiema, waa ñu duven mo, ke yi tua: ‹O pia ki cicibiadiga.›
42007034	O Ja Bijua mo cua ki di ki go ñu ke yi tua: ‹Diidi ki le, o tie jiejiedo leni dañolo, ki tie bi lubigaaba leni i tagibiadi danba kuli yaa danli.›
42007035	Yaaba n tuo U Tienu yanfuoma kuli saa i moamoani ke mi tiegi.”
42007036	Falisieninba siiga yendo den yini Jesu wan je leni o. Jesu den kua o diegu nni ki kali u saajekaanu kani.
42007037	O pua den ye u dogu nni ke o tagu bia. Wan den bandi ke Jesu ye Falisieni yeni deni ki di, o den taa yaa tanli n yi alibati yaa buteliga ke ki gbie leni tulale,
42007038	ki cua ki sedi Jesu puoli po o taana kani ke o kpaagi li bonkalikaala po. O pua yeni den buudi ke o ninsiidi cuudi ki soangi Jesu taana ke o duuni a leni o yudi ki waliti ŋa ki sogi a tulale.
42007039	Yaa Falisieni n den yini Jesu n den laa lani, o den yedi o yama nni: “One yaa bi tie sawalipualo moamoani o bi baa bandi yaa pua n siigi o na n tie yua, leni o tagu n tie maama, ke o tie tagibiadu daano.”
42007040	Lani Jesu den yedi Falisieni yeni: “Simono, n pia mi maama ki baa maadi a.” Simono den goa ki yedi o: “Canbaa, maadi.”
42007041	Jesu den yedi: “O pandinlo den ye ki pia pandanba lie. One den kubi opo kujapiena kobi muu, o lielo mo kujapiena piimuu.
42007042	Ban kaa den pia liba ki baa pa, o den cabi bani niba lie yeni kuli bi pana. Bani niba lie yeni siiga, ŋme baa bua o ki cie o yua?”
42007043	Simono den goa ki yedi o: “N tama wan cabi yua ke o panli yaba ki cie yene.” Jesu den yedi o: “A saa i moamoani.”
42007044	Lani o den gbegi ki diidi o pua yeni ki go yedi Simono: “A laa o pua na? Min kua a dieli nni, ŋaa puni nni ñima ke n nigidi n taana, ama wani, o nigidi n taana leni o ninsiidi ki go duuni a leni o yudi.
42007045	Ŋaa gobini nni leni mi buama, ama wani, hali min kua, o li waliti n taana yo, waa cedi.
42007046	Ŋaa wuli n yuli po kpama, ama wani, o sogi n taana tulale yua yaa dunga n pa.
42007047	Lani yaa po n yedi a ke wan bua nni boncianla yeni doagidi ke o baa sugili o tuonbiadi yaadi n yaba po. Yua n baa sugili yaa tuonbiadi n wa po mo bua waamu bebe.”
42007048	O den yedi o pua mo: “A baa a tuonbiadi sugili.”
42007049	Yaaba n den taani ki di leni o den maliti bi pala nni: “One tie ŋme ki puuni sugili ti tuonbiadi po?”
42007050	Jesu go den yedi o pua yeni: “A dandanli faabi a, fii ki yaa caa leni mi yanduanma.”
42008001	Yaa dana n ŋua Jesu den goagoadi i dociami leni i dowaali nni kuli, ki kpaani ki wangi U Tienu diema Laabaaliŋamo.
42008002	Bi piiga n niliediba den yegi leni o. Bi potianba, mu cicibiadimu n den kpa ye yaaba yaa niinni leni yaaba n den pia yiantoe ke Jesu paagi ba kuli, den cangi o. Bi siiga poyendo den yi Maliyama Magidala yua, cicibiadimu lele n den ñani yua yaa niinni.
42008003	One mo Jana, o bado Elodo ligikubilo Kusa pua, one mo Susana, leni potoaba boncianla, yaaba n den ñandi bi piama nni ki todi Jesu leni o ŋoadikaaba bi yema nni.
42008004	Bi niba boncianla den ña i dogi kuli nni ki kpendi Jesu kani. Ku niligu n den taani boncianla, o den pua mi naa kpanjama:
42008005	“O kpakpaalo den ñani ki baa pagi o bonbuoli. Wan den pagini, i tiami den baa u sankunu. Bi den ŋmaa yi ke ti bonyugiditi mo dini yi.
42008006	I tiami mo den baa ki tancaliga po. Yin den pudi, yi den kuodi, kelima yii den pia soangima.
42008007	I tiami mo den baa ti konkondi nni. Ti konkondi den taani ki fii leni yi ki dini yi.
42008008	I tiami mo den baa ki tinŋanga nni ki kpedi ki loni bonbiyenbu kuli kobiga kobiga.” Jesu n den maadi lankuli o den kpaani: “Yua n pia a tuba ki baa gbadi, wan gbadi.”
42008009	O ŋoadikaaba den buali o laa kpanjama bundima.
42008010	O den goa ki yedi ba: “Bi puni yinba yin bandi U Tienu diema bondoaginkaala, ama nitoaba po, n maadi ba leni mi kpanjama ke ban yaa nua leni bi nuni ki nan da le liba, ki go yaa cengi leni bi tuba ki nan da faami liba.
42008011	Cengi mani mi kpanjama yeni bundima. I bonbuoli tie U Tienu maama.
42008012	Yaaba n tie nani u sankunu tinga yeni tie yaaba n gba U Tienu maama, ke Sutaani cua ki ñani maa bi pala nni, ke ban da daani ki baa mi tindima.
42008013	Yaaba n tie nani ki tancaliga yeni tie yaaba n gbadi mi maama ki ga ma lanyogunu leni li pamanli. Ama baa pia jiinmoani, bi daani u yogunu waamu bebe po ama mi tulinma yaa cua yaa yogunu, se ban ŋa li dandanli.
42008014	Yaa bonbi n baa ti konkondi nni tie yaaba n gbadi mi maama, ama bi yaa suagi liiga, bi cedi ke bi yema yanyagidi leni ŋalimani leni mi yemanma yankuali dini laa maama, ke bi bonluonkaala liba kuli ki beni.
42008015	Yaa bonbi n baa ki tinŋanga nni mo tie yaaba n gbadi mi maama ki ga ma yaa pala n tiegi ki ŋani nni ki kpaagi mipo ki kubi ma bonŋanla, ki juuni ki ban loni li bonluonkaala.
42008016	Niloba kan cuoni ki fidisanga ki taa li sancianli ki ŋoagini ga, yaaka ki kubini ga u duanu tiipo, kali wan tuani ga u fidisantuankaanu, ke yaaba n kua li dieli nni n yaa nua mi yenma.
42008017	Liba kuli ki ye ki wuo ki kan wuodi. Liba kuli ki ye ki duagi ki kan doagidi bi niba n bandi.
42008018	Lani yaa po yin fangi mani yi yula leni yin cengi maama, kelima bi baa pa ki pugini yua n pia, ama yua n ki pia wani, bi baa ga o kani baa wan nua ke o pia yaala.”
42008019	Jesu naa leni o waamu den cua ki baa le o ki naa fidi ki pundi o kani kelima bi niba n yaba maama.
42008020	Bi niba den yedi Jesu: “A naa leni a waamu se niinpo ki bua ki le ŋa.”
42008021	Jesu den goa ki yedi: “N naa leni n waamu tie yaaba n cengi U Tienu maama ki tiendi man yedi yaala.”
42008022	Dayenli Jesu leni o ŋoadikaaba den kua ku ñinbiagu nni ke o yedi ba: “Tin duodi mani ki gedi nepo boanjaali.” Bi den fii ki caa. Ban den kudi ki caa yaa yogunu, Jesu den guani.
42008023	Ku faabiadigu den kua mi ñincianma nni, ke mi ñima bua ki gbie ku ñinbiagu, ke li bia bipo.
42008024	Bi den nagini ki fundi Jesu ki yedi o: “Canbaa, canbaa ti bia.” O den fundi ki maadi leni ku faagu leni a ñinguonpaala leni li bali ke likuli duani suo.
42008025	O den yedi o ŋoadikaaba: “Yi dandanli ye le?” Ti jawaandi leni li pakili den cuo ba ke bi yedi biyaba: “One wani daa, o tie ŋme ki maadi baa ku faagu leni mi ñima ke likuli tuo ki tieni wan yedi yaala?”
42008026	Bi den duodi mi ñincianma ki pundi Jelasa dogu tinbianu yu n tiegi Galile.
42008027	Jesu n den ñani ku ñinbiagu nni ki se li wali po, u dogu nni nilo, mu cicibiadimu n den ye yua yaa niinni den cua ki tuogi o. Li den waagi ke o ja yeni ki go yie tiadi. Waa go den ye diedi nni, o di den ye a kula nne.
42008028	Wan den laa Jesu, o den tiani, ki gbaani o nintuali ki kpaani boncianla: “Be n ye mini leni fini siiga, Jesu, U Tienu yua n ye hali Tanpojoma Bijua? N mia ŋa, ŋan da faligi nni.”
42008029	O den yedi yeni kelima Jesu den yedi ki cicibiadiga gan ña o niinni, gani yaaga n den diedi o ke li waagi. Bi den luo o i kuseseli ki kpaagi o ti kpaadi ki gu o, ama o den yen cenli li bonlolikaala ke ki cicibiadiga caani o li fuali po.
42008030	Jesu den buali o: “A yi lede?” O den goa ki yedi o: “Ku Niligu.” O den yedi yeni kelima mu cicibiadimu boncianla den kua ki ye o niinni.
42008031	Mu den miadi Jesu ke wan da yedi mun ña ki gedi u kulu nni.
42008032	Li den sua ke u duokuliciamu ye likani li juali po ki gbi i moajiini. Mu cicibiadimu den mia Jesu ke wan pa mu u sanu mun kua i duoli yeni niinni, ke o puni mu.
42008033	Lani mu cicibiadimu den ñani o ja yeni niinni ki ban kua i duoli niinni, ke u duokulu kuli digi mi joayidima po ki jiidi ki baa mi ñincianma nni ki mia ki bodi.
42008034	Yaaba n kpaa ba n den laa yaala n tieni, bi den sani ki ban waani li laabaalo u dogu nni leni i tinkundogi nni.
42008035	Bi niba den ñani ki gedi ki baan le yaala n tieni. Bi den pundi Jesu kani ki laa mu cicibiadimu n ñani yaa ja yaa niinni yeni, ke o ka Jesu taana kani ki yie ti tiadi ki go pia o yama, ke ti jawaandi cuo ba.
42008036	Yaaba n laa yaala n tieni kuli den togidi ba lan tieni maama ke mu cicibiadimu n den ye yua yaa niinni paagi.
42008037	Lani Jelasa yaaba leni u tinkundogi yaaba kuli den taani ki mia Jesu ke wan ña bi kani kelima ti jawaanciandi den cuo ba. Jesu den kua ku ñinbiagu nni ki baa goa ki duodi.
42008038	Mu cicibiadimu n ñani yaa ja yaa niinni den miadi Jesu ke wan cedi wan yaa ye leni o. Ama Jesu den cabi o ki yedi:
42008039	” Lebidi ki goa a denpo ki ban togidi U Tienu n tieni apo yaala kuli. O den gedi ki ban wangi u dogu nni kuli Jesu n den tieni opo yaala kuli.”
42008040	Jesu n duodi ki pundi nepo yaa boanjaali yaa yogunu, ku niligu den biali o kelima bikuli gu o.
42008041	Ban den yi yua Jayilusa ke o tie li balimaama bangima dieli yudaano den cua ki gbaani Jesu taana kani ki mia o wan cua o deni,
42008042	kelima o den pia bonpoyenyenga yua n pia nani piiga n bina lie ke o yia ki bua ki kpe. Jesu n den caa, ku niligu den miabi o.
42008043	O pua den ye likani ke o soama wuliti kaa se hali piiga n bina lie, o den biani o piama kuli a lotola kani, oba kuli ki den fidi ki paagi o.
42008044	O den cua ki nagini Jesu puoli po ki sii o liadicuadi. Lanyogunu liga o soañakaama den sedi.
42008045	Jesu den yedi: “Ŋme sii nni?” Bikuli n den nia ke baa sii o, Pieli den yedi: “Canbaa, ku niligu lindi a ki miabi a.”
42008046	Jesu den goa ki yedi: “O nilo sii nni, kelima n bandi ke u paalu soani tuonliba.”
42008047	O pua yeni n den sua ke waa wuo, o den cua ki digibi ki gbani Jesu nintuali ki waani bi niba kuli wan bi sii o yaala yaa po, ki go waani ke lanyogunu liga o paagi.
42008048	Jesu den yedi o: “N bisalo, a dandanli paagi a. Gedi leni mi yanduanma.”
42008049	Jesu n da den maadi yaa yogunu, o nilo den ñani li balimaama bangima dieli yudaano denpo ki cua bikani, ki yedi: “A bisalo yeni, waa ye, da go coagini canbaa.”
42008050	Jesu n den gbadi lani, o den yedi li balimaama bangima dieli yudaano: “Da jie liba, daani bebe, o baa paagi.”
42008051	Jesu n den pundi o ja yeni deni, waa den tuo nitoa kuli n yegi leni o ki kua, kali Pieli leni Jan leni Jaka leni ki biga yeni baa leni o naa.
42008052	Bi niba kuli den buudibuudi opo i kumoe. Jesu den yedi: “Da buudi mani, waa kpe ka, o goa yo.”
42008053	Bi den laa o ti laadi ki ñuadi o kelima bi bani ke o kpe.
42008054	Jesu den cuo ki biga nuu ki kpaani: “Ki biga, fii.”
42008055	O naano den goa ki kua o niinni ke o fii lanyogu liga. Jesu den yedi ba ban pa o wan je.
42008056	Li pakili den cuo ki biga danba. Jesu den yedi ba ke ban da maadi niloba kuli yaala n tieni.
42009001	Jesu den yini ki taani bi piiga n niliediba ki puni ba u paalu leni li bali ban yaa paani mu cicibiadimu kuli ki go paagidi bi niba ban yia yaa yianbuoli kuli.
42009002	O den soani ba ke ban yaa wangi U Tienu diema maama, ki go yaa paagidi a yiama moko.
42009003	O den yedi ba: “Yin da taa liba li sancenli po, baa gbiamu, baa sancenboagili, baa jiema, baa ligi, ki da taa liada lie mo.
42009004	Yin kua yaa diegu nni kuli, yin yaa ye lankani hali yin baan fii.
42009005	Bi yaa tuo ki ga yi cangu naankani kuli, yin ña laa dogu nni yaa yogunu, yin kpia ba yi taatama, lan tua siedi bi yiema po.”
42009006	Lani bi ŋoadikaaba den fii ki gedi ki goagoadi i dowaali nni ki wangi o Laabaaliŋamo, ki paagidi a yiama i kaani kuli.
42009007	Elodo yua n den die Galile diema den gbadi yaala n tiendi kuli, o yama den lengidi kelima bi tianba den tua ke Jan Batisi fii bi tinkpiba siiga,
42009008	bine n yaa tua ke o sawalipualo Elia n go doagidi o yuli, bine mo ke bi sawalipuakpeliba siiga yendo n fii bi tinkpiba siiga.
42009009	Wani Elodo mo den tua: “N den teni ke bi jia Jan yuli, lanwani min gba ke bi maadi yua yaa po li naa bonla kuli tie ŋme?” O den moandi ki baa le o.
42009010	Jesu tondiba den guani o kani ki togidi o ban den tieni yaala kuli. Lani o den taa ba bi bebe ke bi gedi Betisayida dogu kunu po.
42009011	A nigola den bandi ki ŋoadi o. Jesu den biali ba, ki waani ba U Tienu diema maama ki go paagi yaaba n ki pa.
42009012	U yienu n bua ki kua, bi piiga n niliediba den nagini Jesu kani ki yedi o: “Cabi ku niligu ban yadi ki gedi yaa dobila leni yaa koajaana n kuu, ki ban baa u duankaanu leni li bonjekaala, kelima tin ye naani na tie fuali.”
42009013	Jesu den yedi ba: “Pa ba mani yiba ban je.” Bi den goa ki yedi o: “Tii pia liba kali dupen bonbi muu leni jami lie, li yaa tie ke ti baa gedi tiba ki ban da li bonjekaala yaa niba n ye ne kuli po yaaka.”
42009014	Kelima bi jaba bebe den bua ki pundi tudamuu (5,000). Jesu den yedi o ŋoadikaaba: “Teni mani ban boagidi nani niba piimuu muu yeni, ki kali caga caga.”
42009015	Bi den tieni yeni ki kaani bi niba kuli.
42009016	Jesu den taa bi dupenmuudiba leni i janliedi yeni, ki yaadi ki noanli tanpoli po ki jaandi ki seligi la. Lani o den cabidicabidi ki teni o ŋoadikaaba ban boagidi ku niligu.
42009017	Yua kuli den dini ki guo. Bi den wodi ban dini ki sieni yaala ki gbieni piiga n baabuodi lie leni a boncaba.
42009018	Dayenli Jesu den piadi ki jaandi ke o ŋoadikaaba bebe den ye leni o. O den buali ba: “A nigola tua ke n tie ŋme?”
42009019	Bi den goa ki yedi o: “Boncianla tua ke a tie Jan Batisi, bine Elia, bine mo ke bi sawalipuaba siiga nni yendo n fii bi tinkpiba siiga.”
42009020	O go den yedi ba: “Yi mo te, yi mo nan yedi ke n tie ŋme yo?” Pieli den goa ki yedi o: “A tie U Tienu n Gandi Yua.”
42009021	Jesu den maadi leni li bali ki yedi ke ban da waani la niloba kuli.
42009022	O go den yedi ke li tie tiladi o Ja Bijua n le fala boncianla, ke Jufinba nikpeliba leni bi kopadicianba yudanba leni li balimaama bangikaaba n yie o, ki kpa o. Ama ke li dataali daali o baa fii bi tinkpiba siiga.
42009023	Lani Jesu den yedi bi niba kuli: “Yua n bua ki yaa ŋua nni kuli, wan yie o yuli, ki yaa bugi o dapoanpoanli daali kuli ki nan yaa ŋua nni.
42009024	Kelima yua n bua ki ga o miali kuli o baa biani li, ama yua n baa biani o miali kelima mini yaa po kuli baa faabi li.
42009025	O nilo yaa baa ki diedi ŋanduna kuli ke o miali nan bodi, bi ki bolini o yuli, li baa ŋanbi opo be?
42009026	Yua n jie i fe mini leni n maama kuli po, o Ja Bijua moko baa ti jie opo i fe o yaa cua leni o kpiagidi leni Baa yaa kpiagidi ki yegi leni yaa malekinba n gagidi.
42009027	N waani yi moamoani, yaaba n ye nekanba, bi tianba kan kpe kaa laa U Tienu diema.”
42009028	Jesu n den maadi laa maama ke dana nii pendi, o den taa Pieli leni Jan leni Jaka ki doni li juali po ki baa jaandi.
42009029	Wan den jaandi yaa yogunu, o nunga n naani maama den lebidi, o tiayiekaadi moko den lebidi ki pendi hali ki ñuliti.
42009030	Jaba lie den maadi leni o. Li den tie, Musa leni Elia, ke bi doagidi bi yula ke,
42009031	tanpoli kpiagidi lindi ba, ke bi maadi leni Jesu wan baa kpe yaa kuuma Jelusalema nni po.
42009032	Mi guama den gbadi Pieli leni o lieba, ama bi den yie mi guama po ki laa Jesu kpiagidi leni yaa jaliediba n se leni o.
42009033	Bi jaba yeni n den baa ña Jesu kani yaa yogunu, Pieli den yedi o: “Canbaa, li ŋani tin yaa ye ne. Tin tii suga taa, fini yenli, Musa yenli, Elia mo yenli.” Waa den bani wan maadi yaala.
42009034	Wan den maadi yeni yaa yogunu, ku tawaligu den jiidi ki libini ba. Bi ŋoadikaaba n den laa ke bi kua ku tawaligu nni, ti jawaandi den cuo ba.
42009035	U nialu den maadi ku tawaligu nni ki yedi: “One n tie n Bijua, min gandi yua, cengi mani o.”
42009036	U nialu yeni n den maadi ki gbeni, bi sua ke Jesu ye obebe. Bi ŋoadikaaba den muubi bi ñoana, baa togidi oba laa yogunu ban laa yaala.
42009037	Lan den fii ki fa, bi den jiidi li juali po, yaa niligu n yaba den tuogi Jesu.
42009038	O ja den kpaani ku niligu siiga ki yedi: “Canbaa, n mia ŋa ŋan diidi npo n bijua na, kelima o tie n bonjayenyenga.
42009039	Ki cicibiadiga n fii opo yaa yogunu kuli, lanyogu liga o yen kuudi, gan yaa digini o leni u paalu ki kpalini o ti ñinsanpunpudi ki faligidi o. Ki ñama o niinni pa opo.
42009040	N bi mia a ŋoadikaaba ke ban deli ki ñani ga o kani, ke baa fidi.”
42009041	Jesu den goa ki yedi: “Yinba, yaa nibuolu n luo li dandanli ki go bia, n baa taa ki ye leni yi ki go juuni yipo ki pundi u laa yogunu? Cuani a bijua na.”
42009042	Ki biga n den nagini Jesu kani yaa yogunu, ki cicibiadiga den guli o ki go digini o leni u paalu. Jesu den funi leni ga, ki paagi ki biga, ki teni o o baa.
42009043	U Tienu kpiagidi leni o paaciamu den paki yaaba n ye likani kuli. Bi niba kuli n den laa Jesu n tieni yaala kuli ke li fangicianli leni li pakili cuo ba, o den yedi o ŋoadikaaba:
42009044	” Yinba, yin diadi mani yi tuba ki cengi mani mi naa maama bonŋanla: Bi niba baa janbi o Ja Bijua ki teni o bi nisaaliba nuu nni.”
42009045	Ama bi ŋoadikaaba ki den ga laa maama n bua ki yedi yaala. Li den duagi bipo ke ban da ga ma. Bi den jie, baa buali Jesu lipo.
42009046	Mi niama den fii bi ŋoadikaaba siiga, ke ban bandi bi siiga yua n tugi li yuli.
42009047	Jesu den bani ban maliti yaala bi pala nni, ki taa ki biwaaga ki sieni o o kani
42009048	ki yedi ba: “Yua n ga ki naa biga n yeli nni o ga mini nba yo, yua n ga mini mo, o ga yua n soani nni. Yi siiga yua n wa ki cie yikuli, wani n tugi li yuli.”
42009049	Jan den yedi: “Canbaa, ti den laa yaa ja n deli mu cicibiadimu a yeli nni ke ti yie opo, kelima waa taani leni ti ki ŋua ŋa.”
42009050	Jesu den goa ki yedi o: “Da go yie mani opo ke wan da tieni la, kelima yua n kaa yie yipo kuli taa yipo.”
42009051	U yogunu n den nagini ke U Tienu baa ñani Jesu ŋanduna nni ki duoni o tanpoli, Jesu den jagi ki bili ke o baa gedi Jelusalema.
42009052	O den soani bi tondiba ke bi kua o liiga. Bi den gedi ki ban kua Samali doyendu nni ki baa lingi o po ku candiegu.
42009053	Ama baa den tuo Jesu cangu, kelima wan caa Jelusalema yeni yaa po.
42009054	O ŋoadikaaba Jaka leni Jan n den laa lani bi den yedi: “Ti Daano, a bua tin yedi mi fantama n ña tanpoli po ki bolini ba bi?”
42009055	Jesu den jigidi ki noanli ba ki funi leni ba. Kelima o Ja Bijua naa cua ki baa bolini bi nisaaliba miana ka, ama ki faabi ba yo.
42009056	Bi den suagi liiga ki gedi dotogu.
42009057	Ban den ye u sanu nni o nilo den yedi Jesu: “N baa ŋua ŋa ŋan caa naani kuli.”
42009058	Jesu den goa ki yedi o: “I coli pia i fali, ti bonyugiditi mo pia a tiana, ama o Ja Bijua wani naa pia wan baa dua naani.”
42009059	Jesu den yedi nitoa mo: “Ŋoadi nni.” O den goa ki yedi o: “N Daano, pa nni min da kpa gedi ki ban piini n baa no.”
42009060	Jesu den yedi o: “Cedi bi tinkpiba n piini bi tinkpiba, ama fini, gedi ki ban yaa wangi U Tienu diema maama.”
42009061	Nitoa go den yedi o: “N Daano, n baa ŋoadi a, ama pa nni min da kpa gedi ki ban cabi n denpo yaaba.”
42009062	Jesu go den yedi o: “Yua n mubini li naakuuli ki baa yaa ko, ki go gbagidi ki nua puoli, waa dagidi U Tienu diema po.”
42010001	Lani yaa puoli o Diedo go den gandi ŋoadikaaba piilele n bilie ki soani ba niba lielie ke bi kua o liiga, ki gedi wani oba n den baa gedi yaa dogi leni yaa kaani kuli.
42010002	O den yedi ba: “U jetaagu yaba ama bi tuonsoanba nan wa. Lanwani yin mia mani u jetaagu Diedo wan soani bi tuonsoanba o jetaagu po.
42010003	Gedi mani! Diidi ki le, n soani yi nani a pebila yeni i fuasangbanli siiga.
42010004	Yin da taa mani ligiboagili, baa sancenboagili, baa cacaadi, ki da sedi u sanu nni ki fuondi oba.
42010005	Yin kua yaa diegu nni kuli, kpa fuondi mani ki yedi: ‹Mi yanduanma n yaa ye ku naa diegu nni.›
42010006	Yua n bua mi yanduanma yaa ye lienni, yin gaali o yaa yanduanma yeni baa ye leni o. Yua n bua mi yanduanma yeni yaa ye likani mo, yi gaali n guani yi yaa kani.
42010007	Yin yaa ye laa diegu nni ki di ki go ñu ban puuni yi yaala kuli, kelima o tuonsoanlo pundi ki baa o panpaani. Yin da ña diegu nni ki tuadi dietoagu.
42010008	Yin kua yaa dogu nni ke bi ga yi cangu kuli, yin je mani ban puni yi yaala,
42010009	ki paagi yaa yiama n ye likani ki yedi ba: ‹ U Tienu diema nagini yi kani.›
42010010	Ama yin kua yaa dogu nni ke baa ga yi cangu kuli, yin ña ki sedi bi sani nni ki yedi:
42010011	‹Ti kpia baa yi dogu tama yaama n tabini ti taana yeni. Ama yin bandi bonŋanla ke U Tienu diema nagini.› “
42010012	Jesu den pugini ki yedi o ŋoadikaaba: “N yedi yi ke ti buudi daali, Sodoma yaa buudi kaa bia ki pundi laa dogu yaaba buudi.
42010013	Fala baa ye leni fini Kolasini dogu. Fala baa ye leni fini Betisayida dogu, kelima yaa bancianma n tieni a niinni ne yaa den tieni hali yogu Tili leni Sidoni dogi nni, bi den baa laa li paboanli tiadi leni mi fantanpienma ki lebidi bi yama.
42010014	Lani yaa po, ti buudi daali Tili leni Sidoni dogi yaa fala kan yaa bia ki pundi yi yaa fala.
42010015	Fini, Kapenayuma dogu moko, a tama ke a baa fiini a yuli hali tanpoli po bi? Kalam, bi baa jiini a hali bi tinkpiba diema.”
42010016	Jesu go den yedi o ŋoadikaaba: “Yua n cengi yi maama cengi n yaama, yua n yie yi mo yie mini, yua n yie mini mo yie yua n soani nni.”
42010017	Ŋoadikaaba piilele n bilie yeni den guani Jesu kani leni li pamanli ki yedi: “Ti Daano, baa mu cicibiadimu moko tuodi ti maama a yeli nni.”
42010018	Jesu den yedi ba: “N den laa ke Sutaani ñani tanpoli ki peli nani mi tañigima yeni ki baa.
42010019	N puni yi u paalu ke yi baa fidi ki yaa ŋmaadi i we leni i nami, ki yaa paani yibali paaciamu kuli. Liba kuli kan fidi ki tieni yi yaala n bia.
42010020	Baa yeni, yin da mangi mani yi pala kelima mu cicibiadimu tuo yi maama, ama yin mangi mani yi pala kelima bi diani yi yela tanpoli po.”
42010021	Lanyogunu liga U Tienu Fuoma Yua den teni ke Jesu pali mangi hali boncianla ke o yedi: “Baa, fini yua n tie tanpoli leni ki tinga kuli Diedo, n pagi a kelima a doagini li naa bonla bi yanfodanba leni bi nunfandanba kuli po, ki doagidi la yaaba n tie nani a biwaala yeni yaa po. Yeni de, Baa, li tie yeni kelima li ŋua a yanjagiŋanli.”
42010022	Jesu den pugini ki yedi: “N Baa puni nni li bonla kuli bali. Oba kuli ki bani Bijua n tie yua kali Baa bebe, oba kuli mo ki bani Baa n tie yua kali Bijua leni wani Bijua n bua ki doagidi o yua yaa po.”
42010023	Lani Jesu den jigidi ki noanli o ŋoadikaaba ki maadi leni bani bebe ki yedi: “Li pamanli ye leni yi kelima yin laa yaala po.
42010024	Kelima n yedi yi ke bi sawalipuaba leni bi badiba boncianla den bua ki le yin nua yaala na, ki naa laa la, bi den bua ki gbadi yin gba yaala na, ki naa gbadi.”
42010025	U Tienu balimaama bangikaciamo yendo den fii ki bua ki biigi Jesu ki yedi o: “Canbaa, n baa tieni lede ki baa yaa miali n kan gbeni?”
42010026	Jesu den yedi o: “Be diani li balimaama nni? A cogi be lienni?”
42010027	O den goa ki yedi o: “Ŋan bua o Diedo a Tienu leni a pali kuli leni a miali kuli leni a fidu kuli leni a yantiali kuli, ki go bua a nisaalilielo nani ŋan bua a yuli maama.”
42010028	Jesu den yedi o: “A guani ke li tiegi. Yaa tiendi yeni, a baa yaa ye.”
42010029	Li balimaama bangikaciamo yeni den bua ki saa o yuli po i moamoani ki yedi Jesu: “Ŋme nan tie n nisaalilielo?”
42010030	Jesu den goa ki yedi o: “O ja den ñani Jelusalema, ki jiidi ki caa Jeliko. O den baa bi sanjiaba siiga, ke bi bibi o, ki fie wan pia yaala ki go pua pua o ki ŋa o ke wani leni mi kuuma ki foagi, ki ban caa.
42010031	Li sua ke bi kopadicianba siiga yendo moko den jiidi ki tagi laa sanu. Wan den laa o ja yeni, o den jadi ki balini ki pendi.
42010032	Lefi buolu yua moko n den jiidi ki pundi likani ki laa o ja yeni, o den jadi ki pendi.
42010033	Ama, Samali yua, den caa u dogu ki cua likani. Wan den laa o ja yeni, mi niñima den cuo o opo.
42010034	O den nagini ki tieni o nala mi kpama leni duven ki finfini a a caba, ki jagini o wani oba yaa bonjaginkaala po, ki gedini o ki ban baa opo ku candiegu ki kubi o.
42010035	Lan fii ki fa o den ñani kujapiena lie ki teni ku candiegu daano ki yedi o: ‹Yaa kubi o, ŋan baa biani opo yaala ki pugini line po, n yaa lebidi ki guani, n baa pa ŋa.› “
42010036	Lani Jesu den buali o ki yedi: “A yaa yama po, bi nitaadiba yeni siiga ŋme tie yua n den baa bi sanjiaba siiga yeni nisaalilielo?”
42010037	O den goa ki yedi o: “Yua n gbadi opo mi niñima yene.” Jesu den yedi o: “A mo n gedi ki ban yaa tiendi yeni.”
42010038	Jesu go den taa u sanu, wani leni o ŋoadikaaba. O den kua doyendu nni. Yaa pua n yi Malata den ga o cangu.
42010039	O pua yeni den pia o waalo ke o tie pua ki yi Maliyama. Wani Maliyama den kali Jesu taana kani ki cengi o maama.
42010040	Ku diegu tuonli den yagi Malata yama ke o cuoni ki lindi. O den cua ki yedi Jesu: “N Daano, naani n waalo n ŋa nni ke n tuuni nbebe yeni, laa yia ŋa? Yedi o wan todi nni.”
42010041	O Diedo den goa ki yedi o: “Malata, Malata, a yagini a yama ki cuoni ki lindi li bonla boncianla po.
42010042	Ama bonyenla n tie tiladi, Maliyama gandi li bonŋanla, ban kan fie o yaala.”
42011001	Dayenli Jesu den jaandi kaanuba. Wan den jaandi ki gbeni, o ŋoadikaaba siiga yendo den yedi o: “N Daano, bangi ti tin baa jaandi maama, nani Jan n bangi o yaa ŋoadikaaba maama.”
42011002	Jesu den yedi ba: “Yi yaa yen baa jaandi yin yedi: ‹Ti Baa, a yeli n baa mi gagidima. A diema n cua.
42011003	Pa ti daali kuli yaa jiema banlu n dagidi.
42011004	Tieni tipo sugili ti tuonbiadi po Kelima ti moko tiendi sugili yaaba n tudi tipo kuli po. Da tuo tin baa mi tulinma nni.› “
42011005	O go den yedi ba: “Yi siiga yendo yaa pia o danli ki gedi o kani ku yagisiigu ki yedi o: ‹N danli, ledi nni dupen bonba taa,
42011006	kelima n danli yendo fii li sancenli ki cua ki cani nni ke n naa pia liba ki baa candi o.›
42011007	O danli yua n ye o dieli tugu nni yeni yaa goa ki yedi o: ‹Da yagini n yama, n luoni bu buliñoabu no, mini leni n bila kuli mo duani, n kan go fidi ki fii ki pa ŋa.›
42011008	N yedi yi, baa o yaa kan fii ki pa o kelima o tie o danli, o baa fii kelima o tigini po, ki pa o wan luo yaala yeni kuli.
42011009	Lani yaa po n yedi yi, mia mani, bi baa pa yi, lingi mani, yi baa le, yedi mani: ‹Gafala,› bu buliñoabu kani, bi baa luodi yipo.
42011010	Kelima yua n mia kuli baa baa, yua mo n lingi kuli mo baa le, bi baa luodi yua yedi: ‹Gafala,› ki bua ki kua kuli po mo.
42011011	Yinba bibaanba siiga, ŋme yaa bijua n baa mia o dupen, wan teni o li tanli, bi o yaa mia o o jamo, wan teni o o wa?
42011012	Bi o baa mia li jenli, wan teni o o namo?
42011013	Yinba yaaba n bia yaa bani ki pa yi bila li bonŋanla, lanwani laa pia kuli tama ke ti Baa yua n ye tanpoli baa pa yaaba n mia o o Fuoma Yua.”
42011014	Jesu den deli ki ñandi o nilo niinni yaa cicibiadiga n teni ke o tie muulo. Ki cicibiadiga yeni n ñani yaa yogunu, o muulo den maadi ke li pakili leni li fangili cuo ku niligu.
42011015	Ama bi tianba den yedi: “Mu cicibiadimu bado Belisebu n puni o u paalu ke o fidi ki deli mu cicibiadimu bi niba niinni.”
42011016	Bi tianba mo den bua ki dia Jesu ku madiagu, ki mia o ke wan tieni yaa bancianma n baa doagidi ke o paalu ñani U Tienu kani.
42011017	Jesu den bani ban maliti yaala ki yedi ba: “Yaa diema n boagidi ki tuogi leni mi yuli kuli baa bodi, mi diena kuli mo baa baali aya po.
42011018	Sutaani yaaba mo yaa deli ki ñani Sutaani yaaba, o diema baa tieni lede ki yaa ye? N yedi yeni kelima yi yedi ke mu cicibiadimu bado Belisebu puni nni u paalu ke n deli mu cicibiadimu.
42011019	Belisebu n yaa puni nni u paalu ke n deli mu cicibiadimu, yi yaa ŋoadikaaba mo deli mu ŋme yaa yeli nne? Lani yaa po bi baa jia yi leni ti buudi.
42011020	Ama li yaa tie U Tienu nubili n puni nni u paalu ke n deli mu cicibiadimu, lanwani U Tienu diema pundi yi kani.
42011021	O gbanmandaano yaa kubi o jatiadi ki gu o diegu, wan pia yaala kuli, waa bangi lipo.
42011022	Ama yua n pa ki cie o yaa cua ki baa o ki paadi o, o baa fie o jatiadi wan bi dugi yaadi yaa po kuli, ki taa o fagidi ki boagidiboagidi.
42011023	Yua n ki taa npo kuli tie n yieka. Yua n ki todi nni ke n taandi nan yadi wani.
42011024	Ki cicibiadiga yaa ñani o nilo niinni, ki yen gedi ki ban yaa gaandi yaa fuali n ki pia ñima nni, ki lingi mi fuodima. O yaa laa, ki baa yedi: ‹N baa lebidi ki guani n dieli po min den ñani naani.›
42011025	O yaa pundi o baa sua ke li pidi ki ŋanbi.
42011026	Lanwani o baa gedi ki ban taa cicibiadimu lele yaamu n bia ki cie kani kiba, mun yegi ki ban kua li niinni ki yaa ye. Laa nilo yeyuankaama baa bia ki cie mi kpiama.”
42011027	Jesu n den maadi yeni yaa yogunu, o pua den kpaani ku niligu siiga ki yedi o: “Li pamanli ye leni yaa pua n mali a leni yaa biina n ŋaani a kuli.”
42011028	Jesu den goa ki yedi o: “Li pamanli ye leni yaaba cengi U Tienu maama ki kubi ma ki cie.”
42011029	A nigola n den taani boncianla ki ŋabi ki mabindi Jesu, o den yedi: “Moala na niba tie nibiadiba. Bi miadi yaa bancianma n tie sinankeeni, ama bi kan tieni bipo sinankeentoa li yaa tie Jonasa yua yaaka.
42011030	Nani Jonasa n den tie sinankeeni Ninife dogu yaaba po maama, o Ja Bijua moko baa tua sinankeeni moala niba po yene.
42011031	Yaa diema n ye niganu po pobado baa taani ki sedi leni moala na niba ti buudi daali, ki bu ki cuo ba, kelima o den ñani hali hali foagima, ki cua ki cengi Salomono yanfuoma maama, ama moamoani, yaala n cie Salomono ye ne.
42011032	Ninife dogu yaaba moko baa taani ki fii ki sedi leni moala na niba ti buudi daali ki bu i cuo ba, kelima Jonasa n den waani ba U Tienu maama, bi den lebidi bi yama. Ama moamoani, yaala n cie Jonasa ye ne.
42011033	Niloba kan cuoni fidisanga ki kuani ga yaa kaanu n wuo, yaaka ki taa li sancianli ki ŋoagini ga. Ama o baa taa ki tuani ga u fidisantuankaanu ke yaaba n kua li dieli nni kuli n yaa nua mi yenma.
42011034	A nunbu tie a gbanandi fidisanga. A nunbu yaa ŋani, a gbanandi nni kuli baa yieni bonŋanla. Ama a nunbu yaa ŋani, a gbanandi kuli baa ye li biigili nni.
42011035	Lani yaa po ŋan fangi a yuli ki da teni ke yaa yenma n ye a niinni n tua biigili.
42011036	A gbanandi nni kuli yaa yieni bonŋanla ke li biigili ki ye kaanuba kuli nni, tikuli baa yieni nani ki fidisanga n yen yendi apo ki yenma maama.”
42011037	Jesu n den maadi yaa yogunu, Falisieni yendo den yini o ke wan kua ki je o deni. O den kua ki kali u saajekaanu kani.
42011038	Falisieni yeni den laa ke waa nidi ki baa je, li den paki o.
42011039	O Diedo den yedi o: “Yinba Falisieninba, yi yen ŋuudi ki ŋanbi ki tadiñokaaga leni ku saajetadigu kuli puoli po, ama yi tugu nni nan gbie leni yin fenli yaala leni yin tiendi yaa biadima.
42011040	Yinba, bi yanpiidanba yeni, yua n tagi puoli po, wan ka tagi tugu nni mo?
42011041	Pa mani a luoda yaala n ye yi pala tugu nni lani, yaala n sieni kuli baa ŋanbi yipo.
42011042	Fala baa ye leni yi, yinba Falisieninba, kelima yi coadi yaa kpinfaadi n yi menti leni lu, leni kpinfatoadi kuli, ki ñandi dim. Ama yi ŋa mi teginma leni U Tienu yaa buama. Li pundi yin yaa bi tiendi lani, ki nan da cedi yin maani ki tiendi yaala yeni mo.
42011043	Fala baa ye leni yi, yinba Falisieninba, kelima yi bua ki yaa ka i niciankali-kaani li balimaama bangima diena nni, ki go bua bi niba n yaa fuondi ki kpiagidi yi mu daamu nni.
42011044	Fala baa ye leni yi kelima yi tie nani yaa kula n ki ñi ke bi niba cuoni apo kaa faami.”
42011045	Li balimaama bangikacianba siiga yendo den goa ki yedi o: “Canbaa, ŋan maadi maama na, a sugidi ti moko.”
42011046	Jesu den goa ki yedi: “Fala baa ye leni yi moko, yinba li balimaama bangikacianba, kelima yi tungi bi niba a tugikpiaga, ya ke yinba yiba kan tuo ki sii ŋa leni yi nubiyenli.
42011047	Fala baa ye leni yi, kelima yi goa ki maa ki ŋanbidi yi yaajanba n den ku yaa sawalipuaba yaa kula.
42011048	Yeni yi tiendi siedi ke yi yama dagidi leni yi yaajanba tuona, kelima bani, bi den ku bi sawalipuaba, ke yi mo maa bi kula po li bontiadikaala.
42011049	Li tie lani yaa po ke wani U Tienu yanfuoma po o maadi Jufinba maama ki yedi ke wani U Tienu n baa soani bikani o sawalipuaba leni o tondiba. Bi baa kpa bine ki faligi bine.
42011050	Lani yaa po U Tienu baa tuu moala na niba bi yaajanba n den ku yaa sawalipuaba ki wuli bi soama panli, ki cili leni Abela soama hali ŋanduna tagima yogunu,
42011051	ki pundi hali Sakali yaa soama, ban den ku yua U Tienu diegu nni, li padibinbinli leni u kaangagidiŋamu siiga. Yeni de, n yedi yi ke U Tienu baa tu moala na niba laa kuuma kuli panli.
42011052	Fala baa ye leni yi, yinba li balimaama bangikacianba, kelima yi tuudi ki ñani mi bandima buliñoabu sendabiga. Yii kua yiba, yi go yie yaaba n bua ki kua mo yaa po.”
42011053	Jesu n den ñani lankani, li balimaama bangikaaba leni Falisieninba den tigini o leni mi mapaama, ki buali o yaa bonla n yaba,
42011054	ki dia o ku madiagu, ki bua ki baa o ñoabu nni yaa maama ke bi baa fidi ki gedini ma li bali danba kani.
42012001	Laa yogunu ku niligu den taani tudatuda hali ki ŋmaadi biyaba. Jesu den cili ki maadi leni o ŋoadikaaba ki yedi: “Fangi mani yi yula bonŋanla ki da kubi Falisieninba dabinli, lani n tie pala lie yantiali.
42012002	Liba kuli ki ye ki wuo ki kan wuodi. Liba kuli ki ye ki duagi ke bi kan bandi la.
42012003	Lani yaa po yin baa yedi yaala li biigili nni kuli, bi baa gbadi la u yensiinu. Yin baa soabidi yaalaa diena nni, bi baa kpaani la bi niba kuli n gbadi.
42012004	Yinba n danlinba, n yedi yi, yin da jie mani yaaba n baa kpa yi gbanandi ki nan kan go fidi ki tieni bontoala.
42012005	N baa waani yi yin baa yaa jie yua. Yaa jie mani yua n baa fidi ki kpa yi, ki go yuandi ki lu yi ku fantanbuogu nni. Yeni de, n yedi yi ke wani n tie yin baa jie yua.
42012006	Baa kuadi nuani muu muu ka kuumu lie? Ama baa yeni, U Tienu kan sundi bi siiga nni baa yendo po.
42012007	Yinba wani, baa yi yudi, U Tienu bani ti coali n da maama. Da jie mani pu kuli, yi pia mayuli ki cie i nuani boncianla.
42012008	N yedi yi ke yua n tuo bi niba nintuali ke o tie n yua kuli, o Ja Bijua moko n baa tuo U Tienu malekinba nintuali ke o tie n yua.
42012009	Ama yua n nia bi niba nintuali ke waa tie n yua, n moko baa nia U Tienu malekinba nintuali ke waa tie n yua.
42012010	Yua n maadi o Ja Bijua po yaala n bia baa baa sugili, ama yua n sugi U Tienu Fuoma Yua, wani kan baa sugili.
42012011	Bi yaa gedini yi li balimaama bangima diena nni, yaaka bi bujiaba kani, yaaka paatietoaba kani, ki baa jia leni yi ti buudi, yin da yagi mani yi yama leni yin baa maadi maama ki baa ga yi yula, leni yin baa yedi yaala kuli po,
42012012	kelima lanyogunu lige U Tienu Fuoma Yua baa bangi yi yin baa yedi yaala.”
42012013	Ku niligu siiga niyendo den yedi Jesu: “Canbaa, waani n kpelo wan boagidi ti baa n ŋa yaa faali ki teni nni n yaa biinu.”
42012014	Jesu den goa ki yedi o: “N danli, ŋme dini nni li bali ke min jia yipo yi maama, bi ki boagidi yi faali?”
42012015	O go den yedi bi niba kuli: “Fangi mani yi yula bonŋanla leni mi ŋalimanbuama, kelima o nilo miali ki ŋua o ŋalimano n yaba maama.”
42012016	Lani Jesu den pua ba mi naa kpanjama ki yedi: “O piado den ye ke o kuanu loni boncianla.
42012017	O den kpaagi ki yedi o pali nni: ‹N baa tieni lede? Kelima mii pia min baa bili n kpaandi kuli naani.›
42012018	O den goa ki yedi: ‹N bani min baa tieni maama. N baa mumudi n buabuana ki goa ki maa ya n yaba ki cie, ki taani n kpaandi leni n piama kuli ki kuodi lienni.
42012019	Lani n baa yedi n yuli: A pia mi piama ke li kandi yaa bina n yaba po, yaa fuo ki di ki go ñu ki mangidi a pali.›
42012020	Ama U Tienu den yedi o: ‹O yanluodaano na, dinla yaa ñiagu liga, n baa taa a naano. Ŋan bili yaala kuli baa tua ŋme yaa yaala?› “
42012021	Jesu go den yedi: “Li tie yeni leni yua n taagi mi piama o yuceli po, ke o cima ki tie U Tienu po.”
42012022	Li yaa puoli Jesu den yedi o ŋoadikaaba: “Li tie lani yaa po ke n yedi yi, da yagi mani yi yama yi miali yema po, yin baa di yaala po, leni yi gbanandi po yin baa yie yaala.
42012023	Li miali cie mi jiema, ti gbanandi mo cie ti tiayiekaadi.
42012024	Diidi mani a kankala, baa coagi, baa yendi, baa pia bilikaanu, baa pia buabuana. Leni lankuli yeni U Tienu dindi ba. Ama yinba, yi pia mayuli boncianla ki cie ti bonyugiditi.
42012025	Yi siiga ŋme yanyagidi n baa teni wan fidi ki foagidi o miali dana baa waamu?
42012026	Yi yaa kan fidi ki tieni yaa bonla n wa yeni, be yaa po ke yi bangi yaala n sieni kuli po.
42012027	Diidi mani mi moapuuma n ye maama. Maa tuuni, maa pia gaali, baa yeni, n yedi yi ke baa o bado Salomono leni o kpiagiciandi kuli, waa den pundi mi siiga nni baa yenma n bobi maama.
42012028	U Tienu yaa bobindi yaa muadi n ye ku muagu nni dinla, ke bi baa fa ki taa ti ki cuoni mi fantama u fanu nni, laa pia tama ke o baa yieni yi mo, yinba yaaba yaa dandanli n ki fuu.
42012029	Da yagini mani yi yama leni yin baa yaa di yaala lingima leni yin baa yaa ñu yaala yaa lingima.
42012030	Kelima yaa nibuoli n ki ŋua U Tienu ŋanduna nni kuli n kuandi bi yama laa bonla nni. Yi Baa bani ke laa bonla tie yipo tiladi.
42012031	Ama yin kpa lingi mani U Tienu diema, lani, laa bonla kuli baa pugini yipo.
42012032	Da jie mani liba, fini yaa yankulu n ki yaba, kelima li mani yi Baa wan pa yi mi diema.
42012033	Kuadi mani yin pia yaala, ki pa a luoda yin kuadi ki baa yaa ligi. Ŋanbi mani yi yula po tanpoli po yaa ligiboaga n kan biidi leni yaa ŋalimani n kaa pia gbenma, a concona n kan nagini naankani, ti lulugidi mo n kan lugi ki bolini naankani.
42012034	Kelima yi ŋalimani n ye naankani, yi yantiana mo baa ye lankane.
42012035	Ñagini mani yi ciamu ku gbanñagidigu, ki teni yi fidisanmu n yaa co.
42012036	Yeni de, yaa tie mani nani yaa naacenba n gu ke bi canbaa n ña mi pocaajiema po ki kpeni, ke o yaa pundi ki yedi: ‹Luodi npo mani,› ban luodi opo tontoni.
42012037	Li pamanli ye leni yaa naacenba ke bi canbaa kpeni ki sua ke bi nua ki gu o yeni. N yedi yi i moamoani ke o baa ñagini o ciaga, ki teni ban kali u saajekaanu kani, wan teni ba mi jiema.
42012038	O yaa kpeni o kootonmua-kpialo, yaaka o kootonmua-yuamo, ki sua ke bi nua ki gu o, li pamanli baa ye leni ba.
42012039	Yin bandi bonŋanla ke o diedaano yaa bi bani li conconli n baa cua yaa yogunu, o bi baa gu ki kan cedi li conconli n lugidi o dieli ki kua.
42012040	Yi moko n bogini ki yaa gu kelima o Ja Bijua baa cua yin ki daani yaa yogunu.”
42012041	Pieli den yedi o: “N Daano, a pua mi naa kpanjama tinba bebe yaa po bi? Bi bi niba kuli po?”
42012042	O Diedo den yedi: “Ŋme n tie yaa tuonsoanjiidi-dugika n pia mi yanfuoma, ke o canbaa guuni o o niba ke wan yaa tendi ba yaa jiema n bili bipo yaa yogunu?
42012043	Li pamanli baa ye leni laa naacemo, o canbaa yaa kpeni ki sua ke o tiendi yeni.
42012044	N waani yi i moamoani, o canbaa baa guuni o o piama kuli.
42012045	Ama laa naacemo yaa yedi o pali nni: ‹N canbaa waagi mi kpenma,› ki di pua bi tuonsoanba, bi jaba leni bi puoba kuli, ki di ki go ñu hali ki gaadi,
42012046	laa naacemo canbaa baa kpeni wan ki daani o yaa daali leni wan ki faami yaa yogunu. O baa teni ban waani o fala hali boncianla, ki gedini o ki ban taani leni yaaba n ki ŋua U Tienu.
42012047	Yaa naacemo n bani o canbaa n bua wan yaa tiendi yaala ki naa bogini liba, kaa tieni nani o canbaa n waani o maama, bi baa pua o yaa puadi n yaba.
42012048	Die yua n kaa bani o canbaa n bua wan yaa tiendi yaala, ki tieni yaa bonla n pundi ti puadi, o yaa puadi kan yaa yaba. Ban teni yua boncianla, bi baa bili ke wan guani boncianla. Ban piani yua ke li yaba, bi baa bili ke wan guani yaala n yaba ki cie.
42012049	N cua ki baa lu mi fantama ŋanduna nni, n bua hali bonŋanla ke li bi mali ki cuo no.
42012050	Ama bi baa kpa batisi nni yaa batisima n tie fala. N yama yagini boncianla hali lan baa tieni ki gbeni.
42012051	Naani yi tama ke n cua ki baa tieni mi yanduanma ŋanduna nni bi? A-a, n cuani mi paadime.
42012052	Moala liiga, niba muu dieyengu nni baa paadi leni biyaba, niba taa baa koani leni niba lie, niba lie n koani leni niba taa.
42012053	Bibaa baa koani leni o bijua, ki bonjaga mo n yaa koani leni o baa, binaa baa koani leni o bisalo, ki bonpuoga mo n yaa koani leni o naa. Yaanaa baa koani leni o biyuaga, ki biyuaga mo n yaa koani leni o yaanaa.”
42012054	Jesu go den yedi a nigola: “Yi yaa laa ke ku tawaligu fii nintuali po, yi yen yedi tontoni ke ki taaga baa mi. Li yen tua yeni mo.
42012055	Yi yaa laa ke u faalu ñani niganu po, yi yen yedi ke ku wulugu baa tieni. Li moko yen tua yeni.
42012056	Yinba pala lie danba na, yi bani ki bundi tanpoli leni ki tinga sinankeeninba, be yaa po ke yi naa bani ki bundi yaa yogunu n tie na yaa sinankeeninba wani?
42012057	Be teni ke yii kpaagi ki bandi yin baa tieni yaala lan yaa tiegi?
42012058	Ŋan yegi leni a koanginka ke yi caa li bujiali po yaa yogunu, ŋan moandi ki dagidi leni o u sanu nni wan da gedini a o bujialo kani, o bujialo n da teni a sandalima, sandalima mo n da luoni a li kpaadidieli nni.
42012059	N yedi a, a kan ña lienni kali a ban pani ki gbeni, kaa sieni baa tanga.”
42013001	Laa yogunu bi nitianba den cua ki togidi Jesu yaala n den tieni Galile yaaba, yaaba n den cua ki baa padi U Tienu po, ke Pilata den teni ke bi ku ba, ki wuli bi soama ke mi taani ki kali leni bi pada yaa yaama.
42013002	Jesu den goa ki yedi: “Yi tama ke laa niba den laa laa fala kelima bi tieni ti tuonbiadi ki cie Galile yaaba kuli bi?
42013003	N yedi yi, yeni ka baa. Yi yaa lebidi yi yama, yi moko yikuli baa bodi yene.
42013004	Bi, Silowe diefoagili n den baa ki ku yaa piiga n niniidiba yeni, yi tama ke bi den tudi U Tienu po ki cie Jelusalema yaaba kuli bi?
42013005	N yedi yi, yeni ka baa. Yi moko yaa lebidi yi yama, yikuli baa bodi yene.”
42013006	Lani, Jesu den pua mi naa kpanjama ki yedi: “O ja den ŋu bu kankanbu o duven tiidi kuanu nni. O den cua bu kani ki lingi a kankana kaa laa pu.
42013007	Lanwani o den yedi o koaguudo: ‹Diidi ki le, bina taa nna ke n kpendi ki lingi bu kankanbu na po a kankana, mii laadi pu. Pedi bu. Be yaa po ke bu miabi u kaanu fanma fanma?›
42013008	O koaguudo den goa ki yedi o: ‹Canbaa, cedi bu dunla da goga. N baa ko ki lindi bu ki tieni ti bugidi.
42013009	Daalinba jeli po bu baa luoni, lan yaaka, ŋan pedi bu.› “
42013010	Mi fuodima daali dayenli Jesu den bangi bi niba li balimaama bangima dieyenli nni.
42013011	O pua den ye lienni ki pia ki cicibiadiga, yaaga n den teni ke o yia hali piiga n bina nii, ke o ciaga poali ke o gunbi ki kan fidi ki yaadi ki sedi.
42013012	Jesu n den laa o, o den maadi leni o ki yedi o: “O pua na, a paagi ki faabi leni a yianu.”
42013013	O den maani opo o nii ke lanyogunu liga o pua yeni den yaadi ki sedi ki kpiagi U Tienu.
42013014	Ama li balimaama bangima dieli yudaano pali den biidi Jesu n paagi o nilo mi fuodima daali yeni po, ke o yedi ku niligu: “Yi pia dana luoba ki baa tuuni yi tuona, yin yaa kpendi mani laa danluobida yaa niinni ban paagi yi, ki da cua mi fuodima daali ke ban paagi yi.”
42013015	O Diedo den goa ki yedi o: “Yinba pala lie danba, naani mi fuodima daali yi siiga yua kuli ki yen loti o nua yaaka o ŋunbo ki ñani o li yandieli nni ki ban ñuni o?
42013016	O pua yua n tie Abalahama puoliŋuanu ke Sutaani luo o hali piiga n bina nii na mo te, laa pundi min loti laa lolima mi fuodima daali?”
42013017	Wan den maadi yeni yaa yogunu, i fe den cuo o koanginkaaba kuli. Ama ku niligu kuli yaa pali den mangi leni wan tiendi yaa banma ke mi pia ti kpiagidi kuli.
42013018	Jesu go den yedi: “ U Tienu diema naani be? N baa nandi ma leni be?
42013019	Mi tie nani yaa kpintiigu yaa bonbibu n wa ki cie ki yi mutaadi ke o nilo buli bu o kpintiidi kuanu nni ke bu pudi ki kpedi ki tua tibu. Ti bonyugiditi den tiendi bi tiana bu beni po.”
42013020	O go den yedi: “N baa nandi U Tienu diema leni be?
42013021	Mi naani leni li dabinli ke o pua taa ki buuni yonyiemu taa, ki sieni hali likuli n pili.”
42013022	Jesu den suagi liiga ki poandi i dociami leni i dowaali nni, ki bangi bi niba o Laabaaliŋamo ki caa Jelusalema.
42013023	O nilo den yedi o: “O Diedo, naani niba waamu bebe n baa tindi?” O den goa ki yedi yaaba n ye likani:
42013024	” Moandi mani ki kua yaa buliñoabu n miabi kani, kelima n tuodi ki waani yi ke bi niba boncianla baa ti moandi ki baa kua lankani ki nan kan fidi.
42013025	O diedaano yaa ti fii ki luoni bu buliñoabu yaa yogunu, ke li sua ke yi sieni niinpo, yi baa cili ki yaa pua bu buliñoabu kani ki tua: ‹Canbaa, luodi tipo.› O baa goa ki yedi yi: ‹Mii bani yin ñani naani.›
42013026	Lanwani yi baa goa ki yedi o: ‹Ti den dini ki go ñuni a kani, a go den bangi ti ti dogi sani nni moko.›
42013027	O go baa goa ki yedi yi: ‹N yedi yi, mii bani yin ñani naani, fuadi mani n kani, yinba yaaba n tiendi mi biadima.›
42013028	Lankane yi yaa ti laa Abalahama leni Isaaka leni Jakobo leni bi sawalipuaba kuli ke bi ye U Tienu diema nni ke yinba wani nan ye niinpo, yi baa buudi ki cegini yi ñina.
42013029	Bi niba baa ti ña nintuali leni puoli po leni niganu leni nijienu po ki taani ki kali u saajekaanu kani U Tienu diema nni.
42013030	Diidi, bi tianba yaaba n tie puoli yaaba moala baa ti tua liiga yaaba, bi tianba yaaba n tie liiga yaaba mo baa ti tua puoli yaaba.”
42013031	Laa yogunu Falisieninba bi tianba den cua o kani ki yedi o: “Ña ne ki gedi potogu kelima Elodo bua ki kpa ŋa.”
42013032	O den goa ki yedi ba: “Gedi mani ki ban yedi o, wani o colo yeni, ke n deli ki ñandi mu cicibiadimu bi niba niinni ki go paagidi bi niba dinla leni saala, li dataali daali n baa soani ki dudi.
42013033	Li tie tiladi min suagi liiga dinla leni saala leni yaa daali n ŋua, kelima laa dagidi sawalipualo n kpe kaanto kaa tie Jelusalema.
42013034	Jelusalema, Jelusalema, fini yua n ku bi sawalipuaba, ki lugidi U Tienu n tuuni a kani yaaba a tana, taalima ŋa yo ke n den bua ki gobidi ki taani a niba n kani nani o kooñua n yen wuugi o koobila o fiabi nni maama, ama yii den bua.
42013035	Lani yaa po, yi diegu baa tua diegbengu. N waani yi, yi kan go le nni hali yin baa ti yedi yaa yogunu: ‹U Tienu n seligi yua n kpendi wani o Diedo yeli nni.› ”
42014001	Mi fuodima daali dayenli Jesu den kua Falisieninba yudaano yendo yua n den yini o o deni ki baa je.
42014002	Yaaba n go den cua ki baa je den kpaagi Jesu. O yianpiebiko daano den ka o nintuali.
42014003	Jesu den maadi leni li balimaama bangikacianba leni Falisieninba yaaba n ye likani ki yedi ba: “Naani li pia sanu ki paagi o nilo mi fuodima daali bi, bi laa pia yo?”
42014004	Bi den ŋmini suo. Jesu den tandi o nuu ki mubini o yiamo yeni ki paagi o ki cabi o.
42014005	Lani o den yedi ba: “Yi siiga ŋme yaa bijua, yaaka o nua, yaa baa li caali nni mi fuodima daali, o kan jaligi ki dadi ki ñani o?”
42014006	Baa den fidi ki guani o laa maama po liba.
42014007	Jesu n den laa ke Falisieni yeni n yini yaaba ban cua ki je lingi yaa kalikaani n pia ti kpiagidi ki cie, o den pua ba mi kpanjama ki yedi:
42014008	“O nilo yaa yini a mi pocaajiema po, ŋan da gedi ki kali yaa kaanu n kpiagi ki cie. Lani tie wan yini yaaba siiga n da ti yaa pia yua yaa jigidi n cie a yaadi,
42014009	ke yua n yini fini leni wani kuli yaa cua, wan da ti yedi a: ‹Teni one u kaanu.› Lani i fe baa cuo ŋa leni ŋan baa goa ki ban kali puoli po.
42014010	Ama bi yaa yini a ke a pundi, ŋan ban kali puoli po yaa kalikaanu. A yaa tieni yeni yua n yini a yaa ti cua o baa yedi a: ‹N danli, cua ki kali yaa kaanu n cie.› Lani li baa tua apo ti kpiagidi wan yini yaaba kuli nintuali.
42014011	Yua n fiini o yuli kuli, U Tienu baa jiini o, yua n jiini o yuli mo kuli, U Tienu baa fiini o.”
42014012	Jesu go den maadi leni yua n yini o yeni mo ki yedi: “A yaa yini bi niba ban cua ki je a deni, mi yensiijiema yaaka mi yenjojiema, ŋan da yini a danlinba, yaaka a kpeliba leni a waamu yaaka yaaba n li kpi leni a kuli, yaaka a yieninlieba siiga yaaba n tie a piada, ke ban da ti goa ki mo n yini a ki guani a a ŋanma.
42014013	A yaa baa yini bi niba mi jaanjiema po, ŋan yini a luoda leni a tadima leni a waba leni a juama.
42014014	Lanwani U Tienu baa ŋanbi apo kelima bani wani kan fidi ki guani a a ŋanma. U Tienu yaa ti fiini yaaba n den tiendi wan bili yaala bi tinkpiba siiga, o baa guani a ma.”
42014015	Yaaba n den ye u saajekaanu kani siiga yendo n den gbadi laa maama, o den yedi Jesu: “Li pamanli ye leni yua n baa baa ki je U Tienu diema nni.”
42014016	Jesu den goa ki yedi o: “O nilo den ŋanbi mi jecianma ki yini bi niba boncianla.
42014017	Mi jiema yogunu n pundi, o den soani o naacemo n ban yedi wan yini yaaba: ‹Cua mani na kelima li bonla kuli ŋanbi ki gbeni no.›
42014018	Ama bikuli yendo yendo den mia sugili. O nikpialo den yedi o naacemo: ‹N da u kuanu, kali min gedi ki ban le u, ŋan mia npo sugili.›
42014019	One mo den yedi: ‹N da naakpakpaadi piiga, n caa ki baan biigi ba, ŋan mia npo sugili.›
42014020	Toa moko den yedi: ‹N da taa n pua moala na, lani yaa po n kan fidi ki gedi.›
42014021	O naacemo den lebidi ki guani o canbaa kani ki waani o likuli. Lani o diedaano yeni pali den beni, ke o yedi o naacemo: ‹Kua u dogu daamu nni leni u sani nni tontoni ki cuani a luoda leni a tadima leni a juama leni a waba na.›
42014022	Lan yen waamu o naacemo den goa ki yedi o: ‹Canbaa, n tieni ŋan bi puogi nni yaala, ama u kaanu go sieni.›
42014023	Lani canbaa den goa ki yedi o: ‹Ña u dogu nni ki gedi a sanbibila nni leni a naga balinma, ki tigini bi niba ban cua na ke n diegu n gbie.›
42014024	N yedi yi ke min den kpa yini yaaba yeni, bi siiga baa yendo kan leni n jiema.”
42014025	A nigola boncianla den yegi leni Jesu o sancenli nni. O den jigidi ki yedi ba:
42014026	“Yua n cua n kani, o yaa yie o baa leni o naa, leni o pua leni o bila, leni o kpeliba leni o waamu, baa o yuceli mo, o kan tua n ŋoadika.
42014027	Yua n ki bugi o dapoanpoanli ki ŋua nni kan fidi ki yaa tie n ŋoadika.
42014028	Yi siiga ŋme baa bua ki maa li diefoagili ki kan kpa kali ki bandi wan baa biani yaala, ki le o yaa pia yaa ligi n baa dagidi wan gbeni.
42014029	O yaa tieni yeni, o yaa pu li tanpuuli ki naa fidi ki juodi, yaaba n baa le kuli baa ñuadi o, ki yedi:
42014030	‹O ja na cili li diemaali ki naa fidi ki juodi.›
42014031	Bi o laa bado n baa ye ki bua ki tuogi bu toabu leni baditoa ki nan pia toatieba tudapiiga (10,000), naani waa baa kpa kali ki biigi o yaa baa fidi ki tuogi bu toabu leni yua n kpendi o kani ki pia toatieba tudapiilie (20,000)?
42014032	O yaa sua ke o kan fidi, o baa soani o tondiba hali ke o yibali da ye foagima, ki mia o wan waani o wan bua yaala, ban mangi leni biyaba.
42014033	Li tie yeni, yi siiga yua n ki ŋa wan pia yaala kuli, kan tua n ŋoadika.
42014034	Mi yaama tie yaa bonla n mani, ama mi yaa ti luo mi manu, bi baa taa be ki go mangi ma?
42014035	Maa pia mayuli ki tinga po, maa go pia mayuli ti bugidi po, kali ban lu ma bebe. Yua n pia a tuba ki baa gbadi wan gbadi.”
42015001	Bi lubigaaba leni i tagibiadi danba den kpendi Jesu kani ki bua ki gbadi o maama.
42015002	Falisieninba leni li balimaama bangikaaba den yenbidi ki tua: “O ja na gaani i tagibiadi danba cangu ki go di leni ba.”
42015003	Lani Jesu den pua ba mi naa kpanjama:
42015004	” Yi siiga yua pia pe kobiga ke yendo bia, naani waa baa ŋa yaa piiyia n peyiadi n sieni bi kpaakaanu li fuali nni ki ŋoadi yua n yaadi yeni hali ki ban le o?
42015005	O yaa laa o, o baa taa ki bugi o leni li pamanli.
42015006	O yaa ban pundi o denpo, o baa yini o danlinba leni o yieninlieba ki yedi ba: ‹Taani mani leni nni tin mangi ti pala, kelima n laa n pia, yua n den bodi yeni.›
42015007	N yedi yi, li pamanli baa ye tanpoli po ki kelima ti tuonbiadi daano yendo yua n lebidi o yama, ki cie niteginkaaba piiyia n niba yia yaaba n kaa nua ke mi lebidima yeni tie tiladi yaa po.
42015008	Bi o pua yaa pia kujapiena piiga ke yenli bia, naani waa baa cuoni ki fidisanga, ki pidi li dieli ki yaa lingi li dindini hali ki ban le o cili?
42015009	O yaa laa li, o baa yini o danlinba leni o yieninlieba ki yedi ba: ‹Taani mani leni nni tin mangi ti pala kelima n laa n kujapienli yaali n den bia yeni.›
42015010	N yedi yi, li baa tie yeni tanpoli po. U Tienu malekinba baa mangi bi pala kelima ti tuonbiadi daano yendo yua n lebidi o yama.”
42015011	O go den yedi: “O ja den ye ki pia bonjala lie.
42015012	O bonwaalo den yedi o baa: ‹N baa, boagidi ŋan bi bili npo yaa faali a piama nni ki teni nni.› O ja yeni den boagidi ba o piama.
42015013	Lan tieni dana waamu o bonwaalo den taa o yaa biinu kuli ki gedi yaa diema n foagi. O den biani o yaa faali kuli kelima o bibiadima po.
42015014	Wan den biani likuli, mi konbiadima den baa mi diema yeni, ke o cili ki luo yaala n tie tiladi o yema po kuli.
42015015	Lani o den gedi ki mia li tuonli dotieyendo kani ke o gedini o o kuanu po ke wan ban yaa kpaa i duoli.
42015016	Mi koma po o den bua ki yaa di i duoli n di yaa jiema, ama oba kuli ki puni o.
42015017	Lani o den kpaagi ki laa o yama nni ki yedi o pali nni: ‹N baa tuonsoanba pia li bonjekaala ke li kandi ke min ti ye ne ki baa kpe mi koma.
42015018	N baa fii ki guani n baa po, ki ban yedi o: N baa, n tudi U Tienu po leni a yaa po kuli.
42015019	Mii go pundi ban yini nni a bijua. Yaa tuuni nni nani ŋan baa soani a tuonsoanlo maama.›
42015020	Lani o den fii ki guani o baa po. Wan da den ye hali foagima, o baa den laa o ke mi niñima cuo o, ke o sani ki ban bibi o ki gobini o leni mi buama.
42015021	O bijua den yedi o: ‹N baa, n tudi U Tienu po leni a yaa po kuli. Mii go pundi ban yini nni a bijua.›
42015022	Ama o baa den yedi o naacenba: ‹Jaligi mani ki cuani yaa liadicianli n ŋani ki cie ki lani o, ki pilini o mi ñoagima ki go pilini o ti cacaadi moko.
42015023	Taa mani li naatonbiwubidili ki kodi li, tin je mani ki mangi ti pala.
42015024	Kelima n bijua na den kpe ki goa ki faadi, o den yaadi ke n goa ki laa o.› Bi den cili ki mangidi bi pala.
42015025	Li den sua ke o bijakpelo ye u kuanu po. Wan den kpendi ki nagini ku diegu, o den gbadi ti baantiadi ke bi pua ki ciaga.
42015026	O den yini naacenyendo ki buali o lan tie yaala.
42015027	O naacemo den yedi o: ‹A waalo n goa ki kpeni, a baa n laa o leni laafia yene ke o kodi tin wubi yaa naatonbiwubidili.›
42015028	Lani o bijakpelo yeni pali den beni, ke o yie ke o kan kua. O baa den ñani ki miamia ke wan kua.
42015029	O den goa ki yedi o baa: ‹Diidi ki le, n tuuni apo hali yaa bina n yaba, mii yie a ñoabonli liba kuli, ama ŋaa puni nni baa ŋuabiga ke mini leni n danlinba n taani ki je ki mangi ti pala.
42015030	Ama a bijua yua n ban dini a ŋalimano leni a poconcona yeni n goa ki kpeni, wani yaa po yo ke a kodi tin wubi yaa naatonbiwubidili.›
42015031	O baa den goa ki yedi o: ‹N bijua, a ye leni nni yogunu kuli, min pia yaala kuli tie a yaala.
42015032	Li pundi tin je ki go mangi ti pala kelima a waalo na den kpe ki go faadi, o den yaadi ke ti goa ki laa o.› ”
42016001	Jesu go den yedi o ŋoadikaaba: “O piado den ye ki pia o ŋalimankubilo ke bi ti cua o kani ki kuli o ŋalimankubilo yeni ke o biandi o piama.
42016002	O den yini o ki yedi o: ‹N gba ke bi maadi apo be n yeni? Doagidi ki waani nni a ŋalimankubili tuonli fuuli, kelima a kan go baa ki yaa tie n ŋalimankubilo.›
42016003	O ŋalimankubilo yeni den yedi o pali nni: ‹N canbaa baa ñani nni li ŋalimankubili tuonli nni. N baa tieni lede? Ki ko bu kpaabu? N kan fidi. Ki yaa miadi? Bu miabu pia npo i fe.
42016004	N bani min baa tieni maama ke o yaa ti ñani nni li ŋalimankubili tuonli nni, ke n gedi ki cani yaaba kuli, ban ga n cangu.›
42016005	Lani o den yini o canbaa pandanba kuli yendo yendo. O den yedi yua n kpa cua: ‹A pia n canbaa po i ŋa yo?›
42016006	O den goa ki yedi o: ‹Kpaboba kobiga.› O ŋalimankubilo den yedi o: ‹Ga a panli tili ki kali ki diani tontoni kpaboba piimuu.›
42016007	O den yedi toa mo: ‹A pia n canbaa po i ŋa?› O den goa ki yedi: ‹ Ŋalikama kpalipadi kobiga.› O ŋalimankubilo den yedi o: ‹Ga a panli tili ki diani kpalipadi piinii.›
42016008	O canbaa den pagi laa ŋalimankubilo yua n kaa tiegi, kelima o den tieni u fanu.” Jesu den pugini ki yedi: “Ŋanduna yaaba fani leni bi lieba ki cie yaaba n tie mi yenma yaaba.
42016009	N yedi yi ke yin taa mani ŋanduna ŋalimani yi n joagini yeni, ki baa danlinba, ke yi yaa ti pia yi ŋalimani yaa yogunu, ban n ga yi cangu naani n ki pia juodima nni.
42016010	Ban fidi ki dugi yua po li bonwaala po, bi go baa dugi o yaa po yo yaa bonla n yaba po. Yua n ki tiegi li bonwaala nni, o kan go yaa tiegi yaa bonla n yaba nni.
42016011	Lanwani bi yaa fidi ki dugi yipo leni yin kubi ŋanduna ŋalimani maama yi n pia i boandi, ŋme baa piani yi o ŋalimanmoano?
42016012	Bi yaa fidi ki dugi yipo leni yin kubi nitoa ŋalimano maama, ŋme baa teni yi yaa ŋalimano n tie yi yua?
42016013	Naacemoba kuli kan fidi ki yaa tuuni canbaanba lie po, kelima o yaa baa nani o canbaakpialo ki bua o canbaalielo, o nan baa taabi o bonkpialo ki fali o bonlielo wani. Yi kan fidi ki yaa taa ki tuuni U Tienu po leni ŋalimani po.”
42016014	Falisieninba yaaba n den bua i ligi ke li kandi den gbadi lankuli ki ñuadi Jesu.
42016015	O den yedi ba: “Yinba yi moandi ke bi niba n yaa nua ke yi tiegi, ama U Tienu wani n bani yi pala. Bi niba n nua ke yaala n pia ti kpiagidi yeni tie caginde U Tienu po.
42016016	Li balimaama leni bi sawalipuaba maama den die ki pundi hali Jan Batisi yogunu. Ki cili lanyogunu bi wangi U Tienu diema Laabaaliŋamo. Nilo kuli tiendi u paalu ki bua ki kua lienni.
42016017	Tanpoli leni ki tinga pendima dingi ki cie li balimaama nni baa dianfuubiyenga n bodi ki kan tieni.
42016018	Yua n ñani o pua ki go taa potoa kuli conbi. Yua mo n taa ban ñani yaa pua kuli, o conbi.
42016019	O piado den ye ki laa ti tiakpiagidi, ki mangidi o pali daali kuli leni o yeŋanma leni mi jemanma.
42016020	O luodo moko den ye ke bi yi o Lasala. O den yen dua o piado yeni diegu buliñoajabu nni ke o gbanandi kuli tie nala.
42016021	Mi koma den kubi o hali ke o den bua ki yaa di yaa jiema n joagidi o piado yeni saajekaanu kani. Baa i sangbanli den kpendi ki liagi o nala moko.
42016022	To, o luodo den kpe ke malekinba taa o ki gedini Abalahama kani. O piado moko den ti kpe ke bi piini o.
42016023	O den laadi fala bi tinkpiba n ye naankani. O den yaadi ki diidi hali foagima, ki ban laa Abalahama leni Lasala ke o ye Abalahama kani.
42016024	O den tiani ki yedi: ‹N baa Abalahama, gbadi npo mi niñima ki soani Lasala wan tu mi ñima leni o nubiyuli ki cua ki kuugi npo n lanbu, kelima n laadi fala boncianla mi fantama na niinni.›
42016025	Abalahama den goa ki yedi o: ‹N biga, tiadi ke a den baa yaala n ŋani boncianla ŋan den ye yaa yogunu, ke Lasala mo den laadi fala boncianla. Moala, o ye ne ke bi baagidi o, a mo laadi fala.
42016026	Lani bebe ka, ku buociangu ye tinba leni yinba siiga, ki teni ke yaaba n bua ki ña ne ki gedi yipo kan fidi, yaaba n bua ki ña yi yaa po mo ki cua ti yaa kani kan fidi.›
42016027	O piado den yedi: ‹Lanwani n nan mia ŋa, ŋan soani Lasala n baa denpo.
42016028	Kelima n pia waamu muu. Wan gedi ki ban tuodi ki waani ba ke bani wani n da cua o naa falabiado kaanu na niinni.›
42016029	Abalahama den goa ki yedi o: ‹A waamu pia Musa leni bi sawalipuaba kuli, ban cengi ba.›
42016030	O piado den goa ki yedi: ‹N baa Abalahama, yeni ka, yua n kpe yaa fii bi tinkpiba siiga ki gedi bikani, bi baa lebidi bi yama.›
42016031	Abalahama den goa ki yedi o: ‹Bi yaa yie kaa baa cengi Musa leni bi sawalipuaba, baa o nilo yaa fii bi tinkpiba siiga ki gedi bikani, bi kan cengi o.› ”
42017001	Jesu den yedi o ŋoadikaaba: “Laa pia ke yaala n baa teni bi niba ban yaa tiendi ti tuonbiadi kan yaa kpendi, ama fala baa ye leni yaa nilo n cuani la.
42017002	Bi yaa lani o li naacianli ki lu o mi ñincianma nni wan bodi, lani n cie wan teni yaa bonwaamu n tie na siiga baa yendo n tieni ti tuonbiadi.
42017003	Fangi mani yi yula. A kpiilo yaa tieni ti tuonbiadi, ŋan tundi o. O yaa lebidi o yama, ŋan pa o sugili.
42017004	O yaa tudi apo taalima lele dayenli, ke taalima lele yeni o cua a kani ki yedi: ‹N lebidi n yama› ŋan pa o sugili.”
42017005	Jesu tondiba den yedi o: “Ti Daano, pugini ti dandanli.”
42017006	O Diedo den goa ki yedi: “Yin pia yaa dandanli yaa pundi baa mutaadi bonbibu n wa ki da maama, yi bi baa fidi ki yedi bu naa sikomoli tibu: ‹Ŋabi aba ki ban ŋu aba mi ñincianma nni,› bu baa tuo.
42017007	Yi siiga ŋme baa pia o naacemo ke o ko, yaaka o kpaa i pe, o yaa ñani u kuanu po ki kpeni, naani o canbaa baa yedi o: ‹Cua moala ki je?›
42017008	Ama o baa yedi o: ‹Ŋanbi npo mi jiema, ki bogidi aba ki yaa tendi nni ma hali min je ki go ño ki gbeni no. N yaa gbeni, a mo baa je ki go ño.›
42017009	Naani o baa pagi o o naacemo yeni kelima o tieni wan puogi o yaala bii?
42017010	Li tie yene yinba yiba moko yaa po, yi yaa tieni ban puogi yi yaala kuli, yin yedi mani: ‹Ti tie yaa naacenba n soani ti tuonli bebe, ti tieni lan pundi tin tieni yaala.› “
42017011	Jesu n den kubi o sancenli ki caa Jelusalema, o den poandi Samali leni Galile diema siiga.
42017012	O den baa kua doyendu nni ke gbaada piiga den kpendi ki baa tuogi o. Bi den sedi foagima ki kpaani:
42017013	” Canbaa Jesu, gbadi tipo mi niñima.”
42017014	Wan den laa ba o den yedi ba: “Gedi mani ki ban waani yi yula bi kopadicianba.” Ban den caa yaa yogunu bi den paagi ki ŋanbi.
42017015	Bi siiga yendo n den laa ke o paagi, o den lebidi ki goa ki kpaani ki pagi U Tienu.
42017016	O den labini Jesu taana kani ki tuondi o. O den tie Samali yua.
42017017	Jesu den yedi o: “Niba piiga yeni kuli ka paagi? Bi niyiadiba ye le?
42017018	Naani oba ki lebidi ki cua ki baa pagi U Tienu kali o nilamo na bebe?”
42017019	Lani o den yedi o ja yeni: “Fii ki gedi. A dandanli paagi a.”
42017020	Falisieninba den buali Jesu U Tienu diema n baa cua yaa yogunu. O den goa ki yedi ba: “U Tienu diema naa tie maama ke bi niba baa fidi ki le ma ka.
42017021	Bi kan yedi: ‹Mi ye ne,› yaaka: ‹Mi ye nepo.› Kelima U Tienu diema ye yi siiga baa moala.”
42017022	Lani Jesu den yedi o ŋoadikaaba: “A dana kpendi ke yi baa bua hali boncianla ki le o Ja Bijua dana siiga baa dayenli, ki nan kan le.
42017023	Bi baa ti yedi yi: ‹O ye ne,› yaaka: ‹O ye nepo,› yin da gedi mani, yin da sani ki ŋoadi ba mani.
42017024	Kelima nani mi tañigima n yen ñuliti ki pelini nepo tinbianu, ki poandi ki yaa caa hali une maama yeni, li baa tua yene o Ja Bijua daali yaa cua.
42017025	Hali ke li daa tieni, li tie tiladi wan le fala boncianla, moala na niba mo n yie o.
42017026	Lan den tie maama Nowe yogunu, li go baa tie yeni o Ja Bijua yaa dana nni.
42017027	Bi nisaaliba den di ki go ñu, ki taani bi puoba ki puuni bi bisiaba bi jaba, hali Nowe n den ti kua ku ñinbiaciangu nni yaa daali. Ki tabolinkaaga den cua ki bolini bikuli.
42017028	Lan den tie maama Loto yogunu, li go baa ti tie yene. Bi niba den di ki go ñu, ki da ki kuadi, ki coagi ti jaadi, ki maa a diena.
42017029	Ama Loto n den ñani Sodoma nni yaa daali, mi fantama leni li cidibili den ñani tanpoli ki mini nani ki taaga yeni ki bolini bikuli.
42017030	Li go baa tua yene o Ja Bijua n baa doagidi o yuli yaa daali.
42017031	Laa daali yua n ka o doangu yuli po, ke o tiadi ye deenni, wan da jiidi ki kua ki baa taa ti, yua n ye u kuanu po mo n da lebidi ki guani o denpo.
42017032	Tiadi mani Loto pua po.
42017033	Yua n bua ki ga o miali baa biani li, ama yua n baa biani li baa ga li.
42017034	N yedi yi, laa daali ñiagu niba lie baa dua duanyendu, bi baa taa yendo ki ŋa o yua.
42017035	Puoba lie baa taa ki naani, bi baa taa yendo ki ŋa o lielo.
42017036	Jaba lie baa taa ki ye u kuanu nni, bi baa taa yendo ki ŋa o yua.”
42017037	Bi ŋoadikaaba den yedi o: “Ti Daano, line baa tieni hali le?” O den goa ki yedi: “Li bonkpienla n ye naani, i kaabi baa taani lankane.”
42018001	Jesu den pua ba mi kpanjama ki baa waani ba ke li pundi ban yaa jaandi yogunu kuli ki da cedi bi gbani n wudi.
42018002	O den yedi: “O bujialo den ye u dogu nni kaa jie U Tienu, kaa fangi niloba mo.
42018003	Li kpepuoli moko den ye u dogu yeni niinni ki yen kpendi ki miadi o ki tua: ‹Ŋan tuu npo n koanginka n panli.›
42018004	O bujialo den waagi ki yiedi. Li yaa puoli o den ti maadi o yuli ki yedi: ‹Baa ke mii jie U Tienu kaa fangi niloba mo,
42018005	li kpepuoli na n coagini nni maama na, n baa tuu opo o panli, yeni yaaka, o li baa kpendi ki coagini nne.› “
42018006	O Diedo den pugini ki yedi: “Yi gbadi o bujiabiado yeni n yedi yaala.
42018007	N buali yi, naani U Tienu kan tuu wan gandi yaaba po bi panli, bani yaaba n kpaani ki miadi o u yensiinu leni ku ñiagu kuli bi? Naani o baa waagi ki kan todi ba?
42018008	N kadi ki waani yi, o baa jaligi ki tuu bipo bi panli. Ama naani o Ja Bijua yaa goa ki cua ŋanduna nni, naani o baa le li dandanli bi?”
42018009	Jesu go den pua mi naa kpanjama kelima bi nitianba yaaba n pagi bi yula ke bi tiegi, ki fali yaaba n sieni yaa po.
42018010	O den yedi: “Niba lie den gedi U Tienu diegu nni ki baa jaandi. O yendo den tie Falisieni, o lielo mo lubigaalo.
42018011	Falisieni yeni den sedi ki jaandi o pali nni ki yedi: ‹U Tienu, n tuondi a kelima mii taa leni yaa niba n sieni ki tie concona, leni bi nibiadiba, leni mi conconma danba, n tuondi a ke mii taa leni yaa lubigaalo n tie na moko.
42018012	Dana lele kuli siiga, n luo bu ñoabu taalima lie. N ñandi n dim n bonbaakaala kuli nni.›
42018013	O lubigaalo yeni mo den poadi ki sedi foagima, kaa tuo ki baa yaadi ki noanli tanpoli. O den pua o benli ki yedi: ‹U Tienu, gbadi npo mi niñima, mini yua n tie ti tuonbiadi daano.› “
42018014	Jesu den pugini ki yedi: “N waani yi i moamoani ke wani n den kuni o denpo ke U Tienu saa opo i moamoani ke o tiegi, ama Falisieni yeni wani ki den baa. Kelima yua n fiini o yuli kuli, U Tienu baa jiini o, yua n jiini o yuli mo, U Tienu baa fiini o.”
42018015	Bi niba den kpendinni a canpanda Jesu kani ke wan sii ba. O ŋoadikaaba n den laa lani, bi den fu leni yaaba n kpendinni ba.
42018016	Ama Jesu den teni ke bi cuani ba ki yedi: “Cedi mani a biwaala n cua n kani ki da deli ba, kelima U Tienu diema tie yaaba n tie nani a biwaala yene po.
42018017	N waani yi i moamoani ke yua n kaa tuo U Tienu diema nani ki biwaaga yeni kan kua lienni.”
42018018	Jufinba yudaano yendo den buali Jesu ki yedi o: “O canbaaŋamo, n baa tieni be ki baa yaa miali n kan gbeni?”
42018019	Jesu den goa ki yedi o: “Be yaa po ke a yini nni niŋamo? U Tienu bebe yaaka, oba kuli ki ŋani.
42018020	A bani li balimaama n bili yaala: ‹Ŋan da conbi, ŋan da kpa nilo, ŋan da su, ŋan da tieni mi siedi-faama, ŋan jigini a baa leni a naa.› “
42018021	O ja yeni den goa ki yedi: “N kubi lankuli hali n biwaama nni.”
42018022	Jesu n den gbadi lani o den yedi o: “Bonyenla n da go poadi a po. Ŋan kuadi ŋan pia yaala kuli, ki boagidi a luoda li ligi, lane a baa pia ŋalimani tanpoli po. Lani ŋan cua ki ŋoadi nni.”
42018023	O ja n den gbadi laa maama, o pali den biidi kelima o piama den yaba.
42018024	Jesu den laa ke o pali biidi ki yedi: “Li pa hali boncianla a piada n baa ki kua U Tienu diema nni.
42018025	Ku yuoyuogu n tagini mi kpalipienbonma nni dingi ki cie o piado n kua U Tienu diema nni.”
42018026	Yaaba n den cengi o maama yeni den yedi: “Li yaa tie yeni, ŋme nan baa fidi ki tindi?”
42018027	O den goa ki yedi: “Bi nisaaliba n kan fidi yaala, U Tienu wani n baa fidi la.”
42018028	Lani, Pieli den yedi o: “Diidi ki le, tinba ti den fii ki ŋa tin pia yaala kuli ki ŋua ŋa.”
42018029	Jesu den yedi ba: “N waani yi i moamoani ke laa pia yaa nilo n fii ki ŋa o dieli, yaaka o pua, yaaka o kpiiba, yaaka o danba, yaaka o bila kelima U Tienu diema po,
42018030	ki kan baa moala na boncianla ki cie wan den ŋa yaala kuli. Yaa yogunu n kpendi mo, o baa baa yaa miali n kan gbeni.”
42018031	Jesu den taa bi piiga n niliediba ki piadi leni ba ki yedi: “Cengi mani, ti do ki caa Jelusalema ke bi sawalipuaba n den diani yaala ke li maadi o Ja Bijua maama kuli baan tieni ki dudi.
42018032	Bi baa cuo o ki teni o bi nilanba. Bi baa ñuadi o ki faligi o, ki sii opo ti ñinsandi,
42018033	ki pua o i baliji ki yuandi ki kpa o. Ama li dataali daali o baa fii bi tinkpiba siiga.”
42018034	Bi ŋoadikaaba ki den ga liba kuli laa maama nni. O maama yeni den boani ba. Baa den ga Jesu n maadi yaala n bua ki yedi yaala.
42018035	Jesu n den nagidi Jeliko, li sua ke o juamo ka u sankunu ki miadi.
42018036	O den gbadi ke ku niligu pendi ke o buali lan tie yaala.
42018037	Bi den waani o ke Nasaleti yua Jesu n tagini ki baa pendi.
42018038	O den kpaani: “Jesu, Dafidi Bijua, gbadi npo mi niñima.”
42018039	Yaaba n den cuoni Jesu liiga den funi leni o ke wan suoni, ama o go den kpaani ki pugini ki tua: “Dafidi Bijua, gbadi npo mi niñima.”
42018040	Jesu den sedi ki yedi ban cuani o o kani. O juamo n den nagini, Jesu den buali o ki yedi:
42018041	” A bua min tieni apo be?” O den goa ki yedi: “N Daano, n bua ŋan teni min go yaa nua.”
42018042	Jesu den yedi o: “A nuni n go yaa nua, a dandanli paagi a.”
42018043	Lanyogunu o nuni go den noadi, ke o ŋoadi Jesu ki kpiagidi U Tienu. Bi niba kuli den laa lani ki pagi U Tienu.
42019001	Lani n pendi Jesu den kua Jeliko dogu nni ki cuoni ki poandi u niinni.
42019002	O ja den ye likani ki tie piado ke bi yi o Sake, ki tie bi lubigaaba yudanba siiga nni yendo.
42019003	O den moandi ki baa bandi yua n tie Jesu, ama wan koabi maama ke ku niligu mo nan yaba, waa den fidi ki laa Jesu.
42019004	Lani o den sani ki ga liiga ki doni yaa tibu n yi sikomoli ke o baa le Jesu, kelima o den baa tagi ki pendi lankane.
42019005	Jesu n den pundi likani, o den yaadi ki diidi o ki yedi: “Sake, jiidi tontoni kelima li tie tiladi min tundi a denpo dinla.”
42019006	O den jaligi ki jiidi ki ga o cangu leni li pamanli.
42019007	Bi niba kuli den laa lani ki yenbidi ki tua: “O ja na gedi ki ban cani u tagibiadu daano.”
42019008	Sake den sedi O Diedo nintuali ki yedi o: “Canbaa, diidi, n baa pa a luoda n piama boagidima. N yaa den janbi yua ki ga o kani bonlaba mo, n baa guani o la figilima naa.”
42019009	Jesu den yedi o: “Mi faabima kua ku naa diegu nni dinla, kelima one moko tie Abalahama puoliŋuanu.
42019010	Kelima o Ja Bijua cua ki baa lingi ki go faabi yaaba n yaadi.”
42019011	Bi niba n den cengi laa maama, Jesu go den pua mi kpanjama, kelima o den nagi leni Jelusalema ke bi niba tama ke U Tienu diema baa doagidi lanyogunu liga.
42019012	Lani yaa po o den yedi: “O badija den gedi yaa dogu n foagi, ki baan je li bali ki goa ki kpeni.
42019013	Hali ke o daa gedi, o den yini o naacenba siiga bonba piiga ki teni ba wula kujapiena piiga ki yedi ba: ‹Yaa kpendi mani hali min baa goa ki kpeni na.›
42019014	Ama o dogu nni yaaba den nani o ki yuandi ki soani o puoli bi tondiba ke ban ban yedi: ‹Tii bua yaa ja n tie na n yaa die ti.›
42019015	To, bi den dini o badija yeni li bali, ke o goa ki kpeni o dogu nni. O den yini bi naacenba yaaba ke o den teni i ligi yeni, ki baa bandi ban den kpendi ki baa yaala.
42019016	O nikpialo den cua ki yedi: ‹N daano, a wula kujapienli cuani ti ñuadi wula kujapiena piiga.›
42019017	O bado yeni den yedi o: ‹Li ŋani, n naacenŋamo, a teni ke n fidi dugi apo li bonwaala nni, lanwani, n dini a li bali ŋan yaa die dociami piiga.›
42019018	O naacenlielo den cua ki yedi: ‹N daano, a wula kujapienli cuani ti ñuadi wula kujapiena muu.›
42019019	O canbaa den yedi o: ‹N dini a moko li bali ŋan yaa die dociami muu.›
42019020	Naacentoa moko den cua ki yedi: ‹N daano, ga a wula kujapienli, n den gbini li li cabili nni ki bili.
42019021	N den jie ŋa kelima a pia ki mabinga, a taani ŋan kaa bili yaala, ki yendi ŋan kaa buli yaala.›
42019022	O bado den yedi o: ‹O naacenbiado na, n cuo ŋa a maceli nni. A den bani ke n tie yaa nilo n pia ki mabinga, ki taani min kaa bili yaala, ki go yendi min kaa buli yaala.
42019023	Be nan teni ke ŋaa den bili n ligi ku ligidiegu nni ke n goakpenma min bi ga yi leni ti ñuadi?›
42019024	Lani o den yedi yaaba n ye likani: ‹Ga mani o kani li wula kujapienli yeni ki teni yua n pia wula kujapiena piiga yeni.›
42019025	Bi den goa ki yedi o: ‹Ti daano, o pia wula kujapiena piiga no.›
42019026	O den goa ki yedi: ‹N waani yi i moamoani ke bi baa pa ki pugini yua n pia kuli, ama yua n kaa pia, bi baa ga o kani baa wan pia yaala.
42019027	N yibalinba mo, bani yaaba n kaa den bua nni leni li bali yeni, cuani ba mani ki kpa ba n nintuali.› “
42019028	Jesu n den maadi laa maama, o den ga liiga ki do ki caa Jelusalema.
42019029	Wan den nagidi Betifaje leni Betani yaa dobila, ki kuu Olifie Tiidi juali, o den soani o ŋoadikaaba siiga bilie ki yedi ba:
42019030	” Suagi mani ki gedi yaa dobiga n ye liiga na. Yi yaa baa kua lienni yaa yogunu, yi baa le yaa ŋunbisaagili ke oba daa jagini li, ke li luo. Yin loti li mani ki cuani na.
42019031	Nilo yaa yedi yi: ‹Be n teni ke yi loti o?› Yin yedi o mani daa: ‹Ti Daano n bua o.› “
42019032	Bi tondiba yeni den gedi ki ban sua ke likuli tie nani Jesu n bi yedi ba maama.
42019033	Ban den loti li ŋunbisaagili yaa yogunu, li danba den yedi ba: “Be n teni ke yi loti li ŋunbisaagili na?”
42019034	Bi den goa ki yedi: “Ti Daano n bua o.”
42019035	Lani bi den cuani o Jesu kani ki lu ki maani bi kpaliti opo, ki teni ke Jesu jagini.
42019036	Jesu den jagi ki suagi liiga, ke bi niba ladi bi tiadi u sanu nni.
42019037	Wan den nagidi Jelusalema ki ji Olifie Tiidi juali, o ŋoadikaaba yaaba n yaba den ye leni li pamanli ki kpaani ki pagi U Tienu kelima ban laa yaa bancianma kuli po.
42019038	Bi den tua: U Tienu n seligi o bado Yua n kpendi wani o Diedo yeli nni. Mi yanduanma n yaa ye tanpoli po. U Tienu yua n ye hali tanpojoma n baa ti kpiagidi.
42019039	Ama Falisieninba bi tianba yaaba n den ye ku niligu siiga den yedi Jesu: “Canbaa, fu leni a ŋoadikaaba ban suoni.”
42019040	Jesu den goa ki yedi ba: “N waani yi, bi yaa suoni, a tana baa kpaani.”
42019041	Jesu n go den nagidi Jelusalema ki pugidi ki laa u, o den buudi upo
42019042	ki yedi: “A moko yaa bi bani dinla daali yaa bonla n baa teni ŋan baa mi yanduanma. Ama moala li nan duagi a nuni po.
42019043	Fala dana baa cua apo, a yibalinba baa kpa li nagili ki lindi ki cebini a ki baa ŋa,
42019044	ki bolini a, fini u dogu yeni leni a niba kuli, ki mudi a diena, ki kan ŋa baa tanyenli n yaa maa liyali po. Lankuli baa tieni kelima ŋaa den bani U Tienu n den cua ki baa faabi a yaa yogunu.”
42019045	Jesu den kua U Tienu diegu luolu nni ki deli ki ñani yaaba n kuadi
42019046	ki tua ba: “Li diani ki yedi: ‹N diegu baa tie li jaandieli, ama yinba wani n teni ke li tua a concona wuonkaanu.› “
42019047	Daali kuli Jesu den bangi bi niba U Tienu diegu nni. Bi kopadicianba yudanba leni li balimaama bangikaaba leni bi yudanba den lingi ki baa kpa o.
42019048	Ama baa den bani ban baa ga maama ki kpa o kelima bi niba kuli den cengi o maama leni li fangili boncianla.
42020001	Dayenli ke Jesu ka ki bangi bi niba U Tienu diegu nni ki wangi ba o Laabaaliŋamo, bi kopadicianba yudanba leni li balimaama bangikaaba leni bi nikpeliba den cua o kani
42020002	ki yedi o: “Waani ti yaa bali yaa po ke a tiendi li naa bonla. Ŋme n puni a li bali?”
42020003	Jesu den goa ki yedi ba: “N moko baa buali yi bonyenla, yin waani nni.
42020004	Jan n den batisi bi niba yeni, o den baa li bali tanpoli po bi, bi bi nisaaliba kane?”
42020005	Bi den bungi bi pala nni ki tua: “Ti yaa yedi ke o den baa li tanpoli po, o baa yedi: ‹Be yaa po ke yii den daani o maama?›
42020006	Ti yaa yedi: ‹Bi nisaaliba yaa kane› mo, bi niba kuli baa lugidi ti a tana kelima bi nua ke Jan den tie sawalipualo.”
42020007	Lani yaa po bi den goa ki yedi Jesu ke baa bani Jan bali n ñani naani.
42020008	Jesu den yedi ba: “N moko kan waani yi yaa bali yaa po ke n tiendi laa bonla.”
42020009	Lani yaa puoli Jesu den pua bi niba mi naa kpanjama ki yedi: “O ja den ŋu duven tiidi kuanu, ki guuni o kuanu bi koaguudiba ki fii ki gedi u dogu ki baan waagi lipo.
42020010	Li yogunu n den pundi, o den soani naacenyendo bi koaguudiba yeni kani, ke ban teni o o biinu o kuanu bonbaakaala nni. Ama bi koaguudiba den pua o i gbiami, ki yaadi o nukuomu.
42020011	O go den soani naacentoa, bi den pua o moko i gbiami, ki fiagi o ki yaadi o nukuomu.
42020012	O go den soani o naacentaalo mo. Bi den poagili o, ki deli o.
42020013	O koadaano den yedi o yuli: ‹N baa tieni lede? To, n baa soani n bijabuadiga, daalinba bi baa fangi wani wani.›
42020014	Ama bi koaguudiba n den laa o bi den yedi biyaba: ‹One n tie o faajielo, tin kpa o mani li faali n tua ti yaa yaali.›
42020015	Bi den luni o u kuanu puoli po ki ku o. Lanwani o koadaano baa soani ba lede?
42020016	O baa cua ki bolini laa koaguudiba ki teni o kuanu nitoaba.” Ban den gbadi lani bi den yedi: “U Tienu n da tuo line n tieni.”
42020017	Jesu den diidi ba ki yedi: “Lanwani yaala n diani na bundi be? Bi tanmaaba n den yie yaa tanli Lini n tua li tanpuuli tanjigi.”
42020018	Jesu den juodi ki yedi: “Yua n baa laa tanli po kuli baa kuakua, lin baa yua yaa po mo baa tua wagima.”
42020019	Lanyogunu liga bi kopadicianba yudanba leni li balimaama bangikaaba den moandi ki baa cuo Jesu, kelima bi den bandi ke o pua mi kpanjama yeni ki bagi bane, die bi den jie bi niba.
42020020	Bi den kpaagi Jesu, ki soani yaa niba n kpali ke bi tiegi ki buali o moamoani, ke ban dia o ku madiagu ki cuo o leni maamaba, ki teni o bi bujiaba leni gufeneeli nuu nni wan bu ki cuo o.
42020021	Laa niba den buali o ki yedi: “Canbaa, ti bani ke ŋan maadi ki bangi yaala tiegi, ŋaa gagidi oba bi niba siiga, a bangi bi niba U Tienu sanŋoadima leni i moamoani.
42020022	Naani li pia u sanu tin pa Loma badiciamo Sesa li lubili bi, bi laa pia?”
42020023	Jesu den bandi bi fanu ki yedi: “Min le li kujapienli.
42020024	Ŋme yaa nannanli leni ŋme yaa diani n maa lipo na?” Bi den goa ki yedi o: “Sesa yaali yo.”
42020025	O den yedi ba: “Lanwani pa mani Sesa, yaala n tie Sesa yaala, ki pa U Tienu mo, yaala n tie U Tienu yaa yaala.”
42020026	Baa den fidi ki cuo o o maama nni bi niba nintuali. O maguankaama yeni den paki ba ke bi ŋmini suo.
42020027	Sadusieninba yaaaba n tua ke bi tinkpiba fiima ki ye, bi tianba den cua Jesu kani ki buali o ki yedi:
42020028	” Canbaa, Musa den diani ki bili tipo li balimaama nni ki yedi: ‹O nilo kpelo yaa kpe, ki pia pua kaa pia biga, wan taa o kpelo yeni pua ki baa o kpelo po u buolu.›
42020029	To, jaba lele den ye ki taa baa. O bonkpelo den taa o pua ki kpe kaa baa biga.
42020030	O bonlielo den taa o kpepuoli ki kpe. O bontaalo mo den taa o.
42020031	Li den tua yeni, ke bani bonba lele yeni kuli den kpekpe kaa baa biga.
42020032	Li yaa puoli o pua mo den ti kpe.
42020033	Lanwani bi tinkpiba fiima yogunu, o pua yeni baa tua ŋme yaa yua yo? Kelima bani bonba lele yeni kuli yendo yendo den taa o ke o tua o pua.”
42020034	Jesu den yedi ba: “Ŋanduna na jaba taani bi puoba, bi puoba mo kuni bi jaba,
42020035	ama yaaba n dagidi ki baa fii bi tinkpiba siiga ki kua yaa yogunu n kpendi yaa yema nni, bi jaba kan go taa puoba, bi puoba mo kan go kuni jaba,
42020036	kelima bi baa tie nani malekinba yeni, ki kan go kpe. Bi tie U Tienu bila, wan fiini yaaba bi tinkpiba siiga.
42020037	Yaala n tie bi tinkpiba fiima maama fuuli, Musa den maadi li maama wan togidi yaa fatuugu n den co mi fantama yaa yogunu, wan den yini o Diedo yaa yeli n na: Abalahama Tienu, Isaaka Tienu leni Jakobo Tienu.
42020038	To, U Tienu naa tie kpiema Tienu, o tie yaaba n fo yaa Tienu yo. Kelima o yaa po wani, bikuli fo.”
42020039	Li balimaama bangikaaba siiga bi tianba den yedi: “Canbaa, a maadi bonŋanla.”
42020040	Baa go den pia papaali ki go buali o bualiba kuli.
42020041	Jesu go den yedi ba: “Li ga lede ke bi niba tua ke U Tienu n Gandi yua tie Dafidi Bijua?
42020042	Dafidi wani oba maadi Pisoma tili nni ki yedi: ‹O Diedo den yedi n Diedo: Kali n jienu po,
42020043	Hali min baa teni a yibalinba N tua a taaŋmaakaanu.›
42020044	Dafidi oba yini o o Diedo, li nan go ga lede ke o tie wani Dafidi bijua?”
42020045	Ku niligu kuli n den cengi, Jesu den yedi o ŋoadikaaba:
42020046	” Fangi mani yi yula leni li balimaama bangikaaba, bani yaaba n bua ki yaa laa a liadiciama, ki go bua ban yaa fuondi ki kpiagidi ba mu daamu nni, ki go bua ki yaa ka i niciankali-kaani li balimaama bangima diena nni, ki go bua yaa kaani n gagidi mi jecianma kani.
42020047	Bi go janbidi a kpepuona ki fenli bi diena, ki go jaandi i jaandifoagi ki kpali ke bi tie jajaandimoana. Ti buudi yaa yogunu, bi yaa cuonu baa gagidi ki yaa bia ki cie.”
42021001	Jesu den diidi ki laa ke a piada kpiendi bi paabu U Tienu diegu ligitiagu nni.
42021002	O go den laa ke o kpepoluodo mo kpieni falino lie lienni.
42021003	O den yedi: “N waani yi i moamoani, o kpepoluodo na puni ki cie yaaba n sieni kuli.
42021004	Kelima bikuli ñani bi ŋalimani nni bi ligijodi ki kpieni, ama wani, leni o luoma kuli o ñani wan pia yaala kuli ki baa je, ki kpieni.”
42021005	Bi nitianba den maadi U Tienu diegu maama, ban den maa leni yaa tanŋama, leni bi niba n den puni U Tienu yaa paabu ki bogidi gu. Jesu den yedi:
42021006	” A dana baa ti cua ke yin nua yaala na, bi kan ti ŋa baa tanyenli kan sieni ki yaa maa li lieli po, ke a kuli naa padi ki baa.”
42021007	Bi den buali o: “Canbaa, u laa yogune ke li baa cua? Be n baa tua li sinankeeno ke li yogunu bua ki pundi?”
42021008	Jesu den goa ki yedi: “Fangi mani yi yula ke ban da boandi yi, kelima bi niba boncianla baa ti cua n yeli nni ki yedi: ‹Mini n tie U Tienu n Gandi Yua›, ki go yedi: ‹U yogunu nagini.› Yin da ŋoadi ba mani.
42021009	Yi yaa ti gbadi ke bi maadi ke bu toabu maama, ki go gbadi ke bi maadi mi janjanma maama, yin da tuo lan jieni yi, kelima laa bonla baa kpa cua tiladi, ama lanyogunu da ka baa tua mi juodima.”
42021010	O go den yedi ba: “U nibuolu baa fii ki tuogi leni nibuoto, mi diema mo baa fii ki tuogi leni dietoama.
42021011	Mi tindigibicianma baa tiendi, mi koncianma leni i yianbiadipuodike moko baa tiendi i kaantiami, li bonlidikacianla yaala n pia i jeje leni yaa sinankeeni n yaba baa ña tanpoli ki tiendi.
42021012	Ama hali ke lankuli daa tieni, bi baa cuo yi ki waani yi fala, ki teni yi li balimaama bangima diena yudanba nu nni, ki kuani yi a kpaadidiena nni, ki gedini yi bi badicianba bujiali kani leni gufeneelinba bujiali kani kelima n yeli po.
42021013	Likuli baa pa yi u sanu yin tieni npo siedi.
42021014	Ama yin yaa bani yi yama nni ke laa tie yin tuodi ki kpaagi yin baa ti maadi yaala ki ga yi yula.
42021015	Kelima mini nba baa ti pa yin baa maadi leni yaa yanfuoma ke yi koanginkaaba siiga baa yendo kan fidi ki nia ki yie ma.
42021016	Baa yi danba leni yi kpeliba leni yi waamu leni yi kpiiba leni yi danlinba baa janbidi yi ki tendi yi yi yibalinba nuu nni, bi baa kpa yi siiga bi tianba.
42021017	Bi niba kuli baa nandi yi kelima n yeli po,
42021018	die yi yudi baa yuyengu kan baa tiipo.
42021019	Kelima yi juunli po yi baa ga yi miana.
42021020	Yi yaa ti laa ke bi toatieba lindi ki cebini Jelusalema, yin bandi mani laa yogunu ke u bodima nagidi.
42021021	Laa yogunu yaaba n baa ye Jude nni n sani ki gedi a juana po, yaaba n baa ye Jelusalema tugu nni n ña lienni ki foagidi, yaaba n ye i kuani po n da kua u dogu nni.
42021022	Kelima laa dana baa tie li pantuuli yaa dana, ke yaala n den diani kuli n tieni ki dudi.
42021023	Fala baa ye leni yaa puoba n punbi leni yaaba n da ŋaandi laa dana nni, kelima o falaciamo baa tieni mi diema na niinni, U Tienu pabienli cuonu baa jiidi u naa nibuolu po.
42021024	Bi yibalinba baa kpa ba leni mu jugisiemu, ki gedini yaaba n sieni ti yonbidi i nibuoli kuli nni. I nilanbuoli yaaba baa paadi Jelusalema, ki ŋmaa u hali U Tienu n bili bipo yaa yogunu n dudi.
42021025	Sinankeeninba baa tieni u yienu nni leni o ŋmaalo nni leni a ŋmabila nni kuli. Tinga nni mo ti yanyagiciandi baa teni i nibuoli kuli n jie ki womi, kaa bani ban baa tieni yaala kelima mi ñincianma fuciangu po leni mi ñinguona fiipuama po.
42021026	Tanpoli paaciami mo baa digibi, lani yaa po bi niba yaa kpaagi yaala n baa tieni ŋanduna nni, bi baa pabi ti jawaandi po.
42021027	Lani, bi baa le ke o Ja Bijua ye ku tawaligu nni ki kpendi leni u paaciamu leni ti kpiagiciandi.
42021028	Laa bonla yaa cili ki tiendi, yin sedi mani ki yaadi yi yula kelima yi faabima nagidi.”
42021029	Lani Jesu den pua ba mi kpanjama ki yedi: “Diidi mani bu kankanbu leni yaa tiidi n sieni kuli.
42021030	I beni yaa bundi yaa yogunu, yi bani ke ku siagu nagini no.
42021031	Li go tie yene, yi yaa laa ke laa bonla tiendi, yin bandi ke U Tienu diema nagini.
42021032	N waani yi i moamoani ke mi naa nifiima kuli kan pendi ke lankuli ki tieni.
42021033	Tanpoli leni ki tinga kuli baa pendi, ama n maama kan pendi hali abada.
42021034	Fangi mani yi yula, ki da tuo mi jekandikaama leni li dañokandikaali leni mi yema yanyagidi n fie yi yantiana ki guli yi ke laa daali n da cua ki ludi yi.
42021035	Kelima laa daali baa cua nani ku diagu yeni ki ludi ki cuo yaa niba n ye ŋanduna nni kuli.
42021036	Lani yaa po yin yaa ji mani ki yaa jaandi U Tienu yaa yogunu kuli, ke yin fidi ki ña yaa bonla n baa cua kuli nni, ki sedi o Ja Bijua kani.”
42021037	Daali kuli Jesu den bangi bi niba U Tienu diegu nni, ku ñiagu mo kuli o den ña ki caa ki ban dua ki ye Olifie Tiidi juali po.
42021038	Bi niba kuli den yagidi ki kpendi o kani U Tienu diegu nni ki baa cengi o maama.
42022001	Yaa dupen n ki pia dabinli jaanma, yaama n yi mi Pendima jaanma, den nagidi.
42022002	Bi kopadicianba yudanba leni li balimaama bangikaaba den lingi ban baa tieni maama ki kpa Jesu, kelima bi den jie ku niligu.
42022003	Sutaani den kua Judasa pali nni, wani ban go yi yua Isikalioto, yua n den tie bi piiga n niliediba siiga yendo.
42022004	O den gedi ki ban juogi leni bi kopadicianba yudanba leni U Tienu diegu jiidikaaba yudanba wan baa tieni maama ki janbi Jesu, ki teni ba ban cuo o.
42022005	Bi pala den mani boncianla, bi den niani o ke bi baa teni o i ligi.
42022006	O den tuo, ki di yaa lingi wan baa baa yaa folu ki janbi Jesu ki teni ba ke ku niligu ki bani.
42022007	Yaa dupen n ki pia dabinli jaanma dana siiga, lan den bili ban kodi mi Pendima jaanma pebiga yaa daali den pundi.
42022008	Jesu den soani Pieli leni Jan ki yedi ba: “Gedi mani ki ban ŋanbi tipo mi Pendima jaanjiema tin je.”
42022009	Bi den buali o: “A bua tin ŋanbi ma le?”
42022010	O den goa ki yedi ba: “Diidi mani, yi yaa kua u dogu nni yaa yogunu, yi baa tuogi o ja ke o bugi li ñincuali. Yin ŋoadi o mani ki ban kua wan baa kua yaa diegu nni,
42022011	ki yedi likani diedaano: ‹Canbaa yedi a daa: Mini leni n ŋoadikaaba n baa je mi Pendima jaanjiema yaa candieli nni ye le?›
42022012	O baa waani yi li dietuadili, yaali n yaba ke yaala n dagidi kuli ye lienni. Yin ŋanbi mani lankani.”
42022013	Bi den gedi ki ban sua ke li bonla kuli tie nani wan waani ba maama. Bi den ŋanbi mi Pendima jaanjiema.
42022014	U yogunu n den pundi Jesu den kali u saajekaanu kani, wani leni bi tondiba.
42022015	O den yedi ba: “N den bua hali boncianla ki taani leni yi ki je yaa Pendima jaanjiema n tie na hali ki daa laa fala.
42022016	Kelima n kadi ki waani yi ke n kan go je ma hali man baa tieni ki dudi U Tienu diema nni.”
42022017	Lani o den taa ki tadiñokaaga ki tuondi U Tienu ki yedi: “Yikuli n ga mani li bonñokaala na ki boagidi.
42022018	N yedi yi, moala liiga n kan go ño duven, hali U Tienu diema n baa cua yaa yogunu.”
42022019	O go den taa dupen ki tuondi U Tienu, ki cabidi ki teni ba ki yedi: “Line tie n gbanandi min puni yaadi yipo. Yaa tiendi mani yeni ki yaa tiani npo.”
42022020	Ban den dini ki gbeni, o go den taa ki tadiñokaaga ki teni ba ki yedi: “Yaa bonñokaala n tie na tie n soama yaama n wuli yipo ki teni ke U Tienu ŋantaadipaano n kua.
42022021	Ama diidi mani, yua n baa janbi nni yaa nuu taani ki ye leni nni u saajekaanu na.
42022022	O Ja Bijua caa nani lan diani ki bili opo maama. Ama fala baa ye leni yaa nilo n baa janbi o.”
42022023	Bi den cili ki buali biyaba, bi siiga yua n baa tieni laa bonla.
42022024	Mi niama moko den fii bi siiga ke bi bua ki bandi bi siiga yua n cie bikuli.
42022025	Jesu den yedi ba: “I nilanbuoli badiba die ba leni u paalu, yaaba n mabindi ba mo teni ke bi yi baa bi nitodikaaba.
42022026	Lan da tie yeni yi yaa kani. Ama, yi siiga yua n cie yikuli n tua nani ki bonwaaga yeni, yua n tugi li yuli mo n tua nani o naacemo yeni.
42022027	Ŋme n cie o yua, yua n ka u saajekaanu kani ki baa je bi, bi yua n tendi mi jieme? Yua n ka ki baa je kaa? Ama mini wani n ye yi siiga nani yua n tendi mi jiema yeni.
42022028	Yinba, yi tie yaaba n den juuni ki ye leni nni n biigima kuli nni ki pundi hali moala.
42022029	Lani yaa po nani n Baa n bili ke n baa je li bali maama, n moko bili ke li baa tua yipo yeni
42022030	ke yi baa ti yaa di ki go ñu n saajekaanu kani n diema nni, ki ka i bali kalikaani po, ki jia Isalele piiga n buoliedi buudi.”
42022031	Jesu go den yedi: “Simono, Simono, diidi, Sutaani den mia ke wan baa u sanu ki yagi yikuli nani ban yagini ŋalikama maama yeni.
42022032	Die n mia U Tienu apo ke a dandanli n da gbali. A yaa ti lebidi ki guani n kani, ŋan yaa paagidi a kpiiba pala.”
42022033	Pieli den goa ki yedi o: “N Daano, n bogini ki baa ye leni a baa li kpaadidieli po leni mi kuuma po kuli.”
42022034	Jesu den yedi o: “Pieli, n waani a, dinla ñiagu hali ke ku kootongu daa mua, a baa nia taalima taa ke ŋaa bani nni.”
42022035	Lani Jesu den buali bikuli: “Min den soani yi ke yii kubi ligiboagili, kaa kubi sancenboagili leni cacaadi yeni, yi den luo liba bi?” Bi den goa ki yedi o: “Liba kuli.”
42022036	O den yedi ba: “Ama moala liiga, yua n pia ligiboagili, wan taa li, yua n pia sancenboagili, wan mo n taa li, yua n kaa pia jugisiega, wan kuadi o kpalibu ki da.
42022037	Kelima n yedi yaala n diani npo kuli baa tieni ki dudi: ‹Bi den coadi ki taani o leni bi nikpaba.› Li baa tieni ki dudi moala.”
42022038	Bi den yedi o: “Ti Daano, diidi ki le, jugisiemu lie ye ne.” O den yedi ba: “Li dagidi.”
42022039	Jesu den ñani ki gedi Olifie Tiidi juali po nani wan yen maani ki caa maama. O ŋoadikaaba den yegi leni o.
42022040	Wan den pundi likani, o den yedi ba: “Yaa jaandi mani ke yin da ti kua mi tulinma nni.”
42022041	Lani, o den piadi bikani nani o nilo n baa lugidi li tanli lin baa yaa bianu, ki gbaani ki jaandi ki tua:
42022042	” N Baa, a yaa tuo, ŋan ñani n kani yaa tadiñokaaga n tie na min da ño, die lan da tua mini ka n bua yaala, kali fine n bua yaala.” [
42022043	Laa yogunu maleki den ñani tanpoli ki doagidi opo o yuli ki paagi o.
42022044	Li paboancianli den kubi o ke o jaandi ki pugidi. O tontonjena den tua nani mi soama yeni ki condi tiipo.]
42022045	Wan den jaandi ki gbeni, o den guani o ŋoadikaaba kani ki sua ke bi goagoa kelima bi paboanli po.
42022046	O den yedi ba: “Be n teni ke yi goa? Fii mani ki yaa jaandi ke yin da kua mi tulinma nni.”
42022047	Jesu n da den maadi, ku niligu den cua, ke ban yi yua Judasa, bi piiga n niliediba siiga yendo, ye bi liiga. O den nagini Jesu ki baa gobini o.
42022048	Jesu den yedi o: “Judasa, a baa gobini o Ja Bijua yene ki janbi o?”
42022049	Yaaba n den ye leni Jesu n den laa yaala n baa tieni, bi den buali o ki yedi: “Ti Daano, tin pedi ba mu jugisiemu bi?”
42022050	Bi siiga yendo den pedi ki joandi bi kopadicianba bado naacemo jientubili.
42022051	Jesu den yedi: “Cedi mani yeni.” O den sii o ja yeni tubili ki paagi li.
42022052	Lani Jesu den yedi bi kopadicianba yudanba leni U Tienu diegu jiidikaaba yudanba leni bi nikpeliba, bani yaaba n den taani ki cua ki baa cuo o: “Yi cua ki kukubi mu jugisiemu leni i gbiami nani yi lingi o sanjialo yeni?
42022053	Min den ye leni yi daali kuli U Tienu diegu nni, yii den cuo nni, ama moala yi di pia u folu, ke li biigili paaciamu mo n die.”
42022054	Bi den cuo Jesu ki gedini bi kopadicianba bado diegu nni. Pieli den ŋua foagima.
42022055	Ban den cuoni mi fantama u luolu siiga, ki taani ki ka ki yie, Pieli den kali leni ba.
42022056	Yaa jafanba n tuuni ku diegu yeni niinni siiga yendo den laa o ke o ka mi fantama kani, ki noanli o ki yedi: “O ja na moko den ye leni o.”
42022057	Pieli den nia ki yedi o: “A-a, pua ne, mii bani o.”
42022058	Lan yen waamu, nitoa den laa o ki yedi: “A moko tie bi niba yeni siiga yua yo.” Pieli den goa ki yedi: “A-a, mii tie.”
42022059	Lan den waagi waamu, nitoa moko den ñi ki yedi: “Moamoani lige, o ja na moko den ye leni o, kelima o tie Galile yua yo.”
42022060	Pieli den goa ki yedi o: “A-a, mii bani ŋan maadi yaala.” Lanyogunu hali ke o da maadi, ku kootongu den mua.
42022061	O Diedo den jigidi ki diidi Pieli. Pieli di den tiadi wani o Diedo n yedi o yaa maama na: “Ku naa ñiagu, hali ke ku kootongu daa mua, a baa nia taalima taa ke ŋaa bani nni.”
42022062	O den ñani ki ban mua leni li paboanli.
42022063	Yaaba n den kubi Jesu den ñuadi o ki pua o
42022064	ki fini o nunga li cabili ki tua: “Ŋme pua ŋa? Bandi o.”
42022065	Bi go den sugidi o sugitoadi boncianla.
42022066	Lan den yendi, Jufinba cancannikpeliba taancianli, lani n tie bi kopadicianba yudanba leni li balimaama bangikaaba leni bi nikpeliba, den taani ki gedini Jesu bi taanli kani ki yedi o:
42022067	” A yaa tie U Tienu n Gandi Yua, ŋan waani ti.” Jesu den goa ki yedi ba: “N yaa waani yi la, yi kan dugi n maama po.
42022068	N yaa buali yi liba mo, yi kan guani pu.
42022069	Die moala liiga, o Ja Bijua baa yaaka U Paaciamu Kuli Daano U Tienu jienu po.”
42022070	Bikuli den yedi o: “Lanwani, a tie U Tienu Bijua yo?” O den goa ki yedi ba: “Yinba yiba n yedi, n tie wane.”
42022071	Lani yaa po bi den yedi biyaba: “Siedinba ki go tie tiladi. Tinba tiba ti gbadi la o ñoabu nni.”
42023001	Lani bi cancannikpeliba taanli kuli den fii ki gedini Jesu gufeneeli Pilata po.
42023002	Bi den cili ki kuli o ki yedi: “Ti den laa one ke o yaandi ti niba, ki tua ke ban da pa o badiciamo Sesa li lubili, ki go tua ke wani oba n tie U Tienu n Gandi Yua, o bado.”
42023003	Pilata den buali Jesu: “A tie Jufinba bado bi?” Jesu den goa ki yedi o: “Fini n yedi yeni.”
42023004	Pilata den yedi bi kopadicianba yudanba leni ku niligu: “Mii laa ke o ja na tieni tagiliba kuli.”
42023005	Bi den nia ki yedi: “O den cili hali Galile po ki tagi Jude nni kuli ki pundi hali ne, ki bangi bi niba ki tigini ba ke ban yie li bali.”
42023006	Pilata n den gbadi ke bi maadi Galile maama, o den buali o ja yeni yaa tie Galile yua.
42023007	Wan den gbadi ke o tie Elodo yaa diema yua, o den soani o Elodo po. Li sua ke Elodo ye Jelusalema laa dana.
42023008	Wan den laa Jesu, o pali den mangi boncianla kelima hali yogu o den bua ki le o, kelima o den gba ke bi maadi o maama ke o sugini wan tieni mi bancianma wan le.
42023009	O den buali Jesu i buali boncianla, ama waa den guani o maamaba kuli.
42023010	Bi kopadicianba yudanba leni li balimaama bangikaaba den ye likani ki kuliti Jesu boncianla kaa cedi.
42023011	Elodo den taani leni o minteela ki fali o, ki ñuadi o ki lani o ti tiakpiagidi, ki guani o Pilata po.
42023012	Hali yogu ti yibalindi den ye Elodo leni Pilata siiga, laa daali liga bi den danli leni biyaba.
42023013	Pilata den taani bi kopadicianba yudanba leni Jufinba yudanba leni ku niligu kuli
42023014	ki yedi ba: “Yi den cuani n kani o ja na ki yedi ke o yaandi bi niba ki tua ke ban yie li bali. To, n buali o yi nintuali ki sua waa tieni liba yin kuli o yaala kuli siiga.
42023015	Elodo moko naa sua ke o pia tagiliba, lane ke o guani o ti kani. O ja na ki tieni liba kuli yaala n pundi tin kpa o.
42023016	Lani yaa po n yaa teni ke bi pua o, n baa ŋa o.” [
42023017	Li den sua ke mi Pendima jaanma kuli li tie tiladi Pilata n faabi kpaadiyenli ku niligu po.]
42023018	Ku niligu kuli den taani ki tiani: “Teni ban kpa o ja na, ki faabi tipo Balabasa.”
42023019	Bi den kuani Balabasa li kpaadidieli nni kelima o den fiini mi janjanma u dogu nni ki go ku o nilo moko.
42023020	Pilata den bua ki faabi Jesu. Lani yaa po o go den maadi leni ku niligu.
42023021	Ama bi den tangi ki tua: “Joani o li dapoanpoanli po, joani o li dapoanpoanli po.”
42023022	Pilata go den maadi ba mi tataama ki yedi: “O tieni be ke li bia? Mii laa ke o tieni yaa bonbiadila n pundi mi kuuma. Lanwani n baa teni ban pua o, ki ŋa o.”
42023023	Bi go den ñi ki tangi ki tua ke ban joani o li dapoanpoanli po, hali ke bi tantani den paadi Pilata.
42023024	Lani yaa po Pilata den jia ti buudi ki kadi ke ban mia ban tieni Jesu yaala yeni baa tieni.
42023025	O den ŋa ban den kuani yaa ja li kpaadidieli nni kelima mi janjanma leni mi nikpama kuli yaa po yeni nani ku niligu n mia maama, ki taa Jesu ki teni ba ke ban tieni o ban bua yaala.
42023026	Ban den ñani Jesu likani ki caani o ki baan kpa o, bi den tuogi Silena dogu yua ke bi yi o Simono ke o ñani i kuani po. Bi den cuo o ki bugini o li dapoanpoanli wan yaa bugi ki ŋua Jesu.
42023027	Li nigocianli den ŋua o, bi siiga bi puoba den ye, ki pua bi bena ki mua Jesu po.
42023028	O den jigidi ki yedi ba: “Yinba, Jelusalema puoba, da mua mani mini yaa po, yaa mua mani yi yaa yula po leni yi bila po.
42023029	Kelima a dana baa ti cua ke bi baa yedi: ‹Li pamanli ye leni mu poŋoalimu, yaaba n ki mali leni yaaba n ki ŋaani biga kuli po.›
42023030	Laa yogunu bi niba baa maadi leni a joaciama ki tua: ‹Baa mani tipo,› ki go yaa miadi a joabila ki tua: ‹Ŋoagini mani ti.›
42023031	Kelima bi yaa tieni ku dasoangigu yeni, bi baa tieni ku dakuongu mo lede?”
42023032	Bi go den gedini nikpaba lie ki baa taani ki kpa ba leni Jesu.
42023033	Ban den pundi ban yi yaa kaanu ku Yukuokuogu, bi den joani Jesu li dapoanpoanli po, ki go joani bi nibiadiliediba yeni moko a dapoanpoana po, yendo Jesu jienu po, o yua mo o ganu po.
42023034	Jesu den yedi: “N Baa, tieni bipo sugili kelima baa bani ban tiendi yaala.” Bi den toani tiatia ki boagidi o tiayiekaadi.
42023035	Ku niligu den se likani ki diidi. Jufinba yudanba den ñuadi Jesu ki tua: “O den ga nitoaba, o yaa tie Kilisiti U Tienu n Gandi Yua, wan ga o yuli.”
42023036	A minteela moko den ñuadi o ki cua o kani ki teni o mi ñinmiligima ki yedi:
42023037	” A yaa tie Jufinba bado, ŋan ga a yuli.”
42023038	Yaa diani n tie na den taabi ki yiini o yuli po: One n tie Jufinba bado.
42023039	Bi nibiadiliediba yaaba n den juani a dapoanpoana po yeni siiga yendo den sugidi Jesu ki yedi: “Ŋaa tie U Tienu n Gandi Yua kaa? Ga a yuli ki nan ga ti mo.”
42023040	Ama o lielo den funi leni o ki yedi: “Ŋaa jie U Tienu, fini yua n taa cuonu leni o ja na?
42023041	Tinba yaa po, yaa cuonu n tie na tiegi, kelima ti ga ti tuona panpaani, ama one naa tieni bonbiadiliba kuli.”
42023042	Lani o den yedi: “Jesu ŋan tiadi npo a yaa ti cua ki diedi diema yaa yogunu.”
42023043	Jesu den goa ki yedi o: “N waani a moamoani, dinla liga a baa ye leni nni ŋalijani.”
42023044	Lan den bua ki pundi u yensiicocolu u yienu den biigi, ke li biigili tieni ki tinga nni kuli ki yaa caa hali li yenlebidili.
42023045	U Tienu diegu kpalidoaginkaabu den padi siiga nni ki boagidi boaga lie.
42023046	Jesu den kpaani ki yedi: “N Baa, n teni miali a nuu nni.” Wan den yedi yeni, o den fuo ki jiidi.
42023047	Minteela kobiga yudaano n den laa yaala n tieni, o den pagi U Tienu ki yedi: “Moamoani, o ja na den tiegi lige.”
42023048	Yaa nigola n den taani likani ki diidi, n den laa yaala n tieni, bi den lebidi ki kuni ki pua bi bena.
42023049	Yaaba n den bani Jesu kuli leni yaa puoba n den ciani o hali Galile, den se foagima ki nua yaala n tiendi.
42023050	Jufinba cancannikpeliba taancianli yaaba siiga yendo den ye ke bi yi o Josefi, yaa nilo n ŋani ki tiegi, ki tie Jufinba dogu Alimate yua. O den gu ke U Tienu diema n pundi. Waa den taani leni o lieba bi jagili nni, leni ban den tieni yaala kuli nni.
42023052	Laa ja den gedi Pilata kani ki mia o ke wan teni o Jesu o kpiemo.
42023053	O den jiini o li dapoanpoanli po, ki bobini o bu kpalipienbu, ki duani o li kuli nni. Li den sua ke bi kpiedi li kuli yeni ku tangu po ki daa duani kpiemo kuli lienni.
42023054	Laa daali den tie li boginli daali U Tienu fuodima daali po, ke U Tienu fuodima daali cilima yogunu bua ki pundi.
42023055	Bi puoba, yaaba n den ñani Galile ki ciani Jesu yeni, den ŋoadi Josefi ki laa likuli leni wan duani Jesu o kpiemo maama.
42024001	A danleleeda cilima daali, ku tiŋapanpangu, bi puoba yeni den taa ban tuodi ki bogini yaa tibidi ke ti pia u nuulimanu yeni, ki goa ki gedi li kuli po.
42024002	Bi den sua ke yaa tanpabigu n bii li kuli ñoabu bindi ki pigidi.
42024003	Bi den kua li kuli nni ki lingi, baa den laa o Diedo Jesu o kpiemo.
42024004	Ban kaa den bani ban baa maali yaala, jaba lie yaaba n laa yaa tiadi n ñuliti den doagidi ki sedi bikani.
42024005	Ti jawaanciandi den cuo ba ke bi tibini bi nunmu ki nua tiipo. Bi jaba yeni den yedi ba: “Be yaa po ke yi lingi yua n fo yaaba n kpe siiga?
42024006	Waa go ye ne, o fii bi tinkpiba siiga. Tiadi mani ke wan den ye Galile po
42024007	o den yedi yi: ‹Li tie tiladi ban cuo o Ja Bijua ki teni ti tuonbiadi danba nuu nni, ban joani o li dapoanpoanli po, ke li dataali daali o baa fii bi tinkpiba siiga.› ”
42024008	Lani bi puoba yeni den tiadi Jesu maama.
42024009	Bi den ñani li kuli kani, ki kuni ki ban togidi laa bonla bi piiga n niyendiba leni yaaba n sieni kuli.
42024010	Yaa puoba n den togidi Jesu tondiba laa bonla den tie Magidala dogu yua Maliyama, leni Jana, leni Jaka naa Maliyama, leni potoaba yaaba n den ye leni ba.
42024011	Jesu tondiba den tama ke ban togidi yaala tie mafanma. Baa den dugi bi maama po ke mi tie moamoani.
42024012	Ama Pieli den fii ki sani ki gedi li kuli po. O den buani ki noanli lienni, ki laa ban den finfini o kpiemo yaa cabipiena bebe bili. O den lebidi ki kuni, ke yaala n tieni paki o boncianla.
42024013	Laa daali bi ŋoadikaaba siiga niba lie den caa Emayusa dogu ke li foagi leni Jelusalema nani piiga n kilo dajenbiyenga,
42024014	ki cuoni ki maadi leni biyaba yaala n den tientieni kuli.
42024015	Ban den maadi ki nia leni biyaba yaa yogunu, Jesu wani oba den nagini ki yegi leni ba.
42024016	Bi den laa o, ama li den duagi bipo ke baa bandi o.
42024017	O den yedi ba: “Yi cuoni ki boe be ke yi pala biidi nanda?”
42024018	Bi siiga yendo ke bi yi o Kileyopasa den goa ki yedi o: “Yaaba n ye Jelusalema siiga kuli fini bebe n ki bani yaa bonla n tieni u niinni a dana ne?”
42024019	O den buali ba: “Be n yeni?” Bi den goa ki yedi o: “Yaa bonla n tieni Nasaleti yua Jesu, yua n den tie U Tienu leni bi niba kuli yaa nintuali yaa sawalipualo pia u paaciamu a tuona po leni mi maama po kuli,
42024020	bi kopadicianba yudanba leni ti yudanba den cuo o ki teni bi jia o buudi ki bili ke ban kpa o, ki den joani o li dapoanpoanli po.
42024021	Tinba, ti den sugini ke wani n tie yua n bi baa faabi Isalele buolu yaaba. Ama dinla n tie dana taa leni laa bonla n tieni.
42024022	Ti siiga puoba mo bi potianba maadi ke li paki ti. Bi bi yagidi ki gedi li kuli po dinla ku tiŋaapanpangu,
42024023	kaa ban laa o kpiemo. Bi guani ki yedi ti ke bi laa malekinba yaaba n doagidi bi yula bikani ki waani ba ke Jesu fo.
42024024	Ti lieba bi tianba gedi li kuli po ki ban sua ke li bonla kuli tie nani bi puoba n yedi maama, die baa laa wan wani.”
42024025	Lani Jesu den yedi ba: “Yinba bi yanpiidanba na, yaaba n ki jaligi ki baa daani bi sawalipuaba n den yedi yaala kuli po.
42024026	Nani laa den tie tiladi ke U Tienu n Gandi Yua n le fala yeni ki kua o kpiagidi kaanu bi?”
42024027	Lani Jesu den cili leni Musa yaa maama ki pundi bi sawalipuaba yaa maama ki bundi bipo i Diani nni kuli yaala n den maadi o yaa po.
42024028	Ban den nagini ban caa yaa dogu, Jesu den tieni nani o bua ki pendi ki suagi liiga.
42024029	Ama bi den yie opo ki yedi: “Sedi leni ti kelima ku jofangu pundi, u yienu di bua ki kua.” Lani o den kua ki sedi leni ba.
42024030	Wan den ka u saajekaanu kani leni ba, o den taa dupen ki tuondi U Tienu ki cabidi ki teni ba.
42024031	Lani bi nuni den ŋubidi ke bi bandi o, ama o den yindi bi siiga ke baa go laa o.
42024032	Bi den yedi biyaba: “Wan bi maadi leni ti u sanu nni ki bundi tipo i Diani n yedi yaala yeni, laa bi tie nani mi fantama n co ti pala nni yeni ka?”
42024033	Lanyogunu liga bi den fii ki guani Jelusalema, ki laa ke bi piiga n niyendiba leni bi ŋoadikalieba taani ki ka,
42024034	ki yedi: “O Diedo fii bi tinkpiba siiga moamoani lige. O doagidi o yuli Simono po mo.”
42024035	Bani bi niliediba yeni mo den togidi yaala n tieni u sanu po, leni ban bandi Jesu maama wan cabidi dupen yaa yogunu.
42024036	Ban den maadi laa bonla yaa yogunu, Jesu wani oba den doagidi ki sedi bi siiga ki yedi ba: “Mi yanduanma n yaa ye leni yi.”
42024037	Li pakili leni ti jawaanciandi den cuo ba kelima bi den tama ke bi laa jiingoe.
42024038	Jesu den yedi ba: “Be n teni ke yi yama yagi yeni, be yaa po ke yi pia laa yanmaalibuolu yi pala nni?
42024039	Diidi mani n nii leni n taana, mini lige. Sii mani n nii ki le, jiingu naa pia gbanandi leni kpaba nani yin nua ke n pia maama.”
42024040	Wan den maadi yeni, o den waani ba o nii leni o taana.
42024041	Nani li pamancianli po n den teni ke bi daa den daani o maama ki go ye leni li pakili, o den buali ba: “Yi pia li bonjekaala nekanba bi?”
42024042	Bi den teni o li janjenŋoabidili.
42024043	O den ga ki ŋmani bi nintuali.
42024044	Lani o den yedi ba: “Line n tie min da den ye leni yi ki wangi yi yaala, ke li tie tiladi ke yaala n diani ki bili npo Musa balimaama nni leni bi sawalipuaba tila nni leni Pisominba tila nni kuli n tieni ki dudi.”
42024045	Lanwani o den libidi bi yantiali ke ban fidi ki gbadi I Diani n yedi yaala.
42024046	Lani o den yedi ba: “Li diani ki yedi ke U Tienu n Gandi Yua baa le fala yeni, ki yuandi ki fii bi tinkpiba siiga li dataali daali,
42024047	ke bi baa cili Jelusalema na ki yadi ki gedi i nibuoli kuli po ki ban yaa wangi ke bi niba n lebidi bi yama ki baa sugili bi tuonbiadi po.
42024048	Yinba n tie laa bonla yaa siedinba.
42024049	Mini nba baa soani yipo n Baa n niani yaala. Ama yin yaa ye mani u naa dogu nni hali tanpoli paaciamu n baa jiidi yipo.”
42024050	Lani yaa puoli Jesu den ñani ba u dogu nni ki gedini ba hali ki ban kuli Betani, ki yugidi o nii ki gaali ba.
42024051	Wan den gaaliti ba yaa yogunu, o den paadi leni ba ki doni tanpoli po.
42024052	Bani yaa po, ban den kpiagi o, bi den lebidi ki guani Jelusalema leni li pamancianli.
42024053	Bi den ye U Tienu diegu nni daali kuli, ki pagi U Tienu.
43001001	Hali mi cilima mi Maama den ye. Mi Maama den ye leni U Tienu. Mi Maama yeni den tie U Tienu.
43001002	Mi den ye leni U Tienu hali mi cilima.
43001003	Mi Maama yeni den tagi li bonla kuli. Liba kuli ki ye kaa tie mani n tagi yaala.
43001004	Li miali den ye mi niinni, li miali yeni den tie mi yenma bi nisaaliba po.
43001005	Mi yenma yeni yendi li biigili nni, ama li biigili ki ga ma.
43001006	U Tienu den soani niyendo ke o yi Jan.
43001007	O den cua ki tie siedi, ki baa tiendi siedi mi yenma po ke bi niba kuli n daani kelima o yaa po.
43001008	Wani oba ki den tie laa yenma, ama o den cua ki baa tiendi siedi mi yenma yeni po.
43001009	Mi den tie mi yenmoanma, yaama n cua ŋanduna nni ki yendi nisaalo kuli po.
43001010	Mi Maama yeni den ye ŋanduna nni, mani n den tagi ŋanduna, ama ŋanduna ki den bandi ma.
43001011	Mi den cua o yaaba siiga, ama o yaaba ki den tuo ki ga ma.
43001012	Ama yaaba n tuo ki ga ma kuli, ki daani o yeli nni, mi dini ba li bali ke bi tua U Tienu bila.
43001013	Ban tua U Tienu bila yeni, laa tie nani nisaalo n mali maama ka, laa ŋoadi ti gbanandi yanbuama, yaaka nisaalo yanbuama mo, ama U Tienu yaa yanbuama po.
43001014	Mi Maama yeni den tua nisaalo, ki ye ti siiga ki gbie leni li ŋanbili leni i moamoani. Ti den laa o kpiagidi, wani ki Bonjayenyenga yua n ñani Baa kani yaa kpiagidi.
43001015	Jan tieni opo siedi ki kpaani: “Wani n tie min maadi yua yaa maama ki yedi: ‹Yua n baa yuandi ki cua n puoli cie nni kelima o den ye hali ke n daa ye.› ”
43001016	Tikuli baa o ŋanbili ŋalimani, ki baadi la ki pugidi pugidi.
43001017	Kelima Musa den cuani li balimaama, ama li ŋanbili leni i moamoani cua kelima Jesu Kilisiti yaa po.
43001018	Oba kuli daa laa U Tienu. Ama ki Bonjayenyenga, yua n tie U Tienu ki ye Baa kani yogunu kuli, n teni ke bi niba bandi o.
43001019	Line n tie Jan n den tieni yaa siedi: Jufinba yaaba n ye Jelusalema den soani bi kopadicianba leni Lefi buolu yaaba Jan kani ki buali o: “A tie ŋme?”
43001020	O den tieni bipo siedi ki tuo, waa yie, o den tuo ki yedi: “Mii tie U Tienu n Gandi Yua.”
43001021	Bi go den buali o: “Lanwani a nan tie ŋme yo? Naani a tie Elia bi?” O den yedi: “Mii tie wani ba.” Bi go den buali o: “Naani a tie o sawalipualo bi?” O den yedi: “A-a.”
43001022	Lanwani bi den yedi o: “A nan tie ŋme yo? Ŋan waani ti tin ban waani yaaba n soani ti. A yedi a yuli po be?”
43001023	O den yedi ke o tie: “Yua n kpaani mi fanpienma nni ki tua: ‹Naadi mani o Diedo sanu.› “ Nani Esayi den yedi maama.
43001024	Ban den soani yaaba yeni den tie Falisieninba.
43001025	Bi go den buali o: “A yaa tie U Tienu n Gandi Yua, ki naa tie Elia, ki naa tie o sawalipualo mo, be yaa po ke a batisi bi niba?”
43001026	Jan den goa ki yedi ba: “N batisi bi niba leni mi ñima, ama o nilo ye yi siiga ke yii bani o. O baa cua n puoli.
43001027	Mii pundi baa yua n baa loti o cacaagbansiama.”
43001028	Lankuli den tieni Betani, u kpenu Judana kandima, Jan n den batisi bi niba naankani.
43001029	Lan den fii ki fa, Jan den laa Jesu ke o kpendi o kani ki yedi: “Diidi mani U Tienu Pebiga, yua n tugi ki ñandi ŋanduna tuonbiadi.
43001030	Wani n tie min den maadi yua yaa maama ki tua: ‹O nilo baa cua n puoli, o cie nni kelima o den ye hali ke n daa ye.›
43001031	Mii den bani wan tie yua, ama n cua ki batisi bi niba leni mi ñima ke wan doagidi Isalele yaaba po.”
43001032	Jan go den tieni yaa siedi n tie na: “N den laa ke U Tienu Fuoma ñani tanpoli ki jiidi nani ki kpaajiega yeni, ki jagini opo.
43001033	N daa den bani wan tie yua, ama yua n den soani nni ke min yaa batisi bi niba leni mi ñima den yedi nni: ‹Ŋan baa le ke U Tienu Fuoma jiidi ki jagini yua po, wani n baa batisi bi niba leni U Tienu Fuoma Yua.›
43001034	N den laa, ki tieni siedi ke wani n tie U Tienu Bijua.”
43001035	Lan go den fii ki fa Jan den ye likani leni o ŋoadikaaba siiga bonba lie,
43001036	ki laa Jesu ke o cuoni ki yedi: “Diidi mani U Tienu Pebiga.”
43001037	Jan ŋoadikaliediba yeni den gbadi wan yedi yaala ki tagini ki ŋoadi Jesu.
43001038	Jesu den jigidi ki sua ke bi ŋua o, o den buali ba: “Yi lingi be?” Bi den goa ki yedi o:“Labi lani n tie "Canbaa" a denpo ye le?”
43001039	O den yedi ba: “Cua mani ki ban le.” Li den tie u yienu n soangi yaa yogunu. Bi den gedi ki ban laa o deni n ye naani ki juadi o kani.
43001040	Yaa niliediba n den gbadi Jan maama ki ŋoadi Jesu yeni siiga nni yendo den tie Simono Pieli waalo Andile.
43001041	O den jaligi ki tuogi o kpelo Simono ki yedi o: “Ti laa U Tienu n Gandi Yua n tie Kilisiti.”
43001042	O den gedini o Jesu kani. Jesu den nuali o ki yedi: “A tie Simono Jan bijua. Moala a di baa yi Sefa.” Lani n tie "Pieli."
43001043	Lan go den fii ki fa Jesu den jagi ke o baa gedi Galile. O den tuogi Filipi ki yedi o: “Ŋoadi nni.”
43001044	Filipi yeni den tie Betisayida yua, Andile leni Pieli moko n ñani yaa dogu.
43001045	Filipi den tuogi Nataneli ki yedi o: “Ti laa ban maadi yua yaa maama Musa n den diani yua yaa po li balimaama nni, leni bi sawalipuaba n den diani yua po lani n tie Nasaleti yua Jesu Josefi bijua.”
43001046	Nataneli den buali o: “Naani yaala n ŋani baa fidi ki ña Nasaleti bi?” Filipi den yedi o: “Cua na ki ban le.”
43001047	Jesu n den laa Nataneli ke o kpendi o kani, o den yedi: “Diidi, yua n kpendi na tie Isalele buolu yua moamoani, waa pia boandiba kuli o pali nni.”
43001048	Nataneli den buali o: “A ga lede ki bani nni?” Jesu den goa ki yedi o: “Hali ke Filipi daa yini a, ŋan bi ye bu kankanbu tinga n bi laa ŋa.”
43001049	Nataneli den goa ki yedi o: “Labi lani n tie Canbaa, fini n tie U Tienu Bijua, fini n tie Isalele yaaba Bado.”
43001050	Jesu den yedi o: “Li tie kelima n yedi a ke n bi laa ŋa bu kankanbu kani ke a daani. A baa le yaala n cie line.”
43001051	O go den yedi: “N yedi yi i moamoani yi baa le ke tanpoli luodi, ke U Tienu malekinba do tanpoli ki go jii o Ja Bijua po.”
43002001	Li dataali daali li pocaali den tieni Kana, Galile diema nni. Jesu naa mo den ye likani.
43002002	Bi den yini Jesu leni o ŋoadikaaba moko ban cua li pocaali yeni.
43002003	Duven n den poadi, Jesu naa den yedi o: “Baa go pia duven.”
43002004	Jesu den goa ki yedi o: “Pua, be n ye mini leni fini siiga? N yogunu daa pundi.”
43002005	O naa den yedi bi naacenba: “Yin tieni mani wan baa yedi yi yaala kuli.”
43002006	Bobiciama luoba den ye likani ki tie tana ki tie Jufinba nidiŋanbima bogida po. Bobicianyenli kuli baa fidi ki ga litidi kobiga.
43002007	Jesu den yedi ba: “Yin gbieni mani a bobiciama na mi ñima.” Bi den gbieni a ke a landilandi.
43002008	Lane o den yedi ba: “Kabidi mani ki gedini mi pocaajiema yudaano kani.” Bi den gedini.
43002009	Mi pocaajiema yudaano den leni yaa ñima n lebidi ki tua duven kaa bani man ñani naani. Ama yaa naacenba n den kabidi den bani.
43002010	Lani o den yini o pocaancalo ki yedi o: “Nilo kuli yen kpa cuani wan yini yaaba po yaa duven n ŋani boncianle no. Bi yaa ñuni ki guo, wan di cuani bipo yaa duven n ŋani waamu. Ama fini wani a bi wuoni yaa duven n ŋani boncianla ki ti cuani o moala.”
43002011	Lani n tie Jesu n den cili ki tieni yaa bancianma Kana, Galile diema nni. O den doagidi o kpiagidi ke o ŋoadikaaba den daani o.
43002012	Lani n pendi Jesu den gedi Kapenayuma, wani leni o naa leni o waamu leni o ŋoadikaaba kuli, ki tieni likani danaba.
43002013	Jufinba jaanma, mi Pendima jaanma yeni n den nagidi, Jesu den doni ki gedi Jelusalema.
43002014	O den laa U Tienu diegu nni yaaba n kuadi i ne leni i pe leni mu kpaajiemu, leni bi ligilebidiba ke bi ka.
43002015	O den taa u baabu ki lebini ke u tua nani u baliju yeni, ki deli bikuli ki ñani ba U Tienu diegu nni, bani leni bi pe leni bi ne kuli. O go den tudi ki luni bi ligilebidiba kpagidi, ki yayadi bi ligi,
43002016	ki yedi a kpaajekuada: “Ñani mani laa bonla nekanba. Yin da teni n Baa diegu n tua daaga.”
43002017	O ŋoadikaaba den tiadi ke li diani ki yedi: “A diegu yankuali cuo nni hali boncianla.”
43002018	Lani yaa po Jufinba den yedi o: “A baa tieni be bancianme ki doagidi tipo ke a pia li bali ki tieni ŋan tieni yaala na?”
43002019	Jesu den goa ki yedi ba: “Bolini mani U Tienu diegu na, n go baa maa li dana taa siiga.”
43002020	Jufinba den goa ki yedi o: “Li den pundi piinaa n bina luoba ke bi maa U Tienu diegu na, ke fini wani baa goa ki maa li dana taa?”
43002021	Ama wan den maadi U Tienu diegu yaali yaa maama yeni den tie o gbanandi.
43002022	Wan den fii bi tinkpiba siiga, o ŋoadikaaba den tiadi ke o maadi laa maama, ki daani i Diani n yedi yaala, leni Jesu n den maadi yaa maama.
43002023	Jesu n den ye Jelusalema mi Pendima jaanma yogunu yeni, bi niba boncianla den laa wan tiendi yaa bancianma, ki daani o yeli nni.
43002024	Ama Jesu ki den dugi bipo, kelima o den bani bikuli.
43002025	Laa den tie opo tiladi ban tieni opo siedi niloba kuli po. Wani oba den bani yaala n ye o nisaalo niinni.
43003001	Niyendo den ye ki yi Nikodema ki tie Falisieni, ki go tie Jufinba yudanba siiga yendo.
43003002	O den cua Jesu kani ku ñiagu ki yedi o: “Canbaa, ti bani ke a tie U Tienu n soani yaa bangika, kelima oba kuli kan fidi ki tieni ŋan tiendi yaa bancianma na, kali U Tienu n ye leni yua.”
43003003	Jesu den goa ki yedi o: “N yedi a i moamoani, o nilo yaa mali milie, o kan fidi ki le U Tienu diema.”
43003004	Nikodema den goa ki yedi o: “O nilo yaa kpeligi, o baa tieni lede ban goa ki maa o? Naani o baa fidi ki go kua o naa tugu nni wan go maa o milie yoo?”
43003005	Jesu den goa ki yedi o: “N yedi a i moamoani, o nilo yaa mali mi ñima leni U Tienu Fuoma Yua po, o kan kua U Tienu diema nni.
43003006	O nisaalo n mali yua kuli tie nisaalo, ama U Tienu Fuoma Yua n mali yua kuli pia U Tienu Fuoma miali yaa buolu.
43003007	Lan da paki a ke n yedi a ke li tie tiladi yikuli n goa ki maa mi liema.
43003008	U faalu figi wun bua naani ke a gba u sagimu, ama ŋaa bani wun ñani naani, yaa ka wun caa naani. Ban mali yua mi maaliema kelima mi Fuoma paalu po moko tie yeni.”
43003009	Nikodema den goa ki buali o: “Laa bonla baa fidi ki tieni lede?”
43003010	Jesu den yedi o: “Fini yua n tie Isalele yaaba siiga bangikaciamo, ŋaa bani laa bonla?
43003011	N yedi a i moamoani, ti maadi tin bani yaala, ki tiendi siedi tin laa yaala po, ama yii tuodi ki gaani ti siedi.
43003012	N maadi yi yaala n tie ŋanduna nni bonla maama, yii dugi mipo, lanwani, n yaa maadi yi yaala n tie tanpoli po bonla yaa maama, yi baa ga lede ki dugi mipo?
43003013	Oba kuli daa doni tanpoli kali yua n ñani tanpoli po ki jiidi, lani n tie o Ja Bijua yua n ye tanpoli.
43003014	Nani Musa n den taa o kumoanwa ki fiini ki caani o ku daagu po mi fanpienma nni maama, li tie tiladi ban yugidi o Ja Bijua moko yeni.
43003015	Lani, ke yua n tuo ki daani o kuli n baa yaa miali n kan gbeni.
43003016	U Tienu den bua ŋanduna yaaba bonŋanla hali ki puni o Bonjayenyenga, ke yua n daani o kuli n da bodi, ama wan yaa pia yaa miali n kan gbeni.
43003017	U Tienu naa den soani o Bijua ŋanduna nni ke wan jia leni ŋanduna yaaba ti buudi ka, li tie ke wani U Tienu n faabi ba kelima o Bijua yaa po.
43003018	Bi kan jia ti buudi leni yua n daani o, ama yua kaa daani o, U Tienu tuodi ki jia o buudi, kelima waa tuo ki daani U Tienu Bonjayenyenga.
43003019	Line n tie ban baa jia bi niba ti buudi yaala yaa po: Mi yenma cua ŋanduna nni. Ama bi nisaaliba bua li biigili ki cie mi yenma kelima bi tuona bia.
43003020	Yua n tiendi yaala n bia kuli nani mi yenma. O kan cua mi yenma kani, kelima waa bua mi yenma n doagidi wan tiendi yaa tuonbiada.
43003021	Ama yua n tiendi i moamoani n bili yaala kpendi mi yenma kani, ke lan doagidi ke wan tiendi yaala tie U Tienu n bili yaala.”
43003022	Lan pendi, Jesu leni o ŋoadikaaba den gedi Jude diema tinbuona nni. O den ye likani leni ba danaba ki batisi bi niba.
43003023	Jan moko den ye Eno, yaa dogu n kuu leni Salima, ki batisi bi niba, kelima mi ñima ye likani ki yaba. Bi niba den kpendi o kani ke o batisi ba.
43003024	Li den sua ke bi daa cuo Jan ki kuani o li kpaadidieli nni.
43003025	Jan ŋoadikaaba siiga bi tianba den nia leni Jufi yendo yaala n tie mi wali-ŋanbima bogida maama po.
43003026	Bi den cua Jan kani ki yedi o: “Canbaa, yua n den ye leni a Judana boanduoli, ŋan den tieni yua yaa po siedi yeni, diidi ki le, o batisi bi niba, ke bi niba kuli caa o kani.”
43003027	Jan den goa ki yedi ba: “O nilo kan fidi ki baa li bonla li yaa tie U Tienu n puni o yaala yaaka.
43003028	Yinba yiba tie n siedinba ke n yedi: ‹Mii tie U Tienu n Gandi Yua, ama U Tienu soani nni o liiga.›
43003029	Yua n die o pocaano tie o pocaancalo. Ama o pocaancalo danli, yua n ye o kani ki cengi o, yaa pali mani boncianla o yaa gbadi o pocaancalo nialu. N moko pia laa pamancianli buolu yo ke li dagidi ki pundi.
43003030	Li tie tiladi wani n yaa pugidi, n mo n yaa wadi.
43003031	Yua n ñani tanpoli ki jiidi cie bi niba kuli. Yua n tie ki tinga nni yua tie ki tinga nni yaaba buolu ki maadi ki tinga nni bonla yaa maama. Yua n ñani tanpoli po ki cua cie bi niba kuli.
43003032	O tiendi siedi wan laa yaala leni wan gbadi yaala likani yaa po, ama oba naa dugi o siedi po.
43003033	Ama yua n dugi o siedi po saa i moamoani yeni ke U Tienu tie moamoandaano.
43003034	Kelima U Tienu n soani yua maadi U Tienu n maadi yaa maama, kelima wani U Tienu n puuni o o Fuoma ke o gbie o niinni.
43003035	Baa bua Bijua ki dini o li bonla kuli bali ke o die.
43003036	Yua n tuo ki daani Bijua kuli pia yaa miali n kan gbeni. Ama yua kaa tuo ki daani Bijua, o kan le laa miali. U Tienu pabienli bebe n baa sedi o yuli po.”
43004001	Falisieninba den gbadi ke yaa niba n den tua Jesu ŋoadikaaba ke o go batisi ba, yaba ki cie Jan yaaba.
43004002	Ama Jesu wani oba ka den batisi bi niba, o ŋoadikaaba n den batisi ba.
43004003	Wan den bandi ke bi yedi yeni, o den ñani Jude ki baa goa Galile diema nni.
43004004	Li den tie tiladi wan tagi Samali diema nni.
43004005	Lane o den pundi Samali dogu yu n yi Sikali. Laa dogu den kuu leni Jakobo n den puni o bijua Josefi yaa kuanu.
43004006	Jakobo n den gbini yaa caali mo den ye likani. Jesu den cuoni ki coagi ki kali li caagbanli po. Li den bua ki pundi u yensiinu.
43004007	Samali pua den cua li caali kani ki baa yidi mi ñima. Jesu den yedi o: “Pa nni min ño.”
43004008	Li den sua ke o ŋoadikaaba kua u dogu nni ki baa n da mi jiema.
43004009	Samali pua yeni den buali o: “Li ga lede ke fini yua n tie Jufi mia mini Samali pua ke min pa ŋa ŋan ño?” O den yedi yeni kelima Jufinba naa den pia ŋantaado leni Samali yaaba.
43004010	Jesu den goa ki yedi o: “A yaa bi bani U Tienu paabu n tie yaala, leni mini yua n yedi a: ‹Pa nni min ño› yeni n tie yua, fini n bi baa mia o. Lani o bi baa pa ŋa yaa ñima n pia li miali.”
43004011	O pua yeni den yedi o: “Canbaa, ŋaa pia loangu ke li caali mo nan ñua. A baa baa yaa ñima n pia li miali le?
43004012	Naani a tama ke a cie ti yaaja Jakobo yua n den puni ti li naa caali? Wani oba n den ñuni li ñima wani leni o bijaba leni o yandi kuli.”
43004013	Jesu den goa ki yedi o: “Yua n ñuni mi naa ñima kuli, u ñunñuunu go baa co o.
43004014	Ama yua n ñuni min baa pa o yaa ñima kuli, u ñunñuunu kan go cuo o hali abada. Min baa pa o yaa ñima baa tua ñinbunli o niinni ki yaa pudi ki puubi hali yaa miali n kan gbeni nni.”
43004015	O pua yeni den yedi o: “Canbaa, pa nni laa ñima ke u ñunñuunu n da go cuo nni, ke min da go cua ne ki yidi.”
43004016	Jesu den yedi o: “Gedi ki ban yini a calo ne.”
43004017	O pua yeni den goa ki yedi o: “N naa pia ja.” Jesu den yedi o: “A maadi moamoani leni ŋan yedi ke ŋaa pia ja.
43004018	Kelima a den kuni jaba muu ke bi den tie a ciaba, ŋan ye leni yua moala naa tie a calo. A maadi moamoani.”
43004019	O pua yeni den yedi o: “Canbaa, n sua ke a tie sawalipualo.
43004020	Ti yaajanba den kpiagidi U Tienu li naa juali po. Ama yinba Jufinba yedi ke tiladi bi niba n baa kpiagidi U Tienu naani tie Jelusalema.”
43004021	Jesu den yedi o: “Pua, daani n maama po. U yogunu kpendi ke yi kan go yaa kpiagidi yua n tie Baa li naa juali po, yaaka Jelusalema po.
43004022	Yinba Samali yaaba, yii bani yin kpiagidi yaala, ama tinba Jufinba wani, ti kpiagidi tin bani yaala, kelima mi tindima baa ña Jufinba kani.
43004023	Ama, u yogunu kpendi, u pundi baa moala ke yaa niba n kpiagidi Baa moamoani, baa kpiagidi o bi pala nni leni i moamoani. Kelima Baa lingi yaaba n baa kpiagidi o yene.
43004024	U Tienu tie mi fuoma. Lani yaa po li tie tiladi ke yaaba n baa kpiagi o kuli n yaa kpiagidi o bi pala nni leni i moamoani.”
43004025	O pua yeni den yedi o: “N bani ke U Tienu n Gandi Yua baa cua, wani, ban yi yua Kilisiti yeni. O yaa cua o baa waani ti li bonla kuli.”
43004026	Jesu den yedi o: “Mini yua n maadi leni a yeni tie wani.”
43004027	Lanyogunu o ŋoadikaaba den goa ki cua. Li den paki ba ke o boe leni o pua yeni, ama oba ki den buali: “A bua be?” yaaka, “Be yaa po ke a maadi leni o?”
43004028	O pua yeni den ŋa o cuali, ki goa ki kua u dogu nni ki yedi bi niba:
43004029	“Cua mani ki ban le yaa nilo n waani nni min tieni yaala kuli. Waa baa tie U Tienu n Gandi Yua kaa?”
43004030	Bi niba den ñani u dogu nni ki cua Jesu kani.
43004031	Laa yogunu Jesu ŋoadikaaba den yedi o: “Canbaa, a di.”
43004032	Ama o den yedi ba: “N pia yin ki bani yaa jiema ki baa je.”
43004033	Lane o ŋoadikaaba den buali biyaba: “Naani niloba cuani opo bonjekaala bi?”
43004034	Jesu den yedi ba: “N yaa jiema tie min yaa tiendi yua n soani nni yanbuama, ki yaa tuuni o tuonli hali ki dudi.
43004035	Yii tua ke ŋmaali naa ka sieni yin taani ti kpaandi? Ama mini wani n yedi yi, yaadi mani ki nuali i kuani, i beni ki pundi yin taani ti kpaandi.
43004036	Yua n yendi baadi o panpaani ki taagi ti kpaandi yaa miali n kan gbeni po, ke yua n buu leni yua n yendi kuli n taani ki mangi bi pala.
43004037	Ban pua yaa kpanjama na tie moamoani: ‹One buu, one mo yendi.›
43004038	N soani yi ke yin yendi yin ki den soani yaala yaa po. Nitoaba den soani li tuonli ke moala yi mo taani ti kpaandi kelima bi den soani.”
43004039	Yaa niba n den ye laa dogu nni ki tie Samali yaaba, boncianla den tuo ki daani Jesu kelima o pua yeni den yedi ba: “O waani nni min den tieni yaala kuli.”
43004040	Samali niba yaaba n den cua Jesu kani yeni den mia o ke wan sedi leni ba. O go den tieni likani dana lie.
43004041	Yaaba n tuo ki daani o den pugini hali boncianla kelima ban den gbadi yaa maama o kani po.
43004042	Bi den yedi o pua yeni: “Moala, laa di tie ŋan bi waani ti yaa maama bebe ka teni ke ti tuo ki daani o, tinba tiba gbadi o maama ki bani ke moamoani wani n tie ŋanduna Candaano.”
43004043	Laa danlieda n den pendi Jesu den fii ki ñani lankani ki gedi Galile diema nni.
43004044	Wani oba den yedi ke bi kan kpiagi sawalipualo o dandogu nni.
43004045	Wan den pundi Galile, laa diema yaaba den ga o cangu bonŋanla kelima bi moko den gedi Jelusalema ki jaani mi Pendima jaanma, ki laa wan den tieni yaala kuli laa jaanma yogunu.
43004046	Jesu den goa ki gedi Galile yaa Kana, wan den teni ke mi ñima lebidi ki tua duven naankani yeni. O bado koanbali den ye Kapenayuma dogu nni ke o bijua yia.
43004047	Li koanbali yeni n den gbadi ke Jesu ñani Jude diema nni ki cua Galile diema nni, o den cua o kani ki mia o ke wan yegi leni o ki gedi Kapenayuma ki ban paagi o bijua kelima o nagini mi kuuma.
43004048	Jesu den yedi o: “Yi yaa laa mi bancianma leni li bonpakikaala yaaka, yi kan daani nni.”
43004049	Li koanbali den yedi o: “Canbaa, cua tin yegi ki gedi ke n biga daa kpe.”
43004050	Jesu den yedi o: “Kuni, a biga baa laafia.” O ja yeni den daani Jesu n maadi o yaa maama po ki gedi.
43004051	Wan den ye u sanu nni, o naacenba den tuogi o ki waani o ke o biga baa laafia.
43004052	O den buali ba wan li baa laafia yaa yogunu. Bi den waani o ke wonli li yenlebidile ke o gbananbiendi den kagidi opo.
43004053	Ki biga baa den bani ke li den tie laa yogunu cap ke Jesu yedi o: “A biga baa laafia.” Wani leni o deni yaaba kuli den tuo ki daani Jesu.
43004054	Line n tie Jesu n den tieni yaa bancianliema wan den ñani Jude diema nni ki guani Galile diema nni.
43005001	Lani n pendi, Jesu den doni ki gedi Jelusalema Jufinba jaanma siiga jaanyenma po.
43005002	Jelusalema yeni nni den pia ku ñinbuogu ki kuu leni i Pe Buliñoabu. Ebilu maama nni ku ñinbuogu yeni den yi Beteseda ke jana muu ye ku kunkuni.
43005003	A yiama boncianla den dua a jana yeni soangu nni, bine den tie juama, bine diama, bine waba, [bine mo ti gbanankpiendi danba. Bi den gu mi ñima n langidi.
43005004	Kelima yogunuba maleki yen jiidi ku ñinbuogu yeni niinni ki langidi mi ñima. O yaa langidi ma, yua n kpa kua lienni yen paagi, baa wan pia yaa yianu kuli.]
43005005	Jayendo den ye likani ki yia hali piitaa n bina nii.
43005006	Jesu den laa o ke o dua, ki go bani ke o ye likani ke li waagi, ke o buali o: “Naani a bua ki baa laafia bi?”
43005007	O yiamo yeni den goa ki yedi o: “Canbaa, mii pia yua n baa kuani nni ku ñinbuogu nni mi ñima yaa langidi yaa yogunu. N yaa nagidi ki baa kua, nitoa yen kpa kua ki ŋa nni.”
43005008	Jesu den yedi o: “Taa a kaagu ki yaa cuoni.”
43005009	Lanyogunu liga o ja yeni den baa laafia. O den gbabi o kaagu ki taa ki tugi ki cuoni.
43005010	Li daali yeni den tie U Tienu fuodima daali. Lanwani Jufinba den yedi yua n baa laafia yeni: “Dinla tie fuodima daali. Li kua ŋan tugi a kaagu.”
43005011	O den goa ki yedi ba: “Yaa nilo n paagi nni n yedi ke min taa n kaagu ki yaa cuoni.”
43005012	Lani bi den buali o: “Laa nilo tie ŋme, yua n yedi a ŋan taa a kaagu ki yaa cuoni yeni?”
43005013	Yua n den baa laafia naa den bani Jesu n tie yua, kelima li sua ke ku niligu ye likani ke Jesu kua ku niinni ke waa go laa o.
43005014	Lan den yen waamu Jesu den tuogi o U Tienu diegu nni ki yedi o: “Diidi ki le, a baa laafia, ŋan da go tieni tuonbiadi, ke yaala n bia ki cie line n da cuo ŋa.”
43005015	O ja yeni den gedi ki waani Jufinba ke yua n paagi o tie Jesu.
43005016	Lani yaa po Jufinba den wangi Jesu fala kelima o den tiendi laa bonbuolu mi fuodima daali.
43005017	Jesu den yedi ba: “N Baa baa tuuni hali moala, n moko tuuni.”
43005018	Laa maama po Jufinba den lingi ki pugidi ki bua ki kpa o. Laa di den tie kelima o miidi mi fuodima daali kuali bebe ka, ama li tie kelima o go tua ke U Tienu n tie o Baa. Lani n tie ke o nua o yuli ke o de leni U Tienu.
43005019	Lanwani Jesu den yedi ba: “N yedi yi i moamoani, Bijua kan fidi ki tieni liba kelima o yuceli paalu po. O tiendi wan laa ke Baa tiendi yaala bebe. Wani Baa n tiendi yaala kuli, Bijua moko baa tiendi lane.
43005020	Kelima Baa bua Bijua ki wangi o wani oba n tiendi yaala kuli. O go baa waani o yaa bonbuolu n cie line ke li baa paki yi.
43005021	Kelima nani Baa n yen fiini bi tinkpiba ki teni ban goa ki yaa fo maama, yeni moko Bijua puuni li miali wan bua yua kuli.
43005022	Baa mo kan jia ti buudi leni oba kuli, o dini Bijua yo li bali wan jia ti buudi kuli.
43005023	Lani ke bi niba kuli n yaa jigindi Bijua nani ban jigindi Baa maama yeni. Yua n kaa jigindi Bijua kuli, waa jigindi Baa yua n den soani o.
43005024	N yedi yi i moamoani, yua n cengi n maama, ki daani yua n soani nni, pia yaa miali n kan gbeni. O kan cua ti buudi po, ama o ñani mi kuuma nni ki kua li miali nni.
43005025	N yedi yi i moamoani, u yogunu kpendi ki pundi baa moala, ke yaaba n kpe baa gbadi U Tienu Bijua nialu. Yaaba n baa gbadi u mo kuli baa fo.
43005026	Kelima nani Baa n pia li miali o niinni maama, o teni ke Bijua moko pia li miali o niinni yene.
43005027	O go dini Bijua li bali wan yaa jia ti buudi kelima o tie o Ja Bijua.
43005028	Lan da paki yi. U yogunu kpendi ke yaaba n ye a kula nni kuli baa gbadi o nialu
43005029	ki ña bi kula nni. Yaaba n den tieni yaala n ŋani baa fii ki yaa fo, yaaba n den tieni yaala n bia baa fii ban jia leni ba ti buudi ki cuo ba.
43005030	N kan fidi ki tieni pu n yuceli po. N ja ti buudi nani min gba U Tienu kani maama. N ja yaa buudi n tiegi, kelima mii lingi ki baa tiendi n yaa yanbuama, kali yua n soani nni yaa yanbuama.
43005031	N yaa tieni n yuli po siedi, n siedi ki tie moamoani.
43005032	Toa ye, yua n tiendi npo siedi. N bani ke wani n tiendi npo yaa siedi tie moamoani.
43005033	Yi den soani bi tondiba Jan kani ke o den tieni siedi i moamoani po.
43005034	Nisaalo siedi ki tie npo tiladi ka, ama n yedi yeni ke yin tindi.
43005035	Wani Jan n den tie yaa fidisanga n co ki yieni. Yi den tuo ki mangi yi pala o yenma nni u yogunu waamu.
43005036	Ama n pia yaa siedi n cie Jan n den tieni npo yaa siedi. Lani n tie min tuuni yaa tuona na, Baa n den puogi nni ke min yaa tuuni yaa ki dudi yeni. Laa tuona n tieni npo siedi ke Baa soani nni.
43005037	Baa yua n den soani nni yeni, wani oba moko tieni npo siedi. Yi daa gbadi o nialu, yi daa laa o mo.
43005038	O maama mo naa ye yi pala nni, kelima yi naa tuo ki daani wan soani yua yeni.
43005039	Yi cogi ki kpaagi i Diani po bonŋanla kelima yi tama ke yi baa baa yaa miali n kan gbeni lienni. Laa Diani n tiendi npo siedi.
43005040	Baa yeni, yii bua ki cua n kani ki baa li miali.
43005041	Mii lingi bi nisaaliba ka n kpiagi nni.
43005042	N bani yi, yii pia U Tienu po mi buama yi pala nni.
43005043	N cua ki tie n Baa tondo, ama yii tuo nni. Ama nitoa yaa cua o yuceli cuama, yi baa tuo o.
43005044	Yi tuo ki baadi ti kpiagidi yiyaba kani, ama yii lingi yaa kpiagidi n ñani U Tienu yua n kaa pia lielo kani. Yin tiendi maama yeni, yi baa ga lede ki dugi npo?
43005045	Yin da tama ke mini n tie yua n baa kuli yi Baa kani. Yua n kuliti yi, lani n tie Musa, yin bili yi suginma yua yaa kani.
43005046	Kelima yi yaa den daani Musa maama po, yi bi den baa daani n yaa maama moko. Kelima wan den diani yaa maama yeni maadi mini yaa maame.
43005047	Ama yin ki daani wan den diani yaama po yeni, yi nan baa ga lede ki daani min maadi yaa maama po?”
43006001	Lani n pendi, Jesu den duodi yaa ñincianma n yi Galile ki go yi Tibeliada.
43006002	Ku niligu boncianla den ŋua o kelima bi den laadi wan tiendi yaa bancianma ki paagidi a yiama.
43006003	Jesu den doni ki kali li juali po leni o ŋoadikaaba.
43006004	Jufinba jaanma yaama n tie mi Pendima jaanma den kuli.
43006005	Jesu n den yaadi ki laa ke yaa niligu n yaba kpendi o kani, o den yedi Filipi: “Ti baa da mi jiema hali le ke bine n baa ki je?”
43006006	O den yedi yeni ki bua ki biigi o. Wani oba den bani wan baa tieni yaala.
43006007	Filipi den goa ki yedi o: “Kujapiena kobilie dupen kan dagidi bikuli n baa waamu waamu.”
43006008	O ŋoadikaaba siiga nitoa, Simono Pieli waalo Andile, den yedi o:
43006009	“O jawaalo ye ne ki pia dupen bonba muu leni jami lie, ama line nan baa tieni ku naa niligu be?”
43006010	Jesu den yedi: “Teni mani bi niba kuli n kali.” Li sua ke ti moasoangidi ye likani boncianla, ke bi kali tipo. Bi jaba den bua ki pundi niba tudamuu (5,000).
43006011	Jesu den taa bi dupenmuudiba ki tuondi U Tienu, ki boagidi yaaba n ka yeni kuli. O go den boagidi i jami, ke yua kuli baa wan bua yaa bianu.
43006012	Ban den dini ki guo, o den yedi o ŋoadikaaba: “Gandigandi mani yaa boncaba n sieni, ke liba n da bia.”
43006013	Lani bi den gandigandi ki gbieni piiga n baabuodi lie bi dupenmuudiba yeni boncaba, ban den dini ki guo ki sieni yaa.
43006014	Bi niba yeni n den laa Jesu n tieni yaa bancianma, bi den yedi: “Moamoani wani n tie o sawalipualo yua n den baa cua ŋanduna nni yeni.”
43006015	Jesu den bani ke bi bua ki cuo o paalu, ki dini o li bali wan tua bi bado. Lani yaa po o den fii bikani ki goa ki gedi li juali po wani obebe.
43006016	Ku yenjoboandigu o ŋoadikaaba den jiidi li juali po ki gedi mi ñincianma jaali kani.
43006017	Bi den kua ku ñinbiagu nni ki fii ki baa duodi ki gedi Kapenayuma. Ku ñiagu den bii ba, ke Jesu daa cua bikani.
43006018	Ku faaciangu den figi ke mi ñincianma langidi.
43006019	Ban den kudi ki cuoni kilo dajena muu, yaaka dajena luoba, bi den laa Jesu ke o cuoni u ñingbanu po ki nagindi ku ñinbiagu kani. Ti jawaandi den cuo ba.
43006020	O den yedi ba: “Mine, yin da jie mani!”
43006021	Bi den bua wan kua ku ñinbiagu nni, ama lanyogu liga ku ñinbiagu den pundi ban caa yaa jaali kani.
43006022	Lan den fii ki fa yaa niligu n den sieni li jaali kani den sua ke ñinbiatoagu ki ye likani kali Jesu ŋoadikaaba n den kua yaagu. Jesu wani oba mo naa den kua leni o ŋoadikaaba, ama o ŋoadikaaba bebe n kua ki gedi.
43006023	Ama ñinbiatoadi den ñani Tibeliada dogu po ki duodi ki nagini Jesu n den tuondi U Tienu mi jiema po ke bi dini naani.
43006024	Lanwani ku niligu yeni n den laa ke Jesu ki ye likani, ke o ŋoadikaaba moko ki ye likani, bi den kua ti ñinbiadi yeni niinni, ki duodi ki gedi Kapenayuma ki baa n lingi Jesu.
43006025	Bi den laa o mi ñincianma boanduoli kani ki yedi o: “Canbaa, a cua nekanba be yogunu?”
43006026	Jesu den goa ki yedi ba: “N yedi yi i moamoani, yii lingi nni kelima yin den laa yaa bancianma ka, li tie kelima yi den dini dupen ki guo.
43006027	Yin da tuuni mani ki baadi yaa jiema n pendi ka. Yin yaa tuuni mani ki baadi yaa jiema n baa ye hali yaa yogunu kuli ki puuni yaa miali n kan gbeni. O Ja Bijua n baa pa yi laa jiema kelima Baa U Tienu n tieni opo o maalima.”
43006028	Lanwani bi den buali o: “Ti baa tieni lede ki soani U Tienu n bua yaa tuona?”
43006029	Jesu den goa ki yedi ba: “U Tienu n bua yin soani yaa tuonli tie ke yin daani wan soani yua yeni.”
43006030	Bi den buali o: “A baa tieni be bancianma, tin le ki nan daani a? A baa tieni be?
43006031	Ti yaajanba den di mana mi fanpienma nni, nani lan diani maama: ‹O den puni ba yaa jiema n ñani tanpoli po ke bi di.› “
43006032	Lani yaa po Jesu den yedi ba: “N yedi yi i moamoani ke Musa ka den puni yi yaa jiema n ñani tanpoli po, ama n Baa n puuni yi yaa jemoanma n ña tanpoli po.
43006033	Kelima U Tienu n puuni yaa jiema tie yaama n ñani tanpoli po ki jiidi ki puuni ŋanduna li miali.”
43006034	Bi den yedi o: “Canbaa, yaa puuni ti laa jiema yogunu kuli.”
43006035	Jesu den yedi ba: “Mini n tie li miali jiema. Yua n cua n kani, mi koma kan go gbadi o, yua n daani nni mo, u ñunñuunu kan go cuo o hali abada.
43006036	N den waani yi la, ama baa ke yi laa nni, yii tuo ki daani nni.
43006037	Baa n puni nni yaaba kuli baa cua n kani. N kan deli yua n cua n kani kuli.
43006038	Kelima mii ñani tanpoli po ki jiidi ki baa tiendi n yanbuama ka, kali yua n soani nni yaa yanbuama.
43006039	Yua n soani nni yanbuama yeni tie line: Min da biani wan puni nni yaa niba kuli siiga baa niyendo, ama ke min fiini ba bi tinkpiba siiga li juodidaali.
43006040	N Baa yanbuama go tie line, ke yua n nuali Bijua ki daani o kuli n baa yaa miali n kan gbeni, ke min fiini o bi tinkpiba siiga li juodidaali.”
43006041	Lani yaa po Jufinba den yenbidi Jesu po kelima o den yedi: “Mini, n tie yaa jiema n ñani tanpoli.”
43006042	Bi den tua: “Wani ka tie Jesu, Josefi bijua, tin bani yua yaa naa leni o baa kuli yeni? Lede ke o yedi moala ke o ñani tanpoli po ki jiidi?”
43006043	Jesu den goa ki yedi ba: “Da go yenbidi mani yi siiga.
43006044	Oba kuli kan fidi ki cua n kani, li yaa tie Baa yua n soani nni n dadi yua yaa yama yaaka. Yua n cua n kani yeni, n baa fiini o bi tinkpiba siiga li juodidaali.
43006045	Li diani bi sawalipuaba tila nni: U Tienu baa bangi o niba kuli. Yua n cengi Baa ki ga o bangima kuli, wani n baa cua n kani.
43006046	Laa bua ki yedi ke niloba kuli laa Baa ka. Yua n ñani U Tienu kani yaaka. Wani bebe n laa Baa.
43006047	N yedi yi i moamoani, yua n tuo ki daani nni pia yaa miali n kan gbeni.
43006048	Mini, n tie li miali jiema.
43006049	Yi yaajanba den dini mana mi fanpienma nni ki nan kpe.
43006050	Ama min maadi yaa jiema maama yeni tie yaama n ñani tanpoli po ki jiidi, ke yua n di ma kuli kan kpe.
43006051	Mini, n tie yaa jiema n fo ki ñani tanpoli po ki jiidi ki puuni li miali. Yua n di laa jiema kuli baa ye hali yaa yogunu kuli. Min baa pa o yaa jiema yeni tie n gbanandi, min baa pa yaadi ŋanduna yaaba kuli po ke ban baa li miali.”
43006052	Lani yaa po Jufinba den nia leni biyaba ki tua: “O naa nilo baa ga lede ki pa ti o gbanandi tin ŋmani?”
43006053	Jesu den yedi ba: “N yedi yi moamoani, yi yaa ŋmani o Ja Bijua gbanandi ki go ñuni o soama, yi kaa pia li miali yi niinni.
43006054	Yua n ŋmani n gbanandi ki ñuni n soama kuli pia yaa miali n kan gbeni. N baa fiini o bi tinkpiba siiga li juodidaali.
43006055	Kelima n gbanandi tie mi jemoanma, n soama mo tie li bonñokamoanla.
43006056	Yua n ŋmani n gbanandi ki ñuni n soama kuli ye n niinni, ke n mo ye o niinni.
43006057	Baa yua n soani nni fo, n moko fo kelima wani yaa po. Li go tie yeni leni yua n di nni, o mo baa fo kelima n yaa po.
43006058	Mine n tie yaa jiema n ñani tanpoli po ki jiidi. Maa taa leni yi yaajanba n den dini yaama. Bi den kpe. Yua n di mi naa jiema baa ye hali yaa yogunu kuli.”
43006059	Jesu den maadi lani wan den bangi li balimaama bangima dieli nni Kapenayuma.
43006060	O ŋoadikaaba siiga boncianla n den gbadi laa maama bi den yedi: “Mi naa maama pa, ŋme baa fidi ki ga ma?”
43006061	Jesu den bandi o pali nni ke o ŋoadikaaba yenbidi laa maama po ke o yedi ba: “Naani laa maama biidi yi pala ke yi baa ŋa nni bi?
43006062	Yi yaa ti laa ke o Ja Bijua goa ki do ki caa wan den kpa ye naani mo te?
43006063	U Tienu Fuoma n puuni li miali, ti gbanandi ki pia fuoma. Min maadi yi yaa maama tie mi Fuoma yaa maama leni li miali yaa maama.
43006064	Ama yi siiga nni nitianba ki tuo ki ŋoadi ma.” Jesu den yedi yeni kelima o den bani hali mi cilima yaaba n ki daani o, leni yua n baa janbi o n tie yua.
43006065	O go den yedi: “Li tie lani yaa po ke n yedi yi ke oba kuli kan cua n kani, li yaa tie ke Baa puni o wan cua yaaka.”
43006066	Laa yogunu liiga o ŋoadikaaba siiga boncianla den ŋa o ki guani puoli, kaa go yegi leni o.
43006067	Jesu den buali bi piiga n niliediba: “Yi moko bua ki ŋa nni ki gedi yoo?”
43006068	Simono Pieli den goa ki yedi o: “N Daano, ti baa gedi ŋme kani? Fini n pia yaa miali n kan gbeni yaa maama.
43006069	Tinba wani daani ki bani cain ke fini n tie U Tienu Nigagidika.”
43006070	Jesu den goa ki yedi ba: “Naani mini ka den gandi yinba bi piiga n niliediba te? Ama yi siiga nni yendo tie cicibiadiga.”
43006071	O den baa Judasa Isikalioto, Simono bijua, kelima baa ke wani Judasa n den tie bi piiga n niliediba siiga nni yua, o den baa janbi o.
43007001	Lani n pendi Jesu den goadi Galile nni. Waa go den bua ki yaa goadi Jude nni kelima Jufinba den lingi ki bua ki kpa o.
43007002	Jufinba jaanma yaama n yi a suga jaanma den kuli.
43007003	Lani yaa po Jesu waamu den yedi o: “Ŋan fii nekanba ki gedi Jude ke a ŋoadikaaba mo n le ŋan tuuni yaa tuona.
43007004	Kelima yua n bua bi niba kuli n yaa bani o kan yaa wuondi wan tiendi yaala. Ŋan tiendi laa bonla yeni, teni ŋanduna kuli n bandi.”
43007005	Kelima baa o waamu mo naa den tuo ki daani o.
43007006	Jesu den yedi ba: “N yogunu daa pundi, ama yinba wani yaa po, yogunu kuli dagidi.
43007007	Ŋanduna yaaba kan fidi ki yaa nani yi, ama bi nani mini wani, kelima n tiendi siedi ke ban tuuni yaa tuona bia.
43007008	Yin gedi mani mi jaanma. Mini n wani da kan gedi kelima n yogunu daa pundi.”
43007009	Wan den yedi ba yeni, o go den sedi Galile.
43007010	O waamu n den fii ki gedi mi jaanma yeni, wani oba moko den yuandi ki gedi, ama waa den gedi ke bi niba bani, o den gedi ŋasiili nni.
43007011	Jufinba den lingi o mi jaanma nni ki tua: “O ye le?”
43007012	Ku niligu mo den soabidisoabidi leni biyaba ki maadi o maama. Bine den tua ke o tie niŋamo, bine mo n yaa tua: “Yeni ka, o boandi bi niba.”
43007013	Ama oba ki den maadi o maama ke bi niba gba kelima bi den jie Jufinba.
43007014	Mi jaanma dana yeni siiga Jesu den gedi U Tienu diegu nni ki bangi bi niba.
43007015	Li den paki Jufinba ke bi tua: “O naa nilo ga lede ki bandi i Diani maama fuuli, wani yua kaa kua li cogu?”
43007016	Jesu den goa ki yedi ba: “Min bangi yaa bangima, maa tie n yaama ka, mi tie yua n soani nni yaa bangime.
43007017	O nilo yaa bua ki tieni U Tienu yanbuama baa bandi n bangima yaa ñani U Tienu kani, yaaka n yaa maadi n yuli po.
43007018	Yua n maadi o yuli po lingi o yuli po ti kpiagidi. Ama yua n lingi yua n soani o yaa kpiagidi tie moamoandaano, waa pia boandiba.
43007019	Musa n den soagini yipo li balimaama, bi yeni kaa? Ama yi siiga nni baa niyendo naa tiendi man bili yaala. Be yaa po ke yi lingi ki bua ki kpa nni?”
43007020	Ku niligu den goa ki yedi o: “A pia ki cicibiadiga. Ŋme lingi ki baa kpa ŋa?”
43007021	Jesu den goa ki yedi ba: “N den soani tuonyenli ke li paki yikuli.
43007022	Musa den bili yipo ku koanciagu ŋantaado, laa cili Musa yaa kani ka, li den cili ti yaajakpiaba kane. Lani yaa po yi yen kuani o nilo ku koanciagu, baa U Tienu fuodima daali.
43007023	Li yaa tie ke yi kuani o nilo ku koanciagu mi fuodima daali ke yin da miidi Musa balimaama, be yaa po ke yi pala nan be leni nni kelima n paagi o nilo cain mi fuodima daali?
43007024	Yin da ja ti buudi nani yin nua maama, ama yin yaa jia ti buudi ke li tiegi.”
43007025	Jelusalema yaaba siiga nni bi nitianba den tua: “Naani one ka tie ban lingi ki bua ki kpa yua yeni?
43007026	Diidi ki le, o maadi bi niba siiga ke baa tua o liba. Naani ti yudanba tuo ke o tie U Tienu n Gandi Yua bi?
43007027	Wani, ti bani wan ñani naani, ama U Tienu n Gandi Yua yaa cua, oba kuli kan bandi wan ñani naani.”
43007028	Lani yaa po Jesu n den bangi ba U Tienu diegu nni, o den kpaani: “Yi bani nni, ki bani min ñani naani. Mii cua n yuceli cuama ka. Yua n soani nni tie o moamoandaano. Yii bani o.
43007029	Ama mini n bani o kelima n ñani o yaa kani, wani n soani nni mo.”
43007030	Lani yaa po bi den lingi ki bua ki cuo o, ama oba kuli ki den cuo o kelima o yogunu daa den pundi.
43007031	Ku niligu siiga boncianla den tuo ki daani o ki tua: “Naani U Tienu n Gandi Yua yaa cua, o go baa tieni yaa bancianma n cie o naa nilo n tiendi yaama bi?”
43007032	Falisieninba den gbadi ke ku niligu soabidi leni biyaba ki maadi Jesu maama yeni. Lani bi kopadicianba yudanba leni Falisieninba den soani U Tienu diegu jiidikaaba ban cuo o.
43007033	Lani yaa po Jesu den yedi: “N da go baa waagi leni yi u yogunu waamu, lan yaa pendi n baa goa ki gedi yua n soani nni po.
43007034	Yi baa lingi nni, ama yi kan le nni. Min baa ye naani yeni, yi kan fidi ki cua likani.”
43007035	Lanwani Jufinba den buali biyaba: “One baa gedi hali le, ke ti kan go le o? Naani o baa gedi Jufinba yaaba n yayadi ki ye bi nilanba siiga, ki ban bangi bi nilanba yeni bi?
43007036	Wan maadi yaa maama yeni ki yedi: ‹Yi baa lingi nni ki nan kan le nni,› ki go yedi: ‹Min baa ye naani, yi kan fidi ki cua likani,› laa maama mo bua ki yedi be?”
43007037	Laa jaanma juodidaali, lani n tie mi jaanma dacianli, Jesu den se ki kpaani: “U ñunñuunu n pia yua kuli, wan cua n kani ki ño.
43007038	Yaa nilo n tuo ki daani nni, li miali kpenciami baa puubi ki ña o niinni nani i Diani n yedi maama.”
43007039	Jesu n den maadi yeni, o den maadi U Tienu Fuoma yaa maame, yaa niba n tuo ki daani wani Jesu n baa baa yua. U Tienu daa den puni ba o Fuoma yeni, kelima Jesu daa baa o kpiagidi.
43007040	Ku niligu siiga nitianba den gbadi laa maama ki tua: “Moamoani, one n tie tin gu yaa sawalipualo.”
43007041	Bine mo den yedi: “One n tie U Tienu n Gandi Yua.” Bine mo den tua: “Naani U Tienu n Gandi Yua baa ña Galile yoo?
43007042	Naani i Diani ki yedi ke U Tienu n Gandi Yua baa tie Dafidi puoliŋuanu, ki ña Betelema dogu nni Dafidi dandogu nni kaa?”
43007043	Lanwani mi paadima den tieni ku niligu nni kelima Jesu po.
43007044	Bi nitianba den bua ki cuo o, ama oba ki den cuo o.
43007045	U Tienu diegu jiidikaaba n den guani bi kopadicianba yudanba leni Falisieninba yeni kani, bi den buali ba: “Be n teni ke yii cuani o?”
43007046	Bi jiidikaaba den goa ki yedi ba: “Nisaaloba kuli ki maadi nani laa ja n maadi maama.”
43007047	Falisieninba den goa ki buali ba: “O boandi yinba moko bi?
43007048	Naani yi sua ke bi yudanba leni Falisieninba siiga, baa yendo tuo ki daani o bi?
43007049	Ama ku naa niligu, yaaba n ki bani Musa balimaama fuuli tie ban soli yaaba.”
43007050	Nikodema, yua n den kpa gedi Jesu kani ku ñiagu ki tie Falisieninba siiga yua, den yedi ba:
43007051	” Naani ti balimaama tuo ban jia leni o nilo ti buudi ki cuo o, bi yaa kpa cengi ki gbadi wan yedi yaala o yuli po ki bandi wan tiendi yaala?”
43007052	Bi den yedi o: “Naani a moko tie Galile yua yoo? Ŋan lingi i Diani nni, a kan le ke sawalipualoba ñani Galile.” [
43007053	Bi den yadi ke yua kuli kuni o denpo.
43008001	Jesu den gedi Olifie Tiidi juali po.
43008002	Ku tiŋaapanpangu o go den guani U Tienu diegu nni ke bi niba kuli den cua o kani ke o kali ki bangi ba.
43008003	U Tienu balimaama bangikaaba leni Falisieninba den cuani o kani ban cuo yaa pua ke o conbi.
43008004	Bi den sieni o bi niba kuli siiga ki yedi Jesu: “Canbaa, bi cuo o naa pua wan conbi yaa yogunu.
43008005	Li balimaama nni Musa bili tipo ke tin lugidi yaa puoba n tieni yeni a tana, a mo yedi lede?”
43008006	Bi den yedi yeni ki bua ki biigi o ke ban fidi ki kuli o. Ama Jesu den tibini ki dangi tiipo leni o nubili.
43008007	Nani ban den suagi liiga ki buali o, o den yaadi ki yedi ba: “Yi siiga nni yua kaa pia tuonbiadi n kpa lugidi o li tanli.”
43008008	Lani o go den tibini ki dangi tiipo.
43008009	Ban den gbadi wan yedi yaala yeni, bi pala siedi den cuo ba, bikuli den ña yendo yendo ki cili a nikpela ki ban pundi hali puoli yaaba, ki ban ŋa Jesu obebe leni o pua ke o se wan bi se naankani.
43008010	Lanwani Jesu den yaadi ki buali o: “Pua, yaaba n kuli a ye le? Oba kuli ki buni ki cuo ŋa?”
43008011	O den yedi o: “Canbaa, oba kuli.” Jesu den yedi o: “N moko kan bu ki cuo ŋa. Kuni, die ŋan da go fa ki tieni tuonbiadi.” ]
43008012	Jesu go den yedi bi niba: “Mini n tie ŋanduna yenma, yua n ŋua nni kuli kan go cuoni li biigili nni, ama o baa baa li miali yenma.”
43008013	Lani yaa po Falisieninba den yedi o: “A tiendi a yuli po siedi, a siedi yeni ki tie moamoani.”
43008014	Jesu den goa ki yedi ba: “Baa ke n tieni n yuli po siedi, n siedi tie moamoani, kelima n bani min ñani naani, ki go bani min caa naanpo. Ama yinba yii bani min ñani naani ki cua, yii go bani min caa naanpo mo.
43008015	Yi ja ti buudi nani bi nisaaliba n nua maama, ama mii ja leni niloba ti buudi.
43008016	Baa n yaa baa jia ti buudi, n bujiali baa tiegi, kelima mii ye nbebe, Baa yua n soani nni ye leni nni.
43008017	Yi balimaama nni li diani ke niba lie siedo tie moamoani.
43008018	N tiendi n yuli po siedi, Baa yua n soani nni moko tiendi npo siedi.”
43008019	Lanwani bi den buali o: “A Baa ye le?” Jesu den goa ki yedi ba: “Yii bani nni, yii bani n Baa mo. Yi yaa bi bani nni, yi bi baa bani n Baa moko.”
43008020	Jesu den maadi laa maama ki ku ban den biliti ŋalimani naankani, wan den bangi bi niba U Tienu diegu nni yaa yogunu. Oba kuli ki den cuo o kelima o yogunu daa pundi.
43008021	Lani Jesu den yedi ba: “N baa gedi. Yi baa lingi nni, ama yi baa kpe yi tuonbiadi nni. Yi kan fidi ki cua min caa naanpo.”
43008022	Jufinba den yedi: “Wan yedi: ‹Yi kan fidi ki cua min caa naanpo yeni,› naani o baa kpa o yule?”
43008023	O den yedi ba: “Yi tie tiipo yaaba, n mo tie tanpoli yua. Yinba, yi tie ŋanduna na yaaba, mini, mii tie ŋanduna na yua.
43008024	Lani yaa po ke n waani yi ke yi baa kpe yi tuonbiadi nni, kelima yi yaa daani ke "N Ye", yi baa kpe yi tuonbiadi nni.”
43008025	Bi den yedi o: “A tie ŋme?” Jesu den yedi ba: “Min den kpa waani yi ke n tie yua yeni.
43008026	N pia li bonla boncianla ki baa maadi leni yi ki go jia yi ti buudi lipo. Ama yua n soani nni tie moamoandaano, min maadi yaa maama moala ŋanduna nni tie min den gbadi o kani yaama.”
43008027	Baa den bani ke o maadi ba Baa yaa maame.
43008028	Lani yaa po Jesu den yedi ba: “Yi yaa yugidi o Ja Bijua yaa yogunu, yi baa bandi ke "N Ye". Laa yogunu yi baa bandi ke mii tieni liba n yuceli po, ama ke n maadi n Baa n den bangi nni yaala bebe.
43008029	Wani yua n soani nni yeni ye leni nni, waa ŋa nni nbebe, kelima yogunu kuli n tiendi yaala n mani opo.”
43008030	Wan den maadi laa maama, bi niba boncianla den tuo ki daani o.
43008031	Lani Jesu den yedi yaa Jufinba n den tuo ki daani o yeni: “Yi yaa tuo ki kubi n maama, yi tie n ŋoadikaaba moamoani.
43008032	Yi baa bandi i moamoani, i moamoani yeni baa faabi yi.”
43008033	Bi den goa ki yedi o: “Ti tie Abalahama puoliŋuani, hali tin ye tii tua oba kuli yonbi. Be yaa po ke a yedi ke ti baa faabi?”
43008034	Jesu den goa ki yedi ba: “N waani yi i moamoani, yua n tiendi ti tuonbiadi kuli tie ti tuonbiadi yonbo.
43008035	O yonbo n ye yaa diegu nni ka tie wan baa ye naani yogunu kuli, ama yua n tie laa diegu bijua baa ye lienni hali yaa yogunu kuli.
43008036	Lani yaa po Bijua yaa faabi yi, yi baa faabi moamoani.
43008037	N bani ke yi tie Abalahama puoliŋuani, ama baa yeni yi lingi ki bua ki kpa nni, kelima min maadi yaa maama naa baa kaanu yi pala nni.
43008038	N maadi min laa yaala n Baa kani, yi mo tiendi yin gbadi yaala yi mo yaa baa kani.”
43008039	Bi den yedi o: “Ti baa n tie Abalahama.” Jesu den goa ki yedi ba: “Yi yaa bi tie Abalahama puoliŋuani, yi bi baa tiendi Abalahama n den tuuni yaa tuona.
43008040	Ama moala yi lingi ki baa kpa nni, mini yua n waani yi min den gbadi yaa moamoani U Tienu kani. Abalahama ki den tieni yeni.
43008041	Yi tiendi yi baa n tuuni yaa tuona.” Bi den yedi o: “Tii tie conconbila ka. Ti pia Baayendo, wani U Tienu de!”
43008042	Jesu den yedi ba: “U Tienu n yaa bi tie yi Baa, yi bi baa bua nni, kelima n ñani U Tienu kani ki cua. Mii cua n yuceli po ka, wani n soani nni.
43008043	Be yaa po ke yii gbadi min maadi yaa maama? Li tie kelima yii fidi ki ga min yedi yaala.
43008044	Yi baa n tie Sutaani, yi bua ki yaa tiendi wani yi baa yaa yanbuama. O tie nikpalo hali mi cilima, waa ye i moamoani nni kelima i moamoani ki ye o niinni. O yaa pua mi faama, o maadi nani wani oba yantiali n tie maama, kelima o tie o tuofaadaano ki go tie mi faama kuli yaa baa.
43008045	Kelima mini wani n maadi i moamoani, yii dugi n maama po.
43008046	Yi siiga nni ŋme baa fidi ki doagidi ke n pia ti tuonbiadi? N yaa maadi i moamoani, be yaa po ke yii dugi n maama po?
43008047	Yaa nilo n tie U Tienu yua kuli cengi wani U Tienu maama, yin kaa cengi yeni, li tie kelima yii tie U Tienu yaa yaabe.”
43008048	Jufinba den goa ki yedi o: “Tii pia moamoani ka ki yedi ke a tie Samali yua ki pia ki cicibiadiga?”
43008049	Jesu den goa ki yedi ba: “Mii pia cicibiadiga ka. N jigindi n Baa yo, ama yinba yi jigidi nni.
43008050	Mii lingi ti kpiagidi n yuli po ka. Yendo ye yua n lingi npo ti kpiagidi, ki go ja ti buudi.
43008051	N yedi yi i moamoani, yua n kubi n maama, o kan kpe hali abada.”
43008052	Laa maama po Jufinba den yedi o: “Moala wani ti li bani ke a pia ki cicibiadige. Abalahama kpe, bi sawalipuaba moko kpe, ama ke fini nan yedi ke yua n kubi a maama kan bandi mi kuuma hali abada.
43008053	Naani a cie ti yaaja Abalahama yua n kpe yoo? Bi sawalipuaba moko kpe. A tama ke a tie ŋme?”
43008054	Jesu den goa ki yedi: “N yaa kpiagidi n yuli, n kpiagidi tie fanma fanma. Yua n kpiagidi nni tie n Baa, yin maadi yua yaa maama ki tua ke o tie yi Tienu yeni.
43008055	Yii bani o, ama mini n bani o. N yaa bi yedi ke mii bani o, n bi baa tua tuofaadaano nani yinba. Ama n bani o ki kubi o maama.
43008056	Yi baa Abalahama den mangi o pali boncianla ke o baa le n daali. O den laa li ke li mangi o.”
43008057	Lani yaa po Jufinba den yedi o: “A daa pundi bina piimuu ki nan laa Abalahama?”
43008058	Jesu den yedi ba: “N yedi yi i moamoani, hali ke Abalahama daa den ye, "N Ye".”
43008059	Lani yaa po bi den taa a tana ki baa lugidi, ama Jesu den wuoni ki ñani U Tienu diegu nni.
43009001	Jesu n den cuoni, o den laa yaa ja n mali ki tie juamo.
43009002	O ŋoadikaaba den buali o: “Canbaa, ŋme n den tieni ti tuonbiadi ke o naa nilo mali ki tie juamo, wani oba, bi o danbe?”
43009003	Jesu den goa ki yedi ba: “Laa tie kelima wani oba bi o danba n tieni ti tuonbiadi, ama li tie ke U Tienu tuonli n doagidi o niinni.
43009004	Hali ke u yienu da ye, li tie tiladi tin yaa tuuni yua n den soani nni yaa tuona. Ku ñiagu baa bii, ke oba kuli kan go fidi ki soani tuonli.
43009005	Hali ke n da ye ŋanduna nni, n tie ŋanduna yenma.”
43009006	Wan den maadi yeni, o den sii ti ñinsandi tiipo ki buuni ti tandi, ki taa ki sogi o juamo yeni nuni,
43009007	ki yedi o: “Ŋan gedi Silowe ñinbuugu po ki ban fa.” Silowe bua ki yedi, ban soani yua. Lani o den gedi ki ban fa, ki lebidi ki goa ki di nua.
43009008	Lane o yieninlieba leni yaaba n den kpa laadi o ke o tie miado den buali biyaba ki tua: “One ka tie yua n den ka ki miadi yeni?”
43009009	Bine den tua: “Wani de,” bine mo: “A-a, o nannanle.” Wani oba den yedi: “Li tie mini lige.”
43009010	Lane bi den buali o: “A ga lede ki noadi?”
43009011	O den goa ki yedi ba: “Ban yi yaa nilo Jesu yeni n buuni ti tandi ki sogi n nuni ki yedi nni: ‹Gedi Silowe po ki ban fa.› N gedi ki ban fa ki di nua.”
43009012	Bi den yedi o: “Laa ja ye le?” O den goa ki yedi: “Mii bani.”
43009013	Bi den gedini yua n den kpa tie juamo yeni Falisieninba kani.
43009014	Li sua ke Jesu n buuni ti tandi ki noadi o yaa daali yeni tie U Tienu fuodima daali.
43009015	Lani yaa po Falisieninba moko den buali o lan ga maama ke o di nua. O den yedi ba: “O sogi n nuni ti tandi ke n fa ki di nua.”
43009016	Falisieninba yeni siiga nni bi tianba den tua: “O naa ja ki tie U Tienu n soani yua, kelima waa kubi mi fuodima daali kuali.” Bi tianba mo den tua: “Yaa nilo n tie ti tuonbiadi daano baa ga lede ki tieni yaa bancianma n tie na buolu?”
43009017	Lani yaa po mi paadima den tieni bi siiga. Bi go den yedi o juamo: “A mo yedi opo be, wan teni ke a di nua yeni?” O den yedi: “O tie sawalipualo.”
43009018	Jufinba ki den daani ke o ja yeni den tie juamo ki go den noadi, kali ban yini o danba.
43009019	Bi den buali ba: “Naani one n tie yi bijua, yin tua ke yua den mali ki tie juamo bi? Li ga lede ke o di nua?”
43009020	O danba den yedi: “Ti bani ke o tie ti bijua, ki go bani ke o den mali ki tie juamo.
43009021	Ama tii bani lan ga maama ke o di nua. Tii bani yua n teni ke o di nua mo. Buali o mani wani oba, o fandi, o baa fidi ki maadi o yuli po.”
43009022	O danba den yedi yeni kelima bi jie Jufinba, kelima Jufinba den kpa juogi ki bili ke o nilo yaa tuo ke Jesu tie U Tienu n Gandi Yua, bi baa deli ki ñani o li balimaama bangima dieli nni.
43009023	Lani n teni ke o danba den yedi: “O fandi, buali mani wani oba.”
43009024	Falisieninba go den yini yua n den kpa joa yeni mi liema, ki yedi o: “Kpiagi U Tienu lipo. Tinba wani bani ke laa nilo tie tuonbiadi daano yo.”
43009025	O den goa ki yedi: “Mii bani o yaa tie tuonbiadi daano. Ama n bani bonyenla, lani n tie ke n den joa, ke moala n nua.”
43009026	Bi den goa ki buali o: “O den tieni a be? O tieni lede ki teni ke a di nua?”
43009027	O den goa ki yedi ba: “N bi waani yi, ama yii cengi. Be yaa po ke yi go bua ki gbadi ki pugini? Naani yi mo bua ki tua o ŋoadikaaba yoo?”
43009028	Bi den sugidi o ki yedi: “Fini n tie o ŋoadika, tinba wani tie Musa yaa ŋoadikaabe.
43009029	Ti bani ke U Tienu den maadi leni Musa, ama one, tii bani baa wan ñani naani.”
43009030	O den goa ki yedi ba: “Li tie bonpakikaala ke yii bani wan ñani naani, ama o nan teni ke n nua.
43009031	Ti bani ke U Tienu ki cengi ti tuonbiadi danba maama, ama o cengi yua n jigini o ki tiendi o yanbuama.
43009032	Hali ŋanduna cilima, ti daa gbadi ke bi teni ke yua n mali ki tie juamo noadi.
43009033	O naa ja yaa bi tie U Tienu n soani yua, o kan bi fidi ki tieni pu.”
43009034	Bi den goa ki yedi o: “Fini yua n mali ki go fandi ti tuonbiadi nni, fini n bangi tinba?” Bi den deli ki ñani o.
43009035	Jesu den gbadi ke bi deli ki ñani o. Wan den tuogi o o den buali o: “Naani a daani o Ja Bijua bi?”
43009036	O den goa ki yedi: “Canbaa, waani nni wan tie yua min daani o.”
43009037	Jesu den yedi o: “A laa o, yua n maadi leni a yeni tie wani.”
43009038	O den yedi o: “N Daano, n daani,” ki gbaani ki kpiagi o.
43009039	Lane Jesu den yedi: “N cua ŋanduna nni ke li bujiali n tieni bi niba siiga, ke a juama n noadi, ke yaaba n nua mo n juani.”
43009040	Falisieninba tianba den ye leni o ki gbadi laa maama ki yedi o: “Naani ti moko joa yoo?”
43009041	Jesu den yedi ba: “Yi yaa bi joa yi kan bi yaa pia tuonbiadi. Yin tua: ‹Ti nua› yeni, yi tuonbiadi ye.
43010001	N yedi yi i moamoani, yua n ki tagini bu buliñoabu kani ki kua li yanloli nni, ama ki doni kaanto yo ki kua, tie conconli leni sanjialo.
43010002	Ama yua n tagini bu buliñoabu ki kua li yanloli nni tie i pe yankpaalo.
43010003	O jiidika luodi opo, i pe mo cengi o nialu. O yini wan die yaa pe, yua kuli leni o yeli, ki ñani ba.
43010004	O yaa ñani wan die yaa pe kuli, o baa kua bi liiga ban yaa ŋua o kelima bi bani o nialu.
43010005	Bi kan ŋoadi caano, bi baa sani ki ŋa o, kelima baa bani bi canba niali.”
43010006	Jesu den pua ba laa kpanjama, ama baa den bandi wan maadi ba yaala.
43010007	Jesu go den yedi ba: “N yedi yi i moamoani, mini n tie bu buliñoabu i pe po.
43010008	Yaaba n den cua ke n daa cua kuli tie concona leni sanjiaba, ama i pe ki den cengi ba.
43010009	Mini n tie bu buliñoabu. Yua n tagini n yaa kani ki kua kuli baa faabi. O baa kua ki go ña ki baadi mi jiema.
43010010	Li conconli kpendi ki baa su, ki kpa, ki go bolini i pe. Mini n cua ke ban baa li miali, ki yaa pia li ke li dua bipo.
43010011	Mini n tie o yankpaaŋamo. O yankpaaŋamo puuni o miali o pe po.
43010012	Ama yua n tie naacemo ki naa tie i pe kpaalo, ki naa die ba mo yaa laa ke o fuasangbanlo kpendi, o baa sani ki ŋa i pe. O fuasangbanlo baa cuo bi tianba ki yadi yaaba n sieni.
43010013	O naacemo baa sani kelima o tie naacemo waa yagini o yama i pe po.
43010014	Mini n tie o yankpaaŋamo. N bani n pe, n pe mo bani nni,
43010015	nani n Baa n bani nni ke n mo bani o maama yeni. N puni n miali n pe po.
43010016	N go pia yaa pe n kaa ye li naa yanloli nni. Li tie tiladi min cuani bani moko. Bi moko baa cengi n nialu. Lani n pe kuli baa taani ki tua yangoyenli ki yaa pia yankpaayendo.
43010017	N Baa bua nni kelima n puni n miali ki go baa ti ga li.
43010018	Oba kuli kan fie nni li, n puni li n yama po. N pia li bali ki pa li, ki go pia li bali ki ga li. Lani n tie n Baa n den teni nni yaa ñoabonli.”
43010019	Mi paadima go den tieni Jufinba siiga kelima laa maama po.
43010020	Bi siiga nni boncianla den tua: “O pia ki cicibiadiga. O gaadi. Be yaa po ke yi cengi o?”
43010021	Nitoaba mo den tua: “Yua n pia ki cicibiadiga kan yaa maadi mi naa maama. Naani ki cicibiadiga baa fidi ki teni a juama n noadi bi?”
43010022	Li den tie ku fawaagu yogunu, ke bi jaani yaa jaanma n yi U Tienu diegu Goagagidima jaanma Jelusalema po.
43010023	Jesu den cuoni U Tienu diegu nni Salomono janli kani.
43010024	Jufinba den taani ki lindi o ki yedi o: “Hali u laa yogunu ke a baa waani ti, ti yama n duani? A yaa tie U Tienu n Gandi Yua, ŋan kadi ki waani ti.”
43010025	Jesu den goa ki yedi ba: “N den waani yi, ama yii daani n maama. Min tuuni yaa tuona n Baa yeli nni tiendi npo siedi.
43010026	Ama yii daani kelima yii tie min die yaa pe siiga nni yaaba.
43010027	N yaa pe cengi n nialu. N bani ba, bi mo ŋua nni.
43010028	N puuni ba yaa miali n kan gbeni. Bi kan bodi hali abada, oba kuli kan fie baa n nuu nni mo.
43010029	N Baa yua n den puni nni ba, cie yua kuli. Oba kuli kan fidi ki fie ba Baa nuu nni mo.
43010030	Mini leni Baa tie yendo.”
43010031	Jufinba go den taa a tana ki baa lugidi o.
43010032	Jesu den yedi ba: “N den teni ke yi laa a tuonŋama boncianla, ya n ñani Baa kani. Li laa tuonli yaa po yo ke yi baa lugidi nni a tana?”
43010033	Jufinba den goa ki yedi o: “Ti kan lugidi a a tana kelima tuonŋanliba po ka. Li tie ke a sugidi U Tienu, kelima fini yua n tie nisaalo tua ke a tie U Tienu.”
43010034	Jesu den goa ki yedi ba: “Laa diani yi balimaama nni ki yedi: ‹N yedi yi tie nani U Tienu?›
43010035	Leni U Tienu n yedi i Diani nni ke o maama n den soagini yaaba po naani leni wani U Tienu yeni, ti bani ke i Diani mo kan lebidi.
43010036	Li ga lede ke yi yedi ke n sugi U Tienu kelima n yedi ke n tie U Tienu Bijua yeni, mini U Tienu yua n tie ti Baa n gandi ki gagidi yua, ki soani nni ŋanduna nni?
43010037	N yaa tuuni n Baa tuona, yin da daani n maama.
43010038	Ama n yaa tuuni o tuona, baa ke yii daani n maama, daani mani kelima min tuuni yaa tuona po, ke yin bandi bonŋanla ke Baa ye n niinni, ke n mo ye Baa niinni.”
43010039	Bi go den lingi ki baa cuo o, ama o den cia.
43010040	Lane Jesu go den gedi Judana kpenu kandima, Jan n den kpa batisi bi niba naankani, ki kali likani.
43010041	Bi niba boncianla den cua o kani. Bi den tua: “Jan ki den tieni bancianmaba. Ama wan den maadi yaa maama o naa ja po kuli tie moamoani.”
43010042	Bi niba boncianla den daani o likani.
43011001	Niyendo den ye ki yia ke bi yi o Lasala. O den tie Betani yua. Betani yeni den tie Maliyama leni o naataanpuoga Malata dogu.
43011002	(Laa Maliyama tie yua n den wuli Jesu taana po tulale ki duuni a leni o yudi.) Lasala yua n den yia den tie o naataanja.
43011003	A naataanpola yeni den soani u tondu Jesu kani ki yedi o: “Ti Daano, a buado yia.”
43011004	Jesu n den gbadi lani, o den yedi: “Laa yianu kan tua kuuma, u cuo o ke U Tienu n baa ti kpiagidi, ke U Tienu Bijua mo n baa ti kpiagidi kelima u yaa po.”
43011005	Jesu den bua Malata leni o waalo leni Lasala.
43011006	Wan den gbadi ke Lasala yia, o go den tieni dana lie wan ye naani.
43011007	Lani n pendi, o den yedi o ŋoadikaaba: “Tin goa ki gedi Jude.”
43011008	O ŋoadikaaba den yedi o: “Canbaa, laa waagi ke Jufinba den bua ki lugidi a a tana likani, ke a baa goa ki gedi lipo?”
43011009	Jesu den goa ki yedi ba: “Yentunmunli kuli pia piiga n leedo lie kaa? Yua n cuoni li yentunli nni kuli kan yaa tuudi, kelima o nua ŋanduna yaa yenma.
43011010	Ama yua n cuoni ku ñiagu kuli baa tuudi, kelima mi yenma ki ye o niinni.”
43011011	Jesu n den maadi lani, o go den yedi ba: “Ti danli Lasala goa, n baa gedi ki ban fundi o.”
43011012	O ŋoadikaaba den yedi o: “Ti Daano, o yaa goa yo wani, laafia baa tieni.”
43011013	Jesu den maadi o kuuma maama, ama o ŋoadikaaba den tama ke o maadi mi fuodima guama.
43011014	Lane Jesu den kadi ki waani ba: “Lasala kpe.
43011015	N pali mani ke mii den ye lipo kelima yi yaa po, ke yin daani nni. Tin fii mani ki gedi opo.”
43011016	Lanwani Toma, ban go yi yua ku poligu, den yedi o ŋoadikalieba: “Ti mo n gedi mani ki ban taani ki kpe leni o.”
43011017	Jesu den pundi likani ki sua ke Lasala ye li kuli nni ke li pundi dana naa.
43011018	Li sua ke Betani kuu leni Jelusalema dajenbila taa,
43011019	ke Jufinba boncianla den cua Malata leni Maliyama kani ki baa baagi ba kelima bi naataanja kuuma po.
43011020	Malata n den gbadi ke Jesu kpendi, o den ñani ki tuogi o, ama Maliyama den ka li dieli nni.
43011021	Malata den yedi Jesu: “N Daano, a yaa den ye ne, n kpelo kan den kpe.
43011022	Ama n bani ke baa moala ŋan baa mia U Tienu yaala kuli, o baa pa ŋa la.”
43011023	Jesu den yedi o: “A kpelo baa fii bi tinkpiba siiga.”
43011024	Malata den goa ki yedi o: “N bani ke o baa fii bi tinkpiba kuli n baa fii ŋanduna juodima daali yaa fiima.”
43011025	Jesu den yedi o: “Mini n tie bi tinkpiba fiima, leni li miali. Yua n daani nni, baa o yaa kpe, o baa fo.
43011026	Yua n fo ki daani nni kan kpe hali abada. Naani a dugi mi naa maama po bi?”
43011027	Malata den yedi o: “Mm, n Daano, n daani ke a tie U Tienu n Gandi Yua, U Tienu Bijua, yua n den baa cua ŋanduna nni.”
43011028	Wan den yedi yeni, o den gedi ki ban yini o waalo Maliyama ŋasiili nni ki yedi o: “Canbaa cua. O yi ŋa.”
43011029	Maliyama n den gbadi, o den fii tontoni ki gedi Jesu po.
43011030	Li sua ke Jesu daa kua u dogu tugu nni, o da den ye Malata n den tuogi o naankani.
43011031	Yaa Jufinba n den ye leni Maliyama li dieli nni ki baagi o n den laa ke o fii tontoni ki ñani yeni, bi moko den fii ki ŋoadi o kelima bi den tama ke o caa li kuli po ki baa n buudi.
43011032	Maliyama n den pundi Jesu n ye naani ki laa o, o den gbaani o taana kani ki yedi o: “N Daano, a yaa den ye ne, n kpelo kan den kpe.”
43011033	Jesu n den laa o ke o buudi, ke yaa Jufinba n yegi leni o moko buudi, li paboanli den cuo o hali o pali tugu nni ke o fuo ki jiini.
43011034	O den buali ba: “Yi piini o le?” Bi den yedi o: “Canbaa, cua ki ban le.”
43011035	Jesu den buudi.
43011036	Lani yaa po Jufinba den yedi: “Diidi ki le mani wan den bua o maama.”
43011037	Bi siiga nni bi tianba den yedi: “Wani yua n den puni o juamo ke o nua, naani o kan den fidi ki teni ke one n da kpe?”
43011038	Li paboanli go den cuo Jesu ke o fuo ki jiini. O den pundi li kuli kani. Li kuli yeni den tie tanlongu ke ku tanpabigu bii bu ñoabu.
43011039	Jesu den yedi: “Biidi mani ku tanpabigu.” Malata, yua n kpe naataanpuoga den yedi o: “N Daano, moala o baa nuugi, kelima hali ban piini o dinla n tie dana naa.”
43011040	Jesu den yedi o: “Mii yedi a ke a yaa daani ke a baa le U Tienu kpiagidi?”
43011041	Lane bi den biidi ku tanpabigu. Jesu den yaadi ki nuali tanpoli ki yedi: “N Baa, n tuondi a ke a cengi n maama.
43011042	N bani ke a cengi n maama yogunu kuli, ama n yedi yeni yaa niligu n se ki lindi na yaa todima po, ban daani ke fini n soani nni.”
43011043	Wan den jaandi yeni, o den kpedi o nialu ki kpaani: “Lasala, ña na.”
43011044	Yua n den kpe yeni den ñani, ke o nii leni o taana kuli finfini a caba, ke li cabili pini o nunga mo. Jesu den yedi: “Findifindi o mani ki cedi wan gedi.”
43011045	Yaa Jufinba n den cua Maliyama kani ki laa Jesu n tieni yaala yeni siiga boncianla den tuo ki daani Jesu.
43011046	Ama bi siiga bi tianba mo den gedi Falisieninba kani ki waani ba wan tieni yaala.
43011047	Lanwani bi kopadicianba yudanba leni Falisieninba den taani bi cancannikpeliba ki yedi: “Ti baa tieni be? Laa nilo tiendi mi bancianma boncianla.
43011048	Ti yaa cedi o ke o tiendi yeni ki pugidi, bi niba kuli baa tuo ki daani o, ke Loma yaaba baa ti cua ki bolini ti kaangagidiŋamu, leni ti buolu.”
43011049	Bi siiga nni yendo, yua n yi Kayifa ki tie bi kopadicianba bado laa binli, den yedi ba: “Yii bani liba.
43011050	Yii kpaagi ki sua ke li baa ŋani yipo ke niyendo n kpe ti nibuolu kuli po yoo? Lani n baa cie ti buolu kuli n bodi.”
43011051	Waa den maadi laa maama o yama po ka, ama wan tie bi kopadicianba bado laa binli yeni n teni ke o den pua sawali ke Jesu baa kpe bani Jufinba buolu kuli po.
43011052	Laa tie Jufinba buolu po bebe ka, ama o kuuma baa taani U Tienu bila yaaba n yayadi i kaani kuli, ban taani ki tua yenma.
43011053	Ki cili laa daali, bi den jagi ki bili ki baa teni ban kpa o.
43011054	Lani yaa po Jesu den cedi kaa go goadi Jufinba siiga. O den ñani likani ki gedi yaa kaanu n kuu leni mi fanpienma, ban yi yaa dogu Efilayima. O den kali lipo, wani leni o ŋoadikaaba.
43011055	Jufinba Pendima jaanma go den nagidi ke bi niba boncianla den ñani i dogi nni ki gedi Jelusalema, ki baa ŋanbi biba hali ke mi Pendima jaanma daa pundi.
43011056	Bi den lingi Jesu. Ban den ye U Tienu diegu nni bi den tua biyaba: “Yi tama be? O nan ko baa tuo ki cua mi jaanma na bi?”
43011057	Li sua ke bi kopadicianba yudanba leni Falisieninba den ñani li ñoabonli, ke yua n bani Jesu n ye naani, wan teni ban bandi ke bi baa cuo o.
43012001	Dana luoba n den sieni mi Pendima jaanma n pundi, Jesu den gedi Betani, Lasala, wan den fiini yua bi tinkpiba siiga, n ye yaa dogu nni.
43012002	Bi den ŋanbi opo mi jiema likani. Malata den tendi ba mi jiema. Lasala den tie yaaba n ka ki di leni Jesu siiga yendo.
43012003	Maliyama den taa yaa tulale n yi naadi kilo boagidima, ke li dunga yaba boncianla, ki wuli Jesu taana po ki duuni a leni o yudi. Tulale yeni nuulu den yadi ki gbieni li dieli kuli.
43012004	Judasa Isikalioto, Jesu ŋoadikaaba siiga yendo, yua n baa ti janbi o, den yedi:
43012005	” Be yaa po ke baa kuadi tulale yeni ki ga kujapiena kobitaa ki puni a luoda?”
43012006	Wan den maadi yeni, laa tie ke o bua a luoda ka, li tie ke o den tie conconli. O den kubi bi ligiboagili ki yen ñandi o yuli po ban ŋu yaala lienni.
43012007	Jesu den yedi: “Ŋan cedi o. O kubi laa tulale n piinma daali po.
43012008	Yi baa pia a luoda yi siiga yogunu kuli, ama yi kaa pia mini yaa yogunu kuli.”
43012009	Jufinba siiga yaa niligu n yaba den gbadi ke Jesu ye Betani yeni, ke bi cua likani. Baa den cua Jesu wani oba bebe po ka, ama bi go den bua ki le Lasala, wan den fiini yua bi tinkpiba siiga.
43012010	Lanwani bi kopadicianba yudanba den jagi ki bili ke bi baa kpa Lasala moko,
43012011	kelima Jufinba boncianla den ŋa ba, ki tuo ki daani Jesu kelima wani Lasala po.
43012012	Lan den fii ki fa yaa niligu n den cua ki baa jaani mi jaanma den bandi ke Jesu kpendi Jelusalema.
43012013	Bi den pedi i kpakpa-bensoangi ki ñani ki tuogi o ki kpaani ki tua: “Ti pagi U Tienu. U Tienu n seligi yua n kpendi wani o Diedo yeli nni, Isalele yaaba bado.”
43012014	Jesu den laa li ŋunbisaagili, ki jagini li nani i Diani n yedi maama:
43012015	” Yinba Siyono dogu yaaba, da jie mani, Diidi ki le, yi bado kpendi na Ki jagi li ŋunbisaagili.”
43012016	Jesu ŋoadikaaba naa den kpa faami yaala n tieni yeni. Ama Jesu n den baa ti kpiagidi yaa yogunu, bi den tiadi ke laa bonla kuli den diani ki maadi o yaa po. Lanwani bi den sua ke man den yedi opo yaala den kua.
43012017	Li den sua ke yaa niligu n den ye Jesu kani wan den yini Lasala ke o ñani li kuli nni ki fiini o bi tinkpiba siiga yaa yogunu, den tiendi lipo siedi ki yayadi li laabaalo.
43012018	Li tie lani yaa po ke ku niligu den ñani ki tuogi o yeni, kelima bi den gbadi ke o tieni laa bancianma.
43012019	Lani yaa po Falisieninba den yedi biyaba: “Diidi ki le, yin tiendi yaala kuli, yi baa gbali, kelima ŋanduna kuli ŋoadi o.”
43012020	Yaaba n den cua ki baa kpiagidi U Tienu mi jaanma yeni yogunu siiga, bi tianba den tie Gilekinba.
43012021	Bi den cua Filipi kani, yua n tie Galile diema yaa Betisayida dogu yua, ki yedi o: “Canbaa, ti bua ki le Jesu.”
43012022	Filipi den gedi ki waani Andile, ke Andile leni Filipi kuli den yegi ki gedi ki waani Jesu.
43012023	Jesu den goa ki yedi ba: “O Ja Bijua n baa baa ti kpiagidi yaa yogunu pundi.
43012024	N yedi yi i moamoani, mi dibima yaa kua ki tinga nni ki kpe, mi baa ye mi bebe lige. Ama mi yaa kpe, mi baa luoni yaa bonbi n yaba.
43012025	Yua n bua o miali baa bolini li. Ama yua n nani o miali ŋanduna nni na baa pia li, yaa miali n kan gbeni po.
43012026	O nilo yaa tuuni npo, wan yaa ŋua nni. Min baa ye naani, wani n naacemo mo baa ye lankani. Yua n tuuni npo kuli, n Baa baa jigini o.
43012027	Moala n yama yagi. Naani n baa yedi: ‹N Baa, faabi nni leni u naa yogunu fala? Ama li nan tie laa fala po ke n cua ki ye hali moala.
43012028	N Baa, teni a yeli n baa ti kpiagidi.› “ Lane u nialu den maadi hali tanpoli po ki yedi: “N teni ke li baa ti kpiagidi no, n go baa teni lin baa ti kpiagidi ki pugini.”
43012029	Yaa niligu n den se likani ki gbadi u nialu yeni, bine den yedi ke ki taaga duni, bine mo ke maleki n maadi leni o.
43012030	Jesu den yedi ba: “Laa tie mini yaa po ka ke u naa nialu maadi, ama li tie yi yaa po yo.
43012031	Moala ŋanduna buudi baa jia ki kadi. Moala bi baa deli ki ñani ŋanduna bado.
43012032	Bi yaa fiini nni ki tinga po, n baa dadi bi niba kuli yama ban cua n kani.”
43012033	Jesu den maadi yeni ki doagidi wan baa kpe yaa kuume.
43012034	Ku niligu den goa ki yedi o: “Ti gbadi U Tienu balimaama nni ke U Tienu n Gandi Yua baa ye hali yaa yogunu kuli. Be yaa po ke fini yedi ke li tie tiladi ban fiini o Ja Bijua. O Ja Bijua yeni, tie ŋme yo?”
43012035	Jesu den goa ki yedi ba: “Mi yenma da baa ye yi siiga u yogunu waamu po. Yin yaa cuoni mani hali yin pia mi yenma yaa yogunu kuli, ke li biigili n da ludi yi. Yua n cuoni li biigili nni naa bani wan caa naani.
43012036	Hali ke yi da pia mi yenma, yin dugi mani laa yenma po, ke yin tua mi yenma yaaba.” Jesu n den maadi lani, o den ñani bikani ki ban wuoni.
43012037	Baa ke o den tieni yaa bancianma n yaba bikani, baa den tuo ki daani o.
43012038	Li den tua yeni ke o sawalipualo Esayi n maadi yaa maama na n tieni: “O Diedo, ŋme daani ti maama? Fini o Diedo nuu paalu doagidi ŋme po?”
43012039	Baa den fidi ki daani Jesu nani Esayi n go maadi maama:
43012040	“U Tienu juani bi nuni, Ki juagi bi pala, Ke ban da le leni bi nuni, Ki da ga leni bi pala, Ke ban da ti lebidi ki ŋa bi tuonbiadi, Min paagi ba.”
43012041	Esayi den maadi lani kelima o den laa Jesu kpiagidi ki maadi o maama.
43012042	Baa leni lankuli, Jufinba yudanba siiga boncianla den tuo ki daani Jesu, ama baa den tuo ki doagidi ke bi ŋoadi o kelima Falisieninba po, ke ban da deli ki ñani ba li balimaama bangima diena nni.
43012043	Bi den tieni yeni kelima bi den bua bi niba pagidi ki cie U Tienu yaadi.
43012044	Jesu den kpaani: “Yua n daani nni, waa daani mini bebe ka, o daani yua n soani nni mo.
43012045	Yua n nua nni laa yua n soani nni.
43012046	Mini n tie mi yenma, ki cua ŋanduna nni ke yua n daani nni kuli n da go ye li biigili nni.
43012047	Yua n gbadi n maama, ki naa kubi ma kuli, mini ka bu leni o. Kelima mii cua ki baa bu leni ŋanduna yaaba ka. Ama n cua ki baa faabi ba.
43012048	Yua n yie nni kaa ga n maama kuli, pia o bujialo. Min den maadi yaa maama yeni, mani n baa bu leni o li juodidaali.
43012049	Mii maadi n yuli bali po ka, Baa yua n soani nni, wani n bili npo min baa yedi yaa maama leni min baa maadi ma maama.
43012050	N bani ke o mabilikaama yeni tie yaa miali n kan gbeni. Lani yaa po min maadi yaa maama kuli tie Baa n waani nni min maadi yaama.”
43013001	Hali ke mi Pendima jaanma daa pundi, Jesu den bani ke wan baa ña ŋanduna nni ki gedi Baa po yaa yogunu pundi. O den bua o yaaba, yaaba n ye ŋanduna nni, o den bua ba hali mi juodima.
43013002	Jesu leni o ŋoadikaaba den dini mi yenjojiema. Li sua ke Sutaani den kuani Simono Isikalioto bijua Judasa pali nni no, ke wan janbi Jesu.
43013003	Jesu wani oba den bani ke Baa dini o li bali ke o die li bonla kuli, ki go bani ke o den ñani U Tienu kani ki baa goa ki gedi U Tienu kani.
43013004	O den fii u saajekaanu kani, ki landi o tiadi, ki taa li cabili ki ñagini o ciaga.
43013005	Lani o den kuodi mi ñima ku tadigu nni, ki cili ki nigidi o ŋoadikaaba taana, ki duuni a leni o cabiñaginkaali.
43013006	O den pundi Simono Pieli kani ke o buali o: “N Daano, fine n nigidi n taana?”
43013007	Jesu den goa ki yedi o: “A daa bani min tiendi yaala moala, ama li yaa yen waamu a baa bandi.”
43013008	Pieli den yedi o: “N kan tuo ŋan nigidi n taana hali abada.” Jesu den goa ki yedi o: “N yaa nigidi apo a taana, ŋaa taa leni nni.”
43013009	Simono Pieli den yedi o: “N Daano, da nigidi n taana bebe ka, n nii leni n yuli kuli.”
43013010	Jesu den yedi o: “Yua n wali, waa go bua ki wali, kali wan nigidi o taana ki yaa ŋani cain. Yi ŋani, ama yikuli ka.”
43013011	Jesu den bani yua n baa janbi o, lani yaa po ke o yedi: “Yikuli ka ŋani.”
43013012	Wan den nigidi bi taana ki gbeni, ki go lani o tiadi ki goa ki kali u saajekaanu kani, o den yedi ba: “Naani yi faami min tieni yipo yaala na bi?
43013013	Yi yini nni yi Canbaa leni yi Daano. Yi maadi moamoani kelima n tie yeni lige.
43013014	To, mini yua n tie yi Daano leni yi Canbaa n nigidi yi taana yeni, li pundi ke yi mo n yaa nigidi yiyaba taana.
43013015	Kelima n ŋa yipo bontogidikaale, ke yi mo n yaa tiendi nani min tieni yipo maama yeni.
43013016	N yedi yi i moamoani, o naacemo kan cie o canbaa, o tondo mo kan cie yua n soani o.
43013017	Yi yaa bani lani ki tiendi la, yi pia li pamanli.
43013018	Mii maadi yeni ki baa yikuli ka. N bani min gandi yaaba. Ama tiladi li baa tieni nani lan diani i Diani nni maama na: ‹Yua n taa ki di leni nni lugidi nni u danbu.›
43013019	N tuodi ki wangi yi yaala n baa tieni hali ke li daa tieni, ke li yaa ti tieni yaa yogunu, yin daani ke n tie ‹N Ye›.
43013020	N yedi yi moamoani, yua n ga n tondo cangu kuli, o ga mini nba yaa cangoe. Yua n ga n cangu mo ga yua n soani nni yaagu.”
43013021	Jesu n den maadi yeni o yama den yagi. O den kadi ki yedi: “N yedi yi i moamoani ke yi siiga yendo baa janbi nni.”
43013022	O ŋoadikaaba den diidi biyaba kaa bandi wan baa yua.
43013023	O ŋoadikaaba siiga, Jesu n den bua yua den kpaagi ki kuu leni o.
43013024	Lane Simono Pieli den waani o o nuu ke wan buali Jesu wan maadi yua yaa maama.
43013025	O den tabini Jesu ki buali o: “N Daano, ŋme yo?”
43013026	Jesu den goa ki yedi o: “Min baa ŋu li saaboali ki teni yua, li tie wani.” O den ŋu li saaboali ki teni Simono Isikalioto bijua Judasa.
43013027	Jesu n den teni o li yaa yogunu liga, Sutaani den kua o pali nni. Jesu den yedi o: “Ŋan baa tieni yaala, tieni li tontoni.”
43013028	Yaaba n den taani ki ye u saajekaanu kani siiga, oba kuli ki den faami yaala yaa po ke Jesu yedi o yeni.
43013029	Nani Judasa n den kubi bi ligiboagili yeni, bi tianba den tama ke Jesu yedi o: “Ŋan da tin baa bua yaala kuli mi jaanma po,” yaaka: “Ŋan ñani i ligi ki pa a luoda.”
43013030	Judasa n den ga li saaboali, lanyogunu liga o den ñani. Ku ñiagu den bii.
43013031	Judasa n den ñani, Jesu den yedi: “Moala o Ja Bijua baa ti kpiagidi. U Tienu mo baa ti kpiagidi kelima opo.
43013032	U Tienu yaa baa ti kpiagidi kelima o Bijua yaa po, o mo baa teni wan baa ti kpiagidi o yaa kani. O baa kpiagi o ke li kan waagi.
43013033	N bibuadimu, n go baa ye leni yi yogunu waamu bebe po. Yi baa lingi nni, ama n wangi yinba moko moala nani min den waani Jufinba maama, ke yi kan fidi ki gedi min caa naankani.
43013034	N bili yipo yaa mabilikapanma n tie na: Yin yaa bua mani yiyaba. Nani min bua yi maama, yi moko n bua yiyaba yeni.
43013035	Yi yaa bua yiyaba, lani n baa teni bi niba kuli n bandi ke yi tie n ŋoadikaaba.”
43013036	Simono Pieli den buali o: “N Daano, a caa le?” Jesu den goa ki yedi o: “A kan fidi ki ŋoadi nni min caa naani moala, ama a baa ti yuandi ki ŋoadi nni.”
43013037	Pieli den buali o: “N Daano, be yaa po ke n kan fidi ki ŋoadi a moala? Baa li yaa tie n miali ñama, n ye.”
43013038	Jesu den goa ki yedi o: “Baa li yaa tie a miali ñama, a ye moamoani? N yedi a i moamoani, hali ke ku kootongu daa mua, a baa nia taalima taa ke ŋaa bani nni.
43014001	Yin da yagi mani yi yama. Daani mani U Tienu, daani mani mini moko.
43014002	N Baa diegu nni pia i yekaani boncianla. Li yaa bi tie yeni, n bi den baa waani yi. N caa ki baa n ŋanbi yipo u kaanu.
43014003	N yaa gedi ki ban ŋanbi yipo u kaanu yeni, n baa goa ki cua ki taa yi tin yegi, ke min ye naani, yi moko baa ye lankani.
43014004	Yi bani min caa naanpo ki go bani lipo sanu.”
43014005	Toma den yedi o: “N Daano, tii bani ŋan caa naanpo, ti baa ga lede ki bandi lipo sanu?”
43014006	Jesu den yedi o: “Mini n tie u sanu, leni i moamoani, leni li miali. Oba kuli kan pundi Baa kani, li yaa tie mini yaa po.
43014007	Yi yaa bi bani nni, yi bi baa bani n Baa. Moala liiga yi bani o, yi laa o.”
43014008	Filipi den yedi o: “N Daano, waani ti Baa, lani bebe baa dagidi tipo.”
43014009	Jesu den yedi o: “Filipi, baa ke n waagi ki ye leni yi, a daa bani nni? Yua n laa nni kuli laa Baa. Be yaa po ke a yedi min waani yi Baa?
43014010	Ŋaa daani ke n ye Baa niinni, ke Baa moko ye n niinni yoo? Min maadi yi yaa maama yeni, maa ñani n yaa kani ka. Li tie Baa yua n ye n niinni n tuuni o tuona yeni.
43014011	Daani mani nni ke n ye Baa niinni, ke Baa moko ye n niinni. Lani yaaka daani mani kelima a naa tuona wani yaa po.
43014012	N yedi yi i moamoani ke yua n daani nni kuli, o moko baa tuuni min tuuni yaa tuona, ki go baa tuuni ya n cie ŋa, kelima n caa Baa po.
43014013	Yin baa mia yaala kuli n yeli nni, n baa tieni la ke Baa n baa ti kpiagidi kelima Bijua po.
43014014	Yi yaa mia bonlaba kelima n yeli nni kuli, n baa tieni la.
43014015	Yi yaa bua nni moamoani, yi baa kubi n balimaama.
43014016	N baa mia Baa, o baa pa yi toa wan yaa tie yi Todika yua n baa ye leni yi hali yaa yogunu kuli,
43014017	wani i moamoani Fuoma yeni. Ŋanduna yaaba kan fidi ki ga o cangu kelima baa nua o, baa bani o mo. Ama yinba wani, yi bani o kelima o ye leni yi, ki baa ye yi niinni.
43014018	N kan ŋa yi yibebe nani a kpienbila yeni, n go baa cua yikani.
43014019	Li yaa go pugini waamu, ŋanduna kan go le nni. Ama yinba wani, yi baa le nni kelima n fo ki ye, yi mo baa fo ki ye.
43014020	Laa daali yi baa bandi cain ke n ye n Baa niinni, ke yi ye n niinni, ke n mo ye yi niinni.
43014021	Yua n tuo ki ga n balimaama ki go kubi ma, wani n tie yua n bua nni moamoani. Yua n bua nni yeni, n Baa baa bua o, n moko baa bua o, ki doagidi opo min tie yua.”
43014022	Jude, laa tie Judasa Isikalioto ka, den buali o: “N Daano, be teni ke a baa doagidi a yuli tipo, ki nan kan doagidi li ŋanduna po wani?”
43014023	Jesu den goa ki yedi o: “O nilo yaa bua nni moamoani, o baa kubi n maama, lane n Baa baa bua o. Ti baa cua o kani ki yaa ye o deni.
43014024	Yua n kaa bua nni kan tuo ki yaa kubi n maama. Yin gbadi yaa maama yeni, maa ñani mini yaa kani ka, mi ñani Baa yua n soani nni yaa kane.
43014025	N maadi yi lankuli hali ke n da ye leni yi.
43014026	O Todika, U Tienu Fuoma Yua, Baa n baa soani yua n yeli nni yeni, wani n baa bangi yi li bonla kuli, ki tiadi yi min waani yi yaala kuli.
43014027	N ŋa yipo mi yanduanma. N puni yi n yaa yanduanme. Mii puuni yi ma nani ŋanduna n puuni maama ka. Yin da yagi mani yi yama, yin da jie mani.
43014028	Yi den gbadi ke n yedi yi ke n baa gedi ki ŋa yi ki go baa goa yikani. Yi yaa bi bua nni moamoani, yi bi baa mangidi yi pala ke n caa Baa po, kelima wani cie nni.
43014029	N tuodi ki waani yi lankuli moala hali ke li daa pundi, ke yaa daali ke laa bonla kuli baa tieni, yin daani nni.
43014030	N kan go maadi leni yi boncianla, kelima ŋanduna bado kpendi. Waa pia npo baliba kuli.
43014031	Ama li tie tiladi ke ŋanduna kuli n bandi ke n bua Baa ki tiendi wan puogi nni yaala. Fii mani tin fuadi nekanba.
43015001	Mini n tie duven tibu ñiamoanli. N Baa tie bu kubido.
43015002	Yaa benu n tuugi leni nni ki naa luoni kuli, o pedi u. Yaa benu n luoni mo kuli, o kpendi ki ŋanbidi u wun yaa luoni ki pugidi.
43015003	Moala yi tuodi ki ŋanbi, kelima min maadi yi yaa maama ŋanbi yi no.
43015004	Yin yaa ye n niinni, n mo baa ye yi niinni. Nani u benu n kan fidi ki luoni u yuceli po, kali wun yaa tuugi leni li ñiali yeni, li tie yene leni yi moko. Yi kan fidi ki luoni yi yaa tuugi leni mini yaaka.
43015005	Mini n tie bu duven tibu ñiali, yinba n tie bu beni. Yua n ye n niinni, ke n mo ye o niinni, o baa luoni li bonluonkaala boncianla. Kelima n yaa ye leni yi, yi kan fidi ki tieni pu.
43015006	Yua n kaa tuugi leni nni ki ye n niinni kuli, bi baa lu o niinpo nani ban luni u benu maama, ke u kuodi. Bi taagi yaa beni n kuodi ki lu mi fantama nni ke i buodi.
43015007	Yi yaa tuugi leni nni ki ye n niinni, ke n maama mo ye yi niinni, mia mani yin bua yaala kuli, yi baa baa la.
43015008	Yi yaa luoni li bonluonkaala boncianla, n Baa baa baadi ti kpiagidi lipo. Yeni, yi baa doagidi ke yi tie n ŋoadikaaba moko.
43015009	Nani Baa n bua nni maama, n mo bua yi yene. Yin yaa ye mani n buama nni.
43015010	Yi yaa kubi n balimaama, yi baa ye n buama nni nani n mo n kubi n Baa yaa balimaama ki ye o buama nni maama.
43015011	N maadi yi laa maama, ke yin yaa pia n yaa pamanli buolu, ke yi pamanli n pugini ki dagidi.
43015012	N balimaama tie line: Yin yaa bua mani yiyaba nani mini n bua yi maama.
43015013	Oba kuli ki pia yaa buama n cie mine, o nilo n pa o miali o danlinba po.
43015014	Yi yaa tuo ki tiendi min bili yipo yaala, yi tie n danlinba.
43015015	Mii go yi yi bi naacenba ka, kelima o naacemo naa bani o canbaa n tiendi yaala. Ama n yi yi n danlinba kelima n waani yi min gbadi yaala n Baa kani kuli.
43015016	Laa tie ke yinba ka den gandi nni. Ama mini n den gandi yi ki go gagidi yi, ke yin gedi ki yaa luoni li bonluonkaala, ke yi bonluonkaala mo n yaa ye. Lanwani Baa baa pa yi yin mia o yaala kelima n yeli po kuli.
43015017	Min bili yaa balimaama tie line: Yin yaa bua mani yiyaba.
43015018	Ŋanduna yaaba yaa nani yi, yin tiadi ke bi den kpa nani mini hali ke bi daa nani yinba.
43015019	Ŋanduna bi baa bua yi yi yaa bi tie o yaaba, ama kelima yii tie ŋanduna yaa yaaba, ke n go gandi yi ki paadi leni ŋanduna, lani yaa po ŋanduna yaaba nani yi.
43015020	Yin tiadi mani min den maadi yi yaa maama, naacemoba kuli ki cie o canbaa. Bi yaa waani mini falaciamo, bi baa waani yinba moko falaciamo. Bi yaa kubi n maama, bi baa kubi yi moko yaa maama.
43015021	Bi baa tiendi yi lankuli kelima n yeli po, kelima baa bani yua n soani nni.
43015022	N yaa bi den cua ki maadi leni ba, bi kan bi yaa pia tuonbiadi. Ama moala bi kan baa ki nia ke baa pia tuonbiadi.
43015023	Yua n nani nni nani n Baa moko.
43015024	N yaa den soani bi siiga nni nitoa kuli n daa soani yaa tuona, bi kan bi yaa pia tuonbiadi. Moala bi laa laa tuona ki nani mini leni n Baa kuli.
43015025	Li tieni yeni ke yaa maama n diani bi balimaama nni na n tieni ki dudi: ‹Bi den nani nni fanma fanma.›
43015026	O Todika yaa cua, min baa soani yipo yua, wani i moamoani Fuoma, yua n ñani Baa kani yeni, wani n baa tiendi npo siedi.
43015027	Yinba moko baa tiendi npo siedi kelima yi den ye leni nni hali mi cilima.
43016001	N waani yi lani, ke lan da ti tua yipo tingbali bonla.
43016002	Bi baa ñani yi li balimaama bangima diena nni. U yogunu kpendi ke yua n baa kpa yi, baa nua ke o kpiagidi U Tienu.
43016003	Bi baa tiendi yi laa bonla kelima baa bani Baa, baa bani mini moko.
43016004	N waani yi lani, ke li yogunu yaa ti pundi, yin tiadi ke n den waani yi la. Mii den waani yi lani hali mi cilima, kelima n den ye leni yi.
43016005	Moala n caa yua n den soani nni kani. Yi siiga nni oba kuli naa buali nni: ‹A caa le?›
43016006	Li paboanli cuo yi boncianla kelima n waani yi lani.
43016007	Baa yeni, min wangi yi yaala na tie moamoani. Li ŋani yipo min gedi, kelima n yaa gedi, o Todika kan cua yikani. Ama n yaa gedi, n baa soani o yikani.
43016008	Wani, o yaa cua, o baa bu ki cuo ŋanduna yaaba yaala n tie ti tuonbiadi po leni mi teginma po leni ti buudi po.
43016009	Yaala n tie ti tuonbiadi po kelima baa tuo ki daani nni.
43016010	Mi teginma po, kelima n caa Baa po ke yi kan go le nni.
43016011	Ti buudi po mo, kelima U Tienu jia leni ŋanduna bado ti buudi no yo.
43016012	N go pia mi maama boncianla ki baa waani yi, ama yi kan fidi ki ga ma moala.
43016013	O yaa cua, wani i moamoani Fuoma yeni, o baa gobidi yi yin bandi i moamoani maama fuuli kuli. O kan maadi o yuceli po ka, ama o baa maadi wan gbadi yaama, ki wangi yi yaa bonla n baa ti cua.
43016014	O baa kpiagi nni, kelima o baa taani min pia yaala ki yaa wangi yi.
43016015	N Baa n pia yaala kuli tie n yaa yaala. Lani yaa po ke n yedi ke o Fuoma baa taani min pia yaala nni ki yaa wangi yi.
43016016	Li yaa yen waamu yi kan go le nni, ama li yaa pugini waamu yi go baa le nni [kelima n caa Baa po.]”
43016017	Lane o ŋoadikaaba siiga tianba den yedi biyaba: “Wan yedi ti yaala, ke li yaa yen waamu ti kan go le o, li yaa pugini waamu ti go baa le o yeni, li bua ki yedi be? O go yedi ke li tie kelima o caa Baa po, lani mo bua ki yedi be?”
43016018	Lani yaa po bi den tua: “Tii bani wan bua ki yedi yaala: ‹Li yaa yen waamu yeni...› “
43016019	Jesu den bandi ke bi bua ki buali o, ke o yedi ba: “Min yedi yi ke li yaa yen waamu yi kan go le nni, ama li yaa go pugini waamu yi go baa le nni yeni, yi buali yiyaba laa maama n bua ki yedi yaala.
43016020	N waani yi i moamoani ke yi baa buudi ki go mua, ama ŋanduna yaaba baa mangi bi pala. Li pabiidili baa cuo yi, ama yi pabiidili baa lebidi ki tua pamanli.
43016021	Li tie nani u maditugukoanu n pia o pua yaa yogunu yeni. O yen le fala kelima o yogunu pundi. Ama o yaa mali o biga, waa go tiani wan bi laa yaa fala kelima o pali mangi ke o mali nisaalo ŋanduna nni.
43016022	Li baa tie yeni leni yinba moko. Moala li pabiidili cuo yi, ama n go baa le yi ke yi pala baa mangi. Oba kuli kan fie yikani laa pamanli.
43016023	Laa daali yaa pundi yi kan go buali nni liba. N waani yi i moamoani, yin baa mia Baa yaala kuli n yeli nni, o baa pa yi la.
43016024	Hali moala yi daa mia liba kuli n yeli nni. Mia mani, yi baa baa la, ke yi pamanli n pugini ki dagidi cain.
43016025	N maadi yi lankuli leni mi kpanjama. Ama u yogunu kpendi ke n kan go pua kpanjama ka ki maadi leni yi. N baa maadi yi n Baa maama fuuli lan doagidi.
43016026	Laa daali yaa pundi yi baa miadi o n yeli nni. Mii yedi ke n baa mia Baa yipo,
43016027	kelima Baa wani oba bua yi kelima yi den bua nni, ki go daani ke n ñani wani U Tienu kani.
43016028	N den ñani Baa kani ki cua ŋanduna nni. Moala n go baa ña ŋanduna nni ki guani Baa po.”
43016029	O ŋoadikaaba den yedi o: “To, moala a maadi bonŋanla, ŋaa go pua ti kpanjama.
43016030	Moala ti bandi ke a bani li bonla kuli, laa tie tiladi ŋan guudi ke o nilo n buali a bonlaba kuli. Lani yaa po ke ti daani ke a ñani U Tienu kani ki cua.”
43016031	Jesu den goa ki yedi ba: “Moala yi daani?
43016032	U yogunu kpendi, u pundi moko, ke yi baa yayadi ki gedi yua kuli o denpo ki ŋa nni nbebe. Ama mii ye nbebe, kelima Baa ye leni nni.
43016033	N waani yi lani ke yin yaa pia mi yanduanma n niinni. Ŋanduna nni yi baa le o falabiado, ama yin paagi mani yi pala. Mini, n paadi ŋanduna.”
43017001	Jesu n den maadi laa maama, o den yaadi ki diidi tanpoli po ki yedi: “N Baa, u yogunu pundi. Kpiagi a Bijua, ke Bijua mo n kpiagi a.
43017002	Kelima a dini o li bali ke o die bi nisaaliba kuli, ke wan pa ŋan puni o yaaba kuli yaa miali n kan gbeni.
43017003	Line n tie yaa miali n kan gbeni, ke ban bandi a, fini yua bebe n tie U Tienu moamoani, ki go bandi ŋan soani yua, Jesu Kilisiti.
43017004	N den kpiagi a ki tinga nni, ki soani ki dudi ŋan den puogi nni yaa tuonli.
43017005	Moala, fini Baa, ŋan kpiagi nni a kani leni min den kpa pia yaa kpiagidi a kani ke ŋanduna daa den ye.
43017006	N doagidi a yeli ŋan den puni nni yaa niba kani ŋanduna siiga. Bi den tie a yaa yaaba, ke a den puni nni ba. Bi mo tuo ki kubi a maama.
43017007	Moala bi bandi ke ŋan puni nni yaala kuli ñani a kani.
43017008	Kelima n caa ba ŋan den soani nni yaa tondu, bi mo ga ki bandi ke n ñani a kani moamoani, ki go daani ke fini n soani nni.
43017009	N mia ŋa bi yaa po yo. Mii mia ŋa ŋanduna po ka, ama n mia ŋa ŋan puni nni yaaba yaa po yo, kelima bi tie a yaa yaaba.
43017010	Min die yaala kuli tie a yaala, ŋan die yaala kuli mo tie n yaala. N baa ti kpiagidi kelima bi yaa po.
43017011	N kan go yaa ye ŋanduna nni. Ama bani wani baa ye ŋanduna nni. Mini n caa a yaa kani. Baa yua n gagidi ki ŋani, ŋan yaa kubi ba kelima a yeli po, ŋan puni nni yaa yeli yeni, ke ban yaa tie yendo nani tinba n tie yendo maama.
43017012	Min den ye leni ba, n den kubi ba kelima a yeli paalu po, ŋan puni nni yaa yeli yeni po. N den kubi ba ke bi siiga baa yendo ki bodi kali yua n den baa bodi yaaka, ke i Diani n yedi yaala n tieni.
43017013	Moala n kpendi a kani. N maadi lani ki da ye ŋanduna nni ke min pia yaa pamanli buolu n dagidi bi niinni.
43017014	N caa ba a tondu. Ŋanduna yaaba nani ba, kelima baa go tie ŋanduna yaaba nani mini n ki tie ŋanduna yua maama.
43017015	Mii mia ŋa ke ŋan ñani ba ŋanduna nni ka. Ama ke ŋan yaa kubi ba o Biado n da paadi ba.
43017016	Nani min ki tie ŋanduna yua maama, bani moko ki tie ŋanduna yaaba yene.
43017017	Gagidi ki ŋanbi ba i moamoani nni. A maama tie i moamoani.
43017018	Nani ŋan den soani nni ŋanduna nni maama, n moko soani ba ŋanduna nni yene.
43017019	N gagidi ki ŋanbi n yuli apo ke bani moko n gagidi ki ŋanbi apo i moamoani nni.
43017020	Mii mia ŋa bani bebe yaa po ka, n go mia ŋa yaaba n baa tuo ki daani nni kelima bi yaa maama po moko yaa po.
43017021	Min mia ŋa bipo yaala tie line, ke bikuli n yaa tie yendo nani fini Baa n ye n niinni ke n moko ye a niinni maama, ke bani mo n yaa ye ti niinni ke ŋanduna yaaba n daani ke fini n soani nni.
43017022	N puni ba ŋan puni nni yaa kpiagidi ke ban yaa tie yendo nani tinba n tie yendo maama.
43017023	Mini n ye bi niinni, ke a mo ye n niinni, ke ban tua yendo cain ke ŋanduna yaaba n bandi ke fini n soani nni, ki bua ba nani ŋan bua mini maama.
43017024	Baa, ŋan puni nni yaaba yeni, min baa ye naankani, n bua bani moko n yaa ye lankani, ke ban yaa nua n kpiagidi, ŋan puni nni yaadi kelima a den bua nni hali ke ŋanduna daa tagi.
43017025	Baa yua n tiegi, ŋanduna yaaba naa bani a, ama mini n bani a. Bine mo bandi ke fini n soani nni.
43017026	N den teni ke bi bandi a yeli n go baa teni ban bandi li, ke ŋan bua nni yaa buama buolu n yaa ye bi pala nni, ke mini mo n yaa ye bi niinni.”
43018001	Jesu n den maadi laa maama, wani leni o ŋoadikaaba den ñani ki duodi Sedilo fuanu. Sadinga den ye likani. Jesu leni o ŋoadikaaba den kua lienni.
43018002	Judasa yua n den baa janbi o den bani li kaanu, kelima Jesu den maani ki caa lipo leni o ŋoadikaaba.
43018003	Judasa den baa a minteela cagili yenli leni U Tienu diegu jiidikaaba, bi kopadicianba yudanba leni Falisieninba n soani yaaba. O den gedini ba likani, ke bi kubi mu fidisanmu leni i mukaani leni ti toatiadi.
43018004	Jesu den bani yaala n baa tieni o kuli ke o caadi ki yedi ba: “Yi lingi ŋme?”
43018005	Bi den goa ki yedi o: “Nasaleti Jesu.” O den yedi ba: “Mini n na.” Judasa yua n den janbi o den se leni ba.
43018006	Jesu n den yedi ba: “Mini nna” yeni, bi den guani puoli ki baa yanyanli.
43018007	Lanwani o go den buali ba: “Yi lingi ŋme?” Bi go den yedi o: “Nasaleti Jesu.”
43018008	Jesu den goa ki yedi ba: “N waani yi ke li tie mini. Lanwani yi yaa lingi mini, cedi mani bine n gedi.”
43018009	O den yedi yeni ke wan den kpa maadi yaa maama n tieni, mani nna: “Ŋan puni nni yaaba yaa siiga, mii biani baa yendo.”
43018010	Simono Pieli den kubi ki jugisiega. O den noadi ga ki pua bi kopadicianba bado naacemo, ki pedi ki joandi o jientubili. O naacemo yeni den yi Malikusa.
43018011	Jesu den yedi Pieli: “Ŋuuni a jugisiega. Naani n kan ño Baa n puni nni yaa fala tadiñokaaga nni bi?”
43018012	A minteela cagili yeni leni bi yudaano leni Jufinba n den soani bi jiidikaaba yaaba yeni den cuo Jesu ki loli o.
43018013	Bi den kpa gedini o Hana kani, kelima wani Hana den tie Kayifa cuado. Kayifa den tie bi kopadicianba bado laa binli.
43018014	Wani Kayifa den tie yua n den waani Jufinba ke li baa ŋani niyendo n kpe bi buolu po.
43018015	Simono Pieli leni ŋoadikatoa den ŋua Jesu. Bi kopadicianba bado den bani laa ŋoadika. Lani yaa po o den baa ki yegi leni Jesu ki kua bi kopadicianba bado luolu nni.
43018016	Ama Pieli den se niinpo, bu buliñoajabu kani. Jesu ŋoadika, bi kopadicianba bado n bani yua yeni, den lebidi ki maadi leni yaa jafaano n gu bu buliñoajabu ki teni ke Pieli kua.
43018017	Laa yualo, bu buliñoajabu guudo yeni, den yedi Pieli: “A moko tie laa nilo ŋoadikaaba siiga yua, bi yeni kaa?” Pieli den yedi o: “A-a, mii tie.”
43018018	Li den sua ke ti wadi ye ke bi naacenba leni bi jiidikaaba yeni cuoni mi fantama ki se ki yie. Pieli moko den se leni ba ki yie.
43018019	Bi kopadicianba bado den buali Jesu o ŋoadikaaba maama leni o bangima maama fuuli.
43018020	Jesu den goa ki yedi o: “N den maadi asala nni ke bi niba kuli gba. Yogunu kuli n maadi li balimaama bangima diena nni leni U Tienu diegu nni kuli, Jufinba kuli n yen taagi naankani. Mii den wuoni ki maadi liba kuli.
43018021	Be yaa po ke a buali nni i buali? Buali yaaba n den cengi min maadi ba yaa maama. Bani, bi bani min den yedi yaala.”
43018022	Wan den maadi yeni bi jiidikaaba siiga yendo yua n den se ki ku likani, den pabi o ki yedi: “Naani a baa guani bi kopadicianba bado yeni yoo?”
43018023	Jesu den goa ki yedi o: “N yaa maadi ki tudi, waani n tudima. Ama n yaa maadi ke li tiegi, be yaa po ke a pua nni?”
43018024	Lani Hana den loli o ki soani o bi kopadicianba bado Kayifa po.
43018025	Li sua ke Simono Pieli se likani ki yie mi fantama. Lane bi den yedi o: “A moko tie o ŋoadikaaba siiga yua, bi yeni kaa?” O den nia ki yedi: “A-a, mii tie.”
43018026	Bi kopadicianba bado naacemo yendo, Pieli n den pedi ki joandi yua yaa tubili yeni yaa kpiilo, moko den yedi o: “Mii bi laa ŋa ke a ye leni o sadinga nni?”
43018027	Pieli go den nia. Lanyogunu ku kootongu den mua.
43018028	Bi den ñani Jesu Kayifa kani ki gedini o gufeneeli Pilata bujiali kani. Li den tie ku tiŋaapanpangu. Bani biba, baa den kua gufeneeli bujiali kani ke ban da ti joagini biba, ki fidi ki baa ki je mi Pendima jaanjiema.
43018029	Lani yaa po Pilata den ñani ki gedi bikani ki yedi: “Yi yedi ke o naa nilo tieni be?”
43018030	Bi den goa ki yedi o: “O naa nilo yaa tiendi yaala n bia ti kan bi cuo o ki cuani o a kani.”
43018031	Lanwani Pilata den yedi ba: “Yinba yiba, yin taa o ki ŋoadi yi balimaama ki jia leni o ti buudi.” Jufinba den yedi o: “Tii pia sanu ki jia leni o nilo ti buudi ki kpa o.”
43018032	Li den tieni yeni ke Jesu n den maadi yaa maama ke mi doagidi wan baa kpe maama n tieni.
43018033	Pilata den goa ki kua o bujiali kani ki yini Jesu ki yedi o: “Naani a tie Jufinba bado bi?”
43018034	Jesu den goa ki buali o: “Naani a maadi yeni a yuli po bi, bi nitoaba n waani a n maama?”
43018035	Pilata den goa ki yedi o: “Naani n mo tie Jufi yoo? A nibuolu yaaba leni bi kopadicianba yudanba n cuo ŋa ki cuani a n kani. A tieni be?”
43018036	Jesu den goa ki yedi o: “N diema naa tie ŋanduna na yaama ka. N diema yaa bi tie ŋanduna na yaama, n naacenba bi baa koani ki ga nni ke ban da teni nni Jufinba. Ama n diema ki tie ŋanduna yaama ka.”
43018037	Laa maama po Pilata den yedi o: “Lanwani a tie bado yo?” Jesu den goa ki yedi: “Fini n yedi la, n tie bado. Min den cua ŋanduna nni ke bi mali nni den tie ke min yaa tiendi siedi i moamoani po. Yua n tie i moamoani yua kuli baa cengi min yedi yaala.”
43018038	Pilata den yedi o: “Be n tie i moamoani?” Pilata n den yedi yeni, o den goa ki ñani ki gedi Jufinba kani ki yedi ba: “Mii laa wan tieni yaala ke li baa teni min cuo o.
43018039	Ama yi pia li bogidili ke min faabi kpaadiyenli ki teni yi mi Pendima jaanma yogunu. Naani yi bua min faabi yipo Jufinba bado bi?”
43018040	Bi den tiani: “A-a, wani ka, faabi tipo Balabasa.” To, Balabasa yeni den tie sanjiale.
43019001	Lani Pilata den teni ke a minteela taa Jesu ki pua o i baliji.
43019002	A minteela den taa i konkoni ki piani nani ki badifogiliga yeni ki cibini o, ki go golini o bu kpalimoanbu.
43019003	Lani bi den kpendi o kani ki tua: “Ti fuondi a, fini Jufinba bado.” Bi go den pabini o.
43019004	Pilata go den ñani ki gedi Jufinba kani ki yedi ba: “Diidi, n baa teni ban ñani o yikani, ke yin bandi ke mii laa ke o tieni liba yaala n baa teni min cuo o.”
43019005	Lane Jesu den cua bikani ki ciibi i konkoni ki goli bu kpalimoanbu. Pilata den yedi ba: “No mani o ja na.”
43019006	Bi kopadicianba yudanba leni bi jiidikaaba n den laa Jesu, bi den tiani: “Joani o li dapoanpoanli po, joani o li dapoanpoanli po.” Pilata den yedi ba: “Yinba yiba n taa o ki joani o li dapoanpoanli po, kelima mini, mii laa ke o tieni liba yaala n baa teni min cuo o.”
43019007	Jufinba den goa ki yedi o: “Tinba wani pia li balimaama. Laa balimaama mo yaa po li bili ke li pundi wan kpe, kelima o den yedi ke o tie U Tienu Bijua.”
43019008	Pilata n den gbadi laa maama, o den jie ki pugini,
43019009	ki go den kua o bujiali kani ki buali Jesu ki yedi: “A ñani lepoe?” Jesu naa den guani o maamaba kuli.
43019010	Lani yaa po Pilata den yedi o: “A kan guani mini liba? Naani ŋaa bani ke n pia li bali ki baa faabi a, yaaka ki joani a li dapoanpoanli po?”
43019011	Jesu den goa ki yedi o: “A kan baa npo baliba, bi yaa den puni a li tanpoli po. Li tie lani yaa po ke yua n den cuo nni ki teni a pia i tagili ki cie fini.”
43019012	Lanyogunu liiga Pilata den moandi ki baa faabi Jesu, ama Jufinba den tiani: “A yaa faabi o naa nilo, ŋaa tie Sesa danli. Yua n yedi ke o tie bado kuli, o fiini mi yiema Sesa po.”
43019013	Pilata n den gbadi laa maama o den ñani Jesu niinpo, ki kali u bujiakaanu po ke u ye yaa kaanu n yi "Ti Tanpabidi luolu", Ebilu maama nni u yi Gabata.
43019014	Laa daali den tie mi Pendima jaanma boginli daali, ke li bua ki pundi u yensiinu. Pilata den yedi Jufinba: “Diidi mani yi bado nna.”
43019015	Bi den tiani: “Kpa o, kpa o, joani o li dapoanpoanli po.” Pilata den yedi ba: “Min joani yi bado li dapoanpoanli po bi?” Bi kopadicianba yudanba den goa ki yedi o: “Tii pia baditoa kali Sesa.”
43019016	Lanwani Pilata den teni ba Jesu ban ban joani o li dapoanpoanli po. Lane bi den taa Jesu ki gedini o.
43019017	Jesu den bugi o dapoanpoanli, ki ñani u dogu nni ki ban caa ban yi yaa kaanu "ku Yukuokuogu kaanu". Ebilu maama nni bi yi u Goligota.
43019018	Lankane ke bi den joani o li dapoanpoanli po. Bi go den joani nitoaba bonba lie a dapoanpoana po, yendo o jienu, yendo o ganu, ke Jesu mo ye siiga nni.
43019019	Pilata den diani i diani ki tabini li dapoanpoanli yuli po. Yaala n den diani n tie na: "Nasaleti Jesu, Jufinba bado."
43019020	Jufinba boncianla den cogi i diani yeni, kelima ban den joani Jesu li dapoanpoanli po naankani den kuu leni u dogu. Li den diani Ebilu maama nni, Latena maama nni leni Gileka maama nni.
43019021	Lani yaa po bi kopadicianba yudanba den yedi Pilata: “Ŋan da diani "Jufinba bado", ama ŋan diani ke o yedi ke o tie Jufinba bado.”
43019022	Pilata den goa ki yedi ba: “Min diani yaa maama, n diani ma.”
43019023	Yaa minteela n den joani Jesu li dapoanpoanli po, den taa o tiadi ki boagidi kaani naa, ke minteeli kuli den baa kaanyendu. Bi den taa o liadicianli moko, yaali n naa den pia ñialu kelima li den tie cabiyenli, ki cili tanpoli hali tinga, ki yedi biyaba:
43019024	” Tin da padi li, tin toa li tiatia ki le yua n baa baa li.” Lani den tieni ke yaala n diani i Diani nni n tieni ki dudi: “Bi boagidi n tiayiekaadi bi siiga, Ki toa tiatia n liadicianli po.” Lani n tie a minteela n den tieni yaala.
43019025	Jesu naa leni o naa waalo, leni Kilopa pua Maliyama, leni Magidala yua Maliyama den se ki nagi Jesu dapoanpoanli.
43019026	Jesu n den laa o naa leni wan bua yaa ŋoadika ke o se leni o, o den yedi o naa: “Pua, no a bijua nna.”
43019027	Lani o den yedi o ŋoadika yeni: “No a naa nna.” Laa yogunu liiga laa ŋoadika den kubi Jesu naa o denpo.
43019028	Lani yaa puoli, kelima Jesu den bani ke li bonla kuli tieni ki dudi, o den yedi: “U ñunñuunu pia nni.” O den yedi yeni ke yaala n diani i Diani nni n tieni ki dudi.
43019029	Ku ñintiagu den se likani ki gbie leni mi ñinmiligima. Niyendo den taa u cietuogu ki pagini mi niinni ki tuuni isope benu, ki gedini Jesu ñoabu kani.
43019030	Jesu n den fua mi ñinmiligima yeni o den yedi: “Likuli tieni ki dudi.” Lani o den tibini ki cabi o naano ki kpe.
43019031	Li sua ke li tie li boginli daali, ke li baa fii ki fa ki yaa tie U Tienu fuodima daali, yaali n gagidi ki tie jaancianma. Jufinba naa den bua a kpiema n yaa ye a dapoanpoana po laa daali. Lanwani bi den mia Pilata wan teni ban kuakua yaaba n ye a dapoanpoana po taana ki ñani ba likani.
43019032	Lani yaa po a minteela den gedi likani ki kua o nikpialo taana leni o nilielo yaa, ban den joani yaaba a dapoanpoana po leni Jesu.
43019033	Ama ban den pundi Jesu kani ki sua ke o kpe no, baa den kua o taana.
43019034	A minteela siiga nni yendo den muu Jesu logili li kpaanli. Lanyogunu mi soama leni mi ñima den ñani likani.
43019035	Yua n den laa lankuli n tieni siedi lipo. O siedi tie moamoani. O go bani ke o maadi moamoani. O tieni siedi yeni ke yi moko n tuo ki ŋoadi Jesu ki dugi opo.
43019036	Lankuli den tieni yeni ke i Diani n kua: “Bi kan kua o kpaba siiga baa yenli.”
43019037	I Diani go yedi kaanto: “Bi baa diidi ban den muu yua.”
43019038	Lani n pendi, Alimate dogu yua Josefi, yua n den tie Jesu ŋoadika, ama ŋasiili nni, kelima o den jie Jufinba, den mia Pilata ke wan pa o u sanu wan taa Jesu o kpiemo ki piini. Pilata den puni o u sanu, ke o gedi ki ban taa o kpiemo.
43019039	Nikodema, yua n den kpa cua Jesu kani ku ñiagu moko den taani leni Josefi ki cuani mili leni alowesi ki kakali ke li kpiagu den pundi kilo piitaa.
43019040	Bi jaliediba yeni den taa Jesu o kpiemo ki fini o a cabipiena ki taani leni tulale yua n pia u nuulimanu nani Jufinba n maani ki tiendi maama.
43019041	U kuanu den nagi ban den joani Jesu li dapoanpoanli po naankani. Yaa kuli n tie kupanli ke bi daa kuani kpiemo kuli lienni den ye u kuanu yeni niinni.
43019042	Nani lan den tie Jufinba n baa bogini mi fuodima daali po yaa daali ke li kuli mo ye koankoanma nni yeni, bi den kuani Jesu o kpiemo laa kuli nni.
43020001	A danleleeda cilima daali ku tiŋaapanpangu ke li daa yendi, Magidala Maliyama den gedi li kuli po. O den sua ke bi fuadi li tanli li kuli ñoabu kani.
43020002	O den sani ki gedi Simono Pieli leni o ŋoadikalielo Jesu n bua yua yeni kani, ki yedi ba: “Bi ñani o Diedo li kuli nni, tii bani ban duani o naankani.”
43020003	Pieli leni o ŋoadikalielo den ñani ki caa li kuli po.
43020004	Bani bonba lie kuli den tiini. Ama o ŋoadikalielo den jaligi ki kua Pieli liiga, ki kpa pundi li kuli kani.
43020005	O den buani ki diidi li kuli nni, ki laa a cabipiena ke a bili tiipo, ama waa den kua.
43020006	Simono Pieli mo den yuandi ki pundi ki kua li kuli nni, ki nuali ki laa a cabipiena ke a ye tiipo, ki go laa ban den ŋoagini Jesu yuli yaa cabili.
43020007	Laa cabili naa den taani leni yaa cabipiena n sieni, li den gbabi ki piadi ki bili.
43020008	Lani o ŋoadikalielo yua n den kpa pundi li kuli kani moko den kua. O den laa ki daani.
43020009	Li tie ke bi daa den bandi i Diani n yedi yaala, yi n den waani ke li tie tiladi ke Jesu n fii bi tinkpiba siiga.
43020010	Lan pendi bi ŋoadikaaba yeni den kuni bi denpo.
43020011	Maliyama den se niini ki nagi li kuli kani ki buudi. Wan den buudi yeni o den buani ki diidi li kuli nni,
43020012	ki laa malekinba lie ke bi laa ti tiapiendi ki ka Jesu o kpiemo n den dua naankani. Yendo ka o yuli n den ye naankani, yendo mo o taana n den ye naankani.
43020013	Bi den buali o: “Pua ne, be yaa po ke a buudi?” O den yedi ba: “Kelima bi ñani n Diedo, mii bani ban duani o naani.”
43020014	Wan den maadi yeni o den jili ki sua ke Jesu se likani. Ama waa den bandi ke li tie Jesu.
43020015	Jesu den yedi o: “Pua ne, be yaa po ke a buudi? A lingi ŋme?” Maliyama den tama ke o tie o koaguudo ki yedi o: “N Daano, li yaa tie ke fini n ñani o, ŋan waani nni ŋan duani o naani, ke n baa gedi ki ban taa o.”
43020016	Jesu den yedi o: “Maliyama.” O den gbegi ki maadi o Ebilu maama ki yedi o: “Labuni”, lani n tie Canbaa.
43020017	Jesu den yedi o: “Da sii nni, kelima n daa doni ki gedi n Baa po. Ama gedi n kpiiba po ki ban waani ba ke n baa do n Baa yua n tie yi moko Baa po, wani yua n tie mini leni yinba kuli Tienu yeni po.”
43020018	Magidala Maliyama den gedi Jesu ŋoadikaaba po ki ban waani ba ke o laa o Diedo, ki go waani ba wan yedi o yaala.
43020019	Landaali yaa ñiagu, dana lele cilima daali yeni, bi ŋoadikaaba den ye li dieli nni ke li buliñoana lo kelima bi jie Jufinba. Jesu den cua ki sedi bi siiga ki yedi: “Mi yanduanma n yaa ye leni yi.”
43020020	Wan den yedi yeni, o den waani ba o nii leni o logili. Bi ŋoadikaaba pala den mangi leni ban laa o Diedo.
43020021	Jesu go den yedi ba: “Mi yanduanma n yaa ye leni yi. Nani Baa n den soani nni maama, mini moko n soani yi yene.”
43020022	Wan den yedi yeni o den fuo bipo ki yedi: “Ga mani o U Tienu Fuoma Yua.
43020023	Yin puni yaaba bi tuonbiadi sugili kuli, bi baa sugili, yin ki puni yaaba bi tuonbiadi sugili mo kan baa sugili.”
43020024	Toma, ban go yi yua ku Poligu yua n tie bi piiga n niliediba siiga nni yua, naa den ye leni ba Jesu n cua bikani yaa yogunu.
43020025	Lane o ŋoadikalieba den yedi o: “Ti laa o Diedo.” Toma den yedi ba: “N yaa laa a kukpaana bona o nii po ki tuuni n nubili lienni, ki go tuuni n nuu o logili nni, n kan daani.”
43020026	Li daniili daali Jesu ŋoadikaaba go den ye li dieli nni ke Toma moko ye leni ba. Baa ke bi den luoni a buliñoana, Jesu den cua ki sedi bi siiga ki yedi: “Mi yanduanma n yaa ye leni yi.”
43020027	Lani o den yedi Toma: “Tandi a nubili na, diidi n nii. Tandi a nuu ki tuuni n logili nni, ki da luo li dandanli, ama ŋan daani.”
43020028	Toma den goa ki yedi o: “N Diedo leni n Tienu.”
43020029	Jesu den yedi o: “A daani kelima a laa nni. Li pamanli ye leni yaaba n daa laa ki daani.”
43020030	Jesu go den tieni banciantoama boncianla ke o ŋoadikaaba laa, yaama n kaa diani li naa tili nni.
43020031	Ama yaama n tie na diani ke yin daani ke Jesu tie U Tienu n Gandi Yua, U Tienu Bijua, ke yi yaa tuo ki daani o, yin baa li miali o yeli nni.
43021001	Lani n pendi Jesu go den doagidi o yuli o ŋoadikaaba po ke bi ye Tibeliada ñincianma boanjaali po. Line n tie wan den doagidi o yuli bipo maama:
43021002	Simono Pieli leni Toma, ban go yi yua ku Poligu, leni Galile yaa Kana yua Nataneli, leni Sebede bijaba, leni ŋoadikatoaba bonba lie den taa ki ye.
43021003	Simono Pieli den yedi ba: “N caa u jankpaanu.” Bi den yedi o: “Ti baa yegi leni a.” Bi den ñani ki kua ku ñinbiagu nni ki gedi u jankpaanu, ama laa ñiagu kuli baa den baa pu.
43021004	U yienu n den pudi yaa yogunu Jesu den se li boanjaali kani, ama bi ŋoadikaaba naa den bandi ke li tie Jesu.
43021005	Jesu den buali ba: “N bila, naani yi pia i jami?” Bi den goa ki yedi o: “A-a.”
43021006	O den yedi ba: “Lu mani yi taalu ku ñinbiagu jienu po, yi baa baa.” Lanwani bi den luni u taalu ke u gbie i jami hali ke baa fidi ki dadi u.
43021007	Jesu n den bua yaa ŋoadika den yedi Pieli: “Li tie o Diedo yo.” Simono Pieli n den gbadi ke li tie o Diedo, wani yua n den se benbili, den goli o kpalibu ki yugi ki cii mi ñima.
43021008	Yaa ŋoadikaaba n den sieni den cua leni ku ñinbiagu ki dadi u taalu hali li wali kani ke u gbie i jami kelima baa den foagidi leni li jaali ke li cie nani nukpanduna kobilie.
43021009	Ban den ñani ku ñinbiagu nni ki sedi li boanjaali po, bi sua ke mi fantama ye likani ke i jami ŋuabi mipo ke dupen mo ye.
43021010	Jesu den yedi ba: “Cuani mani yin cuo yaa jami yeni waamu na.”
43021011	Simono den kua ku ñinbiagu nni ki dadi u taalu ki cuani li boanjaali kani. U den gbie a jangbenga, ke a pundi kobiga n piimuu n jami taa. Baa ke i jami den yaba yeni, u taalu naa den padi.
43021012	Jesu den yedi ba: “Cua mani ki siibi.” Bi siiga baa niyendo naa den tuo ki buali o: “A tie ŋme?” Bi den bani ke li tie o Diedo.
43021013	Lanwani Jesu den nagini ki taa dupen ki teni ba, ki go teni ba i jami moko.
43021014	Lani n den tie mi tataama hali Jesu n den fii bi tinkpiba siiga ki doagidi o yuli o ŋoadikaaba po.
43021015	Ban den siibi ki gbeni, Jesu den buali Simono Pieli: “Jan bijua Simono, a sua ke a bua nni ki cie bine bi?” O den goa ki yedi o: “Mm, n Diedo, a bani ke n bua ŋa.” Jesu den yedi o: “Ŋan yaa kpaa n pebila.”
43021016	Jesu go den buali o: “Jan bijua Simono, a sua ke a bua nni bi?” Pieli den goa ki yedi o: “Mm, n Diedo, a bani ke n bua ŋa.” O den yedi o: “Ŋan yaa kpaa n pe.”
43021017	Jesu go den buali o mi tataama: “Jan bijua Simono, a sua ke a bua nni bi?” Li den biidi Pieli pali ke Jesu buali o taalima taa: “A sua ke a bua nni bi?” Lane o den yedi o: “N Diedo, a bani li bonla kuli, a bani ke n bua ŋa.” Jesu den yedi o: “Ŋan yaa kubi n pe.
43021018	N waani a i moamoani, ŋan den tie jawaalo, a den yie ki ñagindi fini aba a gbanñagidigu, ki caa ŋan bua naani. Ama a yaa podi, a baa tandi a nii nitoa n ñagini apo, ki gedini a ŋan kaa bua naani.”
43021019	Jesu n den maadi yeni, o den doagidi Pieli n baa kpe yaa kuuma lan kpiagi U Tienu. Lani Jesu den yedi Pieli: “Ŋoadi nni.”
43021020	Pieli den jili ki laa Jesu n bua yaa ŋoadika ke o se bi puoli. Laa ŋoadika n den kpagini ki nagini Jesu ban den taani ki di ban den cuo Jesu yaa ñiagu, ki den buali Jesu: “N Diedo, ŋme n baa janbi a?”
43021021	Pieli n den laa o, o den yedi Jesu: “N Diedo, one mo te?”
43021022	Jesu den yedi o: “N yaa bua wan yaa ye hali min go baa cua, li ŋua ŋa bi? Fini, ŋoadi nni.”
43021023	Lani yaa po mi maama den yadi bi kpiiba siiga ke laa ŋoadika kan kpe. Ama Jesu naa den yedi Pieli ke laa ŋoadika kan kpe, o den yedi: “N yaa bua wan yaa ye hali min go baa cua, li ŋua ŋa bi?”
43021024	Wani n tie yaa ŋoadika n tiendi siedi yaa maama n tie na kuli po, ki diani ma. Ti bani ke wan tieni yaa siedi tie moamoani.
43021025	Jesu go den tieni bontoala boncianla. Bi yaa bi diani likuli bonyenla yenla, n tama ke baa ŋanduna nni kuli kan bi yaa pia yaa kaanu n baa dagidi ki ga ban diani yaa tila.
44001001	Tewofila, min den kpa diani yaa tili nni n den togidi Jesu n den cili ki tiendi yaala ki go bangi yaala,
44001002	ki taa ki pundi hali yaa daali ke o den doni tanpoli. Hali ke o daa doni, U Tienu Fuoma Yua paaciamu po, o den teni o ñoabona o tondiba wan gandi yaaba.
44001003	O fala puoli, o den doagidi o yuli bipo, ki waani ba yaa bonla n yaba ki tie siedi ke laa pia niama ke o go fo. Hali dana piinaa o den doagidi o yuli bipo ke bi laa o, ke o yen maadi leni ba U Tienu diema maama fuuli.
44001004	Dayenli wan den ye leni ba, o den yedi ba: “Yin da ña Jelusalema, ama yin guudi Baa n den niani yaa ñoanianu, yin den gbadi ke n maadi yaala yaa maama.
44001005	Kelima Jan den batisi leni mi ñima, ama li kan cie danaba ke yi baa baa U Tienu Fuoma Yua yaa batisima.”
44001006	Bi ŋoadikaaba n den taani, bi den buali o ki yedi: “O Diedo, naani yaa yogunu n tie na yo ke a baa teni Isalele buolu yaaba n goa ki diedi bi diema bi?”
44001007	O den goa ki yedi ba: “Laa tie yinba ka n bandi Baa n bili yaa yogini leni li dana kelima wani oba yaa bali po.
44001008	Ama yi baa baa u paalu U Tienu Fuoma Yua yaa jiidi yipo yaa yogunu, yi baa tie n siedinba Jelusalema nni, Jude po leni Samali kuli, hali ki pundi ŋanduna banlu kuli.”
44001009	Jesu n den yedi yeni, o den doni ban se ki nua o yaa yogunu. Ku tawaligu den doagini o bi nuni po.
44001010	Wan den caa yaa yogunu ke bi yaa ki nua tanpoli, jaba lie yaaba n laa ti tiapiendi den doagidi bi yula bipo ki yedi:
44001011	” Yinba Galile yaaba, be yaa po ke yi baa se ki diidi tanpoli nanda? Wani Jesu, yua n ñani yi siiga ki doni tanpoli po, baa goa ki cua nani yin laa ke o gedi tanpoli po maama.”
44001012	Lani, bi den jiidi Olifie Tiidi juali ki guani Jelusalema. Li juali yeni leni Jelusalema banli tie kilo dajenbiyenga.
44001013	Ban den pundi, bi den kua li dieli nni ki doni li dietuadili po ban den maani ki taagi naankani. Li den tie: Pieli, Jan, Jaka leni Andile, Filipi leni Toma, Batelemi leni Matiyu, Alife bijua Jaka, leni Simono ban yi yua o Yankuadaano, leni Jaka bijua Jude.
44001014	Bikuli den pia yanyenma ki yen taandi ki jaandi kaa cedi, bani leni bi puoba, leni Jesu naa Maliyama, leni Jesu waamu.
44001015	Laa dana nni Pieli den fii ki sedi o kpiiba siiga, bani yaaba n den taani ki bua ki pundi niba kobiga n piilie ki yedi:
44001016	“N kpiiba, li den tie tiladi ke i Diani n kua, ke o U Tienu Fuoma Yua n den tuodi ki maadi yaala Dafidi ñoabu nni n tieni. O den tuodi ki maadi Judasa maama, wani yua n den ciani yaaba n cuo Jesu.
44001017	Judasa den tie ti siiga yua ki taa leni ti tuonyenli.
44001018	O den da u kuanu leni wan den tieni mi biadima ki baa yaa pani, ki baa likani ki tandi, ke o siiga pudi ke o nuadi kuli yayadi.
44001019	Jelusalema yaaba kuli den bandi ke li tieni yeni, hali ke bi yi laa kuanu bi maama nni Akelidama lani n tie mi soama kuanu.
44001020	To, li diani Pisominba tili nni: ‹O diegu n tua diegbengu, Oba kuli n da go yaa ye lienni.› Li go diani: ‹Nitoa n ga o tuonli.›
44001021	Li pia yaaba n den yegi leni ti ti Diedo Jesu n da den ye leni
44001022	ti yaa yogunu, ki cili hali Jan n den batisi o yaa yogunu, ki yaa caa hali wan den ti ñani ti siiga ki doni tanpoli po yaa daali. Li tie tiladi ke bi yaa siiga niyendo n taani leni ti ki yaa tiendi siedi ke Jesu fii bi tinkpiba siiga.”
44001023	Bi den bili niba lie yela, Josefi ban go yi yua Basabasa ki go yi o Jusitusa, leni Matiasa.
44001024	Lani bi den jaandi ki mia U Tienu ki yedi: “Ti Diedo, fini yua n bani bi niba kuli pala, waani ti bi naa niliediba siiga ŋan gandi yua
44001025	ke wan tua Jesu tondo ki yaa tugi o tugili li naa tuonli nni, Judasa n den ŋa yaali ki gedi o kaanu.”
44001026	Bi den toani tiatia ke li baa Matiasa po, ke o taani leni bi piiga n tondiyendiba.
44002001	Li Danpiimuuli jaanma n pundi, Jesu ŋoadikaaba kuli den taa ki ye kaanyendu.
44002002	Lanyogunu lanyogunu ku fuugu den ñani tanpoli po ki naani leni ku faaciangu, ki gbieni ban ka yaa dieli nni.
44002003	Bi den laa yaa landi n naani leni mi fantanlanma yeni ke i paadipaadi ki maani yua kuli po.
44002004	Bikuli den gbie leni U Tienu Fuoma Yua ki cili ki maadi mabotoe nni nani mi Fuoma n puni ba ban maadi maama.
44002005	Li sua ke yaa Jufinba n fangi U Tienu ki ye ŋanduna nibuoli kuli siiga, den cua ki da ye Jelusalema.
44002006	Ban den gbadi ku fuugu yeni, bi den taani ki yaba. Li den paki ba boncianla, kelima yua kuli den gba ke bi maadi o mabuocele nni.
44002007	Ki yanlidiga leni li pakili den cuo ba ke bi tua: “Yaaba n maadi na kuli, baa tie Galile yaaba kaa?
44002008	Li nan tie lede ke ti gba ke bi maadi ti siiga yua kuli mabuocele nni?
44002009	Tinba yaaba n tie Pati, leni Medi yaaba, leni Elama yaaba, ki go tie yaaba n ka Mesopotami, leni Jude, leni Kapadosi, leni Ponita, leni Asi,
44002010	leni Filiji, Panfili, Ejipiti, leni Libi diema nni Silena yaa tinbuoli kuli, leni ti siiga yaaba n ñani Loma ki cua ke bi tianba tie Jufinba, bi tianba mo tie nilanba yaaba n lebidi ki ŋoadi U Tienu, leni Kileta yaaba leni Alabi yaaba,
44002011	li ga lede ke tikuli, yua kuli gba ke bi maadi o mabuolu, ki togidi U Tienu n tieni yaa bancianma.”
44002012	Li pakili den cuo bikuli ke baa bani ban baa maali yaala. Bi den buali biyaba: “Line bua ki yedi be?”
44002013	Bi tianba mo den ñuadi ba ki tua: “Bi ñuni duven ki gaade!”
44002014	Lani, Pieli den sedi leni bi piiga n tondiyendiba ki kpaani ki yedi ku niligu: “Yinba Jufinba, leni yaaba n ye Jelusalema na kuli, cengi mani n maama bonŋanla, ki bandi line,
44002015	duven ka cuo yaa jaba n tie na nani yin tama maama, kelima u yienu daa paagi.
44002016	Line tie o sawalipualo Joeli n den maadi yaala yaa maama ki yedi:
44002017	U Tienu yedi daa: ‹A juodidana yogunu n baa teni n Fuoma n jiidi Ki yayadi bi nisaaliba kuli po, Yi bijaba leni yi bisiaba baa pua sawali, Yi jawaaba baa baa li bonlekaala, Yi jakpela mo baa dangi ti dangidi.
44002018	Yeni de, laa dana nni n baa teni n Fuoma n jiidi Ki yayadi n naacenba leni n potuada po, Ke ban pua sawali.
44002019	N baa tieni li bonlidikaala tanpoli po, Ki go tieni sinankeeninba ki tinga nni, Mi soama leni mi fantama leni a muñiijuana.
44002020	U yienu baa lebidi ki biigi, O ŋmaalo moko baa lebidi ki moandi nani mi soama yeni, Hali ke o Diedo daali, yaa dacianli n pia ti kpiagidi yeni, daa cua.
44002021	Lane yua n jaandi ki mia Diedo Yaa yeli nni kuli, baa faabi.›
44002022	Yinba Isalele yaaba, cengi mani mi naa maama. Nasaleti yua Jesu, U Tienu n den tieni yua yaa po siedi yikuli nintuali kelima wan den tiendi yaa bancianma leni yaa bonlidikaala leni yaa sinankeeninba yi siiga yeni, nani yinba yiba n bani maama.
44002023	Bi den taa laa ja ki teni o yi nuu nni nani U Tienu n den jagi ki bili maama ki tuodi ki bani ke li baa tieni yeni. Yi den ku o, ki teni ke yaaba n kaa fangi U Tienu den joani o li dapoanpoanli po.
44002024	U Tienu den fiini o bi tinkpiba siiga, ki faabi o leni mi kuuma lolima, li kan den tuo mi kuuma n yaa muubi o moko.
44002025	Kelima Dafidi den yedi opo line: ‹N den nua o Diedo n kani yogunu kuli. O ye n jienu ke n yama n da yagini.
44002026	Lani n teni ke n pali mani, Ke n lanbu maadi li pamanli maama, N gbanandi mo baa ye leni mi suginma,
44002027	Kelima fini U Tienu kan ŋa nni bi tinkpiba diema nni, A kan tuo ke a nigagidiŋamo n le mi bedima.
44002028	A teni ke n bandi li miali sani, A go baa teni n pali n yaa mani boncianla kelima a ye leni nni.› “
44002029	Pieli go den yedi: “N kpiiba, n baa fidi ki kadi ki waani yi ti yaaja Dafidi maama. O den kpe ke bi piini o, o kuli mo ye ti siiga hali dinla.
44002030	Kelima o den tie sawalipualo ki pua sawali, ki bani ke U Tienu niani o o ñoanianu ki poli ke o baa teni o puoliŋuani siiga yendo n ti kali o gbandi po.
44002031	Lani yaa po o den maadi ki tuodi ki waani U Tienu n Gandi Yua fiima bi tinkpiba siiga maama fuuli. Moamoani U Tienu ki den ŋa o bi tinkpiba diema nni, o gbanandi mo ki bedi.
44002032	U Tienu den fiini o bi tinkpiba siiga. Tikuli tie lipo siedinba.
44002033	U Tienu n den duoni o o jienu po ki kpiagi o, o den baa wani Baa kani U Tienu Fuoma Yua nani U Tienu n den niani maama, ki yayadi o tipo, nani yin nua ki go gba maama.
44002034	Dafidi naa den doni ki gedi tanpoli po, ama o nan yedi: ‹O Diedo U Tienu den yedi n Diedo: Kali n jienu po,
44002035	Hali min baa guli a yibalinba ŋan ŋmaa ba.›”
44002036	Pieli go den yedi: “Lani yaa po yinba Isalele yaaba kuli, yin bandi mani bonŋanla ke U Tienu teni ke Jesu, yin den joani yua li dapoanpoanli po, tie o Diedo leni U Tienu n Gandi Yua.”
44002037	Ban den gbadi mi naa maama, mi den cuo bi pala ke bi yedi Pieli leni o tondilieba: “Ti kpiiba, ti baa tieni lede?”
44002038	Pieli den goa ki yedi ba: “Lebidi mani yi yama, yi siiga yua kuli n batisi Jesu Kilisiti yeli nni, ke yin baa sugili yi tuonbiadi po. Lane yi baa baa U Tienu paabu yaabu n tie o U Tienu Fuoma Yua.
44002039	Kelima U Tienu ñoanianu yeni tie yinba yaa po leni yi bila yaa po, ki go tie yaaba n ye hali foagima yaa po, o Diedo ti Tienu n baa yini yaaba kuli.”
44002040	Pieli den maadi matoama boncianla ki pugini, ki tiendi siedi Jesu po ki tundi ba ki yedi: “Sani mani ki faabi yi yula leni bi naa nibiadiba.”
44002041	Bi den batisi yaaba n den ga o maama. Laa daali yaaba n den pugini bi ŋoadikaaba po den bua ki pundi niba tudataa (3,000).
44002042	Bi den kuani bi yama ki gaani Jesu tondiba bangima, ki taagi li dandanli yaaba taanli nni, ki taandi ki taani dupen ki go jaandi yogunu kuli kaa cedi.
44002043	Li fangili den cuo nilo kuli. Jesu tondiba den tiendi li bonlidikaala leni mi bancianma boncianla.
44002044	Yaaba n den daani Jesu kuli den ye kaanyendu, ki taani bi bonpiakaala ke li tie bikuli yaala.
44002045	Bi den yen kuadi bi kuani leni bi loagi, ki boagidi laa ligi bi siiga nani yua kuli n luo maama.
44002046	Daali kuli bi den taagi U Tienu diegu nni leni yanyenma kaa cedi, ki caa biyaba deni ki taandi ki taani dupen, ki boagidi bi jiema leni biyaba leni li pamanli leni li padingili,
44002047	ki pagi U Tienu, ki baadi li seli bi niba kuli nintuali. Daali kuli o Diedo go den faabidi nitoaba ki pugidi Kilisiti n yini yaaba.
44003001	Pieli leni Jan den caa U Tienu diegu po i jaandi yogunu, li den tie li yenlebidili yogunu.
44003002	Bi niba den yuani yaa ja n mali ki tie wabo. Daali kuli bi den yuani o ki kaandi o U Tienu diegu buliñoajabu yaabu n yi bu Buliñoaŋanbu kani, ke wan yaa miadi yaaba n kua U Tienu diegu nni.
44003003	Wan den laa Pieli leni Jan ke bi baa kua U Tienu diegu nni, o den mia ba mi todima.
44003004	Pieli leni Jan den nuali o ke Pieli yedi o: “Diidi ti.”
44003005	O den diidi ba, ki tama ke o baa baa bikani liba.
44003006	Pieli den yedi o: “Mii pia ŋanjilifa mii pia wula mo, ama min pia yaala, n puni a: Nasaleti yua Jesu Kilisiti yeli po, fii ki yaa cuoni.”
44003007	Lani, o den cuo o jienu ki fiini o. Lanyogunu lanyogunu o taana leni o kpagima den paagi.
44003008	O den fii yenma ki sedi ki di yaa cuoni. O den yegi leni ba ki kua U Tienu diegu nni ki cuoni ki yugi ki ciini ki pagi U Tienu.
44003009	Bi niba kuli den laa o ke o cuoni ki pagi U Tienu.
44003010	Bi den bandi ke o tie yua n den maani ki ka U Tienu diegu buliñoajabu yaabu n yi bu Buliñoaŋanbu kani ki miadi mi todima. Li den paki ba hali boncianla leni yaala n tieni o.
44003011	O ja yeni n den taabi Pieli leni Jan, li pakili den cuo bi niba kuli ke bi sani ki gedi bikani Salomono janli kani.
44003012	Pieli n den laa ba, o den yedi bikuli: “Yinba Isalele yaaba, be yaa po ke yaala n tieni na paki yi? Be yaa po ke yi nua ti nani li tie tinba n teni ke o ja na cuoni kelima ti banma po, yaaka kelima tin fangi U Tienu maama yaa po?
44003013	Abalahama leni Isaaka leni Jakobo Tienu, wani, ti yaajanba Tienu, den kpiagi o naacemo Jesu. Yi den teni o li bali danba nuu nni, ki yie o Pilata bujiali kani, baa ke o den jagi ke o baa faabi o.
44003014	Ama yi den yie o, wani o Nigagidiŋamo leni o Niteginka. Yi den mia ban faabi yipo o nikpalo.
44003015	Yi den ku li miali yaa Diedo, U Tienu n den fiini yua bi tinkpiba siiga. Ti tie siedinba laa bonla kuli po.
44003016	Li tie li dandanli wani Jesu yeli po n teni ke yaa ja n tie na, yin nua ki go bani yua, paagi kelima Jesu yeli po. Li tie li dandanli wani Jesu po n teni ke o ja na paagi cain yikuli nintuali.
44003017	Moala, n kpiiba, n bani ke yinba leni yi yudanba den tieni lankuli kelima yii den bani yin tieni yaala.
44003018	Ama U Tienu den kuani yeni wan den tuodi ki teni ke o sawalipuaba pua sawali ki waani yaama. Lani n tie ke wani Gandi Yua den baa le fala.
44003019	Lani yaa po yin lebidi yi yama ki daani U Tienu ke wan n ŋuudi ki ñani yi tuonbiadi,
44003020	lanwani o Diedo baa cuani mi fuodima yogini, ki soani Jesu Kilisiti wan den tuodi ki jagi ke o baa soani yipo yua.
44003021	Wani Jesu baa ye tanpoli hali li yogunu n baa ti pundi ke U Tienu baa go ŋanbi li bonla kuli nani wan den tuodi ki teni ke o sawalipuaba yaaba n gagidi pua sawali ki yedi yaala hali yogu.
44003022	Bi siiga Musa den yedi: ‹O Diedo yi Tienu baa gandi ki fiini yi buolu siiga o sawalipualo nani mini. Yin cengi mani wani n baa yedi yi yaala kuli.
44003023	Yua n kan tuo ki cengi laa sawalipualo maama, bi baa ñani o U Tienu niba siiga ki bolini o.›
44003024	Ki cili Samueli leni bi sawalipuaba yaaba n ŋoadi o ki soagini U Tienu maama kuli, bikuli den tuodi ki waani yaa dana n tie na maama fuuli.
44003025	U Tienu n den teni ke o sawalipuaba maadi yaa maama yeni tie yinba yaa po. Wan go den kuani yaa ŋantaado leni ti yaajanba moko tie yinba yaa po. O ŋantaado yeni tie wan den kuani yua leni Abalahama ki yedi o: ‹Ŋanduna nibuoli kuli n baa li seli li kelima a puoliŋuani yaa po.›
44003026	U Tienu den fiini o naacemo Jesu ki kpa soani o yinba yaa kani ke wan seligi yi ki teni yua kuli n lebidi ki ŋa o tuonbiadi.”
44004001	Pieli leni Jan n da den maadi leni bi niba yeni, bi kopadicianba leni U Tienu diegu guudikaaba yudaano leni Sadusieninba den cua likani.
44004002	Bi pala den beni kelima Pieli leni Jan bangi bi niba ki wangi ba ke bi tinkpiba kuli baa fii kelima Jesu den fii bi tinkpiba siiga.
44004003	Bi den cuo ba ki kuani ba li kpaadidieli nni hali lan baa fii ki fa, kelima u yienu den bua ki baa.
44004004	Baa yeni, yaaba n den cengi bi maama siiga boncianla den daani Jesu, ke bi coali den bua ki pundi niba tudamuu (5,000).
44004005	Lan den fii ki fa Jufinba yudanba leni bi nikpeliba leni li balimaama bangikaaba den taani Jelusalema.
44004006	Bi kopadicianba bado Hana, leni Kayifa, leni Jan, leni Alesanda leni yaaba n sieni ki tie bi kopadicianba yudanba kuli.
44004007	Bi den teni ke Pieli leni Jan sedi bi siiga ke bi buali ba: “U laa paalu yaa po yo, bi ŋme yaa yeli nni ke yi tieni yeni?”
44004008	Lani U Tienu Fuoma Yua den gbieni Pieli ke o den yedi ba:
44004009	” Yinba bi paatieba leni Isalele nikpeliba, yi buali ti dinla yaa tuonŋanli n tieni o naa wabo po maama fuuli, leni lan ga maama ke o paagi.
44004010	To, yinba yaaba n ye ne kuli, leni Isalele yaaba yaaba n sieni kuli, yin bandi mani ke li tie kelima Nasaleti yua Jesu Kilisiti yaa yeli po, yin den joani yua li dapoanpoanli po, ke U Tienu fiini o bi tinkpiba siiga, ke yaa ja n tie na paagi cain ki se yi nintuali.
44004011	Wani Jesu n tie: Yinba bi tanmaaba n den luni yaa tanli, Lini n tua li tanpuuli tanjigi.
44004012	Mi tindima ki ye nitoa kuli kani, kelima yetoali kuli ki ye ŋanduna nni tin baa tindi kelima yaali yaa po tiladi.”
44004013	Bi cancannikpeliba yeni n den laa Pieli leni Jan n pia yaa papaali, li den paki ba kelima bi bani ke bi tie taliginba kaa kua cogu. Bi den bandi ke bi tie yaaba n den taa ki ye leni Jesu.
44004014	Ban den nua ke yaa ja n paagi yeni se Pieli leni Jan kani, baa den fidi ki guani ba liba.
44004015	Bi den teni ke bi ñani bi cancannikpeliba taanli nni, ke bi ledi ki juogi ki yedi: “Ti baa tieni bi naa jaba lede?
44004016	Kelima Jelusalema yaaba kuli bani ke bi tieni mi bancianma, ti moko nan kan fidi ki nia.
44004017	Ama ke laa maama n da yadi bi niba siiga ki pugini, tin fu leni ba ki yie bipo ke ban da go maadi oba kuli laa yeli nni.”
44004018	Lani, bi den goa ki yini ba ki yie bipo cain ke ban da go maadi bi ki bangi bi niba Jesu yeli nni.
44004019	Pieli leni Jan den goa ki yedi ba: “Biigi mani ki le li yaa tiegi U Tienu po ke tin tuo yi yaa maama ki cedi wani U Tienu yaama.
44004020	Kelima ti kan fidi ki cedi ki kan maadi tin laa ki go gbadi yaala.”
44004021	Bi cancannikpeliba go den funi leni ba ki yuandi ki ŋa ba. Baa den laa ban baa cuo ba yaala yaa po, kelima bi niba kuli den kpiagidi U Tienu kelima yaala n den tieni po.
44004022	Kelima ban den tieni yaa ja po mi bancianma ke o paagi den kpeligi ki cie bina piinaa.
44004023	Pieli leni Jan n den faabi ki ñani, bi den gedi bi lieba po ki ban waani ba bi kopadicianba yudanba leni bi nikpeliba n yedi ba yaala kuli.
44004024	Ban den gbadi lani, bi den taani yanyenma ki jaandi ki mia U Tienu ki yedi: “Ti Diedo, fini n den tagi tanpoli, ki tinga, mi ñincianma leni yaala n ye mi niinni kuli.
44004025	A den maadi, ke U Tienu Fuoma Yua teni ke ti yaaja Dafidi a naacemo soagini a maama ki yedi: ‹Be n teni ke bi nilanba fii ki tiendi ku fuugu? Ke i nibuoli mo pia laa yantiabiada?
44004026	Ki tinga badiba kuli fii ki sedi. Bi badijaba mo taani ki tuu ñoayenbu Ki fii ki sedi o Diedo Leni wan Gandi Yua po.›
44004027	Moamoani o bado Elodo leni gufeneeli Ponisa Pilata den taani yanyenma leni yaaba n kaa tie Isalele yaaba leni Isalele yaaba kuli u naa dogu nni, ki juogi ban baa tieni maama ki cuo fini U Tienu yaa naacen-gagidiŋamo Jesu, ŋan Gandi Yua.
44004028	Ban den taani yeni, bi den tieni ŋan den tuodi ki bili yaala kelima a paaciamu leni a yanjagili po.
44004029	Moala o Diedo, cengi ban funi leni ti maama, ki paagi tinba a naacenba tin yaa wangi a maama leni li papaali.
44004030	Tandi a nuu ke tin yaa taagi a naacen-gagidiŋamo Jesu yeli ki paagidi bi niba ki tiendi sinankeeninba leni mi bancianma.”
44004031	Ban den jaandi yeni, ban taani naankani den digibi. Bi den gbie leni U Tienu Fuoma Yua ke bi wangi U Tienu maama leni li papaali.
44004032	Yaaba n den daani kuli den pia yanyenma leni yanjagiyenli. Oba kuli naa den yedi ke wan pia yaala tie wani bebe n baa die yaala, nilo kuli den tuo ke o piama tua o lieba kuli po.
44004033	Jesu tondiba den tiendi siedi wani o Diedo Jesu fiima bi tinkpiba siiga po leni u paaciamu. U Tienu sela mo den ye leni bikuli.
44004034	Bi siiga luodo ki den ye kelima yaaba n den pia i kuani bi ti diedi kuli den kuadi ki kpendinni li ligi
44004035	ki biliti Jesu tondiba taana kani. Bi den yen ñandi lienni ki boagidi ki tendi yua kuli nani o luoma n tie maama.
44004036	Josefi, Jesu tondiba n den cili yua yaa yeli Banabasa, lan tie yua n paagidi bi niba pala. O den tie Lefi buolu yua ki ñani Sipila diema nni.
44004037	O moko den pia u kuanu, ki kuadi ki cuani ki bili wan baa yaa ligi Jesu tondiba taana kani.
44005001	Ama niyendo, ban yi yua Ananiasa, leni o pua Safila den ye. O ja yeni den kuadi o kuanu,
44005002	ki juogi leni o pua ki kubi i ligi boagidima. O den cuani yi n sieni ki bili Jesu tondiba taana kani.
44005003	Pieli den yedi o: “Ananiasa, be n teni ke Sutaani gbieni a pali ke a pua U Tienu Fuoma Yua mi faama ki kubi u kuanu yeni ligi boagidima?
44005004	Ŋan daa bi kuadi u, wuu den tie a yaa yu kaa? Baa ŋan kuadi u ki ga yaa ligi, yii tie a yi kaa? Be n teni ke a tia a pali nni ki tieni ŋan tieni yaala na? Ŋaa pua bi niba ka mi faama, a pua ma U Tiene.”
44005005	Ananiasa n den gbadi laa maama o den baa ki kpe. Ti jawaanciandi den cuo yaaba n gbadi laa maama kuli.
44005006	Bi jawaaba den fii ki bobini o bu kpalibu ki taa o ki ban piini.
44005007	Li den waagi nani leedo taa ke Ananiasa pua kua, kaa bani yaala n tieni.
44005008	Pieli den yedi o: “Waani nni, naani yin den kuadi u kuanu yaa ligi bianu na?” O den goa ki yedi: “Yini n yeni.”
44005009	Lane Pieli den yedi o: “Be n teni ke yi taani ki juogi ki bua ki biigi o Diedo Fuoma? Diidi ki le, yaaba n ban piini a calo kpendi, bi pundi bu buliñoabu kani, bi baa taa a moko.”
44005010	Lanyogunu liga o pua yeni den baa Pieli taana kani ki kpe. Bi jawaaba den kua ki sua ke o kpe. Bi den taa o ki ban piini o o calo kani.
44005011	Ti jawaanciandi den cuo Kilisiti n yini yaaba kuli leni yaaba n den gbadi laa bonla kuli.
44005012	Jesu tondiba den tiendi bi niba siiga sinankeeninba leni mi bancianma boncianla. Yaaba n daani kuli den maani ki taagi kaanyendu U Tienu diegu nni Salomono janli kani.
44005013	Nitoaba kan den tuo ki taani leni ba. Ama bi niba kuli den jigindi ba boncianla.
44005014	Bi niba boncianla, bi jaba leni bi puoba kuli, den pugidi ki daani o Diedo.
44005015	Bi niba den kpendinni a yiama i sani nni ki duandi ba i duani leni ti duankaadi po, ke Pieli yaa tagini ki baa pendi, baa o jinjingu n yini bi tianba po.
44005016	Yaa niba n yaba den ña Jelusalema tinkundogi nni moko, ki kpendinni bi yiama leni mu cicibiadimu n ye yaaba yaa niinni ki yagini bi yama kuli. Bikuli den paagi.
44005017	Lane li nunponbiadili den cuo bi kopadicianba bado leni yaaba n den ye leni o, lani n tie Sadusieninba.
44005018	Bi den cuo Jesu tondiba ki kuani ba li kpaadidieli nni.
44005019	Ama ku ñiagu o Diedo maleki den luodi li kpaadidieli buliñoana ki ñani ba lienni ki yedi ba:
44005020	“Gedi mani ki ban sedi U Tienu diegu nni, ki yaa wangi yaaba n ye lienni li naa miali maama fuuli kuli.”
44005021	Ban gbadi lani, bi den kua U Tienu diegu nni ku tiŋaapanpangu ki cili ki bangi bi niba. Bi kopadicianba bado leni yaaba n ye leni o n den cua, bi den yini Isalele yaaba nikpeliba kuli, bi cancannikpeliba taanli po. Bi den soani li kpaadidieli po ke ban cuani Jesu tondiba.
44005022	U Tienu diegu jiidikaaba n den gedi li kpaadidieli po, baa ban laa ba. Bi den goa ki cua ki yedi:
44005023	“Ti pundi ki laa ke li kpaadidieli lo bonŋanla, ke li jiidikaaba se a buliñoana kani, ama tin luodi, tii laa baa niyendo lienni.”
44005024	U Tienu diegu jiidikaaba yudaano leni bi kopadicianba yudanba n den gbadi laa maama, li den wudi ba ke bi bungi yaala n baa yuandi ki tieni.
44005025	Niyendo den cua ki yedi ba: “Diidi ki le, yin den kuani yaa jaba li kpaadidieli nni yeni se U Tienu diegu nni ki bangi bi niba.”
44005026	Lani, U Tienu diegu jiidikaaba yudaano leni o lieba den gedi ki ban cuani Jesu tondiba kaa tieni ba paalu, kelima bi den jie bi yula po ke bi niba baa lugidi ba a tana.
44005027	Ban den cuani ba, bi den kuani ba bi cancannikpeliba yeni kani. Bi kopadicianba bado den buali ba ki yedi:
44005028	” Ti den kuani yi cain ke yin da go bangi bi niba laa yeli nni. Ama diidi ki le, yi teni ke yi bangima yeni gbieni Jelusalema, ki go bua ki teni ke laa ja soama n baa ti yula po.”
44005029	Pieli leni o tondilieba den goa ki yedi ba: “Li tie tiladi tin tuo ki yaa tiendi U Tienu n yedi yaala, ki cie bi nisaaliba n yedi yaala.
44005030	Yin den joani Jesu yua ku daagu po ki ku o, ti yaajanba Tienu fiini o bi tinkpiba siiga.
44005031	U Tienu kpiagi o ki teni ke o ye o jienu kani ki tie Yudaano leni Candaano ke wan pa Isalele yaaba ban lebidi bi yama ki baa sugili bi tuonbiadi po.
44005032	Ti tie siedinba laa bonla kuli po, U Tienu Fuoma Yua U Tienu n puni yua yaaba n tuo ki ŋua o maama kuli, moko tieni lipo siedi.”
44005033	Bi cancannikpeliba n den gbadi laa maama kuli, bi pala den beni ke li kandi ke bi bua ki kpa Jesu tondiba.
44005034	Ama bi siiga yendo yua n tie Falisieni ki yi Gamalieli ki tie li balimaama bangikaciamo, ki go tie bi niba kuli n jigini yua, den fii li taancianli siiga ki yedi ke ban ñani Jesu tondiba hali lan yen waamu.
44005035	Lani o den ledi ki yedi: “Yinba Isalele yaaba, yin fangi mani yi yula leni yin bua ki tieni bi naa jaba yaala.
44005036	Kelima laa waagi ke ban den yi yua Tudasa den fii ki jigini o yuli ke o tie niciamo, ke yaa niba n bua ki pundi niba kobinaa den taani ki ŋoadi o. Bi den ku o ke yaaba n tuo ki ŋua o kuli den yayadi. Laa juodi pu.
44005037	O yaa puoli, li coali yogunu, Galile yua Judasa den fii ki baa bi niba ke bi ŋoadi o. O moko den kpe, ke yaaba n tuo ki ŋua o kuli yayadi.
44005038	Lanwani yaala n tie na yaa po, n kadi ki yedi yi ke yin da tieni bi naa jaba liba, cedi ban gedi. Ban jagi yaala leni ban tiendi yaala yaa ñani bi nisaaliba kani li baa bodi,
44005039	ama li yaa ñani U Tienu kani yi kan fidi ki bolini la. Li go baa fidi mo yin ti sua ke yi tuogi leni U Tienu.”
44005040	Bi cancannikpeliba taanli yaaba den ga o tundi, ki yini Jesu tondiba. Bi den teni ke bi pua ba i baliji, ki yie bipo leni u paalu ke ban da go maadi Jesu yeli nni, ki ŋa ba.
44005041	Jesu tondiba den ñani bi cancaancianli taanli kani, ki mangi bi pala leni U Tienu n den sua ke li pundi ban le i fe o Diedo yeli po.
44005042	Daali kuli U Tienu diegu nni leni bi niba diedi nni kuli bi den bangi bi niba ki wangi ba Jesu Kilisiti Laabaaliŋamo, kaa cedi.
44006001	Laa dana nni Jesu ŋoadikaaba den pugidipugidi ke yaa Jufinba n maadi gileka maama den yenbidi kelima yaa Jufinba n tie dentieba yaa den boagidi daali kuli todima, bi yen kandi yaa Jufinba n maadi gileka maama yaa kpepuona kaa puuni ba.
44006002	Bi piiga n niliediba den yini bi ŋoadikaaba kuli ki yedi ba: “Laa pundi tin cedi U Tienu maama wangima ki yaa tendi mi jiema.
44006003	Lani yaa po, ti kpiiba, yin gandi yi siiga niba lele, bi niba n tiendi yaaba yaa po o siediŋamo, yaaba n gbie leni o U Tienu Fuoma, leni mi yanfuoma mo. Ti baa puogi ba laa tuonli,
44006004	ama tinba wani baa pa ti yula i jaandi po leni U Tienu maama wangima po ki kan cedi.”
44006005	Laa maama den mangi li nitaanli kuli. Bi den gandi Etiena, yua n gbie leni li dandanli o Diedo po leni U Tienu Fuoma Yua leni Filipi, Pilokolo, Nikanola, Timono, Pamenasa, leni Nikolasa yua n den tie nilamo, Antiosa yua, ki nan lebidi ŋoadi U Tienu.
44006006	Bi den cuani laa jabe Jesu tondiba kani, ke bi jaandi ki mia U Tienu ki maani bipo bi nii.
44006007	U Tienu maama den yayadi ki pugidi, Jesu ŋoadikaaba den pugidi hali boncianla Jelusalema, bi kopadicianba siiga mo boncianla den tuodi ki ŋua Jesu.
44006008	Etiena den gbie leni U Tienu ŋanbili leni u paalu, ki tiendi bi niba siiga mi bancianma leni sinankeenciami.
44006009	Bi nitianba yaaba n tie li balimaama bangima dieyenli yaaba, ban yi yaaba bi Nifaabikaaba, den fii ki nia leni Etiena. Bi den tie yaa Jufinba n ñani Silena leni Alesandili dogi nni, leni yaaba n ñani Silisi leni Asi yaa diema nni kuli.
44006010	U Tienu Fuoma den puni Etiena mi yanfuoma ke o maadi ke bi kan den fidi ki nia leni o.
44006011	Lane bi den suu bi jaba li suuli ke bi pua opo mi faama ki yedi: “Ti gbadi ke o maadi ti masugidi Musa po leni U Tienu po.”
44006012	Bi den lengidi bi niba leni bi nikpeliba leni li balimaama bangikaaba yama. Lani bi den cua ki bibi Etiena ki cuo o ki gedini o bi cancannikpeliba taancianli po.
44006013	Bi go den teni ke bi siedi-faadanba pua opo mi faama ki yedi: “O naa ja sugidi u naa kaangagidiŋamu, ki go sugidi li balimaama kaa cedi.
44006014	Ti go den gbadi ke o yedi ke Jesu, Nasaleti yua yeni, baa bolini U Tienu diegu na ki lebidi Musa n den bili tipo yaa bogida.”
44006015	Bi cancannikpeliba yaaba n ka bi taancianli kani kuli den diidi Etiena, ki laa ke o nunga tie nani maleki yaaga yeni.
44007001	Bi kopadicianba bado den buali Etiena ki yedi o: “Li tie yeni moamoani bi?”
44007002	Etiena den yedi: “Yinba, n kpiiba leni n baanba, cengi mani! Ti kpiagidi Tienu den doagidi o yuli ti yaaja Abalahama po wan den ye Mesopotami diema nni yaa yogunu, hali ke o daa fii likani ki gedi ki ye Halana dogu.
44007003	O den yedi o: ‹Fii ki ña a diema nni ki ŋa a deni yaaba, ki gedi min baa waani a yaa diema nni.›
44007004	Lane Abalahama den ñani Kalide yaaba diema nni, ki gedi ki ban kali Halana. O baa n den kpe yaa yogunu, U Tienu den teni ke o fii ki ñani likani ki cua yaa diema n tie na, yin di ye naankani moala.
44007005	U Tienu ki den puni o wan die naani mi naa diema nni, baa taapuogu n baa ŋmaa naani. Ama o den niani o ke o baa ti pa o mi diema yeni man tua wani leni o puoliŋuani n baa ti die yaama, baa ke waa den pia biga laa yogunu.
44007006	U Tienu den yedi o yaala n tie na: ‹A puoliŋuani baa tie canbaa mi dielanma nni, bi nilanba yeni baa ti cuo ba ti yonbidi ki yaa wangi ba fala hali bina kobinaa.
44007007	Ama mini U Tienu n baa bu leni yaa nilanbuolu n cuo ba ti yonbidi yeni. Lani yaa puoli n niba baa fii ki ña laa diema nni, ki go cua ki yaa kpiagidi nni mi naa diema nni.›
44007008	Lani U Tienu den kuani yaa ŋantaado n tie ku koanciagu leni Abalahama. Lani yaa po, Abalahama n den mali Isaaka, o den kuani ku koanciagu o madi daniili daali. Wani Isaaka den mali Jakobo ki kuani o yeni. Jakobo den mali piiga n jaba lie, lani n tie ti yaajanba, ki kuani bani mo.
44007009	Kelima ti yaajanba den pia li nunponbiadili bi waalo Josefi po, bi den kuadi o ke bi gedini o Ejipiti ti yonbidi.
44007010	Ama U Tienu den ye leni o ki ga o wan ye yaa fala kuli nni. O go den puni o mi yanfomoanma ki teni ke Ejipiti bado Falono mani leni o, ki dini o li bali ke o tua Ejipiti gufeneeli ki go die wani Falono diegu nni kuli.
44007011	Lani n pendi mi koncianma den baa Ejipiti nni kuli leni Kanana nni. Fala den ye boncianla. Ti yaajanba den luo li bonjekaala.
44007012	Jakobo den gbadi ke mi jiema ye Ejipiti po, ki kpa soani ti yaajanba likani yenma.
44007013	Ban guani likani mi liema, Josefi den waani o kpeliba wan tie yua, Falono moko den bandi Josefi n tie yaa nibuolu yua.
44007014	Lani Josefi den soani ke bi yini o baa Jakobo leni o deni yaaba kuli yaaba n den pundi piilele n niba muu yeni, ke bi cua o kani.
44007015	Jakobo den gedi Ejipiti, ki kpe lipo, wani leni ti yaajanba.
44007016	Bi den tugi ba ki gedini ba Sikema ki ban piini ba Abalahama n den da yaa kuli nni Hamola bijaba kani.
44007017	U Tienu n baa tieni wan den niani Abalahama yaa ñoanianu yaa yogunu n den nagidi, li sua ke ti buolu yaaba den yabidi pugidipugidi Ejipiti nni.
44007018	Hali yaa yogu ke baditoa, yua n kaa bani Josefi po, den ti dini Ejipiti bali.
44007019	O bado yeni den janbi ti buolu yaaba ki wangi ti yaajanba fala, ki teni ke bi lu bi canpandimu ke ban da ye.
44007020	Laa yogunu bi den mali Musa, ke o ŋani U Tienu nintuali. Bi den kubi o o baa deni ŋmaali taa.
44007021	Ban den ti luni o, Falono bisalo den taa o o yuceli po ki kubi o nani o bijacele yeni.
44007022	Bi den bangi Musa Ejipiti yaaba cogu leni bi yanfobanma kuli. O den pia u paalu mi maama leni a tuona nni kuli.
44007023	Wan den pia bina piinaa, li den kua o pali nni wan gedi ki ban le o buolu, Isalele yaaba.
44007024	O den pundi ki laa ke Ejipiti yua faligidi Isalele yua. Lani o den ga Isalele yua koanli ki pua ki ku yua n waani o fala yeni ki tu o o panli.
44007025	O den tama ke o kpiiba Isalele yaaba baa bandi ke U Tienu baa ga ba kelima wani yaa nuu yaa po, ama baa den bandi.
44007026	Lan den fii ki fa o den laa Isalele yaaba siiga niba lie ke bi pua biyaba. O den moandi ki baa teni ban goa ki mangi leni biyaba, ki yedi ba: ‹Yinba yi tie buoyendu, be n teni ke yi faligidi yiyaba?›
44007027	Yua n den faligidi o nisaalilielo den tudi Musa ki yedi o: ‹Ŋme dini a li bali ŋan tua ti yudaano leni ti bujialo?
44007028	Naani a bua ki kpa nni nani wonli nni ŋan den ku Ejipiti yua maama yeni bi?›
44007029	Laa maama po Musa den sani ki gedi ki ban ye Madiana diema nni. O den mali bonjala lie lipo.
44007030	Bina piinaa n den pendi Musa den ye Sinayi juali fanpienma nni. O den laa yaa fatuugu n co ke maleki den doagidi o yuli opo u mupienu nni.
44007031	Musa den laa laa bonla ke li paki o. Wan den nagidi ki baa diidi bonŋanla, o den gbadi o Diedo nialu ke o yedi:
44007032	‹N tie a yaajanba Tienu, Abalahama, Isaaka leni Jakobo Tienu.› Ti jawaandi den cuo Musa ke o digibi kaa tuo ki baa diidi.
44007033	O Diedo den yedi o: ‹Piti a cacaadi kelima ŋan se yaa kaanu yeni tie tingagidikaaga.
44007034	N laa n niba fala Ejipiti nni, ki go gbadi bi dunli, ki jiidi ki baa faabi ba. Ŋan cua moala, n baa soani a Ejipiti.›
44007035	Musa yeni tie ti yaajanba n den yie yua ki yedi o: ‹Ŋme dini a li bali ŋan tua ti yudaano leni ti bujialo?› Wane, ke U Tienu n den soani ke o tua bi yudaano leni bi faabika kelima yaa maleki n den doagidi o yuli opo ku fatuugu nni yaa paalu po.
44007036	Wani Musa den tieni mi bancianma leni sinankeeninba Ejipiti nni leni mi ñincianmoanma nni, ki ñani Isalele yaaba, ki go tiendi mi bancianma leni sinankeeninba mi fanpiencianma nni hali bina piinaa.
44007037	Wani Musa tie yua n den yedi Isalele buolu yaaba: ‹U Tienu baa fiini yi siiga o sawalipualo yua n tie nani mini.›
44007038	O den ye leni Isalele yaaba nitaanli mi fanpiencianma po, leni ti yaajanba yeni, leni U Tienu maleki yua n den maadi leni o Sinayi juali kani. O den baa li miali maama, ki soagini ma tipo.
44007039	Ama ti yaajanba naa den tuo ki ŋua Musa n den yedi ba yaala. Bi den yie o maama. Bi pala nni bi den bua ki goa ki gedi Ejipiti.
44007040	Bi den yedi Alono: ‹Duadi tipo yaa buli n baa yaa cuoni ti nintuali, kelima Musa yaa ja n ñani ti Ejipiti diema nni yeni tii bani yaala n tieni o.›
44007041	Laa dana nni bi den duadi yaa bulo n tie ki naabiga nannanli, ki padi opo a pada, ki mangi bi pala kelima bi nii n tieni yaala po.
44007042	Lane U Tienu den lebidi ki ŋa ba, ki cedi ke bi kpiagidi tanpoli ŋmaali, nani lan diani bi sawalipuaba tila nni maama: ‹Yinba, Isalele buolu yaaba, Naani yi den padi npo ti yandi leni a pada buoli kuli Yin den ye mi fanpienma nni bina piinaa bi?
44007043	Yi den tugi o bulo Moloko gbandieli Ki go tugi o bulo Lefana yaa ŋmabiga, Yin den tagi yaa buli nannana ki baa kpiagidi ŋa. Lani yaa po n baa teni ban gedini yi ti yonbidi hali Babilona diema liiga.›
44007044	Ti yaajanba den pia siedi gbandieli mi fanpiencianma nni. Musa den tii li nani U Tienu n den puogi o maama, ke li tie yenma leni wan den waani o yaa nannanli.
44007045	Lani yaa puoli, Josue n den gobidi ti yaajanba yaaba den kuani li gbandieli yeni mi naa diema nni. Bi den diedi yaa nibuoli n den ye ne kelima U Tienu den deli ki ñani ba bi nintuali. Li gbandieli yeni den ye ne hali ki pundi Dafidi yogunu.
44007046	Dafidi den baa li ŋanbili U Tienu kani ki mia o ke wan pa o u sanu wan ŋanbi wani Jakobo Tienu po u yekaanu.
44007047	Ama yua n den maa opo li dieli den tie Salomono.
44007048	Leni lani kuli Tanpojoma Tienu naa ye bi nisaaliba n maa yaa dieli nni nani o sawalipualo n yedi maama:
44007049	O Diedo yedi: ‹Tanpoli tie n bali kalikaanu, Ki tinga mo tie n taaŋmaakaanu. Yi baa maa npo be yaa diebuolu? Bi, le n baa tua n fuodikaanu?
44007050	N yaa nuu ka tagi likuli?›
44007051	Yinba u tupaalu danba, yi tie nani a jifola yeni yi pala nni leni yi tuba po. Yi yiedi U Tienu Fuoma Yua po yogunu kuli nani yi yaajanba n den tiendi maama.
44007052	O laa sawalipuale ke yi yaajanba ki faligi o? Bi den ku yaaba n den tuodi ki wangi o Niteginka cuama. Moala, yi janbi o ki ku o.
44007053	Yi den baa U Tienu balimaama, o malekinba n den soagini yi yaama, ama yii tuo ki kubi ma.”
44007054	Bi cancannikpeliba taancianli yaaba n den gbadi Etiena maama yeni, bi pala den beni hali ke li kandi ke bi cegini bi ñina opo.
44007055	Ama Etiena den gbie leni U Tienu Fuoma Yua ki den yaadi ki diidi tanpoli po ki laa U Tienu kpiagidi, ki go laa Jesu ke o se U Tienu jienu.
44007056	O den yedi: “Diidi mani, n laa ke tanpoli luodi, ke o Ja Bijua se U Tienu jienu.”
44007057	Lane bi den biini bi tuba ki tiani, ki taani ki bibi o yenma,
44007058	ki ñani o u dogu nni ki ban lugidi o a tana. Bi siedinba den bili bi tiayiekaadi ban den yi yaa jawaalo Solo taana kani.
44007059	Ban den lugidi Etiena a tana yaa yogunu, o den jaandi ki yedi: “N Diedo Jesu, ŋan ga n naano.”
44007060	Lani o den gbaani ki kpaani ki yedi: “N Diedo, da tuni ba ti naa tuonbiadi.” O den yedi yeni ki kpe. Solo den saa moamoani ban ku Etiena yeni po.
44008001	Landaali bi niba den cili ki wangi Kilisiti n yini yaaba, yaaba n ye Jelusalema o falabiado. Jesu tondiba yaaka, yaaba n sieni kuli den yayadi Jude diema nni leni Samali diema nni.
44008002	Yaa niba n fangi U Tienu den piini Etiena ki mua opo i kumoe boncianla.
44008003	Solo den moandi ki baa bolini Kilisiti n yini yaaba. O den kua ti diedi nni ki co bi jaba leni bi puoba kuli, ki kuandi ba li kpaadidieli nni.
44008004	n den yayadi yeni, den caa i kaani boncianla ki wangi U Tienu Laabaaliŋamo.
44008005	Filipi den jiidi ki gedi yaa dogu n ye Samali diema nni ki wangi laa niba U Tienu n Gandi Yua maama fuuli.
44008006	A nigola n den gbadi Filipi n yedi yaala ki laa wan tiendi yaa bancianma, bi den cengi o yedima bonŋanla.
44008007	Mu cicibiadimu den tangi ki ña ban ye yaaba yaa niinni. Yaaba yaa gbanandi n faani leni a waba boncianla moko den paagi.
44008008	Li pamanli den tieni boncianla laa dogu nni.
44008009	Li den sua ke o nilo ye u dogu yeni niinni ke li waagi, ki yi Simono. O den tiendi ti buligbandi ke li paki Samali yaaba, ki jigini o yuli ke o tie niciamo.
44008010	Bi niba kuli, a bila leni a nikpela, den ga o maama bonŋanla ki tua: “Une n tie U Tienu paalu, ban yi yu u paaciamu.”
44008011	Bi den cengi o maama kelima wan den tiendi yaa buligbandi den paki ba hali ke li waagi.
44008012	Ama Filipi n den wangi ba U Tienu diema Laabaaliŋamo leni Jesu Kilisiti yeli, bi den daani o maama ke o batisi ba, bani bi jaba leni bi puoba kuli.
44008013	Simono wani oba den daani ke bi den batisi o. O den taabi Filipi ki nua wan tiendi yaa sinankeeninba leni yaa bancianma ke li paki o.
44008014	Jesu tondiba yaaba n sieni Jelusalema n den gbadi ke Samali yaaba ga U Tienu maama, bi den soani bikani Pieli leni Jan.
44008015	Ban den pundi likani, bi den jaandi yaaba n daani po ke ban baa U Tienu Fuoma Yua.
44008016	U Tienu Fuoma Yua daa den jiidi bi siiga oba kuli po. Bi da den batisi ba o Diedo Jesu yeli nni bebe.
44008017	Lane Pieli leni Jan den maani bipo bi nii ke bi baa U Tienu Fuoma Yua.
44008018	Simono n den laa ke bi baa U Tienu Fuoma Yua kelima bi tondiba maani bipo bi nii, o den cuani bipo i ligi ki yedi:
44008019	” Pa mani mini moko laa paalu, ke min maani n nii yua yaa po, wan baa U Tienu Fuoma Yua.”
44008020	Pieli den yedi o: “Fini leni a ligi kuli n bodi, kelima a tama ke a baa pa i lige ki baa U Tienu paabu.
44008021	Ŋaa pia biinu leni ŋantaadoba kuli li naa tuonli nni, kelima a pali naa tiegi U Tienu nintuali.
44008022	Lani yaa po ŋan biidi a pali a yanjagibiadili po ki ŋa li ki mia o Diedo li yaa baa tuo wan pa ŋa sugili ŋan pia yaa yanmaalima po.
44008023	Kelima n nua ke li nunponbiadili gbie a niinni, ti tuonbiadi go loli a mo.”
44008024	Simono den goa ki yedi: “Mia npo mani o Diedo, ke yin yedi yaala kuli n da cua n kani.” "
44008025	Pieli leni Jan n den tieni siedi o Diedo po ki go waani o maama likani, bi den fii ki goa Jelusalema, ki wangi Samali dogi boncianla nni o Laabaaliŋamo.
44008026	O Diedo maleki den maadi leni Filipi ki yedi o: " “Fii ki gedi ganu po, ki pundi yaa sanu n ñani Jelusalema ki caa Gasa dogu po, ki ŋoadi yaa sanu n poandi mi fanpienma nni yeni.”
44008027	Filipi den fii ki gedi. Li den sua ke Etiopi diema nilo, yua n tie moagiliga, Kandasi Etiopi pobado koanbali, yua n den tie o ligi kubido, den gedi Jelusalema ki baan kpiagi U Tienu.
44008028	Wan den lebidi ki baa guani o denpo, o den ka i taami teligu nni ki cogi o sawalipualo Esayi tili.
44008029	U Tienu Fuoma den yedi Filipi: “Gedi ki nagini yaa taami teligu n tie na ki yegi leni gu.”
44008030	Filipi den sani ki nagini gu ki gbadi ke Etiopi yua cogi o sawalipualo Esayi tili nni. O den buali o: “A ga ŋan cogi yaala n bua ki yedi yaala bi?”
44008031	O den goa ki yedi o: “N baa ga lede ki bandi, nitoa yaa bundi npo?” Lani o den mia Filipi wan do ki kali leni o i taami teligu nni ban yegi.
44008032	Wan den cogi i Diani nni naankani den maadi yaa maama n tie na: “Bi den dia o nani o pia yeni ki caani o u yankodikaanu po. Nani ki pebiga n ŋmini yua n moagidi o kobidi kani maama. Waa den yaadi o ñoabu.
44008033	Bi den miidi o, ki jia opo yaa buudi n ki tiegi. Ŋme baa fidi ki togidi o buolu maama? Kelima bi ñani o miali ŋanduna nni.”
44008034	Ki moagiliga den yedi Filipi: “N bua ŋan waani nni, o sawalipualo maadi ŋme yaa maame? O maadi o yuli maama bi, bi nitoa yaama yo?”
44008035	Filipi den cili leni laa dianu ki waani o Jesu Laabaaliŋamo.
44008036	Ban den ŋua bi sanu ki suagi liiga, bi den pundi mi ñima kani. Ki moagiliga den yedi: “Diidi mi ñima nna. Be n yie npo ke min da batisi?” [
44008037	Filipi den goa ki yedi o: “A yaa daani leni a pali kuli, li baa fidi.” Ki moagiliga den goa ki yedi: “N daani ke Jesu Kilisiti tie U Tienu Bijua.”]
44008038	O den waani yua n gobidi i taami teligu wan sieni gu. Filipi leni ki moagiliga den jiidi ki kua mi ñima nni ke Filipi batisi o.
44008039	Ban den ñani mi ñima nni, o Diedo Fuoma den taa Filipi ke ki moagiliga ki go laa o. Ki moagiliga den suagi liiga leni o sancenli ke o pali mani.
44008040	Filipi den sua ke o ye Asota dogu nni. O den ñani Asota ki caa Sesale, ki wangi o Laabaaliŋamo wan tagini yaa dogi kuli hali ki ban pundi.
44009001	Ama Solo pali go den baa ki be o Diedo ŋoadikaaba po hali ke o den bua ki kpa ba. O den gedi bi kopadicianba bado kani,
44009002	ki mia o wan diani a tila li balimaama bangima diena yudanba yaaba n ye Damasa po, ke o yaa ban laa lipo, ja bi pua kuli, ke bi ŋua laa sanu, wan loli ba ki cuani Jelusalema.
44009003	Solo n den ye u sanu nni ki nagidi Damasa, yaa yenma n ñuliti boncianla den ñani tanpoli po ki jiidi ki lindi o yenma.
44009004	O den baa tiipo ki gbadi ke u nialu maadi ki yedi o: “Solo, Solo, be yaa po ke a faligidi nni?”
44009005	O den goa ki yedi: “N Daano, a tie ŋme?” O Diedo den yedi o: “N tie Jesu, ŋan faligidi yua. [Li baa pa apo ŋan yiadi u danbu ki pua li bonmuukaala.” Ti jawaandi leni li pakili den cuo Solo ke o digibi ki yedi: “N Diedo, a bua min tieni be?” O Diedo den yedi o:]
44009006	“Fii ki kua u dogu nni, bi baa waani a ŋan baa tieni yaala tiladi.”
44009007	Yaa jaba n den yegi leni Solo den sedi ki ŋmini suo kelima ti jawaandi po, bi den gba u nialu, ki naa nua oba kuli.
44009008	Solo den fii ki sedi. Baa ke o nuni den ŋubidi waa den nua liba. Bi den cuo o nuu ki dia o ki gedini Damasa.
44009009	O den tieni dana taa kaa nua, waa di, waa ñu mo.
44009010	Li den sua ke Jesu ŋoadika ye Damasa ke bi yi o Ananiasa. O Diedo den yedi o li bonlekaala nni: “Ananiasa,” o den goa ki yedi: “N Diedo, mini nna.”
44009011	O Diedo den yedi o: “Fii ki gedi yaa sanu n yi u Sansiedu ki pundi yua n yi Judasa diegu, ki lingi yaa nilo n yi Solo, Tasa dogu yua kelima o jaandi.
44009012	O den laa li bonlekaala nni ke yua n yi Ananiasa kua wan ye naani ki maani opo o nii ke wan go yaa nua.”
44009013	Ananiasa den goa ki yedi o: “N Diedo, bi niba boncianla waani nni o ja yeni maama, leni wan tieni a nigagidiŋanba yaaba n ye Jelusalema yaa biadima kuli.
44009014	Bi kopadicianba yudanba puni o li bali u naa dogu nni moko wan cuo ki loli yaaba n jaandi a yeli nni kuli.”
44009015	Ama o Diedo den goa ki yedi o: “Gedi, kelima n gandi laa ja ke wan yaa tuuni npo ki gedini n yeli i nilanbuoli po leni ŋanduna badicianba po leni Isalele yaaba kuli po.
44009016	N baa waani o wan baa le yaa fala kuli kelima n yeli po.”
44009017	Ananiasa den gedi. Wan den kua ku diegu yeni niinni, o den maani o nii Solo po ki yedi o: “N kpiilo Solo, o Diedo Jesu, yua n den doagidi apo o yuli ŋan den ye u sanu po ki kpendi yaa yogunu yeni, n soani nni a kani ke ŋan go noadi, ki go gbie leni o U Tienu Fuoma Yua moko.”
44009018	Lanyogunu liga yaala n naani leni a poaga den ñani Solo nuni nni ki baa ke o go noadi. O den fii ke bi batisi o.
44009019	Wan den dini, o go den baa u fidu. Solo go den tieni danaba leni bi ŋoadikaaba yaaba n ye Damasa.
44009020	Lanyogunu o den cili ki caa li balimaama bangima diena nni ki wangi Jesu maama, ki tua ke o tie U Tienu Bijua.
44009021	Li den paki yaaba n gba o maama kuli ke bi tua: “O naa ja ka tie yua n den faligidi yaaba n ye Jelusalema ki jaandi Jesu yeli nni? Waa den cua ne ki baa loli ba ki gedini Jelusalema bi kopadicianba yudanba po kaa?”
44009022	Solo paalu o Diedo sanŋoadima nni den pugidipugidi, ke o doagidi ke Jesu tie U Tienu n Gandi Yua hali ki guli yaa Jufinba n ye Damasa kuli.
44009023	Dana boncianla n den pendi, Jufinba den taani ki juogi ki baa kpa Solo,
44009024	ama o den bandi bi juogibiadi yeni. Bi den gu o u dogu buliñoajala kani u yensiinu leni ku ñiagu kuli ki baa kpa o.
44009025	Ñayengu bi ŋoadikaaba den kuani o ku baabuociangu nni ki jiini o u dogu bilinciamu puoli po.
44009026	Solo n den pundi Jelusalema, o den moandi ki baa taani leni Jesu ŋoadikaaba, ama bikuli den jie ki naa daani ke o tua Jesu ŋoadika.
44009027	Lani, Banabasa den gedini o Jesu tondiba kani, ki togidi ba Solo n den laa o Diedo u sanu po maama leni o Diedo n den maadi leni o maama, leni Solo n den wangi Jesu maama leni li papaali Damasa Jesu yeli po maama.
44009028	Lanwani Solo den taani leni Jesu tondiba, ki goagoadi Jelusalema nni kuli ki maadi o Diedo Jesu yeli nni leni li papaali.
44009029	O den maadi leni yaa Jufinba n maadi gileka maama moko ki niania leni ba, ama bi den moandi ki baa kpa o.
44009030	Bi kpiiba n den bandi lani, bi den ciani Solo hali Sesale ki gedini o Tasa dogu po.
44009031	Lani Kilisiti nitaanli den ye leni mi yanduanma Jude nni leni Galile nni leni Samali nni kuli. Li den fandi ki pugidi o Diedo sanŋoadima nni ki fangi o boncianla. U Tienu Fuoma Yua den paagidi li ke li niba coali pugidi.
44009032	Pieli n den goadi ki lindi i kaani kuli, o den gedi ki ban fuondi bi nigagidiŋanba yaaba n ye Lida dogu nni.
44009033	Lankani o den laa o ja ke bi yi o Ene. O gbanandi den kpe ke o dua ku kaagu po bina nii.
44009034	Pieli den yedi o: “Ene, Jesu Kilisiti paagi a. Fii ki fiini a kaagu.” Lanyogunu Ene den fii.
44009035	Lida yaaba leni Salono yaaba kuli den laa o ki lebidi ki ŋoadi o Diedo.
44009036	O pua den ye Jafa dogu nni ke bi yi o Tabita, yaali n soagini ki yedi Dokasa lan tie o ñoago. O den tiendi a tuonŋama ki puuni a luoda mi todima boncianla.
44009037	Laa dana nni o den yiagi ki kpe. Bi den wali o ki duoni o li dietuadili nni ki duani o likani.
44009038	Li sua ke Lida kuu leni Jafa. Jesu yaaba yaaba n ye Jafa den gbadi ke Pieli ye Lida, ki soani jaba lie ban ban mia o ki yedi: “Jaligi ki cua ti kani.”
44009039	Pieli den fii ki yegi leni ba. Wan pundi likani bi den ciani o li dietuadili yeni po. A kpepuona kuli den nagini o kani ki buudi, ki waani o Dokasa n den ye leni ba yaa yogunu wan den ŋali bipo yaa tiayiekaadi leni yaa tialakaadi.
44009040	Pieli den ñani bikuli lienni ki gbaani ki jaandi. Lani o den pegidi ki diidi o kpiemo ki yedi: “Tabita, fii.” O pua yeni den ŋubidi ki laa Pieli ki fii ki kali.
44009041	Pieli den cuo o nuu ki fiini o ke o sedi. O den yini bi nigagidiŋanba leni a kpepuona, ki taa o ki teni ba ke o fo.
44009042	Jafa yaaba kuli n den gbadi laa laabaalo, bi siiga bi niba boncianla den daani o Diedo.
44009043	Pieli go den tieni danaba Jafa ki ye o candeni o jabido Simono deni.
44010001	O ja den ye Sesale dogu nni ke bi yi o Koneya. O den tie minteela kobiga yudaano, Itali minteela kobiluoba cagiyenli nni.
44010002	O ja yeni den ŋua U Tienu ki fangi o, wani leni o diegu nni yaaba kuli. O den puuni Jufinba boncianla mi todima ki go jaandi U Tienu yogunu kuli.
44010003	Dayenli, li yenlebidili yogunu, o den laa li bonlekaala nni ke U Tienu maleki kua o kani ki yedi o: “Koneya.”
44010004	O den noanli maleki ke ti jawaandi cuo o ke o yedi o: “N Daano, a yedi be?” Maleki den goa ki yedi o: “A jaandi leni a ŋanma a luoda po pundi U Tienu kani ke waa sundi lipo.
44010005	Moala ŋan soani bi jaba ban gedi Jafa ki ban yini Simono, ban go yi yua Pieli, wan cua a kani.
44010006	O cani o jabido Simono, yua yaa diegu n baali mi ñincianma.”
44010007	Maleki n den ñani o kani, o den yini o naacenba siiga niba lie, leni yaa minteela n gu o siiga yendo, yua n fangi U Tienu ki ŋua o.
44010008	O den togidi ba yaala n tieni kuli, ki soani ba Jafa.
44010009	Lan den fii ki fa ki bua ki pundi u yensiinu, bi jaba yeni den ye u sanu nni ki nagidi Jafa, Pieli mo den doni ku doangu yuli po ki baa jaandi.
44010010	Mi koma den cuo o ke o bua ki je. Ban den ŋanbidi opo mi jiema yaa yogunu, o den laa li bonlekaala.
44010011	O den laa ke tanpoli luodi, ke yaa bonla n tie nani bu kpalicianbu yeni ñani tanpoli po ke bi muubi bu ñoakunnaadi kuli ki jiini hali tiipo,
44010012	ke ki tinga yandi buoli kuli leni li bonbalinkaala buoli kuli leni ti bonyugiditi buoli kuli ye bu kpalicianbu yeni niinni.
44010013	U nialu den yedi o: “Pieli, fii ki kpa ki ŋmani.”
44010014	Pieli den yedi: “O Diedo, n kan tieni lani, kelima n daa ŋmani yaala n tie kuali leni yaala n joagini baa yenma.”
44010015	U nialu yeni go den maadi mi liema ki yedi o: “U Tienu yaa yedi ke yaala n ŋani ŋan da nua la ke li joagini.”
44010016	Li den tieni yeni figilima taa. Lanyogunu li den goa ki doni tanpoli.
44010017	Pieli n da den kpaagi ki bua ki bandi wan bi laa yaa bonlekaala yeni n bua ki yedi yaala, lanyogunu Koneya n soani yaa jaba den buali ki bandi Simono diegu n ye naankani, ki sedi bu buliñoajabu kani.
44010018	Bi den kpaani ki buali Simono ban go yi yua Pieli yaa cani lankane.
44010019	Laa yogunu, Pieli n da bungi li bonlekaala yeni n bua ki yedi yaala, U Tienu Fuoma den yedi o: “Cengi, niba taa cua ki lingi a.
44010020	Fii ki jiidi, ki yegi leni ba ki da bangi liba, kelima mini n soani ba.”
44010021	Pieli den jiidi, ki yedi bi jaba yeni: “Mini n tie yin lingi yua. Be cuani yi ne?”
44010022	Bi den yedi o: “A minteela kobiga yudaano Koneya n soani ti a kani. O tie niteginka ki go fangi U Tienu. Jufinba nibuolu yaaba kuli tieni opo yaa siedi n ŋani. U Tienu soani maleki o kani ki waani o ke wan yini a ŋan cua o denpo, wan gbadi ŋan baa yedi yaala.”
44010023	Pieli den kuani ba li dieli nni ki ga bi cangu. Lan den fii ki fa o den fii ki yegi leni ba. Bi kpiiba yaaba n ye Jafa siiga bi tianba den ciani o.
44010024	Li dalieli daali bi den pundi Sesale. Li sua ke Koneya den yini o kpiiba leni o buakaaba ke bi taani ki ji ba.
44010025	Pieli n den kua yaa yogunu, Koneya den tuogi o ki biali o ki gbaani o taana kani.
44010026	Pieli den fiini o ki yedi o: “Fii, n moko tie nisaalo.”
44010027	Pieli leni Koneya n den boe ki kua o dieli nni, Pieli den laa ke bi niba taani boncianla.
44010028	O den yedi ba: “Yi bani ke li kua ke Jufi n taani leni o nilamo, yaaka ki kua o dieli nni. Ama U Tienu doagidi npo ke min da go nua oba kuli ke o joagini U Tienu po.
44010029	Lani n teni ke yin den soani ke bi yini nni yaa yogunu, n den fii ki cua kaa bangi liba. Lanwani n buali yi, be yaa po ke yi soani ki yini nni?”
44010030	Koneya den goa ki yedi: “Dinla dana taa, li yenlebidili yogunu, n den ye n dieli nni ki jaandi. Lanyogunu yaa ja n laa yaa tiadi n ñuliti den doagidi o yuli nkani ki yedi nni:
44010031	‹Koneya, U Tienu gbadi a jaandi ki go tiani a todima a luoda po.
44010032	Ŋan soani Jafa po, ban ban yini Simono ban go yi yua Pieli. O cani o jabido Simono, yua yaa diegu n kuu leni mi ñincianma.›
44010033	Lanyogunu n den soani ke ban yini a. A ŋanbi leni ŋan cua. Moala tikuli ye U Tienu nintuali ki bua ki gbadi wani o Diedo n yedi a yaala kuli.”
44010034	Pieli den yaadi ki yedi: “Moamoani n bandi moala ke U Tienu ki gagidi bi niba leni biyaba.
44010035	Yua n fangi o ki tiendi yaala n tiegi, wan tie yaa nibuolu yua kuli, baa fidi ki cua o kani.
44010036	U Tienu den soani u tondu Isalele yaaba po ki waani ba mi yanduanma Laabaaliŋamo, kelima Jesu Kilisiti yaa po, wani yua n tie bi niba kuli Diedo.
44010037	Yi bani ke Jan den wangi bi niba ban lebidi bi yama ke wan batisi ba. Yi go bani yaala n den cili ki tieni laa yogunu Galile nni ki yuandi ki tieni Jude kuli nni.
44010038	U Tienu den teni ke U Tienu Fuoma Yua jiidi Nasaleti yua Jesu po ki gbie o niinni maama, ki puni o u paalu. Yi go bani ke o den caa i kaani kuli ki ŋanbidi bi niba po, ki faabidi Sutaani n den miabi yaaba kuli ki paagidi ba kelima U Tienu den ye leni o.
44010039	Ti tie siedinba wan den tieni yaala Jufinba diema nni leni Jelusalema nni kuli. Bi den joani o ku daagu po ki ku o.
44010040	Ama li dataali daali U Tienu den fiini o bi tinkpiba siiga ki teni ke o doagidi o yuli tipo.
44010041	Waa den doagidi o yuli Jufinba kuli po ka, kali U Tienu n den tuodi ki gandi yaa siedinba po, tinba yaaba n den taani ki di ki go ñu leni o wan den fii bi tinkpiba siiga yaa yogu.
44010042	Wani Jesu den puogi ti ke tin yaa wangi bi niba o Laabaaliŋamo, ki yaa tiendi siedi ke U Tienu dini wani Jesu li bali ke wan yaa tie o bujialo yaa niba n fo leni bi tinkpiba kuli po.
44010043	Bi sawalipuaba kuli maadi o maama ki yedi ke yua n tuo ki daani o kuli baa baa sugili o tuonbiadi po kelima o yaa yeli po.”
44010044	Pieli n da den maadi yaa yogunu, U Tienu Fuoma Yua den jiidi yaaba n cengi o maama kuli po.
44010045	Li den paki yaaba n den daani ki tie Jufinba ki yegi leni Pieli kuli, ban laa ke U Tienu puni bi nilanba o paabu yaabu n tie U Tienu Fuoma Yua, ke o jiidi bipo.
44010046	Bi den bandi ke U Tienu puni ba o paabu yeni kelima bi den gba ke bi maadi mi malanma ki kpiagidi U Tienu.
44010047	Lani Pieli den yedi: “Yaa niba n tie na baa U Tienu Fuoma Yua nani ti moko n den baa maama. Ŋme baa fidi ki yie bipo ke tin da batisi ba mi ñima nni?”
44010048	O den teni li ñoabonli ke ban batisi ba Jesu Kilisiti yeli nni. Bi den mia o wan sedi leni ba danaba.
44011001	Jesu tondiba leni bi kpiiba yaaba n sieni ki ye Jude nni den gbadi ke bi nilanba tuo ki ŋoadi U Tienu maama.
44011002	Pieli n den guani Jelusalema po, yaaba n den daani siiga, yaaba n ñii ku koanciagu maama den funi leni o
44011003	ki yedi o: “A den cani a jifola ki go dini leni ba.”
44011004	Pieli den doagidi bipo yaala n tientieni kuli
44011005	ki yedi: “N den ye Jafa ki jaandi ke li ti tua npo nani ti dangidi yeni, ke n laa li bonlekaala nni ke yaala n tie nani bu kpalicianbu yeni ñani tanpoli po ke bi muubi bu ñoakunnaadi kuli ki jiini hali ke li pundi n kani.
44011006	N den diidi bu niinni bonŋanla ki laa ŋanduna yandi, ti fuayandi, yaala n balini leni ti bonyugiditi.
44011007	N den gbadi u nialu ke u yedi nni: ‹Pieli, fii ki kpa ki ŋmani.›
44011008	Ama n den goa ki yedi: ‹N Diedo, n kan tieni yeni kelima yaala n tie kuali bi yaala n joagini kuli daa kua n ñoabu nni baa yenma.›
44011009	U nialu go den maadi tanpoli po mi liema ki yedi: ‹U Tienu n yedi ke yaala n ŋani, ŋan da nua la ke li joagini.›
44011010	Li den tieni yeni hali figilima taa. Li yaa puoli likuli den goa ki doni tanpoli po.
44011011	Lanyogunu lanyogunu niba taa den cua min ye yaa diegu nni. Bi den soani ba ke bi ñani Sesale ki cua n kani.
44011012	Mi Fuoma den waani nni ke min yegi leni ba ki da bangi liba. Ti kpiiba yaa niluobidiba n tie na den yegi leni nni ke ti pundi ki kua Koneya diegu nni.
44011013	O den togidi ti wan mo n laa yaala, ke maleki den doagidi opo o yuli o dieli nni, ki yedi o: ‹Soani Jafa ban ban yini ban yi yua Simono Pieli ke wan cua a kani.
44011014	O baa waani a yaa maama n baa tua yipo mi tindima fini leni a deni yaaba kuli.›
44011015	To, min den cili ki maadi yaa yogunu, U Tienu Fuoma Yua den jiidi bipo nani wan den kpa jiidi tipo maama yeni.
44011016	Lane n den tiadi ti Diedo maama yaama n tie na: ‹Jan den batisi yi leni mi ñima, ama U Tienu baa batisi yi leni U Tienu Fuoma Yua.›
44011017	To, U Tienu yaa den puni bani moko yaa paabu n de leni wan den puni ti yaabu, tin den daani o Diedo Jesu Kilisiti yaa yogunu, n mo tie ŋme ki baa yie U Tienu po?”
44011018	Yaaba n den funi leni o yeni n den gbadi li maama fuuli bi den cedi, ki kpiagi U Tienu ki yedi: “Lanwani U Tienu puni bi nilanba moko ke bi baa u sanu ki lebidi bi yama, ki baa li miali.”
44011019	Yaaba n den yayadi kelima yaa falabiado n den tieni Etiena kuuma yogunu yeni, den gedi hali Fenisi diema leni Sipila kpendegili leni Antiosa nni kuli. Baa den wangi nitoaba kuli U Tienu maama, kali Jufinba bebe.
44011020	Ama bi siiga bi tianba, yaaba n tie Sipila yaaba leni Silena yaaba, den gedi Antiosa, ki maadi leni yaaba n kaa tie Jufinba moko ki wangi ba o Diedo Jesu Laabaaliŋamo maama fuuli.
44011021	O Diedo paaciamu den ye leni ba ke bi niba boncianla den tuo ki lebidi ki daani o Diedo.
44011022	Li laabaalo den pundi Kilisiti n yini yaaba kani Jelusalema, ke bi soani Banabasa Antiosa.
44011023	Wan den pundi ki laa U Tienu ŋanbili, o pali den mangi. O den tundi bikuli ke ban yaa ŋua o Diedo leni payenli.
44011024	O den tie niŋamo, ki gbie leni U Tienu Fuoma Yua leni li dandanli moko. Bi niba boncianla den lebidi ki tuo ki ŋoadi o Diedo.
44011025	Lani n pendi Banabasa den fii ki gedi Tasa dogu ki baan lingi Solo.
44011026	Wan den laa o, o den cuani o Antiosa. Hali binmunli bi den taagi leni Kilisiti n yini yaaba taanli likani, ki bangi bi niba boncianla. Li den tie Antiosa ke bi cili ki yini bi ŋoadikaaba Kilisiti yaaba.
44011027	Laa yogunu bi sawalipuaba den ñani Jelusalema ki cua Antiosa.
44011028	Bi siiga nni yendo ke bi yi o Agabusa den fii ki pua sawali kelima U Tienu Fuoma paalu po, ki yedi ke mi koncianma baa baa ŋanduna kuli. Mi den baa Kiloda n den tie badiciamo yaa yogunu.
44011029	Jesu ŋoadikaaba den jagi ki bili ke bi siiga yua kuli baa todi wan fidi maama, ban taani ki soani bi kpiiba yaaba n ye Jude nni po.
44011030	Bi den tieni yeni ki soani Banabasa leni Solo, ke bi gedini mi todima yeni ki ban teni Jude nikpeliba.
44012001	Laa yogunu o bado Elodo den cili ki waani Kilisiti nitaanli yaaba bi tianba fala.
44012002	O den teni ke bi ku Jan kpelo Jaka leni ki jugisiega.
44012003	Wan den laa ke li mangi Jufinba, o go den cuo Pieli. Li den tie yaa dupen ki pia dabinli jaanma dana.
44012004	Wan den cuo Pieli, o den kuani o li kpaadidieli nni ki puogi a minteela caga naa ban yaa gu o. Cagiyenli kuli den pia niba naa ke bi guudi ki lebidi. Elodo den jagi ke mi Pendima jaanma n yaa pendi, o baa jia Pieli buudi bi niba kuli nintuali.
44012005	Lane bi den ji Pieli li kpaadidieli nni, ama Kilisiti nitaanli den miadi opo U Tienu, kaa cedi.
44012006	Yaa ñiagu ke li baa fa Elodo n jia Pieli buudi bi niba nintuali, Pieli den luo leni kuseseli lie, ki dua ki goa minteela lie siiga. Yaa minteela n se ki ji mo den ye li kpaadidieli buliñoajabu kani.
44012007	O Diedo maleki den ludi ki cua Pieli kani ke mi yenma yendi li kpaadidieli nni. Maleki den maa Pieli kalu ki fundi o ki yedi: “Fii tontoni.” Lanyogunu i kuseseli den piti o nii kani ki baa.
44012008	Maleki go den yedi o: “Ñagini a gbanñagidigu ki pili a cacaadi.” Pieli den tieni yeni. Maleki go den yedi o: “Goli a kpalibu ki ŋoadi nni.”
44012009	Pieli den ŋua o ki ñani li kpaadidieli nni kaa bani maleki n tieni yaala yaa tie moamoani. O den tama ke li tua opo nani ti dangidi ke o laa li bonlekaala yeni.
44012010	Bi den pendi o jiidikpialo, leni yua n ŋua, ki pundi yaa buliñoajabu n lo ti kuboandi bonluodigu, ki tiegi u dociamu. Bu den luodi bipo buba, ke bi ñani ki tagi u sanu. Lanyogunu maleki den ŋa Pieli.
44012011	O yama n den guani, o den yedi: “N bandi moala bonŋanla ke moamoani n Diedo soani o maleki ki ga nni Elodo nuu nni leni Jufinba n bua ki tieni nni yaala kuli po.”
44012012	Wan den bungi yaala n tieni yeni, o den gedi Jan ban go yi yua Maka yaa naa Maliyama denpo. Li den sua ke bi niba boncianla taani likani ki miadi U Tienu.
44012013	Pieli n den pua bu buliñoajabu kani, yaa jafaano n tuuni ku diegu nni ke bi yi o Loda den nagini ki cengi.
44012014	O den bandi Pieli nialu, ama o pali n den mangi maama po, waa luodi bu buliñoajabu. O den sani ki ban waani yaaba n ye ku diegu tugu nni ke Pieli se bu buliñoajabu po.
44012015	Bi den yedi o: “A gaadi.” Ama o den ñi ke wan yedi yaala tie moamoani. Lani bi den yedi: “Li baa tie o maleki yo.”
44012016	Ama Pieli n den baa pua bu buliñoajabu kani, bi den luodi ki laa o ke li paki ba.
44012017	Pieli den tia ba o nuu ban suo, ki togidi ba o Diedo n ñani o li kpaadidieli nni maama. O go den yedi ba: “Yin waani mani Jaka leni ti kpiiba yaala n tieni.” Lani o den ñani ki gedi potogu.
44012018	Lan den fii ki fa a minteela yama den yagi boncianla, ke bi den bungi ki bua ki bandi yaala n den tieni Pieli.
44012019	Elodo n den teni ke bi lingi o kaa laa o, o den buni ti buudi leni li kpaadidieli jiidikaaba, ki jia ke ban ñani ba ki kpa ba. Lani n pendi Elodo den ñani Jude nni ki gedi Sesale ki ban ye.
44012020	Elodo pali den beni leni Tili yaaba leni Sidoni yaaba. Bi den taani ki cua o kani. Ban den boadi ku danligu leni Elodo badibaanlo, yua n yi Balatusu, bi den mia Elodo ke wan goa ki mangi leni ba kelima bi diema jiema den ña Elodo yaa diema nne.
44012021	Elodo n den bili yaa daali mi taanma po n den pundi, o den bobi o baditiadi ki kali o bali kalikaanu po ki maadi ke li waagi.
44012022	Ku niligu den cengi o ki kpaani: “Laa tie nisaalo ka maadi, li tie yua n tie nani U Tienu n maadi.”
44012023	Lanyogunu o Diedo maleki den pua o kelima waa den teni U Tienu ti kpiagidi. A sidibila den lugi o ke o kpe.
44012024	U Tienu maama den pugidipugidi, ki yayadi i kaani kuli.
44012025	Banabasa leni Solo n den caa Antiosa yaaba tondu, bi den taa Jan ban go yi yua Maka ke o yegi leni ba ki fii Jelusalema ki goa ki kuni.
44013001	Kilisiti n yini yaaba yaaba n ye Antiosa siiga den pia bi sawalipuaba leni bi bangikaaba. Bi yela den tie Banabasa, Simeyono ke bi go yi o Nijeli, (lani n tie o niboano), leni Silena yua Lusiyusa, leni Manayena yua n den taani ki fandi leni Elodo leni Solo.
44013002	Ban den taani ki jaandi o Diedo yaa yogunu ki luo bu ñoabu U Tienu Fuoma Yua den yedi: “Gagidi mani npo Banabasa leni Solo ke ban yaa tuuni min yini ba yaa tuonli po.”
44013003	Lane, ban go den loli bu ñoabu ki jaandi ki mia U Tienu, bi den maani bi nii bi jaba yeni po ki cabi ba ke bi gedi.
44013004	U Tienu Fuoma Yua den soani Banabasa leni Solo yeni ke bi gedi Selusi dogu nni ki kua ku ñinbiagu nni ki duodi ki gedi Sipila kpendegili po.
44013005	Ban den pundi Salamina dogu nni, bi den wangi U Tienu maama li balimaama bangima diena nni, Jufinba n den taagi naankani. Jan Maka den tie bi todika.
44013006	Bi den goagoadi li kpendegili yeni nni kuli hali ki ban pundi Pafoso dogu nni. Lankani bi den laa o lingido, yua n tie Jufi ke bi yi o Bali-Jesu, yua n tie sawalipua-faadaano.
44013007	O den ye gufeneeli ban yi yua Sejiyusa Polusa kani. Gufeneeli yeni den tie yanfodaano. O den yini Banabasa leni Solo kelima o bua ki gbadi U Tienu maama.
44013008	O lingido yeni ban go yi yua Elimasa, (lani n tie o lingido), den yie bipo, ki moandi ke gufeneeli n da tuo li dandanli.
44013009	Lane Solo, ban go yi yua Polo, yua n gbie leni U Tienu Fuoma, den noali o lingido yeni
44013010	ki yedi o: “Fini yua n gbie leni bu nunfanbiadibu kuli leni i janbi buoli kuli, ki tie Sutaani bijua, ki tie mi teginma kuli yibali, a kan cedi ki da go moandi ke a baa golini o Diedo yanjaga?
44013011	Moala o Diedo baa pua ŋa ŋan tua juamo ki kan le u yienu hali danaba.” Lanyogunu liga Elimasa nuni den biigi ke o juani cain. O di den baaliti ki lingi yaaba n baa dadi o.
44013012	Gufeneeli n den laa yaala n tieni yeni, o den daani kelima o Diedo maama bangima n den cuo o pali maama po.
44013013	Polo leni o lieba den ñani Pafoso ki kua ku ñinbiagu nni ki duodi ki gedi Panfili diema ki pundi mi dogu Peja. Ama Jan Maka den paadi leni ba ki guani Jelusalema.
44013014	Bi den fii Peja ki suagi ki pundi Pisidi yaa Antiosa. Mi fuodima daali bi den kua U Tienu balimaama bangima dieli nni ki kali.
44013015	Bi yudanba n den cogi li balimaama leni bi sawalipuaba maama ki gbeni, bi den soani Polo leni o lieba kani ki yedi ba: “Ti kpiiba Jufinba, yi yaa pia tundiba bi niba po, yin maadi mani.”
44013016	Polo den fii ki tia ba o nuu ke bi suoni, ke o yedi ba: “Isalele yaaba leni yinba yaa nilanba n ŋoadi U Tienu ki fangi o kuli, cengi mani!
44013017	Isalele yaaba Tienu den gandi ti yaajanba, ki teni ke bi yabidi ban den ye Ejipiti diema nni yaa yogunu. O den ñani ba mi niinni leni o paaciamu,
44013018	ki juuni leni ba mi fanpienma nni ke li bua ki pundi bina piinaa.
44013019	Lani yaa puoli o den bolini nilanbuoli lele Kanana diema nni ki puni o nibuolu ke u diedi bi diema.
44013020	Laa bina kuli coali den bua ki yaa tie kobinaa n bina piimuu. Lani yaa puoli U Tienu den teni ke bi bujiaba diedi ba hali ki pundi o sawalipualo Samueli yogunu.
44013021	Lani bi den mia o bado, ke U Tienu den dini bipo Kisa bijua Sayula, Benjamina buolu yua, ke o tua bi bado ki die ba bina piinaa.
44013022	U Tienu den dindi o ki gandi bipo Dafidi ki dini o li bali, ki tieni opo yaa siedi n tie na: ‹N laa ke Isayi bijua Dafidi tie yaa ja n mani n pali ki baa tiendi n yanbuama kuli.›
44013023	U Tienu den tieni wan den niani yaa ñoanianu ki teni ke bi mali Jesu ke o tie Dafidi puoliŋuanu ki tie Candaano Isalele buolu yaaba po.
44013024	Hali ke Jesu daa cua, Jan den wangi Isalele yaaba kuli ban lebidi bi yama ke wan batisi ba.
44013025	Jan tuonli n den yoa mi gbenma, o den yedi: ‹Mii tie yin tama yua ka, diidi ki le mani, o baa cua n puoli. Mii pundi baa yua n baa loti o cacaagbansiama.›
44013026	N kpiiba, yinba Abalahama puoliŋuani leni yi siiga yaa nilanba n ŋoadi U Tienu ki fangi o kuli, li tie tinba yaa po yo ke U Tienu soani o tondu, yu n tie o tindima maama fuuli.
44013027	Jelusalema dotieba leni bi yudanba naa den bandi Jesu n tie yua, baa go den ga bi sawalipuaba maama, ban maani ki cogi yaama mi fuodima daali kuli moko. Ban den jia Jesu buudi bi den kuani laa maama n den yedi yaala ki dudi.
44013028	Baa ke baa den laa ke Jesu tieni yaala n bia ki pundi mi kuuma, bi den mia Pilata wan teni ban kpa o.
44013029	Ban den kuani i Diani n den maadi opo yaa maama kuli ki dudi, bi den joandi o ku daagu po, ki ban duani o li kuli nni.
44013030	Ama U Tienu den fiini o bi tinkpiba siiga.
44013031	O den doagidi o yuli dana boncianla yaaba n den taani leni o ki ñani Galile ki yegi ki gedi Jelusalema po. Moala bi tie o siedinba Isalele yaaba po.
44013032	Tinba tiba wangi yi laa Laabaaliŋamo. U Tienu n den niani ti yaajanba yaa ñoanianu, o kuani u tinba yaaba n tie bi puoliŋuani yeni po, ki fiini Jesu bi tinkpiba siiga. Li diani Pisoma tili nni diani lie kani yaa maama n tie na: ‹A tie n Bijua, Mini n mali a dinla.›
44013034	O den fiini Jesu bi tinkpiba siiga ke o kan bedi hali abada. O den maadi lani yaa po yo wan den yedi: ‹N baa pa yi min den niani Dafidi yaa sela, Yaa n gagidi ki ŋani, ki kan gbali tienma.›
44013035	Lani yaa po o go yedi kaanto: ‹A kan tuo ke a Nigagidiŋamo n bedi.›
44013036	To, Dafidi n den tieni U Tienu n den jagi ki bili opo yaala o nifiima siiga, o den kpe ke bi den piini o ke o taani leni o baanba ki bedi.
44013037	Ama U Tienu n den fiini yua bi tinkpiba siiga yeni, waa bedi.
44013038	Lanwani n kpiiba, yin bandi cain ke li tie wani Jesu yaa po ke bi wangi yi ti tuonbiadi sugili maama. Musa balimaama naa den fidi ki teni ke yi baa li moamoansaali. Ama kelima Jesu yaa po, yua n tuo ki daani kuli pia i moamoansaali.
44013040	Lani yaa po fangi mani yi yula ke bi sawalipuaba n den yedi yaama n da baa yipo:
44013041	‹Diidi mani, yinba li ñuali danba, Li pakili n cuo yi, yin bodi mani, Kelima n baa tieni li bonla yi dana nni, Yaa bonla ke yi kan bi tuo ki ga ke li tie moamoani. Baa bi yaa togidi yi la.› “
44013042	Polo leni Banabasa n den ñani, bi niba den mia ba ke ban goa ki maadi bipo laa maama buolu mi fuodima daali yaali n ŋua.
44013043	Li nitaanli yeni yaaba n den yadi, Jufinba boncianla leni yaa nilanba n den lebidi ki ŋoadi U Tienu nani Jufinba yeni den ŋoadi Polo leni Banabasa. Bi go den maadi leni ba ki tundi ba ke ban yaa se U Tienu ŋanbili nni.
44013044	U Tienu fuodima daali yaali n ŋua, li den bua ki tua u dogu yaaba kuli, yaaba n den taani ki baa gbadi o Diedo maama.
44013045	Jufinba n den laa ku niligu yeni, li nunponli den cuo ba boncianla ke bi sugidi Polo ki nia wan yedi yaala.
44013046	Polo leni Banabasa den paagi bi pala ki yedi ba: “Li den tie tiladi ke U Tienu maama n kpa pundi yinba yaa kani, ama kelima yi yie yii ga ma, yi nua yi yula ke yii pundi ki baa yaa miali n kan gbeni. Lani yaa po ti baa lebidi ki gedi bi nilanba po.
44013047	Kelima o Diedo puogi ti ki yedi yaa maama n tie na: ‹N ganda a ke ŋan tua mi yenma i nibuoli po. Ke ŋan yaa caani mi faabima yaaba n ye hali ŋanduna banlu kuli po.› “
44013048	Bi nilanba n den gbadi mi naa maama, bi pala den mangi ke bi pagi o Diedo maama. U Tienu n den gandi yaaba ke ban baa yaa miali n kan gbeni kuli den tuo ki daani.
44013049	O Diedo maama den yayadi laa diema nni kuli.
44013050	Ama Jufinba den moandi ki fiini yaa puoba n tie nilanba ki pia ti kpiagidi pala, bani yaaba n lebidi bi sanŋoadima ki ŋoadi U Tienu nani Jufinba yeni, leni u dogu nicianba kuli pala. Bi den fiini bi niba ke bi faligi Polo leni Banabasa ki deli ki ñani ba bi diema nni.
44013051	Polo leni Banabasa den kpia bipo bi taatama lan tua siedi bi tudima po, ki fii ki gedi Ikoniyuma dogu nni.
44013052	Yaa ŋoadikaaba den ye Antiosa po den ye leni li pamancianli ki go gbie leni U Tienu Fuoma Yua.
44014001	Ikoniyuma po moko, Polo leni Banabasa den kua Jufinba yaa balimaama bangima dieli nni. Ban maadi maama den teni ke Jufinba leni bi nilanba boncianla tuo ki daani.
44014002	Ama Jufinba siiga yaaba n den yie kaa tuo ki daani, den fiini bi nilanba pala ki teni ke baa go mani leni li dandanli yaaba yeni.
44014003	Polo leni Banabasa den kali ki waagi Ikoniyuma ki maadi leni li papaali ki dugi o Diedo po. Wani o Diedo den saagi o ŋanbili maama yeni po moamoani ki teni ke bi tiendi li bonlidikaala leni mi bancianma.
44014004	U dogu yeni niba den paadi leni biyaba, bine den taa Jufinba po, bine mo n yaa taa Jesu tondiba po.
44014005	Bi nilanba leni Jufinba den juogi leni bi yudanba ki baa faligi Polo leni Banabasa ki lugidi ba a tana ki kpa ba.
44014006	Polo leni Banabasa n den bandi laa bonla, bi den sani ki gedi Likaoni, Lisita leni Deba yaa tinkundogi po ki cia.
44014007	Bi den ban wangi o Laabaaliŋamo i dogi yeni kuli nni.
44014008	O ja den ye Lisita dogu nni ki tie wabo kaa fidi ki cuoni hali wan mali.
44014009	O den cengi Polo n maadi yaala. Polo den nuali o ki laa ke o pia yaa dandanli n baa teni wan paagi.
44014010	O den kpaani ki yedi o: “Fii ki sedi a taana po.” O ja yeni den fii yenma ki cuoni.
44014011	Ku niligu n den laa Polo n tieni yaala, bi den maadi bi mabuolu, lani n tie Likaoni yaaba maama, ki kpaani: “Tin ŋua ki kpiagidi yaa buli kpandi ki tua nani bi nisaaliba yeni ki jiidi ki cua tikani.”
44014012	Bi den yini Banabasa "Seyusa", ki cili Polo mo yaa yeli "Elimesa", kelima Polo n den maani ki maadi.
44014013	Seyusa jaandieli den ye u dogu buliñoajabu kani. Seyusa kopadiciamo den lani a naatona mi puuma ki cuani a bu buliñoajabu kani, ki bua ki taani leni ku niligu ki padi a bipo li padili.
44014014	Bani Banabasa leni Polo n den gbadi lani, bi den cuo bani biba tiadi ki papadi ki doagidi bi pabiidili, ki sani ki kua ku niligu siiga, ki kpaani ki yedi:
44014015	” Be yaa po ke yi tiendi yeni? Ti moko tie nisaaliba nani yinba n tie maama. Ti wangi yi o Laabaaliŋamo ke yin lebidi ki ŋa yaa jaanma n tie fanma fanma na ki ŋoadi U Tienu yua n fo, wani yua n den tagi tanpoli leni ki tinga leni mi ñincianma leni yaala n ye lienni kuli.
44014016	Hali u yogunkpelu o cedi ke i nibuoli kuli ŋua bi yuceli jaanbuolu.
44014017	Baa yeni o tiendi siedi o yuli po kaa cedi leni wan ŋanbidi maama ki puuni yi ku siagu leni u jetaagu yogini kuli, ki go puuni yi mi jiema ke li kandi, ki go puuni yi li pamancianli yeni.”
44014018	Baa ke bi den maadi yeni, li den sieni waamu ke ku niligu padi li padili ki kpiagi ba.
44014019	Lani yaa puoli Jufinba bi tianba den ñani Pisidi yaa Antiosa ki taani leni Ikoniyuma yaaba ki maadi leni ku niligu ki dadi bi yama hali ke bi taani leni ba ki lugidi Polo a tana ki fuli ki ñani o u dogu nni ki tama ke o kpe.
44014020	Jesu ŋoadikaaba n den sedi ki lindi o, o den fii ki go kua u dogu nni. Lan den fii ki fa, o den yegi leni Banabasa ki gedi Deba dogu nni.
44014021	Ban den wangi U Tienu Laabaaliŋamo Deba ki baa bi ŋoadikaaba boncianla, bi den guani Lisita leni Ikoniyuma leni Pisidi yaa Antiosa.
44014022	I kaani kuli bi den paagidi yaaba n daani pala, ki tundi ba ke ban yaa se bonŋanla li dandanli nni, ki tua ba: “Li tie tiladi tin kpa le fala boncianla ki baa ki kua U Tienu diema nni.”
44014023	Kilisiti nitaana yenli yenli kuli nni Polo leni Banabasa den gandi ki puogi yaaba n baa tie taanli kuli nikpeliba. Ban den loli bu ñoabu, ki jaandi ki mia U Tienu, bi den taa bikuli ki piani o Diedo ban den daani yua, ke wan yaa kubi ba.
44014024	Lani yaa puoli bi den poandi Pisidi diema nni ki pundi Panfili yaa diema nni.
44014025	Ban den waani Peja dogu yaaba U Tienu maama, bi den suagi liiga ki jigidi ki gedi Atali dogu nni.
44014026	Lankani bi den kua ku ñinbiagu nni ki duodi ki baa goa Sili yaa Antiosa, ban den kpa ñani naankani. Lankane yaaba n den daani den mia ke U Tienu n yaa ŋanbidi bipo kelima ban soani ki dudi o tuonli yaali moala yeni po.
44014027	Ban den goa ki pundi likani, bi den taani Kilisiti n yini yaaba ki togidi ba U Tienu n den tuuni leni ba ki tieni yaala kuli, leni wan den luodi li dandanli buliñoabu bi nilanba mo yaa po maama.
44014028	Bi den waagi ki ye likani leni bi ŋoadikaaba.
44015001	Bi nitianba den ñani Jude nni ki cua Sili yaa Antiosa ki bangi ti kpiiba ki tua: “Yi yaa kua ku koanciagu nani Musa n bili maama, yi kan tindi.”
44015002	Polo leni Banabasa den yie bipo ki waagi ki nia leni ba leni u paalu. Lani yaa po likani yaaba den jagi ki bili ke Polo leni Banabasa leni bi siiga bi tianba baa gedini laa maama Jelusalema, Jesu tondiba leni likani taanli nikpeliba po.
44015003	Kilisiti n yini yaaba Antiosa po den todi ba li sancenli po. Bi den poandi Fenisi leni Samali diema kuli ki togidi bi nilanba n den lebidi ki daani maama, ki teni ke lanpo, bi kpiiba kuli pala mangi boncianla laa maama po.
44015004	Ban den pundi Jelusalema, Kilisiti n yini yaaba, bi tondiba leni bi nikpeliba den biali ba. Bi den togidi U Tienu n den tuuni leni ba ki tieni yaala kuli.
44015005	Li sua ke Falisieninba cagili siiga, bi tianba yaaba n den daani den fii ki yedi ke li tie tiladi bi nilanba n kua ku koanciagu ki go waani ba ban kubi Musa balimaama.
44015006	Jesu tondiba leni bi nikpeliba den taani ki baa juogi laa maama po.
44015007	Ban den juogijuogi hali boncianla, Pieli den fii ki yedi ba: “N kpiiba, yi bani ke li waagi leni U Tienu n den gandi nni yi siiga, ke min yaa wangi bi nilanba o Laabaaliŋamo maama, ke ban tuo ki daani.
44015008	U Tienu, yua n bani bi niba pala kuli den tieni bipo siedi wan den puni ba U Tienu Fuoma Yua nani wan den puni ti moko maama.
44015009	Waa den tieni gagidimaba tinba leni bani yaa siiga kelima o den ŋuudi ki ŋanbi bi moko yaa pala kelima ban den daani yeni po.
44015010	Lanwani be yaa po ke yi moandi ki baa biigi U Tienu, ki bua ki tuni bi ŋoadikaaba yaa tugili ke tinba leni ti yaajanba kuli n kaa den fidi ki tugi yaali.
44015011	Ama, ti daani ke ti tindi kelima ti Diedo Jesu ŋanbili po, nani bani moko yeni.”
44015012	Li nitaanli yeni kuli den ŋmini suo ki cengi Banabasa leni Polo n bi togidi U Tienu n den teni ke bi tieni yaa bancianma leni yaa bonlidikaala bi nilanba siiga.
44015013	Ban den maadi ki gbeni, Jaka den yedi:
44015014	“N kpiiba, cengi mani nni. Simono togidi U Tienu n den kpa noanli ki laa bi nilanba po maama, ki gandi bi siiga yaa niba n baa tie o nibuolu.
44015015	Laa maama taa leni bi sawalipuaba maama nani lan diani i Diani nni maama ki yedi:
44015016	‹Lani yaa pendi, n baa goa ki cua Ki go sieni Dafidi diegu, yaagu n baa. N baa fiini ku diegbenbuona, Ki go maa ki sieni gu.
44015017	Lanwani yaa nisaaliba n sieni kuli baa lingi o Diedo, Bani min yini yaaba ke ban tua n niba yeni.
44015018	O Diedo, yua n tiendi wan jagi yaala, Hali yogu yeni n yedi yeni.› ”
44015019	Jaka den pugini ki yedi: “Lani yaa po min sua yaala tie ke tin da bili bi nilanba po yaala n pa, bani yaaba n lebidi ki ŋoadi U Tienu yeni.
44015020	Ama tin diani ki waani ba ke ban kubi bi yula, ki da biidi bi yula ki je i buli padijiema kuli, ki go kubi bi yula leni mi conconma buoli, ki da ŋmani ti yansoadikaadi ki da ŋmani mi soama.
44015021	Kelima ki cili hali yogu li den pia dogu nni kuli yaaba n wangi Musa balimaama, kelima bi den cogi ma mi fuodima daali kuli li balimaama bangima diena nni.”
44015022	Lane Jesu tondiba leni bi nikpeliba leni Kilisiti n yini yaaba kuli den sua ke li pundi ban gandi bi siiga bi nitianba, ki soani ba ban yegi leni Polo leni Banabasa ki gedi Antiosa. Bi den gandi Jude ke bi yi o Basabasa, leni Silasa, bani bi kpiiba n den jigindi yaaba.
44015023	Bi den soani ba leni li tili ke li yedi: “Tinba, yi kpiiba, Jesu tondiba leni bi nikpeliba, ti fuondi yinba yaaba n tie nilanba ki tie ti kpiiba ki ye Antiosa, Sili, leni Silisi yaa diema nni kuli.
44015024	Ti gbadi ke ti siiga yaaba bi tianba den gedi yipo, tin ki den teni yaaba ñoabonliba kuli, ke bi ban maadi yi yaa maama n yagi yi yama ki jieni yi.
44015025	Li tie lani yaa po ke tikuli taani yanyenma ki sua ke li ŋani tin gandi bi niba ki soani ba ban yegi leni ti buakaaba Banabasa leni Polo,
44015026	yaaba n den luni bi miana ti Diedo Jesu Kilisiti yaa yeli po.
44015027	Lani yaa po ti soani yikani Jude leni Silasa ke ban yaadi ki maadi yi tin diani yaala li naa tili nni.
44015028	U Tienu Fuoma Yua leni tinba kuli taa yanyenma ki sua ke li ŋani tin da tuni yi tugitoali kali yaali n tie tiladi na.
44015029	Lani n tie yin kubi yi yula ki da je i buli padijiema ki da go ŋmani mi soama, ki da ŋmani ti yansoadikaadi, ki go kubi yi yula ki da conbi conconbuoluba kuli. Li baa ŋani yipo yin yaa kubi yi yula ki da tieni lankuli. U Tienu n waani ti tiyaba!”
44015030	Lani Kilisiti n yini yaaba den cabi bi tondiba yeni ke bi guani Antiosa. Bi den teni li tili yaa niligu n den taani yeni.
44015031	Bi den cogi li ke li mangi ba ki go paagi bi pala.
44015032	Jude leni Silasa, yaaba n tie bani biba sawalipuaba, den tundi bi kpiiba ki paagi bi pala ke ban yaa se ke li pa li dandanli nni.
44015033	Ban den tieni likani danaba, bi kpiiba den cabi ba leni mi yanduanma ke ban lebidi ki guani yaaba n den soani bipo.
44015034	[Ama Silasa den sua ke li ŋani wan go sedi likani waamu.]
44015035	Polo leni Banabasa den waagi Antiosa, bani leni nitoaba boncianla ki bangi ki go wangi o Diedo maama.
44015036	Danaba n den pendi, Polo den yedi Banabasa: “Tin guani tin den wangi o Diedo Laabaaliŋamo yaa dogi nni kuli, ki ban le lan tie ti kpiiba po maama.”
44015037	Banabasa den bua ki taa Jan ban yi yua Maka wan yegi leni ba.
44015038	Ama Polo den sua ke laa pundi ban go taa yua n den paadi leni ba Panfili diema nni kaa go ciani ba bi tuonli nni.
44015039	Mi niama den tieni bi siiga hali ke bi paadi leni biyaba. Banabasa den taa Maka ki kua ku ñinbiagu ki duodi ki gedi Sipila kpendegili po.
44015040	Polo den gandi Silasa wan yegi leni o. Bi kpiiba den mia o Diedo wan yaa ŋanbidi opo, ke o fii ki gedi.
44015041	O den goagoadi Sili diema leni Silisi yaa diema nni kuli ki pugindi Kilisiti nitaana li papaali.
44016001	Polo den pundi Deba dogu nni ki suagi ki gedi Lisita yaa dogu nni. Lankani den pia ŋoadika yendo ke bi yi o Timote. O naa den tie Jufi ki tuo ki daani, o baa den tie Gileki.
44016002	Ti kpiiba yaaba n ye Lisita leni Ikoniyuma den tiendi Timote po yaa siedo n ŋani.
44016003	Polo den bua ki taa Timote wan yegi leni o. Lani yaa po o den kuani o ku koanciagu kelima yaa Jufinba n ye laa gaanilindima yaa po, kelima bikuli den bani ke Timote baa tie Gileki.
44016004	Bi den goagoadi i dogi nni ki caagi Jesu tondiba leni Jelusalema nitaanli nikpeliba n den juogi ki bili yaala ke ban kubi la.
44016005	Lani Kilisiti nitaana den se li dandanli nni ke li pa ke a coali mo pugidi daali kuli.
44016006	U Tienu Fuoma Yua naa den puni ba u sanu ban kua Asi diema nni ki waani U Tienu maama. Lani yaa po bi den poandi Filiji diema leni Galati diema.
44016007	Ban den nagini Misi diema banlu, bi den moandi ki baa kua Bitini diema nni, ama Jesu Fuoma den yie bipo.
44016008	Lane bi den pendi Misi ki gedi Tilowasa dogu nni.
44016009	Ku ñiagu, Polo den laa li bonlekaala nni laa ke Maseduana diema yua se o kani ki miadi o ki tua: “Ŋan duodi ki cua Maseduana po ne ki todi ti.”
44016010	Polo n den laa li bonlekaala yeni, tontoni ti den lingi yaa ñinbiagu n baa gedini ti Maseduana, kelima ti den sua ke U Tienu yini ti tin ban yaa wangi o Laabaaliŋamo lankane.
44016011	Ti den kua ku ñinbiagu nni ki ñani Tilowasa ki duodi ki cubini ki pundi Samotasa kpendegili. Lan den fii ki fa ti go den kua ku ñinbiagu nni ki duodi ki gedi Maseduana dogu Neyapolisa.
44016012	Ti den fii lankani ki cuoni ki gedi Filipa dogu nni yu n den tie Maseduana cagiyenli nni dogu ki tie Loma yaaba n den diedi naani. Ti den kali likani danaba.
44016013	Mi fuodima daali, ti den ñani yaa bilinciamu n lindi u dogu yeni buliñoajabu kani ki gedi li kpenjaali po, kelima ti den tama ke Jufinba jaandi kaanu ye lanpo. Ti den kali ki maadi leni yaa puoba n taani likani.
44016014	Bi siiga poyendo den ye, yua n den fangi U Tienu, ke bi yi o Lidi. O den tie Tiatila dogu yua, ki tie kpendo ki kuadi yaa caba n moani ke a dunga pa. O Diedo den luodi o pali ke o tuo ki ga Polo n maadi yaa maama.
44016015	Tin den batisi o, wani leni o deni yaaba kuli, o den mia ti ki yedi: “Yi yaa sua ke n dugi o Diedo po moamoani, yin kua mani ki yaa ye n diegu nni.” Wan den tigini ti maama po ti den tuo.
44016016	Dayenli ke ti go den caa i jaandi kaanu yeni, o potuado den tuogi ti ke yaa cicibiadiga n teni ke o bu ku baagu den ye o niinni ki teni ke o canbaanba baadi i ligi boncianla kelima o den bu ku baagu bi niba po.
44016017	O den cili ki ŋua Polo leni tikuli ki tangi: “Yaa jaba n tie na tie U Tienu yua n ye hali Tanpojoma naacenba. Bi wangi yi U Tienu tindima sanu maama.”
44016018	O den tiendi yeni dana boncianla ke li yagi Polo yama boncianla hali ke o den ti jigidi ki maadi leni ki cicibiadiga ki yedi: “Jesu Kilisiti yeli po, n yedi a, ŋan ña o niinni ki ŋa o.” Lanyogunu liga ki den ñani ki ŋa o.
44016019	O potuado danba n den laa ke yaala n baa kpendinni bipo i ligi yeni gbeni, bi den cuo Polo leni Silasa ki fuli ki gedini ba ki daaga po u dogu bujiaba kani.
44016020	Bani mo den gedini ba u dogu yudancianba kani ki yedi: “Bi naa jaba yagi ti dogu yaaba yama.
44016021	Bi tie Jufinba ki wangi ti yaa bogida n kua tipo, tinba Loma yaaba n kan tuo ya, ki kan tieni a mo.”
44016022	Ku niligu moko den taani leni ba ki tuogi leni Polo leni Silasa. Lane bi yudancianba den teni ke bi landi bi tiadi ki pua ba i baliji.
44016023	Ban den puapua ba boncianla, bi den kuani ba li kpaadidieli nni ki puogi li kpaadidieli jiidika wan yaa gu ba bonŋanla.
44016024	O jiidika yeni n den gbadi laa maama, o den kuani ba li kpaadidieli tugu nni ki kpaa bi taana ti kpaadi.
44016025	Lan den bua ki pundi ku yagisiigu, Polo leni Silasa den jaandi ki go yiini i yani ki pagi U Tienu, ke a kpaada cengi.
44016026	Lanyogunu lanyogunu mi tindigibicianma den tieni hali ke li kpaadidieli tanpuuna kuli begibi. Lanyogunu liga a buliñoana kuli den luodi. Yaa kuseseli n luo a kpaada kuli den loti.
44016027	Li kpaadidieli jiidika den fundi. Wan den laa ke li kpaadidieli buliñoana kuli ya, o den tama ke a kpaada sani, ke o noadi o jugisiega ki baa kpa o yuli.
44016028	Ama Polo den tiani: “Da tieni a yuli liba kelima tikuli ye ne.”
44016029	O jiidika yeni den teni ke bi cuani opo ki fidisanga, ke o sani ki kua Polo leni Silasa n ye naankani ki jie hali ki digibi, ki gbaani bi nintuali.
44016030	O den ñani ba niinpo ki yedi ba: “N danba, n baa tieni be ki tindi nni?”
44016031	Bi den yedi o: “Daani o Diedo Jesu a baa tindi, fini leni a diegu yaaba kuli.”
44016032	Lani bi den waani o O Diedo Laabaaliŋamo, wani leni yaaba n den ye o deni kuli.
44016033	Lanyogunu, ku ñiagu yeni liga, o den gedini ba ki ŋuudi bi nala. Lanyogunu bi den batisi o, wani leni o diegu yaaba kuli.
44016034	O den kuani ba o dieli nni ki puni ba mi jiema. Wani leni o deni yaaba kuli pala den mangi hali boncianla kelima bi den tuo ki daani U Tienu.
44016035	Lan den fii ki fa, bi yudancianba den soani a minteela yudanba li kpaadidieli jiidika kani ki yedi o: “Faabi bi jaba yeni.”
44016036	O den togidi Polo laa maama ki yedi o: “Bi yudancianba soani ke min faabi yi. Lanwani yin fii ki ña ki gedi leni mi yanduanma.”
44016037	Ama Polo den yedi a minteela: “Bi den pua tinba Loma yaaba i gbiami bi niba nintuali ki naa kpa jia leni ti ti buudi ka no, ki go kuani ti li kpaadidieli nni. Moala bi bua ki ñani ti ŋasiili nni. Li kan tuo ki tieni yeni, se ban cua biba ki faabi ti.”
44016038	A minteela yudanba den ban togidi bi yudancianba laa maama. Ban den gbadi ke bi tie Loma yaaba, ti jawaandi den cuo ba.
44016039	Bi den cua ki mia ba sugili ki ciani ki ñani ba li kpaadidieli nni ki mia ba ban ña u dogu nni.
44016040	Polo leni Silasa n ñani li kpaadidieli nni, bi den guani Lidi denpo. Bi den laa ti kpiiba likani ki paagi bi pala, ki ñani likani ki suagi liiga.
44017001	Bi den tagini ki ñani Amifipolisi dogu nni, leni Apoloni dogu nni, ki ban pundi Tesalonika. Jufinba den pia li balimaama bangima dieli likani.
44017002	Polo den kua lienni ki taani leni ba nani wan den maani ki tiendi maama. Mi fuodima dana, dana taa o den boe leni ba yaala n diani i Diani nni.
44017003	O den bundi ki doagidi ke li tie tiladi ke U Tienu n Gandi Yua n le fala ki kpe ki go fii bi tinkpiba siiga. O den yedi ba: “Min wangi yi Jesu yua yaa maama na, wani n tie U Tienu n Gandi Yua yeni.”
44017004	Bi siiga bi tianba den tuo ki ga laa maama ki taani Polo leni Silasa po. Gileka yaaba siiga moko yaaba n fangi U Tienu leni yaa puoba n den pia ti kpiagidi yaa siiga, boncianla den tuo ki ga laa maama.
44017005	Ama li nunponli den cuo Jufinba ke bi taani bi nibiadiba yaaba n puagi kaa pia fuoma, ke bi fiini ku niligu pala ke bi fiini ku fuugu u dogu nni. Bi den gedi Jasono denpo ki baa woli Polo leni Silasa, ki bua ki ñani ba ki sieni ku niligu nintuali.
44017006	Ban kaa den laa ba, bi den cuo Jasono leni ti kpiiba bi tianba ki fuli ki gedini ba u dogu yudanba po ki tiani ki yedi: “Bi jaba na yaaba n yagini ŋanduna kuli yama cua ne, ke Jasono ga bi cangu.
44017007	Bikuli yie Sesa balimaama, ki yedi ke baditoa ye ke bi yi o Jesu.”
44017008	Laa maama den yagi ku niligu leni u dogu yudanba kuli yama.
44017009	U dogu yudanba den teni ke Jasono leni o lieba pani i ligi ke bi ŋa ba.
44017010	Ku ñiagu n den bii yaa yogunu, ti kpiiba den gedini Polo leni Silasa Bele dogu po. Ban den pundi likani, bi den gedi Jufinba n taagi yaa balimaama bangima dieli kani.
44017011	Yaa Jufinba n ye laa dogu nni den tie nimoanba ki cie Tesalonika yaaba. Bi den kuani bi yama ki ga U Tienu maama, ki lingilingi daali kuli i Diani nni ki baa le ban wangi ba yaala yaa tie moamoani.
44017012	Bi siiga boncianla leni Gileka yaaba siiga moko yaa puoba n pia ti kpiagidi leni bi jaba boncianla den tuo ki daani.
44017013	Ama Tesalonika yaa Jufinba n den gbadi ke Polo wangi Bele yaaba moko U Tienu maama, bi den cua likani ki yagi ku niligu yama ki fiini bi pala.
44017014	Lanwani ti kpiiba den gedini Polo lanyogunu mi ñincianma po. Ama Silasa leni Timote den sedi Bele.
44017015	Yaaba n piadi Polo den pundi o Atena dogu nni ki lebidi ki guani Bele ki ban waani Silasa leni Timote ke Polo yedi ban ŋoadi o tontoni.
44017016	Polo n den gu o lieba Atena, o den laa ke laa dogu nni gbie i buli nannana ke o yama den yagi boncianla.
44017017	Lani yaa po o den yen kua li balimaama bangima dieli nni ki boe leni Jufinba leni yaa nilanba n fangi U Tienu. Daali kuli o go den boe ki daaga nni mo leni wan togidi yaaba likani kuli.
44017018	Yaa yanfodanba n den ŋua Epikule bangima bi tianba, leni yaaba n den ŋua bangitoama ke bi yi ba Sitoyisieninba bi tianba den taani ki nia leni Polo. Bine den tua: “O maciandaano na bua ki yedi be?” Bine mo n yaa tua: “Li naani ke o bua ki maadi bucaaniba yaa maama.” Bi den yedi yeni kelima Polo den wangi ba Jesu Laabaaliŋamo leni bi tinkpiba fiima yaa maama.
44017019	Lane bi den taa Polo ki gedini o u dogu nikpeliba nitaanli po, yaala n maani ki taagi Aleyopaja juali kani. Bi den yedi o: “Naani ti baa baa ki bandi ŋan maadi yaa bangipanma yeni bi?
44017020	A teni ke ti gbadi li boncanla. Lanwani ti bua ki bandi laa maama n bua ki yedi yaala.”
44017021	Li den sua ke Atena dotieba leni yaa canba n ye likani kuli, naa den tiendi bontoala kali ki maadi yaaka ki cengi li boncanla bi lieba kani.
44017022	Polo den fii ki sedi Aleyopaja nitaanli siiga ki yedi: “Atena yaaba, n laa ke yi kuani yi yama mi jaanma nni hali boncianla.
44017023	Min goagoadi u naa dogu nni, n laa yin pia yaa buli kuli ki padi a pada ki kpiagidi yi. N go laa baa padibinbinyenli po yaa diani n tie na: ‹Line n tie tin kaa bani yaa Tienu po.› To, yin kpiagi yua kaa bani o yeni, n wangi yi o yaa maame.
44017024	U Tienu yua n den tagi tanpoli leni ŋanduna leni yaala n ye lienni kuli, wani yua n die tanpoli po leni ki tinga nni kuli, o yekaanu naa tie bi nisaaliba n maa yaa jaandiena nni ka.
44017025	Waa pia yaaba n tuuni opo nani o luo bonlaba ka, kelima wani n puuni bi niba kuli ke bi ye ki fo ki pia ban pia yaala kuli.
44017026	O den tagi jayendo ki teni ke ŋanduna nibuoli kuli ñani o kani, ki go teni ke bi yayadi ki ye ki tinga kuli nni. Hali ban daa den ye, o den bili ban baa ye yaa yogunu leni ban baa ye naankani.
44017027	O den tieni yeni kelima o bua ban lingi wani o Diedo, ke daalinba, bi yaa baaliti ki lingi o, bi baa le o. Moamoani waa foagi leni ti siiga oba kuli.
44017028	Kelima ‹ti fuoma leni ti cenli leni ti yema kuli ye kelima wani U Tienu yaa po.› Yi yaa baantiadi moko bi tianba yedi line: ‹Ti moko tie o bila.›
44017029	Lani yaa po, kelima ti tie U Tienu bila, laa pundi tin yaa tama ke wani U Tienu naani leni bi nisaaliba n fidi ki taa wula, yaaka ŋanjilifa, yaaka li tanli ki tagi yaa nannanli kelima bi banma leni bi yanfuoma po.
44017030	U yogunkpelu U Tienu ki den coadi bi niba yanpiima, ama moala o wangi bi niba kuli i kaani kuli ke bikuli n lebidi bi yama.
44017031	Kelima wani U Tienu bili ti buudi daali, wan baa bu leni ŋanduna yaaba kuli yaa daali leni mi teginma. O gandi o nilo ki bili ke o baa jia laa buudi. O saa i moamoani ke li baa tieni yeni leni wan fiini laa nilo bi tinkpiba siiga yeni.”
44017032	Atena yaaba n den gbadi ke Polo maadi bi tinkpiba fiima maama, bine den ñuadi o, bine mo n yedi: “Ti go baa cengi a cima datoali.”
44017033	Lani Polo den ñani bi nitaanli siiga.
44017034	Bi nitianba den taani Polo po ki tuo ki daani. Bi siiga yendo den tie Aleyopaja nitaanli yua ki yi Denisa, yendo mo den tie pua ki yi Damalisa. Nitoaba moko den ye.
44018001	Lani yaa puoli Polo den fii Atena ki gedi Kolinta.
44018002	Lankani o den laa Jufi yendo ke bi yi o Akilasa. O den mali Ponta diema nni ama Polo n laa o yaa yogunu li sua ke o ñani Itali diema nni, wani leni o pua Pilisila, ki cua Kolinta kelima Loma badiciamo Kiloda den bili ke Jufinba kuli n ña Loma. Polo den gedi ki ye bi deni
44018003	ki taani leni ba ki tuuni, kelima bikuli den taa tuonyenli ki tie a gbandiena yaa jabida.
44018004	U Tienu fuodima daali kuli Polo den caa li balimaama bangima dieli nni ki maadi leni Jufinba leni Gilekinba kuli, ki moandi ke ban tuo ke o Laabaaliŋamo tie moamoani.
44018005	Ama Silasa leni Timote n den ñani Maseduana ki cua, Polo den cedi wan tuuni yaa tuonli kuli ki taa o yogunu kuli ki wangi U Tienu maama, ki tiendi Jufinba po siedi ke Jesu tie U Tienu n Gandi Yua.
44018006	Ama Jufinba n den nia Polo maama ki sugidi o, o den yoagi o tiadi ki yedi ba: “Yi soama n goa ki wuli yi yula po. Mii pia lienni tagiliba kuli. Dinla liiga n baa caa ki wangi bi nilanbe o Laabaaliŋamo.”
44018007	O den ñani li balimaama bangima dieli nni, ki gedi ki kua ban yi yua Titusa Jusitusa dieli nni, yaali n baali li balimaama bangima dieli. Jusitusa yeni den tie yua n fangi U Tienu.
44018008	Li balimaama bangima dieli yudaano, ban yi yua Kilisipusa, leni o deni yaaba kuli, den tuo ki daani o Diedo. Kolinta yaaba boncianla moko den cengi Polo maama, ki tuo ki daani ke bi batisi ba.
44018009	Ñayengu o Diedo den yedi Polo ti dangidi nni: “Da jie liba, ŋan yaa maadi ki da ŋmini,
44018010	kelima n ye leni a. Oba kan sii ŋa ki tieni a yaala n bia, kelima n pia bi niba boncianla yaa dogu n tie na niinni.”
44018011	Lane Polo den tieni Kolinta yaaba siiga binli leni ŋmaali luoba ki bangi bi niba U Tienu maama.
44018012	Galiyo n den tie Akayi diema gufeneeli yaa yogunu, Jufinba den taani ki tu ñoabu ki yie Polo po ki gedini o gufeneeli yeni bujiakaanu kani ki yedi:
44018013	“Yaa ja n tie na bangi bi niba ki go tigini ba ke ban lebidi ki ŋoadi U Tienu nani li balimaama n ki bili maama.”
44018014	Polo n den bua ki yaadi ki maadi yaa yogunu, Galiyo den yedi Jufinba: “Li yaa bi tie ke yi maadi tagili maama yaaka biicianliba maama ki cuani n kani, n bi baa juuni ki cengi yi maama.
44018015	Ama li yaa tie ke yi nia mi maama po leni a yela po leni yin ŋua yaa balimaama po, li ŋua yinba, mii bua ki bu ti buudi laa maama po.”
44018016	Wan den yedi yeni o den deli ki ñani ba u bujiakaanu kani.
44018017	Lani bikuli den cuo Sositena, li balimaama bangima dieli yudaano, ki pua o u bujiakaanu kani. Galiyo yama naa den yagini lipo.
44018018	Polo go den kali Kolinta ke li waagi. Lani n pendi o den cabi o kpiiba ki fii, wani leni Pilisila leni Akilasa, ki kua ku ñinbiagu nni ki caa Sili diema. O den cedi ke bi kuo o Sankile dogu nni, kelima o den niani U Tienu u ñoanianu.
44018019	Bi den kpa pundi Efesa, Polo n den baa ŋa Pilisila leni Akilasa naani. O den kua li balimaama bangima dieli nni ki maadi leni Jufinba.
44018020	Bi den mia o wan sedi leni ba yogunuba, ama waa den tuo.
44018021	O den cabi ba ki yedi: [ “Mi jaanma yogunu bua ki pundi ke li tie tiladi min yaa ye Jelusalema ki jaani yaa jaanma n kpendi na.] Li yaa tie ke U Tienu bua, n baa goa ki cua yikani.”
44018022	Lani o go den kua ku ñinbiagu nni ki ñani Efesa ki suagi ki duodi ki gedi Sesale. Wan den pundi Sesale o den ñani ku ñinbiagu nni ki do ki gedi ki fuondi Kilisiti n yini yaaba, ki jiidi ki gedi Antiosa.
44018023	Polo n den tieni likani yogunuba, o den fii ki goagoadi Galati leni Filiji diema nni, ki paagi bi ŋoadikaaba pala li dandanli nni.
44018024	Laa yogunu Jufi yendo yua den tie Alesandili dogu yua ke bi yi o Apolosa den cua Efesa. O den bani mi maama, ki go bani i Diani hali bonŋanla.
44018025	Bi den bangi o o Diedo Jesu sanŋoadima ke o maadi leni li yankuali ki bangi Jesu maama ke li tiegi. Leni lankuli waa den bani batisitoama maama, kali Jan yaama.
44018026	Wan den cua Efesa yeni o den cili ki maadi li balimaama bangima dieli nni leni li papaali. Akilasa leni Pilisila n den gbadi o maama, bi den taa o ki gedini o bi denpo, ki doagidi opo U Tienu sanŋoadima maama ke o bandi ma ki pugini.
44018027	Wan den bua ki gedi Akayi diema, o kpiiba yaaba n ye Efesa den waani o wan moandi. Bi go den diani li tili bi ŋoadikaaba yaaba n ye Akayi po, ke ban ga o cangu bonŋanla. Apolosa n den pundi Akayi, o den todi hali boncianla yaaba n tuo ki daani Jesu kelima U Tienu ŋanbili po.
44018028	O den nia leni Jufinba leni u paalu bi niba kuli nintuali ki waani i Diani nni ke Jesu tie U Tienu n Gandi Yua.
44019001	Apolosa n den ye Kolinta yaa yogunu, Polo den tagi ki poandi Asi diema yaama n pia a juana ki pundi Efesa. O den laa bi ŋoadikaaba bi tianba likani,
44019002	ki buali ba: “Yin den daani yaa yogunu, naani yi den baa U Tienu Fuoma Yua bi?” Bi den goa ki yedi o: “Ti daa gbadi ke U Tienu Fuoma Yua ye moko.”
44019003	O den yedi ba: “Bi nan den batisi yi mi laa batisime?” Bi den goa ki yedi o: “Jan yaa batisima.”
44019004	Polo den yedi: “Jan den batisi yaaba n den lebidi bi yama, ki go yedi ban tuo ki daani yua n baa yuandi ki cua o puoli, lani n tie Jesu.”
44019005	Ban den gbadi lani, bi den tuo ke bi batisi ba o Diedo Jesu yeli nni.
44019006	Polo den maani bipo o nii, ke U Tienu Fuoma Yua jiidi bipo ke bi maadi mi malanma ki pua sawali.
44019007	Bikuli den bua ki pundi piiga n jaba lie.
44019008	Polo den caa li balimaama bangima dieli nni ki maadi ba leni li papaali hali ŋmaali taa, ki moandi ban tuo ki ga U Tienu diema maama fuuli.
44019009	Ama bi tianba pala den juagi, baa tuo ki ga o maama ke mi tie moamoani. Bi go den sugidi o Diedo Jesu sanŋoadima bi niba kuli nintuali. Lani yaa po Polo den ŋa ba ki taa bi ŋoadikaaba ki piadi ki maadi leni ba Tilanusa cogidieli nni.
44019010	Polo den caa likani daali kuli ki maadi leni bi niba hali bina lie hali ke yaaba n ye Asi nni kuli, Jufinba leni Gilekinba kuli, den gbadi o Diedo maama.
44019011	U Tienu den teni ke Polo tiendi leni o nii bi niba siiga yaa bancianma n pia li pakili.
44019012	Baa bi yaa den taa yaa tiayiekaadi yaaka yaa cabimu n sii Polo ki maani a yiama po, kali bi yiani n kagidi bipo. Mu cicibiadimu mo den ña ban ye yaaba yaa niinni.
44019013	Jufinba bi tianba den ye ki goadi ki deli mu cicibiadimu bi niba kani. Bi den moandi ki baa taa o Diedo Jesu yeli ki maadi mu cicibiadimu danba ki yedi mu cicibiadimu: “Kelima Jesu yeli po, Polo n wangi yua yaa maama, n yedi yi yin ña bi naa niba niinni.”
44019014	Yaaba n den tiendi yeni den tie bi kopadicianba yudanba siiga yendo ke bi yi o Sefa yaa bijaba. Bi den tie niba lele.
44019015	Ki cicibiadiga den goa ki yedi ba: “N bani Jesu, n bani Polo mo n tie yua, ama yinba, yi tie ŋmenba?”
44019016	Lani ki cicibiadiga n ye yaa ja niinni den bibi ba ki paadi bikuli leni u paalu, ki poagili ba ke bi ñani li dieli nni ki poagilipoagili ki sani mubima.
44019017	Jufinba leni Gilekinba yaaba n ye Efesa kuli den gbadi li laabaalo ke ti jawaandi cuo bikuli boncianla. O Diedo Jesu yeli den baa ti kpiagiciandi.
44019018	Yaaba n den tuo ki daani siiga boncianla den kpendi ki togidi bi niba nintuali ban den tieni yaala.
44019019	Bi siiga, i ñoagibiadi danba boncianla den cuani bi tila ki sia ŋa mi fantama nni bi niba kuli nintuali. Bi den coadi a tila yeni kuli dunga ki sua ke li bua ki pundi kujapiena tudapiimuu (50,000).
44019020	Yeni yaa po o Diedo maama den yayadi leni u paalu ki pugidi.
44019021	Lani n den tieni ki pendi, Polo den jagi ki bili ke o baa tagi ki poandi Maseduana leni Akayi ki gedi Jelusalema. O den yedi: “N yaa gedi laa diema kuli, li tie tiladi min yuandi ki gedi ki ban le Loma moko.”
44019022	O den soani o todikaaba siiga niba lie, Timote leni Elasita, Maseduana po, wani oba go den kali danaba Asi nni.
44019023	Laa yogunu mi janjancianma den fii Efesa po kelima o Diedo sanŋoadima po.
44019024	O maano den ye ki yi Demetilusa, ki duadi Atemisa jaandieli nannana leni ŋanjilifa, ki kuadi ki teni ke o tuonsoanba den baa li baali boncianla ku maagu yeni po.
44019025	O den yini o tuonsoanba leni yaaba n tuuni ku maagu tuonli kuli, ki yedi ba: “Yikuli bani ke ti baali ña ku maagu na niinne.
44019026	Yi nan laa ki go gbadi Polo yeni n tiendi yaala. O yedi ke bi niba n tagi yaa buli leni bi nii naa tie bonmoanla. O teni ke bi niba boncianla ga o maama ki yaadi, baa go ŋua i buli, laa tie nekanba Efesa niinni bebe ka, li bua ki yaa tie yene Asi kuli nni.
44019027	Li fidi ke bi niba baa fali ti tuonli yaali n tie ti loagu na. Laa tie lani bebe ka, li go baa fidi ke ti bupua Atemisa yua n pia ti kpiagiciandi yaa dieli kpiagidi n bodi. Li go baa teni Asi yaaba leni ŋanduna yaaba kuli n jigindi wani yua yaa jigidi kuli n bodi.”
44019028	Ban den gbadi laa maama, bi pala den beni ke bi cili ki tangi ki tua: “Efesa yaaba bupua Atemisa pia ti kpiagidi.”
44019029	U dogu yaaba kuli yama den lengidi. Bi den cuo Gayusa leni Alisitaka, Polo yegininlieba, Maseduana yaaba yeni, ki fuli ba ki jaligi ki gedini ba u taankaanu kani.
44019030	Polo den bua ki gedi likani ki maadi li nitaanli yeni, ama bi ŋoadikaaba den yie opo.
44019031	Baa Asi bali danba siiga bi tianba yaaba n tie Polo danlinba den soani o kani ki tundi o ke wan da gedi li nitaanli yeni po.
44019032	Li nitaanli yeni den tiendi ku fuugu, bine den pia bi yaa fuugu, ke bine mo pia bi yaagu, bi yama kuli den lengidi, boncianla ki den bani ban taani yaala yaa po.
44019033	Bi nitianba den ñani Alesanda ku niligu siiga, ke Jufinba den tudi o ke wan sedi bikuli nintuali. O den tia baa o nuu ke ban cengi wan baa maadi yaala ki ga o yuli.
44019034	Ban den bandi ke o tie Jufi, bikuli den taani mayenma, ki tangi ki tua: “Efesa yaaba bupua Atemisa n pia ti kpiagidi.” Bi den waagi ki tangi yeni hali leedo lie.
44019035	Lanwani Efesa dogu yudaano ñoaliebu den teni ke li nitaanli suoni, ke o yedi ba: “Efesa yaaba, ŋme ye kaa bani ke u dociamu Efesa na kubi Atemisa yaa bupua n pia ti kpiagiciandi yaa dieli, leni o nannanli yaali den ñani tanpoli ki baa?
44019036	Lan ki pia niama yeni, li ŋani yin jiini yi yama ki da tieni liba leni mi yanjegibima.
44019037	Yi cuani yaa jaba n tie na, yaaba n kaa suni liba yi budiena nni, baa sugi yi bupua mo.
44019038	Lanwani li yaa tie ke Demetilusa leni o tuonsoanlieba pia mi maama leni niloba, ti buudi dana ye, bi bujiaba mo ye. Ban maadi ban pia yaa maama leni biyaba bi nintuali.
44019039	Yi yaa go pia matoama, mi baa jia yaa nitaanli n pia li sanu kani.
44019040	Li baa fidi ban ti jaligi ti ki yedi ke dinla fuugu na tie bali yiema, kelima ti kan fidi ki waani yin taani yaala yaa po.” Wan den yedi yeni, o den cabi li nitaanli.
44020001	Laa fuugu n den suoni, Polo go den yini bi ŋoadikaaba ki paagi bi pala ki cabi ba, ki fii ki gedi Maseduana.
44020002	O den poandi mi diema yeni niinni, ki maadi ki paagidi bi niba pala boncianla, ki suagi ki gedi Gilesi diema nni.
44020003	O den tieni likani ŋmaali taa. Wan den bogini ki baa kua ku ñinbiagu nni ki gedi Sili diema, o den bandi ke Jufinba luni o i janbi ki bua ki cuo o. Lani yaa po o den jagi ke o baa lebidi ki tagi Maseduana.
44020004	Yaaba n yegi leni o den tie Bele yua Pilusa bijua Sopate, Tesalonika yaaba Alisitaka, Segondusi, Deba yua Gayusa, Timote, Asi yaaba Tikika leni Tilofima.
44020005	Bi den ga ti liiga ki gedi Tilowasa ki guudi ti li kani.
44020006	Yaa dupen n ki pia dabinli jaanma dana n den pendi, ti den kua ku ñinbiagu nni Filipa dogu nni, ki tieni dana muu ki nandi ti lieba yeni Tilowasa. Ti den tieni likani dana lele.
44020007	A danleleeda cilima daali, ti den taani ki baa cabidi dupen kelima Polo den jagi ke o baa fa ki fii. Lani yaa po o den maadi ki waagi ki pundi hali ku yagisiigu.
44020008	Mu fidisanmu den yaba boncianla tin den taani yaa dietuadili nni.
44020009	O jawaalo den ye likani ki yi Yutikusa, ki ka li bonli po. Polo n den waagi ki maadi yeni, mi guama den gbadi o jawaalo yeni ke o ñani li dietuaditaali po ki baa tiipo. Bi den yua o ki sua ke o kpe.
44020010	Polo den jiidi ki buani opo ki tandi o buadi ki soagi o ki yedi: “Da jie mani, o fo.”
44020011	Lani Polo den goa ki doni li dietuadili po ki cabidi dupen ki dini, ki go waagi ki maadi leni ba hali ke li fandi. Lanwani o den cabi ba ki gedi.
44020012	Bi den kunninni o jawaalo yeni o denpo ke o fo. Li den baagi ba boncianla.
44020013	Ama tinba, ti den ga Polo liiga ki kua ku ñinbiagu nni ki gedi Asoso, tin den baa guudi Polo naankani kelima o den baa cuoni o taana.
44020014	Polo n den nandi ti Asoso, o den kua tin ye yaa ñinbiagu nni ke ti yegi ki gedi Mitilena.
44020015	Ti den suagi liiga ki duodi ki gedi. Lan den fii ki fa ti den bali Kiyosa ki pendi. Li dalieli ti go den bali Samoso. Li dataali ti den pundi Mile.
44020016	Tin den pendi Efesa, tii sedi kelima Polo den jagi ke o kan go waagi Asi nni. O den jaligi yeni kelima o den bua ki pundi Jelusalema li Dapiimuuli jaanma yogunu, li yaa baa fidi.
44020017	Polo n den ye Mile yeni, o den soani Efesa ban yini Kilisiti n yini yaaba nikpeliba.
44020018	Ban den cua o kani o den yedi ba: “Yi bani n tagu n den tie maama kuli yi siiga hali min den kpa kua Asi nni yaa yogunu.
44020019	Yi bani ke n den tuuni o Diedo po leni li yumiinli leni ti ninsiidi, ki go laa fala kelima Jufinba n den lu yaa janbi ki bua ki cuo nni yaa po.
44020020	Yi go bani ke min wangi yi o Laabaaliŋamo ki go bangi yi a sala nni leni yi diedi nni kuli, mii den wuoni yi yaala n baa ŋani yipo kuli.
44020021	N den wangi Jufinba leni Gilekinba kuli ke ban lebidi bi yama U Tienu po, ki tuo ki daani ti Diedo Jesu.
44020022	Moala n tuo U Tienu Fuoma tigini, ki caani nni Jelusalema ki naa bani yaala n baan tieni nni lipo,
44020023	kali bonyenla, min gedi yaa dogi kuli U Tienu Fuoma Yua yen wangi nni ke ti kpaadi leni fala bili ki gu nni.
44020024	Ama mii nua n miali ke li tie bonmoanla, yaala n pia npo mayuli tie ke min fidi ki pundi n nuama bianu, ki dudi o Diedo Jesu n puogi nni yaa tuonli. Lani n tie, ki yaa wangi U Tienu ŋanbili yaa Laabaaliŋamo.
44020025	Ama moala, yinba min den lindi yaaba siiga, ki wangi yi U Tienu diema maama yeni, n bani ke yi kan go le n nunga.
44020026	Li tie lani yaa po ke n kadi ki waani yi dinla, ke yi siiga oba kuli soama ki go maa n yuli po,
44020027	kelima n waani yi U Tienu yanjagili kuli, mii wuoni liba.
44020028	Yin yaa fangi mani yi yula po ki go yaa gu u yankulu kuli, yu n tie Kilisiti n yini yaaba, U Tienu Fuoma Yua n kaani yi yaaba yaa siiga ke yin yaa tie bi gobidikaaba, ki tie nani bi yankpaaba ki yaa kpaa U Tienu nitaanli yaaba, wan da yaaba leni o soaceli.
44020029	N bani ke n yaa fii, yaaba n tie nani i fuasangbanbiadi yeni baa kua yi siiga. Bi kan cedi u yankulu.
44020030	Baa yi siiga bi nitianba baa ti fii ki golini mi mamoanma, ki bua ki dadi bi ŋoadikaaba bi yula po.
44020031	Lani yaa po yin yaa gu mani ki yaa tiani ke hali bina taa banlu n tuodi ki tundi yi siiga nni yua kuli leni ti ninsiidi ku ñiagu leni u yensiinu kuli, mii cedi.
44020032	Moala n taa yi ki piani U Tienu leni o ŋanbili maama, yaama n baa fidi ki teni yin yaa kpedi ki paagidi o sanŋoadima nni, ki go teni yin baa u biinu wan bili yaa ŋalimani o nigagidiŋanba kuli po.
44020033	Mii den kuani n yama oba kuli ligi nni, yaaka o wula nni, yaaka o tiadi nni.
44020034	Yinba yiba bani ke n den tuuni leni n nii na ki baadi min luo yaala kuli ki go baadi n yieninlieba n luo yaala.
44020035	N den waani li bonla kuli nni ke yi baa tuuni yene ki todi a tadima, ki tiadi o Diedo Jesu n den maadi yaa maama: ‹Ki pa bu paabu pia li pamanli ki cie ki ga bu.› “
44020036	Polo n den yedi lani yeni, o den gbaani ki taani ki jaandi leni bikuli.
44020037	Bikuli den buudi boncianla, ki gobini Polo leni mi buama.
44020038	Yaala n den biidi bi pala ki cie tie ke o yedi ke bi kan go le o nunga. Bi den piadi o hali ku ñinbiagu kani.
44021001	Ti den paadi leni ba ki kua ku ñinbiagu nni, ki teli Koso. Lan den fii ki fa ti den suagi liiga ki pundi Lode. Ti go den fii likani ki gedi Patala.
44021002	Laa dogu nne ke ti den laa yaa ñinbiagu n baa duodi ki gedi Fenisi diema. Ti den kua ku niinni ki duodi ki caa.
44021003	Tin den laa Sipila diema, ti den bali ki ŋa ma ti ganu po ki teli Sili ñinkunu ki pundi ki sedi Tili dogu nni. Tin den ye yaa ñinbiagu nni den baa jiini ku tuga likani.
44021004	Ti den lingi ki laa bi ŋoadikaaba likani ki kali leni ba dana lele. U Tienu Fuoma den doagidi bipo ke ban waani Polo ke wan da gedi Jelusalema.
44021005	Ti fiima daali n den pundi ti den fii. Bani leni bi puoba leni bi bila kuli den piadi ti hali ki ñani ti u dogu nni. Ti den gbaani u ñinkunu ki jaandi.
44021006	Tin den cabi tiyaba, ti den kua ku ñinbiagu nni, ke bi mo lebidi ki kuni.
44021007	Ti den fii Tili yeni ki suagi ki gedi Pitoleme. Lankani ke ti sancenli mi ñincianma nni de sedi. Ti den fuondi ti kpiiba yaaba n ye likani ki sedi leni ba dayenli.
44021008	Lan den fii ki fa ti go den fii ki gedi Sesale. Lankani ti den cani Filipi, o Laabaaliŋamo wangika, ban den gandi yaa nileleediba siiga yendo.
44021009	O den pia bisiaba naa, ke bi tie powandiana, ke bi moko den pua sawali.
44021010	Tin den ye likani danaba, o sawalipualo, ban yi yua Agabusa, den ñani Jude ki cua tikani.
44021011	O den taa Polo gbanñagidigu ki loli wani oba yaa taana leni o nii kuli ki yedi: “U Tienu Fuoma Yua yedi ke Jufinba baa loli ku gbanñagidigu na daano nanda yo Jelusalema, ki teni o bi nilanba nuu nni.”
44021012	Tin den gbadi laa maama, tinba leni likani yaaba kuli den mia Polo ke wan da gedi Jelusalema.
44021013	O den goa ki yedi: “Yi tiendi be n yeni ki buudi ki bua ki biidi n pali? N baa tuo ban loli nni, baa ki kpa nni moko, o Diedo Jesu yeli po, Jelusalema po.”
44021014	Wan kaa den tuo ti tundi kaa lebidi o yama yeni, ti den cedi ki yedi: “Ti Diedo yanbuama n tieni.”
44021015	Laa dana n den pendi ti den bogini ti tiadi ki baa ña Sesale ki gedi Jelusalema.
44021016	Bi ŋoadikaaba siiga bi tianba den ciani ti ki gedini ti Minasono denpo, tin den baa caani yua. Minasono yeni den tie Sipila diema yua ki tie bi ŋoadikakpiaba siiga yendo.
44021017	Tin den pundi Jelusalema, ti kpiiba den biali ti leni li pamanli.
44021018	Lan den fii ki fa ti den yegi leni Polo ki gedi ki ban fuondi Jaka. Kilisiti n yini yaaba nikpeliba kuli moko den cua ki taani likani.
44021019	Polo den fuondi ba ki togidi U Tienu n den tieni bi nilanba siiga yaala kuli kelima o yaa tuonli po.
44021020	Ban den gbadi o maama, bi den kpiagi U Tienu. Lani bi den yedi o: “Ti kpiilo, a bani ke Jufinba siiga yaaba n tuo ki daani pundi niba tudatuda, ama bikuli nan baa pia li yankuali li balimaama kubima po.
44021021	To, bi gbadi ke a bangi yaa Jufinba n yayadi ki ye bi nilanba dogi nni kuli ke ban cedi ki da go yaa ŋua Musa balimaama, ki da go kuani bi bila koanciagu, ki da go yaa ŋua Jufinba bogida mo.
44021022	To, ti baa tieni lede? Laa pia tama ke [ku niligu baa taani kelima] bi baa gbadi ke a cua.
44021023	Lanwani, ŋan tieni tin baa waani a yaala. Ti siiga niba naa ye, yaaba n niani U Tienu u ñoanianu.
44021024	Ŋan taa ba, ki taani leni ba ki wali ki ñani li kuali, ki pa ban bili yaa panpaani ban baa ki kuo. Lanwani bi niba kuli baa bandi ke ban den gbadi apo yaala yeni tie faama, ki go bandi ke a moko baa ŋua li balimaama.
44021025	Bi nilanba siiga yaaba n tuo ki daani yaa po, ti den diani bipo li tili ki yedi ke ti jagi ki bili ke ban kubi bi yula ki da je i buli padijiema kuli, ki da ŋmani mi soama, ki da ŋmani ti yansoadikaadi, ki go kubi bi yula leni mi conconma.”
44021026	Lan den fii ki fa Polo den taa bi jaba yeni, ki taani leni ba ki wali ki ñani li kuali. Lani, o den kua U Tienu diegu nni ki waani bi ŋanbima dana n baa gbeni yaa daali, ban baa padi yua kuli po yaa padili.
44021027	A danleleeda n den bua ki pundi, yaa Jufinba n den ñani Asi nni ki cua Jelusalema den laa Polo U Tienu diegu nni. Bi den maadi ki fiini ku niligu pala ki cuo Polo,
44021028	ki tangi ki tua: “Isalele yaaba, cua mani ki todi ti. Yaa ja n tie na caa i kaani kuli ki bangi bi niba kuli ke tinba Jufinba leni li balimaama leni u naa kaanu kuli ki pia mayuli. O kuani baa Gilekinba U Tienu diegu nni mo, ki joagini u naa kaangagidiŋamu.”
44021029	Bi den yedi yeni kelima bi den kpa laa ke Polo yegi leni Tilofima yua n tie nilamo, Efesa yua, Jelusalema nni. Bi den tama ke Polo kuani o U Tienu diegu nni.
44021030	U dogu nni yaaba kuli yama den lengidi, ke bi ñani i kaani kuli ki sani ki taani. Bi den cuo Polo ki fuli ki ñani o U Tienu diegu nni. Lanyogunu bi den luoni ku buliñoajala.
44021031	Ban den moandi ki bua ki kpa Polo, li laabaalo den pundi Loma minteela yudanciamo kani ke Jelusalema kuli den digi.
44021032	Lanyogunu lanyogunu o den taa a minteela leni bi yudanba tianba ki sani ki gedi ku niligu kani. Ban den laa a minteela yudanciamo leni a minteela, bi den cedi kaa go pua Polo.
44021033	O yudanciamo den nagini ki cuo Polo ki teni ke bi loli o kuseseli lie. Lani o den buali wan tie yua leni wan tieni yaala.
44021034	Ku niligu siiga bine den tangi mine, bine mo n yaa tangi mine. Wan kaa den fidi ki bandi i moamoani kelima ku niligu fuugu po yeni, o den yedi a minteela ban kuani Polo bi diepaali nni.
44021035	Polo n den pundi u ŋmaadokaanu kani, tiladi a minteela den yugidi ki tiebi o tanpoli kelima ku niligu pabiencianli po.
44021036	Ku niligu den ŋua o ki tangi ki tua: “Kpa mani o.”
44021037	Ban den bua ki kuani Polo li diepaali nni yaa yogunu, o den buali a minteela yudanciamo: “A baa tuo ki pa nni u sanu min maadi a bonlaba bi?” O den goa ki yedi o: “Naani a bani gileka maama bi?
44021038	Lanwani ŋaa tie Ejipiti yua, yua n den fiini mi badiyiema ke laa waagi, ki den gedini niba tudanaa (4,000) mi fanpienma po ka?”
44021039	Polo den goa ki yedi o: “N tie Jufi, ki tie Silisi diema Tasa dogu yua, yaa dogu n pia mi yulolima yua. N mia ŋa ŋan cedi min maadi leni ku niligu na.”
44021040	O yudanciamo n den tuo, Polo den se u bonŋmaadokaanu po ki tia ba o nuu ban suo. Ban den suoni, o den maadi Ebilu maama ki yedi ba:
44022001	“N kpiiba leni n baanba, cengi mani min pia yaa maama moala na ki baa maadi yi ki ga n yuli.”
44022002	Ban den gbadi ke o maadi Ebilu maama bi den ŋmini suo. Lani Polo den yedi ba:
44022003	“N tie Jufi ki mali Silisi diema Tasa dogu nni. Ama n den fandi u naa dogu nni. N den kua Gamalieli cogidieli, ke o bangi nni ti yaajanba balimaama cap. N den pia li yankuali boncianla U Tienu po nani yikuli n tie maama dinla.
44022004	N den waani yaaba n ŋua Jesu sanŋoadima na fala hali ki ku ba. N den loli bi jaba leni bi puoba kuli ki kuani ba a kpaadidiena nni.
44022005	Bi kopadicianba bado leni bi cancannikpeliba taancianli kuli tie n siedinba ke n maadi moamoani. Bi den teni nni a tila min ban teni ti kpiiba Jufinba, yaaba n ye Damasa, min den gedi naanpo ki baan loli yaaba n ye lipo ki ŋua mi naa sanŋoadima ki cuani ba Jelusalema na ki baa teni ban waani ba fala.
44022006	Min den ye u sanu nni ki nagidi Damasa ke li bua ki pundi u yensiinu, lanyogunu yaa yencianma n ñuliti boncianla den ñani tanpoli po ki jiidi ki lindi nni.
44022007	N den baa tiipo ki gbadi u nialu ke u yedi nni: ‹Solo, Solo, be yaa po ke a faligidi nni?›
44022008	N den goa ki yedi: ‹N Daano, a tie ŋme?› O den yedi nni: ‹N tie Jesu, Nasaleti yua, ŋan faligidi yua.›
44022009	N yegininlieba den laa mi yenma yeni, ama baa den gbadi yua n maadi leni nni nialu.
44022010	N den yedi o: ‹N Diedo, a bua min tieni lede?› O Diedo den yedi nni: ‹Fii ki pundi Damasa. Lankani bi baa waani a ŋan baa tieni yaala kuli.›
44022011	Mi yenma yeni n den ñuliti maama den teni ke n juani, ke n yegininlieba den cuo n nuu ki dadi nni ke n pundi Damasa.
44022012	O ja den ye Damasa ki yi Ananiasa. O den ŋua U Tienu ki fangi o ki kubi o balimaama. Yaa Jufinba n ye Damasa kuli den tiendi opo o siediŋamo.
44022013	O den cua n kani ki yedi nni: ‹N kpiilo Solo, goa ki yaa nua.› Lanyogunu liga n den goa ki nua ki laa o.
44022014	O go den yedi nni: ‹Ti yaajanba Tienu, tuodi ki gandi a ki bili ke ŋan bandi o yanbuama, ki le o Niteginka ki gbadi o ñoabu nni maama.
44022015	Kelima a baa tie o siedo bi nisaaliba kuli po, ki waani ba ŋan laa ki go gbadi yaala.
44022016	Moala a go ji be? Fii ki teni ban batisi a, a tuonbiadi n ŋuudi ki ña, kelima a jaandi o Diedo yeli nni.›
44022017	Min den ti guani Jelusalema ki ye U Tienu diegu nni ki jaandi U Tienu, n den laa li bonlekaala.
44022018	N den laa o Diedo ke o yedi nni: ‹Fii ki ña Jelusalema na tontoni kelima yaaba n ye ne kan ga ŋan tieni npo yaa siedi.›
44022019	N den yedi o: ‹N Diedo, bi bani bonŋanla ke n den caa li balimaama bangima diena nni ki co bi siiga nni yaaba n tuo ki daani a, ki kuandi ba a kpaadidiena nni ki teni ke bi pua ba i gbiami.
44022020	N den taa leni yaaba n den wuli a siedo Etiena soama ki ku o, ki saa bipo i moamoani ke li pundi, ki se ki gu yaaba n ku o tiayiekaadi.›
44022021	Lani o Diedo den yedi nni: ‹Fii ki gedi, kelima n baa soani a hali foagima, bi nilanba po.› ”
44022022	Bi den cengi Polo hali ke o maadi ki pundi laa maama. Lane bi den tangi ki tua: “Kpa o mani. Laa pundi yaa nibuolu n tie na n yaa ye leni miali.”
44022023	Bi den tangi ki pugidi, ki yoagini bi tiadi ki yadi mi tama tanpoli.
44022024	A minteela yudanciamo den yedi ke ban kuani Polo li diepaali nni, ki pua o i baliji ki buali o ki bandi yaala n teni ku niligu tangi yeni.
44022025	Ban den luo o ki baa pua o yaa yogunu, Polo den yedi minteela kobiga yudaano yua n den se likani: “Naani yi pia u sanu ki pua Loma yua i baliji ki daa buni leni o?”
44022026	Minteela kobiga yudaano yeni n den gbadi laa maama, o den gedi ki ban waani a minteela yudanciamo ki yedi: “A baa tieni be n yeni? O ja yeni tie Loma yua yo.”
44022027	A minteela yudanciamo den cua Polo kani ki yedi o: “Waani nni! A tie Loma yua yoo?” O den goa ki yedi o: “Yeni de.”
44022028	A minteela yudanciamo den yedi o: “N den pani ligiciame ki tua Loma yua.” Polo den goa ki yedi o: “Mini wani n mali ki tie yene.”
44022029	Lanyogunu yaaba n den baa pua o wan maadi yeni den fuadi o kani. A minteela yudanciamo mo den jie boncianla kelima o teni ke bi loli o, wani yua n tie Loma yua, i kuseseli.
44022030	A minteela yudanciamo den li bua ki bandi Jufinba n den kuliti Polo yaala yaa po. Lan den fii ki fa, o den teni ke bi loti Polo, ki go teni ke bi kopadicianba yudanba leni bi cancannikpeliba taancianli kuli n taani. Lani o den gedini Polo ki sieni o bi nintuali.
44023001	Polo den noali bi cancannikpeliba taancianli ki yedi ba: “N kpiiba, n ye U Tienu nintuali leni yaa pali siedi n ŋani hali dinla.”
44023002	Bi kopadicianba bado Ananiasa den yedi yaaba n nagi Polo n pua o ñoabu.
44023003	Polo den yedi o: “U Tienu baa pua ŋa, fini u bilinpienu na. A ka u bujiakaanu po ki baa jia n buudi nani li balimaama n bili maama, ki nan miidi li balimaama ŋan teni ke bi pua nni yeni.”
44023004	Yaaba n se likani den yedi Polo: “A sugidi bi kopadicianba bado yoo?”
44023005	Polo den yedi: “N kpiiba, mii bi bani ke o tie bi kopadicianba bado. Li diani i Diani nni ki yedi: ‹Ŋan da maadi a buolu yudaano po yaala n bia.› “
44023006	Polo den bandi ke bi cancannikpeliba taancianli yeni siiga bine tie Sadusieninba, bine mo Falisieninba. Lane o den kpaani li taanli yeni niinni ki yedi: “N kpiiba, n tie Falisieni, n yaajanba mo den tie Falisieninba. Bi cuo nni ki baa bu leni nni kelima n sugini ke bi tinkpiba baa fii.”
44023007	Wan den yedi yeni, Falisieninba leni Sadusieninba den cili ki nia leni biyaba, ke mi paadima den tieni li taancianli siiga.
44023008	Sadusieninba yieni ke bi tinkpiba fiima ki ye, ki go yieni ke malekinba leni a cicila mo ki ye, ama Falisieninba wani yieni ke lankuli ye.
44023009	Ku fuugu den tieni boncianla. Li balimaama bangikaaba bi tianba yaaba n tie Falisieninba den fii ki nia leni u paalu ki yedi: “Tii sua ke o ja na pia tagiliba. Daalinba ciciligaba yaaka malekoba n maadi leni o.”
44023010	Mi niama yeni den biagidi ki pugidi hali ke a minteela yudanciamo den jie ke bi baa ti papadi Polo. Lani yaa po o den waani a minteela ban jiidi ki kua li nitaanli siiga, ki cuo Polo ki ñani o ki kuani o li diepaali nni.
44023011	Yaa ñiagu n den ŋua o Diedo den cua ki sedi Polo kani ki yedi o: “Paagi a pali! Nani ŋan tieni npo siedi Jelusalema na maama, a go baa tieni npo yeni Loma po moko tiladi.”
44023012	Lan den fii ki fa, Jufinba den taani ki juogi, ki poli ki yedi ke bi kan je, bi kan ño bi yaa ku Polo.
44023013	Yaaba n den taani ki jagi ki bili yeni den cie niba piinaa.
44023014	Bi den gedi bi kopadicianba yudanba leni bi nikpeliba kani ki yedi: “Ti taani ki poli ke jiema kan kua ti ñoana nni kali ti ku Polo.
44023015	Lanwani, yin taani mani leni bi cancannikpeliba taancianli yaaba, ki soani a minteela yudanciamo kani ki mia o ke wan cuani Polo yikani nani yi bua ki bandi o maama fuuli ki pugini yeni. Tinba mo ti bogini ki baa kpa o hali ke o daa pundi yikani.”
44023016	Ama Polo naataanpuoga bijua den gbadi ban jagi yaa jagibiadili ki gedi ki kua li diepaali nni ki waani Polo.
44023017	Polo den yini minteela kobiga yudanba siiga yendo, ki yedi o: “Ciani o jawaalo na yi yudanciamo kani kelima o pia mi maama ki baa waani o.”
44023018	Minteela kobiga yudaano den ciani o jawaalo yeni a minteela yudanciamo kani ki yedi o: “Yaa kpaadili n yi Polo yini nni ki mia nni min ciani o jawaalo na a kani, kelima o pia mi maama ki baa waani a.”
44023019	A minteela yudanciamo den cuo o jawaalo nuu ki piadi o ki buali o: “A pia be maame ki baa waani nni?”
44023020	O den yedi o: “Jufinba juogi ki bili ke bi baa mia ŋa ŋan cuani Polo saala bi cancannikpeliba taancianli kani nani bi bua ki buali o o maama fuuli ki pugini yeni.
44023021	Ŋan da tuo bi miabu, kelima yaa niba n cie piinaa wuoni ki bua ki bibi o. Bi poli ke jiema yaaka bonñokaala kan kua bi ñoana nni kali bi ku o. Bi bogini ki di gu ke fini n tuo bipo bi miabu bebe.”
44023022	O yudanciamo den tundi o jawaalo ke wan da maadi oba kuli wan cua ki waani o yaala, ki cabi o.
44023023	Lani o den yini minteela kobiga kobiga yudanba bilie ki yedi ba: “Teni mani minteela kobilie leni tandanba piilele leni kpandanba kobilie n bogini, ke dinla u duanyogu yaa pendi waamu yi baa gedi Sesale.
44023024	Yin bogini mani i taami Polo moko yaa po, ki gedini o gufeneeli Felisi po leni laafia.”
44023025	O den diani yaa tili n tie na:
44023026	“Mini Kiloda Lisiasa n fuondi a, fini ti yudaano gufeneeli Felisi.
44023027	Jufinba den cuo o naa ja ki bua ki kpa o. N den cua leni a minteela ki ga o bi nuu nni kelima n den bandi ke o tie Loma yua.
44023028	N den bua ki bandi bonŋanla ban den kuliti o yaala yaa po ke n gedini o bi cancannikpeliba taancianli kani.
44023029	N den sua ke ban kuli o yaala po ŋua bi balimaama, ama ke waa tieni yaala n pundi ban kpa o, baa ki kuani o li kpaadidieli nni.
44023030	Min den bandi ke Jufinba jagi opo li jagibiadili, n den jaligi ki soani o a kani, ki go waani yaaba n kuliti o, ban cuani ban kuliti o yaala po a kani. [U Tienu n waani ti tiyaba.]”
44023031	A minteela den tieni wan puogi ba yaala. Ku ñiagu yeni bi den taa Polo ki gedini o Antipatilisa dogu nni.
44023032	Lan den fii ki fa, a taacenda den lebidi ki guani Jelusalema li diepaali po, ke bi tandanba soagini Polo liiga.
44023033	Bi den pundi Sesale ki teni gufeneeli li tili yeni, ki go teni o Polo moko.
44023034	Gufeneeli n den cogi li tili, o den buali Polo n tie yaa diema yua. Wan den bandi ke o tie Silisi diema yua,
44023035	o den yedi o: “Yaaba n kuliti a yaa cua, n baa cengi a maama.” O den puogi a minteela ban yaa ji Polo Elodo dieciangu nni.
44024001	Dana muu n den pendi, bi kopadicianba bado Ananiasa den yegi leni bi nikpeliba leni maliiga daano yendo ke bi yi o Tetula ki jiidi ki cua Sesale. Bi den maadi gufeneeli ban pia yaa maama leni Polo.
44024002	O den yini Polo, ke Tetula cili ki maadi ki kuliti o ki yedi:
44024003	“Fini ti yudaano Felisi, tikuli ye leni mi yanduanma cain kelima a yaa po. Fini n teni ke ti diema lebidi ki ŋanbi. I kaani kuli leni i yogini kuli ti pala mani leni ŋan tieni yaala yeni ke ti jaandi a likuli po hali boncianla.
44024004	Mii go bua ki pugini mi maama ki coagi a. N mia ŋa ŋan cengi ti u yogunu waamu bebe.
44024005	Ti sua ke o naa ja tie nani u yianu yeni, ki fiindi mi janjanma Jufinba siiga ban ye naankani kuli ŋanduna nni. O tie Nasaleti yaaba jaanbuolu yudanba siiga yendo.
44024006	O den moandi ki baa joagini U Tienu diegu, ke ti cuo o. [Ti den bua ki bu leni o nani ti yaa balimaama n bili maama.
44024007	Ama a minteela yudanciamo Lisiasa den tieni u paalu ki fie o ti nuu nni, ki yedi ke yaaba n pia mi maama leni o n cua a yaa kani.]
44024008	Fini aba baa fidi ki buali o ki bandi tin pia leni o yaa maama kuli yaa tie moamoani.”
44024009	Yaa Jufinba n den ye likani den saa Tetula maama po i moamoani, ki yedi ke wan maadi Polo po yaala kuli tie yeni.
44024010	Gufeneeli den yugidi o nuu ki puni Polo u sanu ke wan maadi, ke o den yedi: “N bani ke a tie ti nibuolu bujialo yaa bina n yaba. Lane n pali mani ke n ye a nintuali ki baa maadi ki ga n yuli.
44024011	Laa cie piiga n dana lie ke n den gedi Jelusalema ki baan kpiagi U Tienu. A yaa bua a baa fidi ki buali ki bandi.
44024012	Baa den laa ke n nia leni niloba U Tienu diegu nni, yaaka ke n fiini ku niligu pala li balimaama bangima diena nni leni u dogu nni kaanuba kuli.
44024013	Bi kan fidi ki baa yaa siedi n baa doagidi ke ban maadi npo yaa maama a kani moala tie moamoani.
44024014	Ama ban yini yaa jaanma jaanbuocaanu yeni, n tuo a nintuali ke n ŋua ma ki jaandi ti yaajanba Tienu, ki dugi yaala n diani li balimaama nni, leni bi sawalipuaba tila nni po.
44024015	N sugini nani bani yaaba n ye ne n sugini maama, ke bi tinkpiba fiima ye, yaaba n tiegi leni yaaba n ki tiegi kuli po.
44024016	Lani n teni ke n moandi yogunu kuli ke n pali siedi n da bu leni nni kelima tagiliba po U Tienu kani leni bi niba kani kuli.
44024017	Min kaa den ye Jelusalema binaba, n den guani likani baa cuani mi todima n buolu yaaba po, ki pa U Tienu bu paabu.
44024018	Min den tieni lani, yaa Jufinba n ñani Asi nni den laa nni U Tienu diegu nni. N den wali ki ŋanbi nba.
44024019	Mii den taani niligu, mii tiendi fuugu mo. Jufinba yeni yaa pia npo liba, li pundi bani biba n yaa ye ne ki maadi laa maama a nintuali.
44024020	Lani yaaka li pundi yaaba n ye ne n waani ban den laa ke n pia yaa tagili min den sedi bi cancannikpeliba taancianli kani.
44024021	Li yaa tie min den kpaani bi siiga ki yedi: ‹Yi ja leni nni ti buudi dinla kelima bi tinkpiba fiima yaa po.› “
44024022	Lani Felisi, yua n bani Jesu sanŋoadima maama bonŋanla, den sieni mi maama yeni hali datoali, ki yedi Polo: “A minteela yudanciamo Lisiasa yaa cua, n baa jia a maama.”
44024023	O den puogi minteela kobiga yudaano wan yaa ji Polo ki dingi opo, ki cedi o danlinba n yaa kpendi o kani ki todi o.
44024024	Danaba n den pendi Felisi den cua leni o pua Dusila, yua n tie Jufi. O den teni ke bi cuani Polo o kani ki cengi Polo n maadi opo li dandanli Jesu Kilisiti nni n tie yaala.
44024025	Ama Polo n den maadi mi teginma, li yukubili, leni U Tienu buudi yaadi n baa ti cua yaa maama fuuli yeni, ti jawaandi den cuo Felisi ke o yedi o: “Moala po, a baa fidi ki ña. N yaa go ti baa li lenli n baa yini a.”
44024026	O go den sugini ke Polo baa pa o i ligi. Lani yaa po o den tuuni ki yi o boncianla ki maadi leni o.
44024027	Bina lie n den pendi ke li tie yeni, Felisi den baa o lebidu ke bi yi o Posiyusa Fesitusa. Nani Felisi n den bua ki mangi Jufinba pala yeni, o den ŋa Polo ke o baa ye li kpaadidieli nni.
44025001	Fesitusa n den cua ki tuuni o bali tuonli dana taa, o den fii Sesale ki gedi Jelusalema.
44025002	Bi kopadicianba yudanba leni Jufinba niciama den cua o kani ki waani o ban pia yaa maama leni Polo.
44025003	Bi den miadi o ki tigini o wan ŋanbi bipo ki soani ban yini Polo wan cua Jelusalema. Ama bi den jagi li jagibiadili ki baa kpa o u sanu po.
44025004	Fesitusa den goa ki yedi ba ke bi ji Polo Sesale, ke wani oba baa goa lipo li kan waagi.
44025005	O go den yedi ba: “Yi siiga yaaba n tugi li yuli n yegi leni nni lipo, o ja yeni yaa pia tagiliba ban maadi ban pia opo yaa maama.”
44025006	Fesitusa naa den kali bi siiga ke li cie dana nii bi dana piiga, ki jiidi ki guani Sesale. Lan den fii ki fa, o den kali u bujiakaanu po, ki yedi ban cuani Polo.
44025007	Polo n den cua, Jufinba, yaaba n ñani Jelusalema, den lindi o ki maadi opo ki kuliti o leni yaa maama n yaba ki bia boncianla, ban kan fidi ki doagidi ke yaama n tie moamoani.
44025008	Polo den maadi ki baa ga o yuli ki yedi: “Mii tieni yaala n bia Jufinba balimaama po, yaaka U Tienu diegu po, yaaka Loma diema badiciamo Sesa po.”
44025009	Fesitusa yua n den bua ki yaa mani leni Jufinba, den yedi Polo: “Naani a baa tuo ki do ki gedi Jelusalema min ban jia ban pia leni a yaa maama lankani bi?”
44025010	Polo den yedi: “N se o badiciamo Sesa bujiakaanu kani, lan pundi ban jia n buudi naankani. Mii tieni tudimaba Jufinba po, nani a moko n bani hali bonŋanla maama.
44025011	Li yaa tie ke n tieni yaala n bia ke li pundi kuuma, n kan yie ki kpe. Ama ban maadi npo yaa maama yaa tie faama, laa pundi oba kuli n teni nni bi nuu nni. N soagini n buudi Sesa po.”
44025012	Fesitusa leni o nijuoginkaaba n den juogi laa maama po, o den goa ki yedi Polo: “A yedi ke a bua ki soagini a buudi Sesa po. To, a baa gedi Sesa kani.”
44025013	Danaba n den pendi, o bado Agilipa leni Belenisa den cua Sesale ki baa fuondi Fesitusa.
44025014	Ban den tieni likani danaba, Fesitusa den waani o bado Agilipa Polo maama fuuli ki yedi: “O ja ye ne ki tie kpaadili, Felisi n den fii ki ŋa yua.
44025015	Min den gedi Jelusalema, bi kopadicianba yudanba leni Jufinba nikpeliba den waani nni ban pia opo yaa maama, ki mia nni ke min jia leni o ti buudi ki teni ban kpa o.
44025016	N den waani ba ke laa tie Loma yaaba bogida, ki kpa nilo, kaa kpa cedi ke o taani ki sedi leni yaaba n kuliti o, ke wan maadi ki ga o yuli.
44025017	Lane bi den cua n kani. Mii den waagi ki bu bi maama, lan den fii ki fa n den gedi ki kali u bujiakaanu kani ki teni ke bi cuani o ja yeni.
44025018	Yaaba n den kuliti o n den sedi ki togidi, baa den maadi opo min tama ke bi baa maadi yaa tagili.
44025019	Ban den nia leni o yaa maama po den tie bi yaa jaanma sanŋoadima maama fuuli, leni yaa nilo n yi Jesu yaa maama fuuli, yua n den kpe ke Polo yedi ke o go fo.
44025020	Min kaa den bani min baa jia laa maama maama, n den buali Polo o yaa bua ki gedi Jelusalema, ban jia o maama lankani.
44025021	Polo den soagini o buudi Sesa po ke wani o badiciamo n jia ti. Lanwani n teni ke bi ji o li kpaadidieli nni hali min baa fidi ki gedini o Sesa po.”
44025022	Agilipa den yedi Fesitusa: “N bua o ja yeni n maadi, n mo n gbadi.” Fesitusa den goa ki yedi o: “Saala o baa maadi ŋan gbadi.”
44025023	Lan den fii ki fa, Agilipa leni Belenisa den bobi bi tiadi yaadi n pia ti kpiagidi boncianla ki kua u bujiakaanu kani. A minteela yudanba leni u dogu nikpiaga den taani leni ba. Fesitusa den teni ke bi cuani Polo.
44025024	Fesitusa den yedi: “O bado Agilipa leni yinba yaaba n taani ne kuli, yi nua o naa ja. Jufinba niligu kuli maadi n kani o maama Jelusalema leni nekanba kuli, ki tangi ki tua ke laa pundi wan go yaa ye leni miali.
44025025	Mini yaa po, mii den laa ke o tieni liba yaala n pundi ban kpa o. Wani oba n den soagini o buudi Sesa kani, n den bili ke n baa gedini o.
44025026	Mii laa min baa diani yaala o maama po ki soani ti badiciamo yeni po. Lani n teni ke n cuani o fini o bado Agilipa nintuali leni yikuli nintuali, ke ti yaa biigi o maama min baa min baa diani yaala.
44025027	Kelima n sua ke li tie fanma fanma min soani li kpaadili kaa waani ban pia leni o yaa maama.”
44026001	Agilipa den yedi Polo: “Li tuo ŋan maadi ki ga a yuli.” Polo den yugidi o nuu ki maadi ki baa ga o yuli ki yedi:
44026002	“O bado Agilipa, n pali mani ke n baa fidi ki maadi a nintuali dinla ki ga n yuli, ki nan doagidi ke Jufinba n kuliti nni yaala yaa po yeni naa tie moamoani.
44026003	Lani mo, kelima fini aba bani Jufinba bogida cain leni ban nia yaala yaa po. Lanwani n mia ŋa ŋan juuni ki cengi n maama.
44026004	Jufinba kuli bani n yema n den tie maama hali n biwaama yogunu leni hali mi cilima n maadogu nni, leni Jelusalema nni.
44026005	Bi bani nni hali ke li waagi, ki bani ke n tie Falisieni, yaa cagili n ñii ti jaanma po leni ti danbogida po ki cie. Bi yaa bua, bi baa fidi ki tieni siedi lipo.
44026006	Moala n se ne u bujiakaanu kani kelima n sugini ke U Tienu baa kuani wan den niani ti yaajanba yaa ñoanianu.
44026007	Ti buolu yaaba, bani i piiga n buoliedi yeni, yaaba n jaandi ki miadi U Tienu u yensiinu leni ku ñiagu kuli, moko sugini laa ñoanianu kuama. O bado, li tie kelima laa suginma po yo ke Jufinba kuliti nni.
44026008	Yinba, be teni ke yi nua ke li kan tuo U Tienu fiini bi tinkpiba?
44026009	Moamoani mini nba den tama ke li pundi min tieni min fidi yaala kuli ki yie Nasaleti yua Jesu yeli po.
44026010	N den tieni yeni Jelusalema, ki baa bi kopadicianba yudanba kani li bali ki kuani bi nigagidiŋanba a kpaadidiena nni. Ban den jia leni ba ti buudi, n den taa leni yaaba n sua ke li pundi ban kpa ba.
44026011	N go den caa li balimaama bangima diena nni kuli ki wangi ba fala, ki tiendi ba u paalu ban sugi U Tienu. N pabienkandikaali den teni ke n caa baa i dolami nni ki faligidi ba.
44026012	Li tie lani yaa po ke n den baa bi kopadicianba yudanba kani li bali leni u sanu ki fii ki caa Damasa ki baan tieni yeni lanpo mo.
44026013	O bado, u yensiinu, min den ye u sanu nni, n den laa yaa yenma n ñuliti ki cie u yienu, ke mi ñani tanpoli po ki yendi ki lindi nni, mini leni n yegininlieba.
44026014	Tikuli den baa tiipo. N den gbadi ke u nialu maadi leni nni Ebilu maama nni ki yedi: ‹Solo, Solo, be yaa po ke a faligidi nni? Li pa apo ŋan yiadi u danbu ki pua li bonmuukaala.›
44026015	N den yedi: ‹N Daano, a tie ŋme?› O Diedo den yedi nni: ‹N tie Jesu, ŋan faligidi yua.
44026016	Fii ki ŋmaa ki sedi. N doagidi apo n yuli kelima n gandi a ŋan yaa tie n naacemo leni n siedo, ki yaa wangi bi niba ŋan laa yaala na leni min go baa wangi a yaala.
44026017	N baa ga ŋa Jufinba leni yaaba n kaa tie Jufinba kuli nuu nni min baa soani a bani yaaba yaa kani.
44026018	N soani a bikani ke ŋan ŋubidi bi nuni, ki ñani ba li biigili nni ban kua mi yenma nni, ki ñani ba Sutaani paalu nni, ban cua U Tienu kani. Lani ban baa bi tuonbiadi sugili, ki baa bi u kaanu U Tienu gagidi ki ŋanbi yaaba kelima li dandanli po yaa siiga.›
44026019	Lanwani o bado Agilipa, mii den yie ke n kan tuo ki tieni min den laa tanpoli po bonlekaala yaala yeni n puogi nni yaala.
44026020	N den kpa wangi Damasa yaaba, ki yuandi ki wangi Jelusalema yaaba, leni Jude yaa diema nni yaaba kuli. N go den wangi bi nilanba moko, ke ban lebidi bi yama ki ŋoadi U Tienu, ki yaa tuuni yaa tuona n doagidi ke bi lebidi.
44026021	Li tie lani yaa po ke Jufinba den cuo nni U Tienu diegu nni ki moandi ki baa kpa nni.
44026022	Ama kelima U Tienu todima po n ye hali dinla ki tiendi siedi taliginba leni bi paatieba kuli po. Min yedi yaala taa yenma leni bi sawalipuaba leni Musa kuli n den pua sawali ke yaala n baa tieni yeni po, mii pugini lipo liba.
44026023	Lan tie ke U Tienu n Gandi Yua baa le fala tiladi, ki tua U Tienu n kpia fiini yua bi tinkpiba siiga. O ba yaa wangi Jufinba leni bi nilanba kuli mi yenma maama.”
44026024	Polo n den maadi yeni ki baa ga o yuli, Fesitusa den kpaani ki yedi: “Polo, a gaadi, a cogiciamu teni ke a gaadi.”
44026025	Polo den goa ki yedi o: “Ti yudaano Fesitusa, mii gaadi ka. Min maadi yaa maama tie mamoanma, ki go tie yandanmaama.
44026026	O bado Agilipa mo bani laa bonla maama fuuli. Lani n teni ke n maadi o kani leni li papaali, kelima n bani ke laa maama siiga baa bonyenla ki boani o, kelima laa den tieni wuoli nni.
44026027	Fini o bado Agilipa, naani a dugi bi sawalipuaba maama po bi? N bani ke a dugi mipo.”
44026028	Agilipa den goa ki yedi Polo: “Li sieni waamu ŋan teni min tua Kilisiti yua.”
44026029	Polo den goa ki yedi o: “Li yaa tie moala, bi li yaa baa waagi, min miadi U Tienu yaala tie, ke lan da tua fini bebe ka, ama yinba yaaba n ye ne ki gbadi n maama kuli, n tua nani min tie maama, li yaa tie n kpaadi bebe ne yaaka.”
44026030	O bado leni gufeneeli leni Belenisa leni yaaba n den taani ki ka leni ba kuli den fii.
44026031	Ban den ña, bi den maadi leni biyaba ki tua: “O naa ja naa tieni yaala n pundi ban kpa o, baa ban kuani o li kpaadidieli nni moko.”
44026032	O bado Agilipa den yedi Fesitusa: “O ja na yaa den soagini o buudi Sesa po, a bi baa fidi ki faabi o.”
44027001	Ban den jagi ki bili ke ti baa kua ku ñinbiagu nni ki gedi Itali diema nni, bi den teni a minteela yudaano ban yi yua Juliyusa n yaa ji Polo leni kpaaditoana.
44027002	Ti den kua yaa ñinbiagu n ñani Adamita dogu nni, ki baa gedi yaa dogi n ye Asi ñinkunu. Ti den fii ki caa, ke Alisitaka, Maseduana diema Tesalonika dogu yua yegi leni ti.
44027003	Lan den fii ki fa, ti den pundi Sidoni ki sedi. Juliyusa den kubi Polo leni mi buama, ki puni o ke o ñani ku ñinbiagu nni, ki gedi ki fuondi o danlinba ki baa mi todima bikani.
44027004	Ti den fii lankani ki suagi liiga ki balini Sipila kpendegili kelima u faalu den togidi ti.
44027005	Ti den suagi liiga ki poandi mi ñincianma, ki balini Silisi leni Panfili diema, ti den ban pundi Lisi diema, ki sedi Mila dogu nni.
44027006	Lankani a minteela yudaano den laa ñinbiatoagu, yaagu n ñani Alesandili dogu nni ki baa gedi Itali, ki kuani ti ku niinni.
44027007	Ti den suagi ki cuoni dindini danaba ki nagidi Sinida dogu leni fala. U faalu n go den togidi ti ke tii den fidi ki suagi liiga, ti den lebidi ki balini Kileta kpendegili ki teli Salimone po.
44027008	Ti den suagi liiga leni fala hali ki ban balini ki pundi yaa dogu n yi ti ñinbiadi Sedikaanŋamu, yu n kuu leni Lase dogu ki sedi.
44027009	Ti cenli den waagi hali ke li den ban pundi yaa yogunu ke ku ñinbiagu cenli biagidi kelima mi ñoalolima yogunu den pendi. Lane Polo den tuodi ki waani ba
44027010	ki yedi: “N sua ke ti yaa suagi liiga, ku ñinbiagu cenli baa biagi. Laa tie ku ñinbiagu leni gun tugi yaa tuga bebe ka baa bodi, ti miana moko baa ti taani lienni.”
44027011	Ama a minteela yudaano den dugi ku ñinbiagu gobidika leni ku daano maama po ki cie Polo yaa maama.
44027012	Kelima ban den ye yaa ñinbiadi sedikaanu yeni naa den dagidi bipo ban yaa ye likani hali ku fawaagu. Lane ti siiga yaaba, yaaba n yaba ki cie den yedi ke li baa ŋani tin go fiini a cabiciama ki ña likani ki moandi ki le ti yaa baa fidi ki suagi ki pundi Fenikisi dogu ki sedi lankani hali ku fawaagu yogunu n pendi. Fenikisi yeni den tie Kileta ñinbiadi sedikaanu ki tiegi jienu ki goa nintuali po, leni ganu ki goa nintuali po.
44027013	Yaa faagu n ñani ganu po den figi waamu waamu ke bi tama ke bi baa fidi ki tieni nani ban den jagi maama. Bi den fiini ku ñinbiagu kubikpiagili, yaali siendi gu, ki suagi ki balini Kileta kaa foagi leni li jaali.
44027014	Ama lan den yen waamu puoli faaligu den ñani li kpendegili po ki figi boncianla.
44027015	Ku faaligu yeni den taa ku ñinbiagu ke ku naa go fidi ki baa togidi gu. Lani, ti den cedi ke ku faagu taa gu ki gedini gu kun bua naani.
44027016	Ti den balini kpendegili ke li wa ki yi Kiloda ganu po. Nani lin den sieni tipo ku faaligu waamu yeni, ti den fidi ki cuo ki ñinbiabiga, ama leni fala.
44027017	Bi den yugidi ga ki kuani ga ku ñinbiagu nni. Li yaa puoli bi den soali i baabi ku ñinbiagu tiipo ki loli bonŋanla. Bi den jie ke u faalu baa tudi ki gedini ti Libi boanjaali yaa tanbi-tintingu po. Lani, bi den jiini ku dagbeegu, ki cedi ke u faalu tudi ki gedini ti.
44027018	Kelima u faalu n go den waani ti fala boncianla maama po, lan den fii ki fa bi den cili ki luni a tugitiama mi ñima nni.
44027019	Li dataali daali bani biba den taa ku ñinbiaciangu tuonsoantiadi ki luni mi ñima nni.
44027020	Dana boncianla den pendi ke u yienu leni a ŋmabila naa den ñani. Ku faagu mo den figi ki bia hali boncianla ke tii go den daani ke ti go baa ye leni miana.
44027021	Li den waagi danaba ke niloba kuli ki den dini. Lani Polo den sedi bi siiga ki yedi ba: “Li den baa ŋani yi yaa den cengi n maama kaa den fii Kileta. Ti kan bi lu ti tuga ki go le yaa fala n tie na.
44027022	Moala n waani yi ke yin paagi mani yi pala, kelima yi siiga oba kuli kan bodi kali ku ñinbiagu bebe.
44027023	Kelima U Tienu yua n die nni ke n tuuni opo yeni yaa maleki doagidi o yuli npo ku naa ñiagu,
44027024	ki yedi nni: ‹Polo, ŋan da jie liba. Li tie tiladi ŋan pundi ki sedi Sesa nintuali. U Tienu go ŋanbi apo ki puni a ke yaaba n ye leni a ku ñinbiagu na niinni kuli siiga, baa yendo kan bodi.›
44027025	Lanwani yin paagi mani yi pala, kelima n pia li dandanli U Tienu po ke li baa tua nani wan yedi nni maama.
44027026	Die tiladi ti baa tuoni kpendegiliba jaali kani.”
44027027	Li piiga n danaadili daali ñiagu, ku faagu den pengipengi ti ki caani ti ganu leni jienu Adiliatika yaa ñincianma nni. Ku yagisiigu ku ñinbiagu tuonsoanba den tama ke ti nagidi tingaba.
44027028	Bi den luni mi ñinñuanma bonbiigikaala, ki sua ke mi ñima ñua ki pundi nukpanduna piiyia. Lan pendi waamu, bi go den biigi ki sua ke mi ñima ñua ki pundi piiluoba n nukpanduna muu.
44027029	Bi den jie ke ku ñinbiaciangu baa kpaabi yaa tanciama n ye likani mi ñima nni, ke bi taa yaa kubikpiaginaada n ye ku juodima, ki jiini a mi ñima nni ke gun da go cuoni. Lani bi den miadi lan fa, ki ji leni mi yanjegibima.
44027030	Ku ñinbiagu tuonsoanba den tieni nani bi baa jiini yaa kubikpiaga n ye ku yuli po yeni, ama bi go den jiini ki ñinbiabiga mi ñima nni ki baa kua ki niinni ki ŋa ku ñinbiaciangu ki sani ki cia.
44027031	Polo den yedi a minteela yudaano leni a minteela kuli: “Bi jaba yeni yaa sedi ku ñinbiaciangu nni, yi kan cia.”
44027032	Lanwani a minteela den jia yaa baabi n doali ki ñinbiabiga leni ku ñinbiaciangu, ki cedi ke ki baa, ke mi ñima taa ga ki gedini.
44027033	Lan den bua ki fa Polo den mia bikuli ban je waamu, ki yedi ba: “Dinla n tie piiga n dana naa ke yi ji leni fala ki naa dini jiemaba kuli mo.
44027034	N mia yi yin je mani, lan baa todi yi yin ciadi. Yi siiga baa niyendo yuyengu kan bodi.”
44027035	Wan den yedi yeni, o den taa dupen ki tuondi U Tienu bikuli nintuali ki cabidi ki ŋmani.
44027036	Lane bikuli den baa li papaali ki dini.
44027037	Tinba yaaba n den ye ku ñinbiaciangu yeni niinni kuli den pundi kobilie n piilele n niba luoba.
44027038	Ban den dini ki dagidi, bi den luni ban tugi yaa ŋalikama mi ñima nni ke ku ñinbiagu yuagi.
44027039	Lan den fa, baa den bandi ban baali yaa tinga, ama bi den laa ku kpenkadigu ke ku jaali tie tanbi-tintingu. Bi den jagi ke li yaa baa tuo ban nagini ku ñinbiagu ki sieni ku lankani.
44027040	Bi den jia yaa baabi n kubi a kubikpiaga kuli ki ŋa ŋa mi ñima nni, ki go loti yaa baabi n luo ku ñinbiagu bonpegidikaala. Lani bi den yugidi yaa cabicianli n ye ku ñinbiagu yuli kani ke u faalu tudi ku ñinbiagu ke gu teli li jaali po.
44027041	Ban den pundi yaa tanbijuali n ye mi ñima nni, ku ñinbiagu den kpaabi li ki sedi. Ku ñoabu den feli mi tanbiima yeni niinni jinjini, a ñinguona den pua ku puoli po leni u paalu hali ki teni ke ku kuakua bonjenajena.
44027042	A minteela den jagi ke bi baa kpa a kpaada, kelima baa den bua bi siiga baa yendo n kua mi ñima nni ki dugi ki cia.
44027043	Ama bi yudaano yua n den bua ki ga Polo miali, den yie bipo ke ban da tieni yeni. O go den yedi ke yaaba n bani li ñindugili n kpia yugi ki baa mi ñima nni ki dugi ki pundi li jaali.
44027044	O go den yedi yaaba n sieni mo, bi nitianba n cuo ti dapagidi, bi tianba mo n cuo ku ñinbiaciangu n mudi ki ŋa yaa dajena, ki ŋoadi ba. Bi den tieni yeni ke bikuli den pundi li jaali po leni laafia.
44028001	Tin den pundi li jaali leni laafia, ti den bandi ke bi yi li kpendegili yeni Malita.
44028002	Likani yaaba, den ŋanbi tipo ke li kandi. Ki taaga den mii, ti wadi mo den ye boncianla, ke bi cuoni tipo mi fantama, ki yini tikuli ke ti nagini ki yie.
44028003	Polo den wodi ti dabidi ki baa tieni mi fantama nni. Ku muwuligu den tuogi li waalabili ke li ñani ti daadi nni ki joani Polo nuu.
44028004	Laa dogu yaaba n den laa ke li juani Polo nuu yeni, bi den yedi biyaba: “Moamoani o naa ja baa tie nikpale. Baa ke o ciadi mi ñincianma nni, U Tienu teginma naa cedi o wan yaa ye.”
44028005	Ama Polo den kpia o nuu ke o wa baa mi fantama nni ke liba kuli ki tieni Polo.
44028006	Yaaba n ye likani den gu ki tama ke o nuu baa moali, yaaka ke o baa baa ki kpe lanyogunu. Ama ban den guudi ki sua ke liba kuli ki tieni o, bi den lebidi bi yantiali ki yedi ke o baa tie buloba yo.
44028007	Li kpendegili yudaano den yi Pubiliyusa. O diegu den kuu leni tin ye naankani. O den cua ki biali ti ki gedini ti o denpo ki ga ti cangu hali dana taa leni ki nunmanga.
44028008	Li den sua ke o baa dua ke o gbanandi beni ke o go pia puŋaankaaga. Polo den gedi o kani ki maani opo o nii ki jaandi ki paagi o.
44028009	Lani yaa po li kpendegili yaaba, yaaba n yia kuli den cua o kani ke o paagi ba.
44028010	Bi den jigini ti bonŋanla. Tin baa fii yaa yogunu, bi den puni ti tin luo yaala kuli.
44028011	Li sua ke ñinbiatoagu den ñani Alesandili ki pundi tin ye yaa kpendegili hali u faalu n daa fii yaa yogunu, ki sedi ki gu hali ke u faalu yogunu n pendi. Bi den yi gu Diyosikuli. Tin den tieni ŋmaali taa likani, ti den kua ku niinni ki fii.
44028012	Tin den duodi ki pundi Silakusa dogu, ti den tieni likani dana taa.
44028013	Ti den suagi liiga ki balini mi ñincianma jaali ki pundi Lejiyo. Lan den fii ki fa, ganu po faagu den fii ki tudi ti ki teni ke ti pundi Pusoli li dalieli daali.
44028014	Ti den lingi ki laa ti kpiiba likani ke bi mia ti ke ti kali leni ba dana lele. Ti sancenli den tientieni yene ke ti gedi Loma.
44028015	Hali ke ti daa den pundi Loma, li den sua ke ti kpiiba yaaba n tie Loma yaaba den ga ti laabaalo ki tuogi ti Apiyusa daaga kani. Nitoaba mo den cua hali yaa candiegu n yi a Candietaada ki tuogi ti lankani. Polo n den laa ba o den tuondi U Tienu ki paagi o pali.
44028016	Tin den pundi Loma, a minteela yudaano den teni a kpaada o yudanciamo nuu nni, ama bi den puni Polo ke o baa li dieli wan baa ye naankani obebe ke minteeli yenli gu o.
44028017	Dana taa n den pendi, Polo den yini Jufinba nikpiaga kuli. Ban den taani, o den yedi ba: “N kpiiba, mii tieni liba ti buolu po, mii yie ti yaajanba bogida mo, baa yeni bi den kuani nni li kpaadidieli nni Jelusalema, ki go teni nni Loma yaaba nuu nni.
44028018	Loma yaaba n den buali nni ki bua ki bandi min pia yaa tagili, bi den bua ki ŋa nni kelima baa laa ke n tieni liba yaala n pundi ban kpa nni.
44028019	Ama Jufinba n den yie, n den sua ke li tie npo tiladi min soagini n buudi Sesa kani. Mii den tieni yeni kelima n bua ki tabi n buolu tuotabiguba kuli ka.
44028020	Lani yaa po ke n mia ki bua ki le yi ki go maadi leni yi. Kelima li tie Isalele yaaba suginma po ke n luo leni i kuseseli na.”
44028021	Bi den goa ki yedi o: “Tii baa tiliba kuli ke li ñani Jude diema po ki maadi a maama. Ti kpiiba siiga oba mo naa ñani lipo ki cua ki maadi apo yaala n bia.
44028022	Die ti bua ki gbadi a kani ŋan sua yaala, kelima ti bani ke bi yie u naa jaanbuolu i kaani kuli.”
44028023	Bi den bili ban baa goa ki taani yaa daali. Li daali n pundi bi tianba den taani wan cani naani ki yaba. Bi den cua ku tiŋaagu ke Polo den maadi leni ba ki yaa caa hali ku yenjuogu, ki bundi bipo ki tieni siedi ke U Tienu diema pundi. O den togidi ba yaala n diani Musa balimaama nni leni bi sawalipuaba yaa tila nni ki maadi Jesu maama fuuli, ki moandi ki baa dadi bi yama ban tuo ke Jesu maama tie moamoani.
44028024	Bi nitianba den tuo ke wan maadi yaa maama tie moamoani, bi nitianba mo den yie baa tuo.
44028025	Ban den ña o kani ki niania leni biyaba, Polo den maadi mayenma ki pugini ki yedi: “U Tienu Fuoma Yua den pia moamoani wan den teni ke o sawalipualo Esayi maadi leni yi yaajanba yaa maama ki yedi:
44028026	Gedi u nibuolu na po ki yedi ba: Yi baa gbadi bonŋanla, ama ki nan kan bandi liba, Yi baa noanli bonŋanla, ama ki nan kan le liba.
44028027	Kelima u nibuolu na pala juagi, Bi biini bi tuba ki go ŋubini bi nuni. Ke ban da ti le leni bi nuni, Ki da gbadi leni bi tuba, Ki da ga bi pala nni, Ke ban da lebidi bi yama min paagi ba.”
44028028	Polo go den pugini ki yedi: “Lanwani yin bandi mani ke U Tienu di soani o tindima maama yeni bi nilanba po yo. Bani wani baa cengi.” [
44028029	Polo n den yedi yeni, Jufinba den ñani ki nia leni biyaba boncianla.]
44028030	Lan pendi Polo den ye wan den pa i ligi ki ye yaa dieli nni obebe yeni binmuna lie. O den bialiti yaaba n kpendi o kani ki baa le o kuli.
44028031	O den wangi ba U Tienu diema maama, ki go bangi ba o Diedo Jesu Kilisiti maama fuuli leni li papaali boncianla. Oba kuli ki den yie opo wan da maadi.
45001001	Mini Polo yua n tie Jesu Kilisiti naacemo, U Tienu n den yini ki gandi yua ke n tua o tondo ki baa wangi o Laabaaliŋamo, n diani li tili yinba yaaba n ye Loma po.
45001002	Hali yogu U Tienu den niani u ñoanianu o Laabaaliŋamo po, ki teni ke o sawalipuaba diani o i Diani yi n gagidi ki ŋani niinni.
45001003	O Laabaaliŋamo yeni maadi o Bijua maama fuuli. A yaa diidi wan mali yaa buolu nni po, o tie Dafidi puoliŋuanu.
45001004	Ama li doagidi leni U Tienu Fuoma Yua paaciamu po, ke o tie U Tienu Bijua kelima o fiima bi tinkpiba siiga yaa po. Wani n tie ti Diedo Jesu Kilisiti.
45001005	Kelima wani yaa po ti den baa li ŋanbili ki tua o tondiba, ke tin yaa gobidi i nibuoli kuli ban daani o ki tuo o maama.
45001006	Yi moko tie laa niba siiga yaaba, yinba Jesu Kilisiti n yini yaaba.
45001007	N diani yipo, yinba yaaba n ye Loma ki tie U Tienu buakaaba kuli, wan yini yinba yaaba ke yi gagidi opo. Ti Baa U Tienu leni o Diedo Jesu Kilisiti n pa yi li ŋanbili leni mi yanduanma.
45001008	N kpa tuondi n Tienu yikuli po, Jesu Kilisiti yaa yeli nni, kelima bi maadi yi dandanli maama ŋanduna nni kuli.
45001009	U Tienu, min ŋua yua leni li payenli, ki wangi o Bijua yaa Laabaaliŋamo, tie n siedo ke n tiadi ki taagi yikuli yela yogunu kuli
45001010	n jaandi nni ki naa cedi. N miadi o ke li yaa tie o yanbuama, min baa u sanu moala wani ki cua yikani.
45001011	Kelima n bua hali bonŋanla ki le yi, ki boagidi leni yi U Tienu Fuoma n puni yaa paabu, ke yin yaa se ki pa,
45001012	bi mo, n yaa cua yikani, tikuli n baa li papaali, kelima mini leni yinba n taani ki pia yaa dandanli yaa po.
45001013	N kpiiba, n bua ke yin bandi ke yaa yogini n yaba n den jagi ki baa cua yikani, ke min fidi ki baa bonluonkaalaba yi siiga nani min de baa nibuotoe siiga maama. Ama hali moala bonlaba yen pigini n sanu ke mii fidi ki cua.
45001014	Li tie npo tiladi ke min gedi bi nunfandanba leni bi yanboandanba po, yaaba n bani u cogu leni yaaba n ki bani kuli po.
45001015	Lani yaa po n bua hali boncianla ki yaa wangi yinba yaaba n ye Loma moko o Laabaaliŋamo.
45001016	Kelima mii jie i fe o Laabaaliŋamo wangima po. Li tie U Tienu paalu yaaba n daani kuli yaa tindima po, ki cili Jufinba, ki ŋoadi bi nilanba.
45001017	O Laabaaliŋamo yeni doagidi U Tienu n saa bi nisaaliba po i moamoani ke bi tiegi maama kelima li dandanli yaa po, leni li dandanli bebe yaa po, nani lan diani maama: “O niteginka baa ye kelima o dandanli yaa po.”
45001018	U Tienu pabienli doagidi tanpoli po, ki baa cuo yaaba n yie o ki tiendi yaala n ki tiegi kuli, bani yaaba n moandi ki ñii i moamoani leni bi biadima.
45001019	Kelima o nilo n baa fidi ki bandi yaala wani U Tienu po doagidi. U Tienu doagidi bipo la.
45001020	U Tienu paaciamu yu n ki pia gbenma leni wan tie maama naa tie bi nisaaliba n baa fidi ki le yaala. Ama hali ŋanduna tagima yogunu laa bonla kuli doagidi wan tagi yaala yaa niinni. Lani n teni ke baa pia ban baa fidi ki tabi yaala ki ga bi yula.
45001021	Kelima baa ke bi bani wani U Tienu, baa kpiagidi o ki go tuondi o nani lan pundi maama, ama bi yaadi bi yankpaagifana nni. Bi yanpiima teni ke bi kua li biigili nni.
45001022	Baa ke bi kpiagidi bi yula ke bi tie yanfodanba, bi tua yanluodanba.
45001023	Bi lebidi U Tienu yua n kan kpe yaa kpiagidi, ki kpiagidi a nannana, ya n naani leni o nisaalo yua n baa kpe, leni ti bonyugiditi, leni ti yandi, leni li bonbalinkaala.
45001024	Li tie lani yaa po yo ke U Tienu mo ŋa ba ke bi pala n bua ban yaa tiendi yaa bonjoagindi kuli diedi ba. Lani, bi jigidi bi yula hali ki tiendi yaala n pia i fe bi gbanandi po.
45001025	Bi lebidi ki ŋa U Tienu n tie maama moamoani, ki ŋua mi faama. Bi kpiagidi U Tienu n den tagi yaala, ki ŋa wani o Tagido oba, yua n pundi ki yaa baadi ti pagidi hali yaa yogunu kuli. Amina.
45001026	Li tie lani yaa po ke U Tienu mo ŋa ba ke bi gbanandi fiima, yaama n tie ti cagindi ki jigidi ba, n paadi ba. Baa bi puoba ŋa U Tienu n bili bipo yaala ki cagini bi yula.
45001027	Bi jaba moko ŋa U Tienu n bili ke ban yaa taagi leni bi puoba maama. Bi gbanandi fiima co nani mi fantama yeni jatoaba po, ki teni ke bi cagini leni jatoaba. Lanwani bi baadi bani biba yaa panpaani n dagidi bi yaadima yeni po.
45001028	Nani bi nisaaliba n den sua ke laa pundi ban bandi U Tienu yeni, U Tienu mo ŋa ba ke bi yantiabiada paadi ba, ke ban yaa tiendi yaala n ki pundi.
45001029	Yaala n kaa tiegi kuli gbie bi pala nni, yaala n bia, leni mi ŋaliŋabuama, leni mi biadima. Bi pala go gbie leni li nunponli, leni mi kukpama leni li koanli leni mi niama kuli, leni bu nunfanbiadibu leni ku tugutongu.
45001030	Bi go tie bi ñoakpalidanba ki maadi bi lieba po yaala n bia leni U Tienu yiekaaba leni bi yusiedanba, leni bi japaadanba, leni yaaba n pagi bi yula. Bi go cili yaa biadima n kaa den kpa ye, ki tie bi danyiekaaba moko.
45001031	Baa pia yanfuoma, baa kuandi ban niani yaa ñoaniani, baa pia nitoaba po padingili leni niñingbadima.
45001032	Baa ke bi bani U Tienu mabilikaama yaama n tiegi ki yedi ke li pundi ke yaaba n tieni laa bonbiadi buolu n kpe. Ama bi tiendi la bani biba, ki go saagi yaaba n tiendi yeni po i moamoani.
45002001	Fini, ŋan tie yua kuli, ki ja a lielo ti buudi, a kan baa ŋan baa tabi yaala ki ga a yuli. Kelima ŋan ja ti buudi leni nitoaba yeni a cuo a yuli, kelima a moko tiendi nani bani yeni.
45002002	Ti bani ke U Tienu buudi yaaba n tieni laa bonbuolu po tie i moamoani.
45002003	Naani a tama ke fini yua n ja ti buudi leni yaaba n tiendi laa bonbuolu, ki nan tiendi la fini aba yeni ke a baa cia U Tienu bujiali po bi?
45002004	Bi a fali o ŋanbicianli leni o yansoangima leni o juunli ki naa faami ke U Tienu tieni apo li ŋanbili ki bua ki gobidi a ŋan tuo ki lebidi a yama yoo?
45002005	Lanwani a juagi a pali, ki naa tuo ki lebidi. Li tie lani yaa po ke U Tienu baa doagidi o pabienli wan baa jia bi niba buudi leni mi teginma yaa daali. Lani, a baa cuani a yuli po yaa cuonu n bia ki cie.
45002006	Kelima laa daali U Tienu baa pa nilo kuli nani o tuona n den tie maama.
45002007	Yaaba n tiendi yaala n ŋani kaa cedi, ki lingi U Tienu kani ti kpiagidi leni ti jigidi leni yaa miali n ki pia kuuma, U Tienu baa pa ba yaa miali n kan gbeni.
45002008	Ama yaaba mo n pia mi niama yantiali ki yie kaa tuo ki ŋua i moamoani, ki ŋua yaala n ki tiegi, ki tiendi yaala n bia, U Tienu baa jia ba ti buudi leni li pabienli.
45002009	Yaaba n tiendi mi biadima kuli, ki cili Jufinba ki ŋoadi bi nilanba, baa le fala leni ti yanyagidi.
45002010	Ama yua n tiendi yaala n ŋani kuli, ki cili Jufinba ki ŋoadi bi nilanba, U Tienu baa pa ba ti kpiagidi leni ti jigidi leni mi yanduanma.
45002011	Kelima U Tienu naa tiendi gagidima bi niba siiga.
45002012	Yaaba n tieni ti tuonbiadi kaa pia U Tienu balimaama kuli baa bodi kaa pia li balimaama. Ama yaaba n tieni ti tuonbiadi ki nan pia li balimaama kuli, U Tienu baa jia leni ba ti buudi nani o balimaama n bili maama.
45002013	Kelima laa tie yaaba n cengi li balimaama ka baa baa li moamoansaali, ama yaaba n tiendi li balimaama n bili yaala, bani n baa baa li moamoansaali.
45002014	Moamoani po, yaaba n tie bi nilanba ki naa pia li balimaama yaa tiendi li balimaama n bili yaala kelima bi yama po, bi bili li balimaama bi yula po baa ke baa pia li balimaama.
45002015	Bi doagidi ke li balimaama n bili yaala diani bi pala nni, bi pala siedi moko yen bu leni ba bi ki yen saagi bipo moamoani.
45002016	Lani n baa doagidi U Tienu n baa teni Jesu Kilisiti n jia ti buudi leni bi nisaaliba n wuoni yaala kuli yaa daali. Min wangi yaa Laabaaliŋamo moko yedi ke li baa tie yeni.
45002017	Ama fini yua n yedi ke a tie Jufi, a jigi co U Tienu balimaama nni, ki kpiagi a yuli kelima ŋan pia yaa ŋantaado leni U Tienu.
45002018	Yeni de, a bani o yanbuama, ki go bani ki gandi yaala n ŋani ki cie kelima bi den bangi a li balimaama.
45002019	A nua a yuli ke a tie gobidika a juama po, leni mi yenma yaaba n ye li biigili nni po.
45002020	A go nua a yuli ke a tie tundika bi yanpiidanba po, leni bangika a biwaala po. Kelima a nua ke a pia li balimaama nni yaala n wangi mi bandima leni i moamoani kuli.
45002021	Lanwani fini yua n bangi nitoaba, Ŋaa bangi a yuli. Fini yua n wangi nitoaba ke ban da su, A moko nan su.
45002022	Fini yua n yieni nitoaba ke ban da conbi, A moko nan conbi. Fini yua n sengi i buli, A su yaala n ye a budiena nni.
45002023	Fini yua n kpiagi a yuli ke a pia li balimaama, A teni ke bi niba sugidi U Tienu Kelima a miidi li balimaama.
45002024	Nani lan diani maama: “Yinba yaa po n teni ke bi nilanba sugidi U Tienu yeli.”
45002025	Yaala n tie ku koanciagu po, moamoani ku pia mayuli a yaa tiendi li balimaama n bili yaala. Ama a yaa miidi li balimaama a tua nani o jifolo yeni, baa ke a tie jungili.
45002026	Yua n tie jifolo yaa tiendi li balimaama n bili yaala, li baa tua opo nani ku koanciagu yeni, baa ke o tie jifolo.
45002027	Yua n tie jifolo buolu yaa tiendi li balimaama n bili yaala, o baa bu leni a, fini yua n pia li balimaama leni ku koanciagu ama ki nan miidi li balimaama.
45002028	Jufi naa tie yua n pia li nannanli ka, li jungili moko naa tie yua n pia li maalima o gbanandi nni ka.
45002029	Yua n tie Jufi moamoani, tie yua n tie yeni hali o pali tugu nni. Ku koanciagu moko ŋua U Tienu Fuoma n tieni yaala o nilo pali nni, ke laa ŋua li balimaama ka. Yua n tie yeni naa baadi ti pagidi bi niba kani ka, ama U Tienu kani.
45003001	Lanwani, Jufinba pia be ke li teni ke bi cie yaa ni buoli n sieni? Bi koanciagu mo pia bee fuome?
45003002	Lankuli pia mayuli boncianla li bonla kuli po. Li bonkpiala tie ke U Tienu den piani bani yo o maama.
45003003	Baa bi siiga bi tianba yaa den tie dugikaaba, naani li baa teni ke U Tienu kaa tie dugika ki kan tieni wan den niani yaala bi?
45003004	Lani ki ye. Tiladi U Tienu tie moamoandaano, baa nilo kuli yaa tie tuofaadaano, nani lan diani maama: “Li tie tiladi ban bandi Ke a tiegi a maama nni, A yaa buni leni bi niba mo, A baa paadi.”
45003005	Lanwani, li yaa tie ke tin tieni yaa biadima teni ke U Tienu teginma doagidi, ti baa yedi lede? Naani U Tienu ki tiegi o pali yaa beni kelima ti biadima yeni po bi? Min maadi yeni, n maadi nani bi nisaaliba n nua maama.
45003006	Yeni ka. U Tienu yaa tiegi, o baa ga lede ki jia ti buudi leni ŋanduna?
45003007	Li yaa tie ke mini yaa faama teni ke U Tienu moamoani doagidi ki tie o kpiagidi po, be yaa po ke o baa bu ki cuo nni nani n tie ti tuonbiadi daano yeni?
45003008	Bi nitianba tabi ki tua ke ti yieni: “Tin yaa tiendi yaala n bia kelima li baa teni yaala n ŋani n yuandi ki cua.” U Tienu baa cuo ba lipo nani lan pundi maama.
45003009	Lanwani ti baa yedi lede? Naani tinba Jufinba tie nimoanba ki cie nibuotoe bi? Baa waamu. Kelima ti maadi ki doagidi ke bi niba kuli, Jufinba leni bi nilanba kuli tie ti tuonbiadi n die yaaba.
45003010	Nani lan diani maama: “Oba kuli ki tiegi, baa niyendo,
45003011	O yanfodaano naa ye, Niloba ki lingi U Tienu. Bikuli yaadi, Bikuli biidi bi yula.
45003012	Yua n tiendi yaala n ŋani naa ye, Baa niyendo.
45003013	Bi niabonma kuli tie nani yaa kuli n yaa yeni Bi landi gbie leni i boandi. Yaa maama n ña bi ñoacuuna nni bia Nani o duduun loabidi yeni.
45003014	Bi ñoana gbie leni ti solindi leni ki nanga.
45003015	Bi taana jaligi mi soama wulima po.
45003016	Ban tagini naankani kuli, Bi ŋa diegbendi leni falabiado.
45003017	Baa bani mi yanduanma sanu.
45003018	Baa diidi U Tienu leni li fangili.”
45003019	To, ti bani ke U Tienu balimaama n bili yaala kuli tie li balimaama n die yaaba po, ki baa teni nilo kuli ñoabu n mubini, bi niba kuli n tuo ke bi pia i tagili U Tienu nintuali.
45003020	Kelima niloba kuli kan baa li moamoansaali U Tienu kani kelima o tiendi li balimaama n yedi yaala. Kelima li balimaama n teni ke o nilo bandi ti tuonbiadi.
45003021	Moala po, U Tienu n saa i moamoani maama ke bi nisaaliba tiegi doagidi, ke li naa ŋoadi li balimaama kubima. Li balimaama leni bi sawalipuaba kuli tieni lipo siedi.
45003022	U Tienu saagi i moamoani bi niba po ke bi tiegi kelima li dandanli Jesu Kilisiti nni yaa po, bani yaaba n tuo ki daani kuli yaa po. Mi gagidima ki ye bi niba siiga,
45003023	kelima bikuli tieni ti tuonbiadi ki poadi U Tienu kpiagidi.
45003024	Ama kelima U Tienu ŋanbili-paabu yaa po, bi baa li moamoansaali kelima Jesu Kilisiti daafaabima yaa po.
45003025	U Tienu den tuodi ki bili ke wani Jesu baa tua i candanbaani padili yaaba n pia li dandanli o soama po kuli yaa po. U Tienu tieni yeni ke wan fidi ki doagidi o teginma, kelima o den juuni leni bi niba n den tieni yaa tuonbiadi u yogunkpelu kaa cuo ba tipo.
45003026	O den bua ki doagidi o teginma moala po, ke bi niba n bandi ke o tiegi ki go tie yua n puuni li moamoansaali yua n daani Jesu kuli.
45003027	Lanwani o nisaalo baa kpiagi o yuli kelima be yaa po? Waa go pia li sanu. Mi laa balimaama po? A tuona po bi? A-a, ama li dandanli yaa po.
45003028	Kelima ti sua ke o nilo baa baa li moamoansaali kelima li dandanli yaa po, ke laa tie li balimaama kubima yaa po.
45003029	U Tienu tie U Tienu Jufinba bebe po bi? Naani waa tie U Tienu bi nilanba moko yaa po? O tie U Tienu bi nilanba moko po saa.
45003030	Kelima Tienyendu bebe n ye, yua n baa saa i moamoani yaaba n kua ku koanciagu po kelima bi dandanli po, ki go saa yaaba n tie jifola po moamoani kelima bi moko yaa dandanli yaa po.
45003031	Naani tin wangi li dandanli maama yeni, li bua ki yedi ke ti teni ke U Tienu balimaama ki go pia mayuli bi? Kalam, ti doagidi li balimaama n pia yaa mayuli moamoani.
45004001	Ti baa yedi lede Abalahama po? Wani yua n tie ti yaaja ti gbanandi nni. O den baa be?
45004002	Li yaa tie ke o den baa li moamoansaali kelima o tuona po o den baa fidi ki kpiagi o yuli. Ama o kan kpiagi o yuli U Tienu kani.
45004003	Lani yaa po i Diani mo yedi lede? Li yedi: “Abalahama den daani U Tienu ke U Tienu den coadi opo la ke li tie teginma.”
45004004	To, yua n soani li tuonli kuli baa baa o panpaani. O kan yaa nua ke o panpaani yeni tie paabu, yi tie pani.
45004005	Ama, yua n ki soani tuona, ki nan daani U Tienu yua n saagi i moamoani ti tuonbiadi daano po, U Tienu baa coadi opo o dandanli yeni ke li tie teginma.
45004006	Yeni moko, Dafidi doagidi yaa pamanli n ye leni U Tienu n coadi yaaba yaa teginma ke laa ŋoadi a tuona po ki yedi:
45004007	Li pamanli ye leni yaaba N baa sugili bi biadima po, Leni U Tienu n piini yaaba yaa tuonbiadi,
45004008	Li pamanli ye leni o Diedo n kan go tiadi Yaa nilo tuonbiadi po.
45004009	Naani laa pamanli baa ye yaaba n kua koanciagu bebe yaa po bi, bi li baa ye yaaba n ki kua moko yaa po? Kelima ti yedi moala na: “Abalahama den daani U Tienu, ke wani U Tienu den coadi opo la ke li tie teginma.”
45004010	Abalahama den tie lede U Tienu n den coadi opo la yaa yogunu? O den kua ku koanciagu bi? Bi o daa den kua? O daa den kua.
45004011	O den baa ku koanciagu ke lan tua mi maalima ke o baa li moamoansaali kelima o dandanli yaa po wan da den tie jifolo yaa yogunu. Lanwani Abalahama tie yaaba n daani kuli yaa baa, baa ke bi tie jifola ke U Tienu n coadi bani moko yaa po bi teginma.
45004012	O go tie a junga moko yaa baa, bani yaaba n ki sedi leni ku koanciagu bebe ka, ama bi moko ŋua Abalahama dandanli fuuli hali ke o daa kua ku koanciagu.
45004013	Li naa tie kelima li balimaama kubima yaa po ka ke U Tienu den niani Abalahama leni o buolu kuli ke o baa teni ban diedi ŋanduna. Ama li tie wan den baa yaa moamoansaali kelima li dandanli yaa po.
45004014	Li yaa tie kelima li balimaama kubili yaa po yo ke bi tua bi faajieba, lanwani li dandanli tie fanma fanma, U Tienu ñoanianu moko naa pia mayuli.
45004015	Kelima U Tienu balimaama baa cuani U Tienu pabienli cuonu. Li balimaama yaa ye, li balimaama miidima moko ki ye.
45004016	Lanwani yaaba n baa baa U Tienu n den niani yaa ñoanianu baa baa u kelima li dandanli yaa po, kelima U Tienu bua ban baa u ñoanianu kelima o ŋanbili-paabu po bebe. O bili ke o ñoanianu baa ye Abalahama puoliŋuani kuli po. Laa tie yaaba n pia li balimaama bebe yaa po ka, ama yaaba n daani U Tienu nani Abalahama n den daani maama. Wani Abalahama tie tikuli yaaja. Nani lan diani maama:
45004017	“N teni ke a tua nibuoli boncianla baa.” U Tienu, Abalahama n den daani yua yeni, nua wani Abalahama yua n tie tikuli baa, wani U Tienu yua n teni ke bi tinkpiba go ye ki fo, ki go teni ke yaa bonla n ki ye n tua yaala n ye.
45004018	Abalahama den daani U Tienu ki pia mi suginma baa ke o suginma naa go den pia man baa fidi ki sedi naani. Lani yaa po o den tua i nibuoli boncianla baa nani U Tienu n den maadi o maama ki yedi: “A puoliŋuani baa yaba yeni.”
45004019	Abalahama den bua ki pundi bina kobiga, ama o dandanli ki den tadigi baa ke o laa ke o gbanandi tie nani ti kpe yeni, ke Sala mo pendi ti madi.
45004020	Baa yeni, o yama ki den lengidi ke o luo li dandanli U Tienu po ki nua ke o kan kuani wan den niani yaa ñoanianu. Ama o dandanli den paagi o ke o kpiagi U Tienu.
45004021	O den daani ki go bani cain ke U Tienu n niani yaala, o go pia li fidu ki baa kuani o ñoanianu.
45004022	Kelima lani yaa po U Tienu den coadi la opo ke li tie teginma.
45004023	Laa tie Abalahama bebe yaa po ka ke li diani: “U Tienu den coadi opo la.”
45004024	Ama li diani tinba yaa po moko, U Tienu n baa coadi yaaba yaa po ke li tie teginma, tinba yaaba n daani U Tienu, wani yua n den fiini ti Diedo Jesu bi tinkpiba siiga.
45004025	Bi den cuo o kelima ti yaa tagili po ke o go fii bi tinkpiba siiga ke tin baa li moamoansaali.
45005001	Lanwani, tin baa li moamoansaali kelima li dandanli yaa po yeni, ti pia mi yanduanma leni U Tienu kelima ti Diedo Jesu Kilisiti yaa po.
45005002	Li tie kelima li dandanli Jesu po n teni ke ti baa U Tienu ŋanbili, tin se yaali yaa niinni bonŋanla. Ti go pia li pamancianli kelima ti sugini ke ti baa taani leni U Tienu o kpiagidi nni.
45005003	Lani bebe ka, ti pia li pamancianli tin ye yaa fala nni moko, kelima ti bani ke fala baa teni tin bangi li juunli.
45005004	Li juunli baa teni tin yaa se ke li pa mi biigima siiga. Ti yaa se ke li pa mi biigima siiga, li baa teni tin yaa pia mi suginma.
45005005	Mi suginma yeni kan boandi ti kelima U Tienu yaa buama gbieni ti pala kelima U Tienu Fuoma Yua, wan puni ti yua yaa po.
45005006	U Tienu n den bili yaa yogunu n den pundi, tin kaa den fidi ki todi ti yula yaa yogunu, Kilisiti den kpe ti tuonbiadi danba po.
45005007	Laa yaba o nilo n tuo ki kpe baa o niteginka po. Daalinba niloba baa pia li papaali ki tuo ki kpe o niŋamo po.
45005008	Ama U Tienu wani n tieni yaala ki doagidi o buama tipo tie ke tin da den tie ti tuonbiadi danba yaa yogunu, Kilisiti den kpe tipo.
45005009	Tin baa li moamoansaali kelima Kilisiti soama po yeni, laa pia kuli tama ke ti baa faabi leni U Tienu pabienli kelima wani Kilisiti yaa po.
45005010	Tin den tie U Tienu yibalinba yaa yogunu, o den teni ke ti mangi leni o kelima o Bijua kuuma po. Lanwani moala ke ti mangi leni o, laa pia kuli tama ke ti baa tindi kelima o yaa miali po.
45005011	Laa tie lani bebe ka, ama ti pia li pamancianli U Tienu nintuali kelima ti Diedo Jesu Kilisiti po, yua n teni ke ti mangi leni U Tienu.
45005012	Ti tuonbiadi den kua ŋanduna nni kelima niyendo yaa po, ti tuonbiadi yeni mo den teni ke mi kuuma kua. Li tie yeni ke mi kuuma den pundi bi nisaaliba kuli, kelima bikuli tieni ti tuonbiadi.
45005013	Hali ke U Tienu daa den bili o balimaama, ti tuonbiadi den ye ŋanduna nni. Ama ti tuonbiadi naa pia buudi li balimaama yaa ye.
45005014	Baa yeni, ki cili Adama yogunu ki yaa caa hali Musa yaa yogunu, mi kuuma den die bi niba kuli, baa yaa niba n kaa den tieni ti tuonbiadi nani Adama yeni. Adama tie yua n den baa ti cua yaa nannanli.
45005015	Ama laa taa yenma li ŋanbili leni ti tuonbiadi panpaani. Bi niba boncianla n kpe kelima o niyendo yeni tuonbiadi po, laa pia kuli tama ke bi niba boncianla baa U Tienu ŋanbili leni o paabu yaabu n dua kelima o niyendo yaa ŋanbili po, lani n tie Jesu Kilisiti.
45005016	U Tienu paabu mo n cuani yaala ki naani leni o niyendo yeni yaa tuonbiadi n cuani yaala. Kelima o niyendo yeni yaa tuonbiadi den cuani U Tienu buudi leni o cuonu. Ama ti tuonbiadi n den yabidi, naankani, U Tienu ŋanbili-paabu den cuani li moamoansaali.
45005017	Li yaa tie ke o niyendo yeni n den tieni yaa tuonbiadi po, mi kuuma den die bi niba kuli ke bi kpe kelima laa niyendo po, lanwani laa pia kuli tama ke yaaba n baa U Tienu ŋanbicianli, ki go baa yaa paabu n tie li moamoansaali baa pia li miali ki die kelima laa niyendo yua n tie Jesu Kilisiti yaa po.
45005018	Nani o niyendo yeni tuonbiadi n den teni ke U Tienu cuonu cua bi niba kuli po maama, li go tie yeni, o niyendo tuonteginkaali mo teni ke li moamoansaali yaali n puuni li miali mo cua bi niba kuli po.
45005019	Nani niyendo yaa yiema n den teni ke bi niba boncianla tua ti tuonbiadi danba maama, li go tie yeni, niyendo yaa tuoma baa teni niba boncianla n baa li moamoansaali.
45005020	U Tienu balimaama den yuandi ki bili ki baa teni i tagili n yabidi, ama ti tuonbiadi n den yabidi naankani, U Tienu ŋanbili den yabidi likani ki cie.
45005021	Lanwani, nani ti tuonbiadi n den die bi niba ki teni ke bi ku maama, li go tie yeni, U Tienu ŋanbili mo die bi niba kelima wani U Tienu puni baa li moamoansaali, ki caani ba yaa miali n kan gbeni po kelima ti Diedo Jesu Kilisiti yaa po.
45006001	Lanwani ti baa yedi lede? Naani tin suagi ki yaa tiendi ti tuonbiadi ke U Tienu ŋanbili n yaa dua tipo bi?
45006002	Kalam. Tinba yaaba n den kpe ki paadi cain leni ti tuonbiadi, ti baa ga lede ki go yaa ye ti tuonbiadi nni?
45006003	Yii bani ke tinba yaaba n den batisi Jesu Kilisiti nni kuli, li tie o kuuma nni ke ti den batisi?
45006004	Lanwani tin den batisi yeni, bi den taani ki piini ti leni o o kuuma nni, ke nani ti Baa U Tienu kpiagidi paalu n den teni ke Kilisiti fii bi tinkpiba siiga maama, ti moko baa ye leni li miapanli yene.
45006005	Moamoani, ti yaa taa leni o o kuuma nni, ti go baa taa leni o o fiima bi tinkpiba siiga nni moko.
45006006	Ti bani ke bi den joani ti tagikpelu leni Kilisiti li dapoanpoanli po ke u kpe, ke ti gbanankpiadi, ti tuonbiadi n die yaadi, kan go fidi liba, ke tin da go tie ti tuonbiadi yonbi.
45006007	Kelima yua n kpe kuli faabi leni ti tuonbiadi.
45006008	Li yaa tie ke ti den kpe leni Kilisiti, ti daani ke ti baa ye ki fo leni o moko.
45006009	Ti bani ke Kilisiti n den fii bi tinkpiba siiga yeni, o kan go kpe. Mi kuuma naa go pia bali o yaa po.
45006010	Wan den kpe yaa kuuma, o den kpe yenma ki paadi leni ti tuonbiadi hali yaa yogunu kuli po. Ama moala wan go ye ki fo yeni, o ye ki fo U Tienu po.
45006011	Yi moko n yaa nua mani yi yula ke yi kpe ki paadi leni ti tuonbiadi, ki nan ye ki fo U Tienu po Jesu Kilisiti nni.
45006012	Lani yaa po yin da go tuo mani ke ti tuonbiadi n yaa die yi gbanandi yaadi n baa kpe. Yin da tuo mani ki yaa tiendi yi gbanandi bonbuaka-biadila.
45006013	Yin da go teni ti tuonbiadi n diedi yi gbananbuoli, ke ti tuonbiadi n taa ki yaa tiendi mi biadima. Ama yin teni U Tienu yi yula nani yaaba n fii bi tinkpiba siiga ki go ye ki fo yeni. Yin yaa puuni mani yi gbananbuoli U Tienu ki yaa tiendi yaala n tiegi.
45006014	Ti tuonbiadi kan go yaa die yi, kelima U Tienu balimaama ki go die yi, ama o ŋanbili n die yi.
45006015	Lanwani ti baa yedi lede? Moala ke U Tienu balimaama ki go die ti, ama o ŋanbili n di die ti, ti go baa tiendi ti tuonbiadi bi? Kalam.
45006016	Yii bani ke yin teni yua yi yula nani i yonbi yeni ki tuo ki ŋua o maama kuli, yi tie o yonbi kaa? Li yaa tie ti tuonbiadi yaadi n baa yuandi ki cuani mi kuuma, bi U Tienu tuoma yaama n baa yuandi ki cuani yipo li moamoansaali.
45006017	Tin yaa tuondi mani U Tienu kelima baa ke yi den kpa tie ti tuonbiadi yonbi, yi den tuo leni payenli ki ŋoadi ban den bangi yi yaa bangima.
45006018	Lanwani yi den faabi leni ti tuonbiadi yonbidi ki tua mi teginma yaa yonbi.
45006019	N maadi nani bi nisaaliba n maadi maama kelima yi yantiana tadingu po, ke yin fidi ki gbadi. Nani yin den kpa puni yi gbananbuoli ke yi tua ti cagindi leni mi biadima yonbi ki baa tiendi ti tuonbiadi maama, moala yin yaa puuni mani yi gbananbuoli yin yaa tie mi teginma yonbi, ke yin fidi ki pundi mi gagidiŋanma U Tienu po.
45006020	Yin den tie ti tuonbiadi yonbi yaa yogunu, mi teginma ki den die yi.
45006021	Moala yi jie i fe leni yin den tiendi yaala laa yogunu. Yi den baa be ñuadi laa bonla po? Laa bonla baa juodi mi kuuma.
45006022	Ama moala ke yi faabi leni ti tuonbiadi yonbidi ki tua U Tienu yonbi, yin baadi yaala lienni tie mi gagidiŋanma, ke likuli baa cuani yaa miali n kan gbeni.
45006023	Kelima ti tuonbiadi panpaani tie mi kuuma, ama U Tienu ŋanbili-paabu tie yaa miali n kan gbeni ti Diedo Jesu Kilisiti nni.
45007001	N kpiiba, yi baa ga min baa maadi yipo yaama na kelima yi bani li balimaama fuuli. Laa boani yi ke li balimaama die o nilo hali wan ye yaa yogunu kuli.
45007002	Li tie nani li balimaama n loli o pua leni o calo hali o calo miali banlu kuli maama. Ama o ja yaa kpe, o pua yeni faabi leni yaa balimaama n luo o yeni.
45007003	Lanwani o yaa kuni jatoa ke o calo da ye, bi baa yi o li poconconli. Ama o calo yaa kpe, o pua yeni faabi leni li balimaama yeni, o yaa kuni jatoa waa tie poconconli.
45007004	N kpiiba, li tie yene leni yinba moko. Kelima Kilisiti kuuma o gbanandi nni yaa po, yi kpe yaala n tie li balimaama po. Moala nitoa n di die yi, lani n tie Kilisiti, U Tienu n den fiini yua bi tinkpiba siiga, ke tin yaa tiendi yaala n pia mayuli U Tienu po.
45007005	Li nisaali-yantiali n den die ti yaa yogunu, li balimaama den fiini li bonbuaka-biadila ti gbanandi buoli kuli nni, ki teni ke ti tiendi yaala n juodi mi kuuma.
45007006	Ama moala, ti faabi leni li balimaama kelima ti kpe ki paadi leni yaala n den kpa luo ti nani a kpaada yeni. Lani yaa po U Tienu Fuoma gobidi ti ke ti tuuni U Tienu po leni yantiapanli ke laa go taa leni tin den moandi ki baa ŋoadi yaala n diani li balimaama nni maama.
45007007	Lanwani ti baa yedi lede? Li balimaama tie tuonbiadi bi? Kalam. N kan den bandi ti tuonbiadi n tie yaala, kali li balimaama n den waani nni. N kan den faami ke li nunponbiadili tie tagili li yaa tie ke li balimaama den yedi: “Ŋan da pia li nunponbiadili.”
45007008	Ti tuonbiadi den baa u sanu kelima li balimaama po ki fiini li nunponli buoli kuli n pali nni. Kelima li balimaama yaa ye, ti tuonbiadi kpe.
45007009	Min ki den pia li balimaama yaa yogunu n den ye ki fo, ama li balimaama n den cua ti tuonbiadi den faadi,
45007010	ke n mo kpe. Yeni li balimaama yaama n den baa cuani li miali den cuani npo mi kuuma.
45007011	Ti tuonbiadi den baa u sanu kelima li balimaama po ki boandi nni ki ku nni.
45007012	Baa yeni, li balimaama gagidi ki ŋani, mi mabilikaama moko gagidi ki ŋani ki tiegi ki go pia mayuli.
45007013	To, naani yaala n pia mayuli yeni n teni ke n kpe bi? Kalam. Ti tuonbiadi n den tieni la, ki taa li balimaama, yaama n pia mayuli, ki ku nni. Lanwani, kelima li balimaama yaa po, li doagidi ti tuonbiadi n bia ke li pendi maama.
45007014	Ti bani ke li balimaama ñani U Tienu kani. Ama mini wani tie nisaalo ki ŋua n gbanandi n bua yaala, ki tie nani bi kuadi nni ti tuonbiadi po yeni.
45007015	Mii bani kuli min tiendi yaala, kelima mii tiendi min bua ki yaa tiendi yaala, ama n tiendi min nani yaala.
45007016	N yaa tiendi min ki bua ki tieni yaala yeni, n tuo ke li balimaama ŋani.
45007017	Lanwani laa go tie mini nba n tiendi yeni, ama li tie ti tuonbiadi yaadi n ye n niinni n tiendi la.
45007018	N bani ke yaala n ŋani ki ye n niinni baa waamu, lani n tie min tie nisaalo maama po. N bua ki tieni yaala n ŋani, ama mii pia li fidu.
45007019	Mii tiendi min bua ki yaa tiendi yaa bonŋanla, ama n tiendi mi biadima min ki bua ki yaa tiendi yaama.
45007020	To, n yaa tiendi min kaa bua ki tieni yaala, laa go tie mini n tiendi la, li tie ti tuonbiadi yaadi n ye n niinni n tiendi la.
45007021	N laa ke yaa bali n tie na miabi nni, n yaa bua ki tieni yaala n ŋani ti tuonbiadi tabini nni.
45007022	N pali tugu nni U Tienu balimaama mani npo.
45007023	Ama n go laa batoali n gbanandi nni, yaali n moa leni n yantiali yaa bali ki teni ke n tua ti tuonbiadi bali, yaali n tuuni n gbanandi nni yaa kpaadili.
45007024	Fala ye leni nni boncianla. Ŋme baa faabi nni leni n gbanandi yaadi n caani nni mi kuuma nni?
45007025	N tuondi U Tienu, kelima ti Diedo Jesu Kilisiti po. Lanwani mini nba n yantiali nni, n tuo ki ŋua U Tienu balimaama, ama n gbanandi nni n ŋua ti tuonbiadi yaa bali.
45008001	Lanwani moala buudi cuonuba ki go ye yaaba n ye Jesu Kilisiti nni po.
45008002	Kelima U Tienu Fuoma yaama n puuni li miali Jesu Kilisiti nni yaa bali faabi nni leni ti tuonbiadi leni mi kuuma kuli yaa bali.
45008003	Li balimaama n kaa den fidi ki tieni yaala kelima ti gbanandi tadingu po, U Tienu den tieni la. O den soani o Bijacele kelima ti tuonbiadi po, ke o taa yaa gbanandi n naani leni ti tuonbiadi n diedi yaa gbanandi. Wan den tieni yeni, o den buni ki cuo ti tuonbiadi ti gbanandi nni.
45008004	U Tienu den tieni lankuli ke li balimaama n bili yaa teginma n tieni ti niinni, tinba yaaba n tiendi U Tienu Fuoma n bua yaala, ki naa tiendi ti gbandi n bua yaala.
45008005	Moamoani yaaba n tiendi ti gbanandi n bua yaala kuandi bi yama ti gbanandi n bua yaala niinni. Ama yaaba n tiendi U Tienu Fuoma n bua yaala kuandi bi yama U Tienu Fuoma bua yaala yaa niinni.
45008006	Yua kuandi o yama ti gbanandi n bua yaala yaa niinni, li baa gedini o mi kuuma po. Ama yua n kuandi o yama U Tienu Fuoma n bua yaala yaa niinni, li baa gobidi ki gedini o li miali leni mi yanduanma kuli po.
45008007	Li tie yeni, ki yaa ŋua ti gbanandi n bua yaala tie ti yibalindi leni U Tienu, kelima laa tuo ki tiendi U Tienu balimaama n bili yaala, li kan fidi moko.
45008008	Ti gbanandi bonbuakaala n die yaaba kan fidi ki mangi U Tienu pali.
45008009	Yinba yaa po, ti gbanandi bonbuakaala ka die yi, ama mi Fuoma n die yi kelima U Tienu Fuoma ye yi niinni. Yua n kaa pia Kilisiti Fuoma, waa tie Kilisiti yua.
45008010	Li yaa tie ke Kilisiti ye yi niinni, li tie moamoani ke yi gbanandi kpe kelima ti tuonbiadi po. Ama mi Fuoma tie li miali yi niinni kelima li moamoansaali po.
45008011	Lanwani, U Tienu yua n den fiini Jesu bi tinkpiba siiga yaa Fuoma yaa ye yi pala nni, wani yua n den fiini Jesu Kilisiti bi tinkpiba siiga yeni go baa pa yi gbanandi, yaadi n baa kpe, li miali, kelima o Fuoma yaama n ye yi niinni yaa po.
45008012	Lani yaa po n kpiiba, baa ke ti pia li panli, tii pia li ti gbanandi bonbuakaala po ka, hali yaala ke ti go baa tiendi tin bua yaala.
45008013	Yi yaa tiendi ti gbanandi n bua yaala, yi baa kpe. Ama yi yaa teni ke mi Fuoma paalu ku yi gbanandi bontienkaala, yi baa ye.
45008014	Kelima mi Fuoma n gobidi yaaba kuli, bani n tie U Tienu bijaba.
45008015	U Tienu naa puni yi yaa Fuoma n teni ke yi tie yonbi ki go baa ye i jeje nni ka. Ama yi baa U Tienu Fuoma yaama n puni yi mu bimoanmu yaa bali ke ti kpaani ki tua U Tienu: “Ti Baa, ti Baa.”
45008016	U Tienu Fuoma mani miba tiendi siedi ti yantiana nni ke ti tie U Tienu bila.
45008017	Ti yaa tie U Tienu bila, ti go tie bi faajieba moko, ti tie U Tienu faajieba, ki baa taani leni Kilisiti ki je li faali. Kelima ti yaa taani leni Kilisiti o fala nni, ti go baa taani leni o o kpiagidi nni moko.
45008018	Lani yaa po n bani ke tin laadi yaa fala yaa yogunu n tie na kan fidi ki boagini leni U Tienu n baa doagidi yaa kpiagidi yaadi n baa ye.
45008019	Mi tagima kuli gu leni mi sugincianma U Tienu n baa doagidi o bila yaa yogunu.
45008020	Mi tagima n den tua fanma bonla yeni, laa den tie ke mani n bua ki tua yeni, ama U Tienu n den bua yeni. Ama mi tagima yeni pia yaa suginma n tie na,
45008021	ke dayenli U Tienu n faabi ma ke mi kan go bedi, ki teni man taani leni U Tienu bila faabima yaama n pia ti kpiagidi yaa niinni.
45008022	Ti bani ke hali moala mi tagima kuli ye leni fala ki duni nani u maditugukoanu n cuo yaa pua yeni.
45008023	Laa tie mi tagima bebe ka ye leni fala. Tinba yaaba n pia U Tienu paakpiabu, lani n tie o Fuoma, ti moko duni ti pala nni, ki gu U Tienu n baa ti teni tin tua o bimoanmu cain yaa yogunu, ki faabi ti gbanandi.
45008024	U Tienu den faabi ti ke ti pia laa suginma. Ama o nilo yaa laa wan sugini yaala, laa go tie suginma. Kelima o nilo yaa laa wan sugini yaala, be yaa po ke o go baa sugini ke li baa cua?
45008025	Ama ti yaa sugini tin daa laa yaala, ti baa gu leni li juunli.
45008026	Li tie yeni, mi Fuoma moko todi ti ti tadingu nni. Kelima tii bani lan pundi tin mia U Tienu yaa miabu ti jaandi nni. Ama mi Fuoma mani miba miadi U Tienu tipo ki duni yaa dunli n kaa pia maama.
45008027	U Tienu yua n bigidi bi niba pala bani yaala n ye o Fuoma yantiali nni, kelima o Fuoma miadi wani U Tienu nigagidiŋanba po nani wani U Tienu n bua maama.
45008028	Ti bani ke U Tienu tuuni li bonla kuli nni yaaba n bua o yaa ŋamu po, bani, wan yini yaaba o yanjagili po.
45008029	U Tienu n den tuodi ki bani yaaba, o go den tuodi ki gandi ba ki baa teni ban tua nani o Bijua yeni, ke o Bijua n tua o bijakpelo o waamu U Tienu bila boncianla siiga.
45008030	Lanwani U Tienu den yini wan den tuodi ki gandi yaaba. Wan den yini yaaba, o go den puni baa li moamoansaali. Wan den puni yaaba li moamoansaali, o teni ke bi baa ti kpiagidi moko.
45008031	Lan tie maama yeni, ti baa yedi lede? U Tienu yaa tie tipo, ŋme baa fidi ki sedi tipo?
45008032	Wani U Tienu, yua n kaa den yie ke o yaa Bijua n da le fala, den soani o ki teni bi niba nuu nni ke o kpe tikuli po. Lani li baa ga lede ke o kan pa ti li bonla kuli leni wani o Bijua leni ti bulicindi?
45008033	Ŋme baa kuli U Tienu n gandi yaaba? Oba kuli, kelima U Tienu wani oba n tie o moamoansaalo.
45008034	Ŋme baa jia leni ba ti buudi ki cuo ba? Oba kuli, kelima Jesu Kilisiti kpe, li cie yeni. O go den fii bi tinkpiba siiga. O ye U Tienu jienu po ki miadi o tipo.
45008035	Ŋme baa paadi ti leni Kilisiti yaa buama? Naani fala bi, bi ti yanyagidi, bi o falabiado, bi mi koma, bi mi luoma, bi yaa fala n baa fidi ki cuani mi kuuma, bi ki jugisiega n baa paadi ti leni o buama?
45008036	Nani lan diani maama: “A yaa po n teni ke bi kpaani ti daali kuli, Ki nua ti nani ban baa kodi yaa pe yeni.”
45008037	Ama laa bonla kuli siiga, yua n den bua ti yeni tendi ke ti paadi likuli cain.
45008038	Moala n bani cain ke bonlaba kuli kan fidi ki paadi ti leni U Tienu buama, baa mi kuuma, baa li miali, baa malekinba, baa mi fawaama paaciami danba, baa yaala n ye moala na, baa yaala n baa ti cua,
45008039	baa i paaciami, baa yaaba n ye tanpoli, baa yaaba n ye tiipo, mi tagima kuli nni liba kuli kan fidi ki paadi ti leni U Tienu n pia tipo yaa buama, yaama n den doagidi ti Diedo Jesu Kilisiti nni.
45009001	N maadi moamoani Kilisiti nni mii pua faama. U Tienu Fuoma Yua teni ke n pali siedi moko saa lipo moamoani.
45009002	N ye leni ti yanyagiciandi leni li paboanli yogunu kuli.
45009003	Kelima n bi baa sugini ki tua ti solindi yua ki paadi leni Kilisiti n kpiiba yaa po, yaaba n kpi leni nni ti gbanandi nni yaa ŋamu po.
45009004	Bani Isalele buolu yaaba yeni, U Tienu n den gandi yaa nibuolu ki teni ke bi tua o bimoanmu, ki doagidi bipo o kpiagidi, ki kuani i ŋantaadi leni ba, ki teni ba o balimaama, ki doagidi bipo ban baa jaandi o maama, ki niani ba o ñoaniani.
45009005	Bi tie ti yaajanba puoliŋuani, Kilisiti moko den mali bi yaa buolu nne ti gbanandi po, wani yua n die li bonla kuli. U Tienu n baa ti pagidi hali yaa yogunu kuli. Amina.
45009006	Mii bua ki yedi ke U Tienu ñoaniani ki go pia mayuli ka. Kelima yaaba n mali ki tie Isalele puoliŋuani, bikuli ka tie Isalele buolu yaaba moamoani.
45009007	Ban tie Abalahama puoliŋuani yeni moko naa teni ke bi tie o bimoanmu. Kelima U Tienu den yedi Abalahama: “Isaaka puoliŋuani n baa tie a buolu.”
45009008	Lani n bua ki yedi ke laa tie yaaba n mali nani bi nisaaliba kuli n maa maama n baa tie U Tienu bila. Ama yaaba n mali nani wani U Tienu ñoanianu n bili maama n tie o buolu moamoani.
45009009	U Tienu ñoanianu n tie na: “Binli, u naa yogunu yaa pundi, n baa goa ki cua, Sala baa maa bonjaga.”
45009010	Lani bebe ka, Lebeka moko yaa po li den tie yeni leni o bilieda yaaba n den pia baayendo, lani n tie ti yaaja Isaaka.
45009011	Hali ke laa bila daa den mali, ki daa tieni yaala n ŋani bi yaala n bia, ke U Tienu n den tuodi ki jagi yaala n yaa ye, ki ŋua o gandima ki naa ŋoadi a tuona, ama ki ŋua U Tienu yiinu,
45009012	U Tienu den yedi Lebeka: “Ŋan baa yuandi ki maa yua baa die ŋan baa kpa maa yua,”
45009013	nani lan diani maama: “N den bua Jakobo ki nani Esayu.”
45009014	Lanwani ti baa yedi lede? U Tienu ki tiegi bi? Yeni ka.
45009015	U Tienu den yedi Musa: “N baa gba mi niñima min bua ki yaa gba mi niñima yua yaa po. N baa yaa dingidi n pali min bua ki yaa dingidi n pali yua yaa po.”
45009016	Lanwani laa ŋua o nilo n bua yaala, laa ŋua o moandili mo. Li ŋua U Tienu niñingbadima.
45009017	Li go diani Falono mo yaa po ki yedi: “Min yini a ki teni ke a tua o badiciamo yaala yaa po tie ke n bua ki doagidi n paalu kelima a yaa po, ki go teni n yeli n ña ŋanduna kuli nni kelima a yaa po.”
45009018	Lanwani U Tienu gba mi niñima wan bua ki yaa gba yua yaa po mi niñima, ki go juagi wan bua ki juagi yua yaa pali.
45009019	Daalinba yi siiga yendo baa goa ki yedi nni: “Lan tie maama yeni, be yaa po ke U Tienu go fu leni ti? Kelima ŋme n baa fidi ki yie o yanbuama?”
45009020	Fini o nisaalo, a tie ŋme ki baa nia leni U Tienu? Naani ban maa yaa tiagu baa yedi yua n maa gu: “Be yaa po ke a maa nni nanda?”
45009021	O maado ki pia li bali ki taa ku yoagu ki tieni wan bua yaala yoo? O kan ñani yoagikonyenli nni ki maa yaa tiagu n baa ye li tuonkpiagili po, ki go ñani laa yoagikonli nni ki maa yaa tiagu n baa ye li tuonfanli po yoo?
45009022	U Tienu mo den bua ki doagidi o pabienli ki teni bi niba n bandi o paalu. Lani yaa po o den juuni ke li waagi leni yaa niba n tie nani yaa tiadi n tie li tuonfanli po, bani yaaba n den pundi U Tienu n cuo ba ki bolini ba.
45009023	U Tienu den tieni yeni ki baa doagidi o kpiagidi n yaba maama yaa niba n tie nani wan den gbadi yaa tiadi po mi niñima yaa po wan den tuodi ki ŋanbi yaaba ke ban taani leni o o kpiagidi nni?
45009024	Lani n tie tinba, wan yini yaaba. Waa yini ti yaaba n tie Jufinba siiga bebe ka. Ama o go yini ti yaaba n kaa tie Jufinba moko yaa siiga.
45009025	Nani wan yedi o sawalipualo Ose yaa tili nni maama: “Yaa nibuolu n kaa den tie n nibuolu, N baa yini ba n nibuolu. Min kaa den bua yaa nibuolu yeni, N baa yi ba n buakaaba.
45009026	Ban den tua yaa nibuolu siiga: ‹Yii tie n nibuolu,› Lankani lige bi baa yi ba: ‹U Tienu yua n fo yaa bijaba.› “
45009027	O sawalipualo Esayi moko kpaani ki maadi Isalele buolu maama ki yedi: “Baa Isalele buolu yaaba yaa yaba Nani mi ñincianma tanbiima yeni, Nitianga bebe n baa faabi.
45009028	Kelima o Diedo baa tieni Wan den yedi yaala ki tinga nni Ki juodi ke li kan waagi.”
45009029	Li baa tie nani Esayi n den kpa maadi maama ki yedi: “O Diedo U Tienu, U Paaciamu Kuli Daano, yaa den cedi Ke ti siiga nitianga sieni, Ti buolu den baa bodi, Ti den baa tua nani Sodoma yaaba yeni, Ki go tua nani Gomola yaaba yeni.”
45009030	Lanwani ti baa yedi lede? Yaa nibuoli n kaa tie Isalele yaaba kaa lingi mi teginma, bani n baa li moamoansaali kelima li dandanli yaa po.
45009031	Ama Isalele buolu yaaba, yaaba n den lingi ki bua ki baa li moamoansaali kelima li balimaama kubima yaa po, naa baa.
45009032	Be yaa po ke baa baa? Kelima baa den lingi ki baa baa kelima li dandanli yaa po. Ama bi den lingi ki bua ki baa li kelima bi tuona po. Lani, bi den tuudi li tantuudikaali,
45009033	nani lan diani maama: “Diidi ki le, n bili Siyono juali kani Yaa tanli n baa teni bi niba n tuudi, Yaa tancianli n baa teni bi niba n baa yeni, Ama yua n dugi opo kuli, O kan le i fe hali abada.”
45010001	N kpiiba, n pali buama leni n miabu U Tienu kani Isalele buolu yaaba po tie ke ban tindi.
45010002	N tieni bipo siedi ke bi pia li yankuali U Tienu sanŋoadima po, ama baa pia mi bandima.
45010003	Ban ki bani U Tienu n puuni yaa moamoansaali yeni, li teni ke bi lingi bi yula po li moamoansaali ki naa lingi li U Tienu kani.
45010004	Kelima Kilisiti n teni ke li balimaama kua, ke yaaba n daani kuli n baa li moamoansaali.
45010005	Musa diani yaa teginma n baadi kelima li balimaama kubima po ki yedi: “Yaa nilo n tiendi man bili yaala kuli baa yaa ye kelima mi yaa po.”
45010006	Ama yaa moamoansaali n baadi kelima li dandanli yaa po, bi yedi mine: “Ŋan da yedi a pali nni: ‹Ŋme n baa do tanpoli?› “ Lani n tie ki ban teni Kilisiti n ña lipo ki jiidi.
45010007	Ŋan da go yedi mo: “Ŋme n baa jiidi ki gedi u kulu nni?” Lani n tie ki ban teni Kilisiti n ña likani ki fii bi tinkpiba siiga.
45010008	Lanwani bi yedi lede? Bi yedi yaala n tie na: “U Tienu maama ye ki ku leni yi bonŋanla, ki ye yi ñoana nni, leni yi pala nni. Mani n tie li dandanli yaa maama, tin wangi yi yaama.”
45010009	A yaa tuo leni a ñoabu bi niba nintuali ke Jesu tie o Diedo, ki daani a pali nni ke U Tienu den fiini o bi tinkpiba siiga, a baa tindi.
45010010	Kelima li tie li dandanli a pali nni n baa teni ŋan baa li moamoansaali. A ñoabu tuoma bi niba nintuali mo n baa teni ŋan baa mi tindima.
45010011	Nani i Diani n yedi maama: “Yua n daani o kan le fe.”
45010012	Lanwani mi gagidima ki ye Jufi leni yua n kaa tie Jufi siiga, bikuli taa Diediyendo, wani yua n seligidi yaaba n jaandi ki miadi o kuli boncianla.
45010013	Li diani: “Ama yua n jaandi ki mia o Diedo yaa yeli nni kuli, baa faabi.”
45010014	Bi baa mia ban kaa daani yua lede? Bi baa tuo ki daani ban daa gbadi yua yaa maama lede? Bi baa gbadi o maama mo lede, oba kuli yaa wangi ba?
45010015	Oba kuli yaa soani U Tienu mawangikaaba mo, bi baa ga lede ki yaa wangi o maama? Nani lan diani maama: “Diidi mani bi cenli n ŋani maama, Bani yaaba n cua ki wangi o Laabaaliŋamo.”
45010016	Ama bikuli naa den tuo ki ŋoadi o Laabaaliŋamo. Esayi den doagidi la ki yedi: “O Diedo, ŋme daani ti maama?”
45010017	O nilo baa baa li dandanli kelima wan gbadi yaala po, wan gbadi yaala mo tie Kilisiti maama.
45010018	To, n buali line, naani baa gbadi u tondu bi? Bi gbadi saa. Li diani: “Bi niali yayadi ki tinga nni kuli, Bi maama mo yayadi hali ŋanduna banlu kuli.”
45010019	N go buali, naani Isalele buolu yaaba naa den bani yoo? Musa n den kpa maadi li maguankaama ki yedi: “N baa teni ke yaaba N kaa tie nibuomoanu N yaa ñundi yi buolu yaaba li mutuoli. Yeni de, n baa teni yaa nibuolu N kaa pia mi yanfuoma N fiini yi pala.”
45010020	Esayi den pia li papaali ki cie ki yedi: “Yaaba n kaa lingi nni, bani n laa nni, N den doagidi n yuli Bani yaaba n kaa lingi nni po.”
45010021	Ama Isalele buolu yaaba po o yedi: “Daali kuli n tiani n nii Ki bua ki mangi Leni yaaba n tie niyiekaaba Leni tupaalu danba.”
45011001	Lanwani n buali, naani U Tienu luni o nibuolu Isalele yaaba bi? Kalam. Mini nba, n tie Isalele buolu, Abalahama puoliŋuanu leni Benjamina buoluyua.
45011002	U Tienu naa luni o niba cain, wan den tuodi ki bani yaaba hali yogu. Yii bani i Diani n yedi yaala naankani ke Elia den yenbidi U Tienu kani Isalele buolu yaaba po ki yedi:
45011003	“N Diedo, bi ku a sawalipuaba, ki go tudi ki luni a padibinbina. Mini bebe n sieni, ke bi moandi ki baa ñani n moko yaa miali.”
45011004	U Tienu den guani o be? O den goa ki yedi o: “N kubi n yuli po niba tudalele (7,000), yaaba n daa gbaani ki pugi Baali.”
45011005	Li go tie yeni moala na, Isalele buolu yaaba siiga nitianga sieni, U Tienu n gandi yaaba kelima o ŋanbili po.
45011006	Lanwani li yaa tie ke o gandima yeni ŋua o ŋanbili, laa ŋua a tuona. Lani yaaka o ŋanbili ki go tie ŋanbili moamoani.
45011007	Lankuli doagidi be? Isalele buolu yaaba naa baa ban den lingi yaala leni li yankuali. Ama bi siiga nni U Tienu n gandi yaaba bebe n baa la, yaaba n sieni kuli yaa pala den juagi.
45011008	Nani lan diani maama: “U Tienu kuani bi niinni Mi guama yantiali ke bi gonbidi. Bi pia i nuni ki naa nua liba, Bi pia a tuba moko ki naa gba liba Ki taa ki pundi hali dinla.”
45011009	Dafidi moko yedi: “Bi saajekaanu n tua bipo diagu Leni taalu leni tingbali bonla, Ban baa bi biadima panpaani.
45011010	Bi nuni n tadigi ki da go nua, Bi ciamu n poali ki buani yaa yogunu kuli po.”
45011011	Lanwani n buali: Naani Isalele buolu yaaba tuudi ki baa yaa yogunu kuli po ki kan go fii bi? Yeni ka. Bi tingbali teni ke bi nilanba fidi ki baa mi tindima ke lan yaa ñundi bani Isalele buolu yaaba li mutuoli.
45011012	To, Isalele buolu tingbali yaa cuani a sela ŋanduna kuli po, ke bi gbalima mo teni ke bi nilanba baa a sela, laa pia kuli tama ke bi yaa guani U Tienu kani li baa cuani ŋanduna kuli po yaa sela n yaba ki cie.
45011013	Moala n maadi leni yinba bi nilanba kelima n tie U Tienu tondo bi nilanba po. N jigini min pia yaa tuonli bi nilanba siiga,
45011014	ke li yaa baa tuo min yaa ñundi n buolu yaaba li mutuoli ke min fidi ki faabi bi siiga bi tianba.
45011015	U Tienu n da den yie Isalele buolu yaaba yeni yaa den teni ke ŋanduna yaaba mangi leni o, o yaa goa ki tuo bipo li baa tua lede? Li baa tie nani bi tinkpiba n goa ki baa li miali yeni.
45011016	A yaa buuni ti yonbudi ki yidi waamu ki puni U Tienu nani li bonluonka-kpiala yeni, yaadi n sieni moko gagidi U Tienu po. Bu tibu jiinu yaa gagidi U Tienu po, bu beni moko gagidi opo.
45011017	Ama li yaa tie ke i bentiami jia ki ñani, ke fini yua n tie olifie tilianbu yaa benu tugini bi yaa kaanu ki baadi olifie tiŋuukaabu yaa jiini n puuni yaa sinma,
45011018	da kpiagi a yuli ki fali ban den jia ki ñani yaa beni. A yaa kpiagidi a yuli, ŋan kpaagi line, a tie benu bebe, fini ka tugi u jiinu, u jiinu n tugi a.
45011019	Daalinba a baa goa ki yedi: “Bi den jia ki ñani i benmoani ki baa tugini mini.”
45011020	Li tie moamoani. Bi den jia ki ñani bani, kelima bi dandanluoma po, fini mo ye lienni kelima li dandanli yaa po. Lanwani ŋan da kpiagi a yuli, ama ŋan yaa jie.
45011021	Kelima U Tienu yaa den cedi i benmoani yi n den ye i kaanceli, o kan cedi fini moko.
45011022	Lani yaa po ŋan kpaagi U Tienu ŋanbili leni o mabinli po. O den mabini yaaba n den baa, ki ŋanbi a yaa po, ama se ŋan yaa ye o ŋanbili nni, yaaka o baa jia ki ñani a moko.
45011023	Bani Isalele buolu yaaba mo yaa cedi ki naa go suagi liiga bi dandanluoma nni, U Tienu baa goa ki tugini ba bu tiŋanbu nni, kelima wani U Tienu pia u paalu ki baa fidi ki goa ki tugini ba.
45011024	Li yaa tie ke fini yua n bi tie olifie tilianbu yaa benga den jia ki tugini yaa olifie tibu n tie tiŋuukaabu ki naa tie a yaa buolu kani, lanwani laa pia kuli tama ke bani moko baa fidi ki goa ki tugini bani biba yaa tibu kani nani bi buolu n tie maama.
45011025	N kpiiba, mii bua yaa bondoaginkaala n tie na n yaa boani yi, ke yin da nua yi yula ke yi tie yanfodanba. Laa bondoaginkaala tie ke Isalele buolu siiga bi tianba pala juagi hali bi nilanba n baa kua U Tienu tindima nni ki pundi ki dagidi cain.
45011026	Li tie yeni ke Isalele buolu kuli baa tindi nani lan diani maama: “O faabika baa ña Siyono po, Ki ñani U Tienu yiema kuli Jakobo puoliŋuani pala nni.
45011027	Lani n baa tie n ŋantaado leni ba, Min ñani bipo bi tuonbiadi yaa yogunu.”
45011028	A yaa kpaagi Isalele buolu yaaba n yie o Laabaaliŋamo maama, bi tie U Tienu yibalinba yinba bi nilanba yaa ŋamu po. Ama a yaa kpaagi U Tienu gandima po, bi tie U Tienu buakaaba kelima bi yaajanba po.
45011029	Kelima U Tienu yiinu leni o paabu naa pia lebidima.
45011030	Puoli po yinba bi nilanba den yie ki naa tiendi U Tienu n bili yaala. Ama moala yi baa ke o gbadi yipo mi niñima kelima bani Isalele buolu yaaba yiema yaa po.
45011031	Li go tie yeni, Isalele buolu yaaba yie ki naa tiendi U Tienu n bili yaala ke bani moko n baa U Tienu n gbadi bipo mi niñima nani wan gbadi yi mo yaa po mi niñima maama.
45011032	Kelima U Tienu luoni bi nisaaliba kuli bi yiema nni nani li kpaadidieli yeni ke wan yuandi ki gbadi bikuli po mi niñima.
45011033	U Tienu ŋalimani yaba, o banma leni o yanfuoma yaba ki ñua ki pendi bi nisaaliba bandima kuli. O yanjaga pendi bi nisaaliba n fidi ki kpaagi yaala. Baa fidi ki bandi yaala yaa po ke o tieni wan tiendi yaala.
45011034	Kelima li diani: “Ŋme n bani o Diedo kpaagili Ŋme n fidi ki tua o juoginka?
45011035	Ŋme n den kpa puni U Tienu bu paabu Ke wani U Tienu mo baa guani o tiladi?”
45011036	Li bonla kuli ñani o yaa kani, wani n kubi likuli, likuli mo ye o yaa po. Wani n yaa baadi ti kpiagidi hali yaa yogunu kuli. Amina!
45012001	Lani yaa po n kpiiba, n mia yi ki go tundi yi kelima U Tienu niñingbadima yaa po, ke yin pa U Tienu yi yula nani yaa padili n fo, yaali n gagidi ki mani opo. Lani n tie lan pundi yin yaa kpiagidi o maama.
45012002	Da taa mani leni ŋanduna na niinni yaaba, ama yi yantiana pandima n teni yin lebidi ke yin fidi ki gagidi ki bandi U Tienu yanbuama, lani n tie yaala n ŋani, ki mani opo, ki go dagidi cain.
45012003	Kelima min baa yaa ŋanbili-paabu yaa po, n yedi yikuli yendo yendo, yin da nua yi yula ke yi cie yin tie maama. Yin yaa pia li yumiinli ki cuo ki dagini nani U Tienu n biigi ki puni yua kuli li dandanli yaa banlu.
45012004	Kelima nani tin pia i gbananbuoli ke i yaba gbananyendi nni maama, ke i gbananbuoli yeni ki taata tuona,
45012005	li go tie yeni leni tinba yaaba n ye Kilisiti nni. Baa ke ti yaba, tikuli tie gbananyendi ki tuugi leni tiyaba nani i gbananbuoli n tuugi leni iyi maama.
45012006	Ama tin pia yaa paabu ki taata, nani U Tienu n puni yua kuli li ŋanbili maama. Lanwani yua n pia sawali maama paabu, wan yaa wangi ma ke li ŋua leni li dandanli.
45012007	Yua n pia o lieba todima paabu mo, wan yaa todi leni yantiayenli. Yua n pia mi bangima yaa paabu mo, wan yaa bangi ma.
45012008	Yua mo n pia ki yaa paagidi o lieba pala yaa paabu, wan yaa paagidi bi pala. Yua n pia ki yaa puuni yaaba n luo bu paabu mo, wan yaa puuni ba leni ti bulicindi. Yua n baa mi gobidima yaa paabu mo, wan yaa gobidi leni li yankuali. Yua mo n baa mi niñingbadima yaa paabu, wan yaa pia li pamanli lipo.
45012009	Yin da bua yi lieba mo leni pala lie. Yin yaa nani mani yaala n bia, ki yaa kubi yaala n ŋani ke li pa.
45012010	Yin yaa bua mani yi yaba nani yaaba n kpi yeni. Yaa jigindi mani yiyaba.
45012011	Yaa tuuni mani leni li yankuali ki da pia i kpadije, yi pala n yaa tuoni yi tuonli po kelima yi tuuni o Diedo po.
45012012	Yin yaa mangidi yi pala yi suginma nni. Yin yaa pia li juunli fala nni. Yin yaa jaandi mani ki da cedi.
45012013	Yin yaa todi mani bi nigagidiŋanba leni ban luo yaala, ki gaani bi canba cangu bonŋanla.
45012014	Yaa gaaliti mani yaaba n wangi yi fala. Yeni de, gaali ba mani ki da soli ba.
45012015	Yin mangi mani yi pala leni yaaba n pia li pamanli, ki go buudi leni yaaba n buudi.
45012016	Yin yaa pia mani yantiayenli leni yiyaba. Yin da bua ki yaa tie niciama. Yin da fiini yi yula, ama yin cedi li yumiinli n diedi yi. Da nua mani yi yula ke yi tie yanfodanba.
45012017	Yin da guani oba mi biadima kelima wan tieni yi yaa biadima po. Yaa lingi mani yaala n ŋani bi niba kuli nintuali.
45012018	Yin moandi mani yin fidi maama kuli ke li yaa ŋua yinba, yin yaa ye leni mi yanduanma leni bi niba kuli.
45012019	N buakaaba, da tu mani i biadi panpaani yi yula po. Ama yin cedi mani U Tienu pabienli daali n cua, kelima li diani: “Mini n tie o pantuulo, mini n baa tu i biadi panpaani,”
45012020	ki go yedi: “Mi koma yaa gbadi a yibali, Ŋan pa o wan je, U ñunñuunu yaa gbadi o, Ŋan pa o wan ño. Kelima a yaa tieni yeni, A dogini o yuli po a mukuanmoana.”
45012021	Ŋan da tuo ke mi biadima n paadi a, ama ŋan paadi mi biadima kelima mi ŋanma tienma po.
45013001	Nilo kuli n tuo ki yaa ŋua mi diema bali danba n bili yaala, kelima bali kuli ki ye kaa ñani U Tienu kani. U Tienu n dini yaa bali danba n ye kuli.
45013002	Lanwani yua n yie li bali danba maama yie U Tienu ñoabonli, yaaba n yie ma baa cuani bi yula po u cuonu.
45013003	Yua n tiendi yaala n tiegi kan yaa jie mi diema bali danba, se yua n tiendi yaala n bia. A bua ki da jie li bali daano bi? Yaa tiendi yaala n tiegi, yeni, o baa pagi a.
45013004	Kelima li bali daano tie U Tienu naacemo, yua n tuuni a ŋamu po. Ama a yaa tiendi yaala n bia ŋan yaa jie, kelima wan bali ki jugisiega yeni, laa tie fanma fanma po ka. O tie U Tienu naacemo ki baa teni yaaba n tieni mi biadima ki fiini U Tienu pali n baa bi biadima panpaani.
45013005	Lanwani li tie tiladi yin tuo ki yaa ŋua mi diema bali danba. Laa tie kelima bi baa fidi ki cuo yi bebe ka, ama yi pala siedi moko yaa po.
45013006	Li tie lani yaa po ke yi pa li lubili moko. Mi diema bali danba tie U Tienu naacenba laa tuonli po.
45013007	Lanwani yin pa bikuli yaala n bili. Li yaa tie o lubigaalo, yin pa o li lubili, li yaa tie li bancanli danba, yin pa ba li bancanli. Yua n pundi ki baa li fangili, yin fangi o. Yua n pundi ki baa ti jigidi, yin jigini o.
45013008	Yin da pia panli oba kuli po, li yaa tie yaa panli n tie yin yaa bua yiyaba yaaka. Yua n bua o lielo kubi U Tienu balimaama n bili yaala cain.
45013009	Kelima U Tienu mabilikaama yaama n yedi: ŋan da conbi, ŋan da kpa o nilo, ŋan da su, ŋan da tieni mi siedi faama ŋan da pia li nunponbiadili, leni yaa mabilikaama n sieni kuli, likuli taani yaa mabilikayenma n tie na yaa niinni: ŋan bua a nisaalilielo nani ŋan bua a yuli maama yeni.
45013010	Yua n bua o nisaalilielo kan tieni o yaala n bia, lanwani mi buama tie balimaama kuli yaa tienma.
45013011	Yin yaa tiendi mani yeni ki cie kelima yi bani tin ye yaa yogunu. Li tie yin di baa fundi yi guama nni yaa yogunu, kelima mi tindima yogunu nagini moala ki cie tin den daani yaa yogunu.
45013012	Ku ñiagu bii ke li waagi, li daali nagini. Lanwani, tin landi mani li biigili yaa tuonbiada ki nan laa mi yenma yaa tuonŋama nani ti toatiadi yeni.
45013013	Tin yaa tiendi mani yaala n dagidi nani bi niba n tiendi yaala u yensiinu, ki da tuo mi jiema n diedi ti yantiana, ki foagidi leni li dañoli, leni mi conconma leni ti cagindi, leni mi niama leni li nunponli.
45013014	Yin laa mani o Diedo Jesu Kilisiti yaa tagu, ki da cedi yi gbanandi bonbuakaala n dadi yi.
45014001	Yaa gaani mani yua n tadi li dandanli nni ki da nia leni o wan tama yaala po.
45014002	One tama ke o pia u sanu ki yaa di lan tie yaala kuli, one, yua n tadi li dandanli nni, cedi ti nandi ki ŋmani ti kpinfaadi bebe.
45014003	Yua n tama ke o fidi ki je li bonla kuli n da fali yua n kaa di jetianma. Yua n kaa di jietianma mo n da jia ti buudi leni yua n daani ke o baa fidi ki je li bonla kuli yeni kelima U Tienu tuo o.
45014004	A tie ŋme, fini yua n ja ti buudi leni nitoa naacemo? O yaa se bonŋanla, leni o yaa baa, li tie o canbaa maama. Ama o baa se kelima o Diedo pia u paalu ki baa teni wan yaa se.
45014005	One nua ke daaliba gagidi ki cie liyali, one mo nua ke a dana kuli tie yenma. Nilo kuli n kpaagi ki bandi cain wan daani yaala.
45014006	Yua n sua ke daaliba gagidi ki cie liyali tieni yeni ki baa kpiagi o Diedo. Yua n di lan tie yaa jiema kuli di ki baa kpiagi o Diedo, kelima o tuondi U Tienu o jiema po. Yua n kaa di jetianma moko tieni yeni ki baa kpiagi o Diedo ki tuondi U Tienu.
45014007	Ti siiga oba kuli ki ye o yuceli po, oba kuli ki kpe o yuceli po.
45014008	Kelima ti yaa ye, ti ye o Diedo po, ti yaa kpe mo, ti kpe o Diedo po. Lanwani ti yaa ye leni ti yaa kpe kuli, ti tie o Diedo yaaba.
45014009	Kilisiti den kpe ki go fii ki fo ki baa die yaaba n ye leni yaaba n kpe kuli.
45014010	Lanwani fini, be yaa po ke a ja ti buudi leni a kpiilo? Be yaa po ke a fali a kpiilo yeni? Tikuli baa sedi U Tienu bujiali kaanu kani.
45014011	Kelima li diani: “O Diedo yedi: ‹N ye ki fo, Dunli kuli baa gbaani n nintuali, Lanbu kuli baa kpiagi U Tienu.› ”
45014012	Lanwani ti siiga yua kuli baa togidi U Tienu wan den tieni yaala kuli.
45014013	Lanwani tin cedi ki da ja leni ti lieba ti buudi. Ama yin jagi mani ki bili ke yi kan tieni yaala n baa tua yi kpiilo po, tantuudikaali bi tingbali bonla.
45014014	N daani ki go bani cain o Diedo Jesu nni ke liba kuli ki joagini li yuli po. Ama o nilo yaa nua ke bonlaba joagini, li joagini laa nilo yaa po.
45014015	Ŋan di yaa jiema yaa yagini a kpiilo yama, ŋaa go cuoni leni mi buama. Da tuo ke ŋan di yaa jiema n teni a kpiilo, Kilisiti n kpe yua yaa po, n bodi.
45014016	Da tuo mani ke yaala n ŋani yipo n pa bi niba u sanu ban sugi la.
45014017	Kelima U Tienu diema naa tie mi jiema leni li bonñokaala bebe ka. Ama, mi teginma, mi yanduanma, leni li pamanli, U Tienu Fuoma Yua n teni ke ti pia yaala.
45014018	Yua n tuuni Kilisiti po yeni, U Tienu pali baa mani leni o, bi nisaaliba mo baa saa opo i moamoani.
45014019	Lanwani tin moandi ki yaa tiendi yaala n baa teni tin yaa mani leni ti lieba, ki go paagidi tiyaba pala U Tienu sanŋoadima nni.
45014020	Ŋan da biidi U Tienu tuonli kelima mi jiema po. Moamoani mi jiema kuli ŋani, ama o nilo yaa dini yaa jiema n baa tua o kpiilo po tantuudikaali o pia lipo i tagili.
45014021	Yaala n baa ŋani tie ŋan cedi ki da ŋmani nandi, ki da ño duven mo, ki da tieni yaala n sieni ki baa tua a kpiilo po tingbali bonla.
45014022	Ŋan pia yaa dandanli, kubi li a yuli po U Tienu nintuali. Li pamanli ye leni yua n ki buni ki cuo o yuli wan saa yaala yaa po i moamoani nni.
45014023	U Tienu bu leni yua yaa yama n lengidi kelima wan di yaala yaa po, kelima waa tieni nani o dandanli n waani o maama. Yaala n kaa ŋua li dandanli kuli tie tuonbiadi.
45015001	Li pundi ke tinba yaaba n pa U Tienu sanŋoadima nni n juuni leni yaaba n tadi lienni, ki yaa todi ba bi tadingu nni, ki da lingi yaala n mani tinba bebe yaa po.
45015002	Li pundi ke ti siiga yendo yendo kuli n yaa tiendi yaala n baa mani o nisaalilielo po, ki tiendi opo yaala n baa todi o wan suagi liiga U Tienu sanŋoadima nni.
45015003	Kelima baa Kilisiti naa den lingi yaala n mani o, ama nani lan diani maama: “Ban den sugidi a yaa sugidi baa mini n yaa yuli po.”
45015004	To, yaala n den kpa diani kuli den diani ke lan bangi ti, ke i Diani n puuni yaa juunli leni yaa baagi yaa po, tin fidi ki baa mi suginma.
45015005	U Tienu yua puuni li juunli leni li papaali n teni yin yaa pia yantiayenli leni yiyaba nani Jesu Kilisiti n bua maama,
45015006	ke yin taani yanyenma leni ñoayenbu ki yaa kpiagidi ti Diedo Jesu Kilisiti Tienu leni o Baa.
45015007	Yin yaa gaani mani yiyaba nani Kilisiti n den ga yi maama U Tienu yaa kpiagidi po.
45015008	Kelima n waani yi ke Kilisiti den tua Isalele buolu yaaba naacemo ki baa doagidi ke U Tienu tie dugika ki teni ban baa U Tienu n den niani bi yaajanba yaa ñoanianu,
45015009	ki go teni ke bi nilanba moko n kpiagi U Tienu o niñigbadima po. Nani lan diani maama: “Lani yaa po n baa pagi a I nilanbuoli siiga, N baa yiini ki kpiagi a yeli.”
45015010	Li go diani: “Yinba i nilanbuoli kuli, Taani mani leni o nibuolu Ki yaa mangidi yi pala.”
45015011	Li go diani: “Pagi mani o Diedo, Yinba i nilanbuoli kuli, Kpiagi o mani, yinba i nibuoli kuli.”
45015012	Esayi moko yedi: “Li benkpeli baa pudi Isayi jiinu nni, Yua n baa fii ki diedi i nibuoli kuli. I nibuoli baa bili bi suginma o yaa kani.”
45015013	Mi suginma Tienu n gbieni yi pala leni li pamanli leni mi yanduanma li dandanli nni. U Tienu Fuoma Yua paaciamu n teni yin yaa pia mi suginma ki pugidipugidi.
45015014	N kpiiba, n bani ke yi pala gbie leni li ŋanbili, ke yi bani cain yin baa tiendi yaala kuli, ki go baa fidi ki tundi yiyaba.
45015015	Baa yeni, n diani yipo bonyenla yenla leni li papaali, ki bua ki tiadi yi yin bani yaala no kelima U Tienu n puni nni yaa ŋanbili yaa po,
45015016	ki teni ke n tua Jesu Kilisiti naacemo bi nilanba siiga. N tuuni yaa tuonli n gagidi ki wangi ba U Tienu Laabaaliŋamo ke bani bi nilanba n tua nani U Tienu n baa tuo yaa padili ke li mani o yeni, U Tienu Fuoma Yua n gagidi yaali wani U Tienu po.
45015017	Lanwani n baa fidi ki kpiagi n yuli Jesu Kilisiti nni kelima n tuuni U Tienu po.
45015018	Mii pia li papaali ki maadi matoama kuli kali Kilisiti n den taa nni ke min yaa gobidi bi nilanba ban tuo ki ŋoadi U Tienu kelima n maama leni n tuona po.
45015019	N den baa U Tienu Fuoma paalu, ki tieni bi siiga sinankeeninba leni mi bancianma. N den cili ki wangi Kilisiti Laabaaliŋamo Jelusalema, ki yuandi ki wangi li maama i kaani kuli hali ki ban gaani ki pundi Ilili diema.
45015020	N den bua ki tieni bonyenla, lani n tie ki yaa wangi Kilisiti Laabaaliŋamo yaaba n daa kpa gbadi o, ke min da ŋuani nitoa tanpuuli po. Nani lan diani maama:
45015021	“Ban ki den kpa waani yaaba O maama fuuli, bani n baa le, Bani yaaba n ki den kpa gbadi o maama Baa bandi ma.”
45015022	Lani n den yiedi npo yaa yogini n yaba ke n daa cua yikani.
45015023	Moala n soani n tuonli ki gbeni yaa dogi n lindi na kuli. Nani lan tie yaa bina n yaba ke n moko bua ki cua yikani yeni,
45015024	n sugini ke n yaa caa Esipana diema, n baa tagi ki fuondi yi. N yaa mangi n pali leni yi danaba, n sugini ke yi baa todi nni min gedi lipo.
45015025	Moala n da baa fii ki gedi Jelusalema bi nigagidiŋanba yaa todima po.
45015026	Kelima Kilisiti n yini yaaba, ke bi ye Maseduana leni Akayi diema nni kuli den sua ke li ŋani ke bi taani mi todima, ki soani bi nigagidiŋanba siiga yaaba n tie luoda ki ye Jelusalema po.
45015027	Bi den tieni yeni bi yama po, li pundi ban tieni yeni moko. Kelima bani bi nilanba yaa den taani leni Jufinba ki boagidi U Tienu sela, li pundi bi nilanba n boagidi bi yema bonbaakaala leni Jufinba.
45015028	N yaa caa ba laa tondu, ki teni ba ban taani bipo yaa paabu ki dudi, n baa tagi yikani ki gedi Esipana diema.
45015029	N bani ke n yaa cua yikani, n baa gbie leni Kilisiti seli.
45015030	N kpiiba, n mia yi kelima ti Diedo Jesu Kilisiti yaa po leni U Tienu Fuoma yaa buama yaa po, ke yin taani leni nni min moa yaa muali nni, ki yaa jaandi U Tienu ki miadi o npo leni li yankuali,
45015031	ke min faabi leni yaaba n ye Jude diema po ki naa tuo ki daani. N go mia yi yin yaa miadi ke min baa gedini yaa todima Jelusalema po, baa mangi bi nigagidiŋanba lipo.
45015032	Lanwani, U Tienu yaa bua, n baa pundi yikani leni li pamanli ki go baa yi siiga fuodimaba.
45015033	Mi yanduanma Tienu n yaa ye leni yikuli. Amina!
45016001	N bua ki waani yi ke ti kpiilo Febe, Kilisiti n yini yaaba Sankile dogu nni todika, tie yin baa fidi ki dugi yua yaa po.
45016002	Yin ga o cangu o Diedo nni nani lan pundi bi nigagidiŋanba n yaa tiendi maama, ki todi o leni wan baa bua yi todima yaa bonla nni kuli, kelima wani oba todi niba boncianla leni mini moko.
45016003	Yin fuondi mani Pilisila leni Akilasa, yaaba n tie n tuonsoanlieba Jesu Kilisiti tuonli nni.
45016004	Bi den luni bi yula ki ga n miali. Laa tie mini bebe n tuondi ba lipo, Kilisiti n yini yaaba nitaana bi nilanba siiga kuli tuondi ba lipo.
45016005	Yin fuondi Kilisiti n yini yaaba yaaba n taagi bi yaa diegu nni moko. Yin fuondi mani n buado Epayineta, yua n den kpa daani Jesu Asi diema nni, ki tie wani Kilisiti bonluonka-kpiala likani.
45016006	Yin fuondi mani Maliyama yua n den soani ki todi yi boncianla.
45016007	Yin fuondi mani n kpiiba Andonikusa leni Juniasa, mini leni yaaba n den taani ki ye li kpaadidieli nni. Jesu tondiba siiga bi tie ban jigindi yaaba boncianla. Bi den daani Kilisiti hali ke mini daa daani o.
45016008	Yin fuondi mani Anpiliatusa wani yua n tie n buado o Diedo nni.
45016009	Yin fuondi mani Ulibana, ti tuonsoanlielo Kilisiti nni, leni n buado Sitakisa.
45016010	Yin fuondi mani Apelesa wani yua n doagidi ke o se Kilisiti nni ke li pa. Yin fuondi mani Alisitobula denpo yaaba.
45016011	Yin fuondi mani n kpiilo Elodiono. Yin fuondi mani Nasisa denpo yaaba yaaba n tie o Diedo yaaba.
45016012	Yin fuondi mani Tilifena leni Tilifosa, yaa puoba n tuuni o Diedo tuonli boncianla. Yin fuondi mani Pesida ti danlimoano, yua n soani O Diedo tuonli hali boncianla.
45016013	Yin fuondi mani Lufusa o Diedo n gandi yua, leni o naa yua n tie n moko yaa naa.
45016014	Yin fuondi mani Asinkilita, Filego, Emesa, Patilobasa, Emasa leni ti kpiiba yaaba n ye leni ba.
45016015	Yin fuondi mani Filologa leni Julia, leni Nele leni o naataanpuoga Olinpa leni yaa nigagidiŋanba n ye leni ba kuli.
45016016	Yin fuondi mani yiyaba ki gobini yiyaba leni mi buamoanma. Kilisiti n yini yaaba nitaana kuli fuondi yi.
45016017	N kpiiba, n tundi yi ke yin fangi mani yi yula leni yaaba n fiindi mi paadima ki go tie tingbali bonla yi siiga, ki naa ŋua yin den baa yaa bangima. Yin foagidi mani leni ba.
45016018	Kelima laa nibuolu naa tuuni ti Diedo Kilisiti po ka, bi tuuni bi tugiceli po yo. Bi maadi mi madingima leni mi mamanma ki boandi yaaba n ki fani.
45016019	Ama yinba wani bi niba kuli bandi yi tuoma. Lani yaa po n mangi n pali yipo. N bua yin yaa fani yaala n ŋani tienma po, ki da pia tagiliba kuli yaala n bia yaa tienma nni.
45016020	Li kan waagi ke mi yanduanma Tienu baa paadi Sutaani ki madi o yi taana tiipo. Ti Diedo Jesu yaa ŋanbili n yaa ye leni yi.
45016021	N tuonsoanlielo Timote fuondi yi. N kpiiba Lusiyusa, Jasono leni Sosipateli moko fuondi yi.
45016022	Mini Tetiyusa yua n diani li naa tili o Diedo nni, n mo fuondi yi.
45016023	Min cani yua, Gayusa, Kilisiti n yini yaaba n taagi yua yaa diegu nni, fuondi yi. Elasita, yua n kubi u naa dogu ligi tuonli, fuondi yi, wani leni ti kpiilo Kalitusa kuli. [
45016024	Ti Diedo Jesu Kilisiti ŋanbili n yaa ye leni yikuli. Amina!]
45016025	Tin yaa kpiagidi mani U Tienu, Wani yua n baa fidi ki teni yin yaa se Ke li pa o sanŋoadima nni Nani min wangi yaa Laabaaliŋamo Ki maadi Jesu Kilisiti maama n yedi maama. N wangi o nani U Tienu bondoaginkaala, Yaala n den duagi ŋasiili nni hali yogu, N doagidi maama moala.
45016026	U Tienu yua n ye yogunu kuli Ñani o ñoabonli Ki yedi ke o bondoaginkaala N doagidi i nibuoli kuli po Kelima o sawalipuaba n diani yaa tila yaa po. U Tienu tieni yeni ki bua Ke i nibuoli kuli n tuo li dandanli.
45016027	Tin yaa kpiagidi U Tienu, Wani yua bebe n pia mi yanfuoma kuli, Kelima Jesu Kilisiti po. Tin yaa kpiagidi o hali yaa yogu n tu yaa yogu. Amina!
46001001	Mini Polo, U Tienu n den yini yua kelima o yanbuama po, ke min tua Jesu Kilisiti tondo, n taani leni ti kpiilo Sositena
46001002	ki diani li tili U Tienu n yini yaaba, yaaba n ye Kolinta dogu nni po. O den gagidi ki ŋanbi yi Jesu Kilisiti nni, ke yin yaa tie o nigagidiŋanba. N fuondi yi leni yaaba n jaandi ki miadi ti Diedo Jesu Kilisiti i kaani kuli, wani yua n tie bi Diedo leni ti yaa Diedo.
46001003	Ti Baa U Tienu leni o Diedo Jesu Kilisiti n pa yi li ŋanbili leni mi yanduanma.
46001004	Yogunu kuli n tuondi U Tienu yipo kelima yin baa yaa ŋanbili o kani Jesu Kilisiti nni.
46001005	Kelima o yaa niinni, yi den baa li seli li bonla kuli nni, lan tie mi maama po leni mi bandima kuli po.
46001006	Lan tie ke yin den gbadi yaa siedi Kilisiti po den pu ki go se yi siiga ki pa.
46001007	Yeni U Tienu paabu kuli siiga, baa bonyenbu ki poadi yipo yin gu ke U Tienu baa doagidi ti Diedo Jesu Kilisiti yaa yogunu.
46001008	Wani U Tienu n baa teni yin yaa se ki pa hali mi juodima yogunu, ke bi kan fidi ki kuli yi liba kuli ti Diedo Jesu Kilisiti cuama daali.
46001009	U Tienu tie tin fidi ki dugi yua yaa po, wani yua n den yini yi ke yin yaa pia yanyenma leni o Bijua Jesu Kilisiti ti Diedo.
46001010	N kpiiba, n mia yi ki tundi yi kelima ti Diedo Jesu Kilisiti yeli po ke yikuli n yaa mani leni yiyaba, ke paadimaba kuli n da ye yi siiga, ke yin yaa taa yenma yi yantiana leni yi yanjaga kuli nni.
46001011	N kpiiba, Kilowe diegu yaaba den waani nni ke mi niama ye yi siiga.
46001012	Min bagi yaala tie ke yi siiga one tua: «Mini wani n ŋua Polo,» one: «Mini wani n ŋua Apolosa,» one: «Mini wani n ŋua Sefa,» one mo: «Mini wani n ŋua Kilisiti.»
46001013	Naani Kilisiti boagidi yoo? Naani bi den kpaa Polo yo li dapoanpoanli po ki baa faabi yi? Bi, bi den batisi yi Polo yeli nni yoo?
46001014	N tuondi U Tienu ke mii den batisi yi siiga oba kuli, kali Kilisipusa leni Gayusa.
46001015	Lanwani oba kuli kan yedi ke bi den batisi o mini yaa yeli nni.
46001016	Moamoani, n den batisi Sitefana leni o deni yaaba moko, mii tiani n yaa go den batisi nitoa.
46001017	Kilisiti naa den soani nni ke min yaa batisi bi niba ka. Ama o den soani nni ke min yaa wangi o Laabaaliŋamo, ke laa tie min yaa wangi leni mi yanfodanmaama ka ke Kilisiti dapoanpoanli n da tua fanma.
46001018	Kelima li dapoanpoanli yaa mawangima tie yanluoma yaaba n baa bodi po. Ama tinba yaaba n tindi po, li tie U Tienu paaciamu.
46001019	Li diani ki yedi: «N baa bolini bi yanfodanba yanfuoma, Ki biani bi nunfandanba nunfanbu.»
46001020	Lanwani o yanfodaano ye le? Li balimaama bangika go ye le? U naa yogunu nianiado go ye le? Naani U Tienu ki doagidi ke ŋanduna yanfuoma kuli tie mi yanluoma ka?
46001021	Kelima bi nisaaliba leni bi yaa yanfoceli naa fidi ki bandi U Tienu leni wan doagidi o yanfuoma maama. Lanwani U Tienu den jagi ke o baa faabi yaaba n daani leni o Laabaaliŋamo wangima yaama n tie nani mi yanluomaama yeni.
46001022	Jufinba miadi mi bancianma, Gilekinba mo lingi mi yanfuoma.
46001023	Ama tinba wani wangi Kilisiti, ban den kpaa yua li dapoanpoanli po. Laa maama tie tingbali bonla Jufinba po, mi go tie yanluoma bi nilanba po.
46001024	Ama U Tienu n yini yaaba po, ban tie Jufinba bi ban tie Gilekinba, Kilisiti tie U Tienu paaciamu leni U Tienu yanfuoma.
46001025	Kelima U Tienu yanluoma fani ki cie bi niba yanfuoma, U Tienu tadingu mo pa ki cie bi nisaaliba yaa paalu.
46001026	N kpiiba, kpaagi mani U Tienu n den yini yaaba n tie maama. Yi siiga yaaba n tie yanfodanba naa yaba, yaaba n tie paatieba leni yaaba n tie bulicinba moko naa fuu.
46001027	Ama U Tienu gandi bi nisaaliba n nua yaala ke li tie yanluobonla, ki baa waani bi yanfodanba i fe. O go gandi bi nisaaliba n nua yaala ke li tie tadinbonla, ki baa waani bi paatieba i fe.
46001028	O go gandi bi nisaaliba n nua yaala ke li tie bonfanla ki fali la, leni yaala n ki tie pu, ki baa bolini ban nua yaala ke li tie bonmoanla.
46001029	O tieni yeni ke nisaaloba kuli n da kpiagi o yuli wani U Tienu kani.
46001030	Ama yinba, U Tienu teni ke yi ye Jesu Kilisiti nni. O go teni ke Jesu tie tipo mi yanfuoma, leni mi teginma, leni mi gagidiŋanma, leni mi daafaabima.
46001031	Lanwani, nani lan diani maama: «Yua n bua ki jigini o yuli, Wan jigini li o Diedo nni.»
46002001	N kpiiba, min den cua yikani yaa yogunu ki wangi yi U Tienu moamoani yi duagi, mii den cua leni mi mabanma, bi leni mi yanfocianma ka.
46002002	Kelima n den jagi ki sua ke laa tie tiladi min bandi bontoala kuli yi siiga, kali Jesu Kilisiti, ban den kpaa wani yua li dapoanpoanli po yeni.
46002003	N den ye yi siiga leni ku tadingu ki digibi kelima ti jawaandi po.
46002004	N mawangima leni n bangima naa den ŋua bi nisaaliba mabanma ka. Ama li den tie leni U Tienu Fuoma leni o paaciamu doagidima yaa po,
46002005	ke yi dandanli n da se kelima bi nisaaliba yanfuoma po, ama U Tienu yaa paaciamu po.
46002006	Baa yeni, ti wangi yaa maama n tie mi yanfomaama yaaba kpeligi ki dagidi li dandanli po yaa siiga. Laa yanfuoma naa tie o naa jamaano yaama ka, laa tie ŋanduna bali danba yaaba n ye mi bodima sanu nni yanfuoma mo ka.
46002007	Ti wangi U Tienu yaa yanfuoma maame, yaama n duagi ki wuo bi nisaaliba po, U Tienu n den tuodi ki bili yaama ke man yaa tie tipo ti kpiagidi.
46002008	Ŋanduna bali danba siiga oba kuli naa den bani laa yanfuoma. Bi yaa den bandi ma, bi kan den kpaa ti kpiagiciandi Diedo li dapoanpoanli po.
46002009	Nani lan diani ki yedi maama: «Nunbu n daa laa yaala, Tubili n daa gbadi yaala, O nisaalo n daa kpaagi yaala mo, U Tienu tuodi ki ŋanbi lankuli Yaaba n bua o yaa po.»
46002010	U Tienu teni ke o Fuoma doagidi la tinba yaa po. Kelima o Fuoma bigidi li bonla kuli, baa U Tienu yanjaga ya n wuo ki ñua.
46002011	Bi nisaaliba siiga ŋme bani o nisaalo pali tugu nni bonla, li yaa tie o nisaalo yantiaceli yaali n ye o niinni? Likuli yenma leni U Tienu. Oba kuli ki bani U Tienu pali tugu nni bonla, kali U Tienu Fuoma.
46002012	Tinba, tii baa ŋanduna yantiali, ama ti baa yaa Fuoma n ñani U Tienu kani, ke tin fidi ki bandi U Tienu n puni ti yaala kelima o ŋanbili po.
46002013	Tii maadi laa bonla nani mi nisaali-yanfuoma n bangi yaala ka, ama nani o U Tienu Fuoma n bangi ti yaame ki doagidi li moamoani yaaba n pia U Tienu Fuoma po.
46002014	Ama li nisaali-yantiali n die yua, kan fidi ki ga yaa bonla n ñani U Tienu Fuoma kani, kelima li tie opo yanluobonla. O kan bandi la kelima li bigidi leni U Tienu Fuoma Yua yaa yantiale.
46002015	U Tienu Fuoma Yua yantiali n diedi yua bigidi li bonla kuli. Ama oba kuli kan fidi ki biigi ki bandi wani.
46002016	Li diani: «Ŋme bani o Diedo yantiali? Ŋme baa fidi ki bangi o?» Ama, tinba ti pia Kilisiti yaa yantiali.
46003001	N kpiiba mii den fidi ki maadi leni yi nani yi tie U Tienu Fuoma n die yaaba, ama n den maadi leni yi nani yi da ŋua li nisaali-yantiali, nani a canpanda yeni Kilisiti nni.
46003002	N den ñundi yi mi naaŋanma yeni, ki naa tendi yi yaa jiema n juagi, kelima yi kan den fidi ki ga ma. Baa moala yi daa fidi ki ga ma, kelima yi da ŋua li nisaali-yantiali.
46003003	Nani li nunponli leni li koanli n da ye yi siiga yeni, laa doagidi ke yi ŋua li nisaali-yantiali, ki tiendi nani bi nisaaliba n tiendi maama kaa?
46003004	Yaa yogu ke yi siiga one tua: «Mini wani n ŋua Polo,» ke one mo tua: «Mini wani n ŋua Apolosa,»
46003005	yii ŋua li nisaali-yantiali kaa? Apolosa tie ŋme? Polo tie ŋme? Ti tie o Diedo naacenba bebe, yaaba n den cuani yipo o Laabaaliŋamo, ke yi daani nani o Diedo n puogi yua kuli maama.
46003006	Mini n den buli ke Apolosa mo den kpidi. Ama U Tienu n teni ke li kpedi.
46003007	Lanwani yua n buu ki tie pu, yua n kpidi mo ki tie pu, kali U Tienu yua n tendi ke li kpedi, wani n tie likuli.
46003008	Yua n buli leni yua n kpidi kuli de yenma, yua kuli baa baa o panpaani nani o tuonli n tie maama.
46003009	Kelima ti taa ki tuuni leni U Tienu. Yinba n tie U Tienu kuanu. Yi go tie U Tienu diegu.
46003010	Nani U Tienu n puni nni yaa ŋanbili po, n den pu li tanpuuli nani o diemaa-yanfodaano yeni, ke nitoa mo ŋuandi lipo. Die yua kuli n fangi o yuli leni wan ŋuandi lipo maama.
46003011	Kelima oba kuli kan go puu tanputoali, ke laa tie yaali n mali ki puu, lani n tie Jesu Kilisiti.
46003012	O nilo yaa ŋuani laa tanpuuli po wula, yaaka ŋanjilifa, yaaka yaa tana yaa dunga pa, yaaka ti daadi, yaaka ti muadi, yaaka a kankaga, yua kuli tuonli n tie yaali baa doagidi,
46003013	kelima ti buudi daali baa waani la. Mi fantama baa doagidi yua kuli n soani yaala. Mi baa biigi yua kuli tuonli ki waani lan tie yaala.
46003014	Yua kuli n ŋuani yaala li tanpuuli yuli po yaa fidi ki ñani mi fantama biigima nni kaa buodi, o baa baa i panpaani.
46003015	Ama yua yaa tuonli n buodi, o baa luo i panpaani. O baa faabi, die nani yua n sani ki ñani mi fantama nni ki cia yeni.
46003016	Yii bani ke yi tie U Tienu diegu ke o Fuoma ye yi niinni yoo?
46003017	Yua n bolini U Tienu diegu kuli, U Tienu baa bolini o. Kelima U Tienu dieli gagidi ki ŋani, yinba n tie laa dieli.
46003018	Oba kuli n da boandi o yuli. Yi siiga oba yaa tama ke o tie o yanfodaano nani ŋanduna n nua maama, wan tua yanluodaano ke wan baa ki tua o yanfodaano.
46003019	Kelima ŋanduna na yaa yanfuoma tie yanluoma U Tienu po. Li diani yeni ki yedi: «O co bi yanfodanba bi nunfanbu nni.»
46003020	Li go diani ki yedi: «O Diedo bani bi yanfodanba yanmaalima. O bani ke mi tie fanma fanma.»
46003021	Lanwani oba kuli n da jigini o yuli bi nisaaliba po. Kelima li bonla kuli tie yi yaa yaala.
46003022	Li yaa tie Polo, li yaa tie Apolosa, li yaa tie Sefa, li yaa tie ŋanduna, li yaa tie li miali, li yaa tie mi kuuma, li yaa tie yaa yogunu n tie na, li yaa tie yaa yogunu n baa ti cua, likuli tie yi yaa yaala.
46003023	Yi mo tie Kilisiti yaaba. Kilisiti mo tie U Tienu yaa yua.
46004001	Lanwani li pundi ban yaa nua ti ke ti tie Kilisiti naacenba, U Tienu n puogi yaaba ban yaa wangi o bondoaginkaala.
46004002	Bi yaa puogi o nilo li tuonli, ban lingi yaala o kani tie wan yaa tie nidugika.
46004003	Mini yaa po, yi yaa jia npo ti buudi, laa tie npo liba. Li bali danba mo yaa jia nni ti buudi laa tie npo liba. Mini nba mo ki jia n yuli buudi. N pali siedi mo ki bu leni nni liba kuli po.
46004004	Ama lani ka doagidi ke n pia moamoani, yua n jia npo ti buudi tie o Diedo.
46004005	Lani yaa po yin da ja ti buudi liba kuli po hali ke li yogunu daa pundi. Yaa gu mani o Diedo cuama, wani yua n baa yendi yaala n wuo li biigili nni, ki go doagidi yaala n den wuo a pala nni. Laa yogunu nilo kuli baa baa U Tienu kani lan pundi wan baa yaa pagidi.
46004006	N kpiiba n maadi mini leni Apolosa maama na nani mi kpanjama yeni, ki baa todi yi yin bandi tikani ki da pendi yaala n diani ki bili yaa bianu. Min maadi yaala tie ke yin da pia ti japaadi ki kpiagi niyendo ki fali o lielo.
46004007	Ŋme teni ke a cie a lieba? A pia be ke U Tienu ka puni a? Li yaa tie yeni, be n teni ke a kpiagi a yuli nani U Tienu ka puni a la yeni?
46004008	Moala ke yi pia ke li dagidi! Moala ke yi tua piada! Yi cili ki diedi ke tii ye lienni. N bi sugini yin bi yaa die moamoani, ke ti moko bi baa taani leni yi ki yaa die.
46004009	Ama li tie npo nani U Tienu n bili ke tinba o tondiba n yaa tie puoli yaaba, nani yaaba yaa buudi n kadi ke bi baa kpa yeni. Kelima bi sieni ti asala nni ŋanduna, malekinba leni bi nisaaliba kuli nuni po.
46004010	Tinba ti tie yanluodanba kelima wani Kilisiti yaa po, ama yinba wani tie yanfodanba Kilisiti nni. Ti tadi, ama yinba wani pa. Bi kpiagi yinba ama bi yuandi tinba.
46004011	Hali moala ti ye leni mi koma leni u ñunñuunu leni ti cadi leni ti puadi ke ti go tie lianliama.
46004012	Ti tuuni leni ti nii hali ki coagi. Bi niba yaa sugi ti, ti gaali ba. Bi yaa waani ti fala, ti juuni.
46004013	Bi yaa kuli ti, ti guani ba mi madingima. Ti tie nani ŋanduna baadi yeni, ki tie nani bi niba kuli n lu yaala hali moala.
46004014	Laa tie ke n bua ki fiagi yi ka ke n diani yipo, ama n tuodi ki tundi yi kelima yi tie n bibuadimu.
46004015	To, baa yi yaa pia gobidikaaba tudapiiga (10,000) Kilisiti nni, yii pia baanba wani boncianla. Kelima mini n den mali yi Jesu Kilisiti nni, min den cuani yipo o Laabaaliŋamo yaa yogunu.
46004016	Lanwani n mia yi ki tundi yi ke yin yaa ŋua n yaa fuuli.
46004017	Lani yaa po yo ke n soani Timote yikani yua n tie n bibuadiga ki tie nidugika o Diedo nni. O baa tiadi yi min ŋua Kilisiti maama, nani min bangi Kilisiti nitaana ya n ye i kaani kuli maama.
46004018	Yi siiga bi nitianba fiini ti japaadi ki tama ke n kan go cua yikani.
46004019	To, o Diedo yaa bua, n baa cua yikani ke li kan waagi. Lanwani n kan bandi bi japaadanba yeni n maadi yaa maama bebe ka, n baa bandi ban pia yaa paalu n tie yu.
46004020	Kelima U Tienu n diema naa doagidi mi maama nni bebe ka, ama u paalu nni.
46004021	Yi bua be? Ke min cua yikani leni u fibu bi? Bi min cua leni mi buama leni li padingile?
46005001	I kaani kuli bi niba tua ke mi conconma ye yi siiga, yaa conconma buolu n kaa ye baa bi nilanba siiga. Lani n tie ke yi siiga o niyendo ye leni o baa pua.
46005002	Ama baa yeni, yi gbengidi yi yula, kaa biidi yi pala ki mua nani i kumoe yeni ki ñani yi siiga yua n tieni laa cagindi.
46005003	Mini yaa po, baa ke n foagi leni yi n gbanandi nni, n ye leni yi n yantiali nni. N mali ki jia yua n tieni laa bonla yeni buudi nani n ye leni yi yeni.
46005004	O Diedo yeli nni leni o paalu po, yikuli yaa taani, ke n moko ye leni yi n yantiali nni,
46005005	yin teni laa nilo Sutaani, ke wan bolini o gbanandi ke o naano n tindi o Diedo Jesu n baa cua yaa daali.
46005006	Yin gbengidi yi yula maama, laa ŋani. Yii bani ke li dabinli waamu bebe baa teni ti yonbudi kuli n pili yoo?
46005007	Yin ñani mani yi siiga li dabinkpeli, ki tua nani ti yonbupandi yaadi n ki pia dabinli yeni. Moamoani yi tie laa yonbudi, kelima Kilisiti yua n tie ti Pendima jaanma pebiga padi no.
46005008	Lanwani tin jaani laa jaanma ke laa tie leni li dabinkpeli lani tie mi conconma, ama leni yaa dupen n ki pia dabinli lani n tie li papienli leni i moamoani.
46005009	N den diani yipo li tili ki waani yi ke yin da pia ŋantaado leni mi conconma danba.
46005010	Mii baa ke yin da pia ŋantaado baa kuli leni ŋanduna yaaba, yaaba n tie mi conconma danba, leni bi ŋaliŋabuaba, leni yaaba n bua ki yaa di bi lieba, leni yaaba n ŋua i buli, kelima li yaa tie yeni kali yin nan ña ŋanduna nni.
46005011	Min den diani ki bua ki waani yi yaala tie line: yin da pia ŋantaado leni yua n yedi ke o tie yi kpiilo ki nan conbi, yaaka ki tie ŋaliŋabualo, yaaka yua n ŋua i buli, yaaka o nisugido, yaaka o dañogaado yaaka yua n bua ki yaa di o lieba. Yin da tuo baa ki taani ki je leni laa nibuolu.
46005012	Naani li tie mini yaa ŋantaado yo ki jia ti buudi leni niinpo yaaba? Laa tie yi siiga nni yaaba yaa buudi ka ke yi baa jia?
46005013	Ama niinpo yaaba U Tienu baa jia leni ba ti buudi. Deli mani ki ñani o nibiado yi siiga.
46006001	Yi siiga ŋme n baa tuo ki gedini o lielo ŋanduna yaaba, yaaba n ki daani bujiali kani? O yaa pia maama leni o lielo, waa baa gedini ma bi nigagidiŋanba kani?
46006002	Yii bani ke bi nigagidiŋanba baa jia ti buudi leni ŋanduna yoo? Lanwani li yaa tie ke yi baa jia ti buudi leni ŋanduna yi baa gbali ki jia ti buwaadi bii?
46006003	Yii bani ke ti baa jia ti buudi leni malekinba yoo? Lanwani laa pia kuli tama ke ti baa fidi ki jia ti buudi yaa jamaano n tie na yaa maama po.
46006004	Lanwani yi yaa pia o naa jamaano yaa maama leni yiyaba, yi yen taa Kilisiti n yini yaaba n ki pia leni yaaba ŋantaado yene ban tua yi bujiaba.
46006005	N yedi yeni ki bua i fe n cuo yi. Naani yii pia yi siiga baa niyendo yua n pia mi yanfuoma ki baa fidi ki jia ti buudi o kpiiba siiga?
46006006	Naani yi siiga yua n pia mi maama leni o kpiilo baa gedini o ti buudi po, yaaba n kaa daani kani yo?
46006007	Baa yin pia ti buudi leni yiyaba yeni, li doagidi yi gbalima. Laa baa ŋani ki cie yin juuni leni yi kpiiba n tieni yi yaa bonbiadila kaa? Laa baa ŋani ki cie yin tuo ban je yi kaa?
46006008	Ama yinba n tiendi laa bonbiadila, ki di nitoaba, bani yaaba n tie yi kpiiba yeni.
46006009	Yii bani ke yaaba n ki tiegi kan ba biinu U Tienu diema nni yoo? Yin da boandi yi yula. Yaaba n tiendi ti cagindi, leni i buli danba, leni mi conconma danba, leni yaaba n biidi bi yula, leni yaa jaba n taagi leni biyaba kuli,
46006010	leni a concona, leni bi ŋaliŋabuaba, leni a dañogaada, leni a nisugida, leni yaaba n di bi lieba, kuli kan baa biinu U Tienu diema nni.
46006011	Yi siiga bi nitianba den tie laa nibuolu, ama U Tienu ŋuudi yi o gagidi yi ki puni yi li moamoansaali o Diedo Jesu Kilisiti yeli po leni ti Tienu Fuoma tuonli po.
46006012	Bi tianba yi siiga tua: «Mii go kua liba,» ama li bonla kuli ka ŋani. N baa fidi ki yedi: «Mii go kua liba kuli,» ama n kan tuo liba kuli n diedi nni.
46006013	Yi go tua: «Mi jiema ye ku tugu po, ku tugu mo ye mi jiema po.» U Tienu baa ti bolini likuli yenma. Ama ti gbanandi naa ye mi conconma po ka, ti ye o Diedo yaa po, o Diedo mo ye ti gbanandi yaa po.
46006014	U Tienu, yua n den fiini o Diedo bi tinkpiba siiga, o go baa fiini ti mo kelima o paalu yaa po.
46006015	Yii bani ke yi gbanandi tie Kilisiti gbananbuoli ka yoo? Naani n baa taa Kilisiti gbananbuoli ki teni yin tua li poconconli gbananbuoli bi? Kalam.
46006016	Yii bani ke yua n taani leni li poconconli tua gbananyendi leni o kaa? Kelima li diani: Bani niba lie baa tua gbananyendi.
46006017	Yua n taabi o Diedo tua yendo leni o.
46006018	Yin sani ki foagidi mani leni mi conconma. Tuonbiatoadi kuli ye ti gbanandi niinpo, ama yua n puni o yuli mi conconma po, tudi o gbanandi po yo.
46006019	Yii bani ke yi gbanandi tie U Tienu Fuoma Yua dieli, yua n ye yi niinni, U Tienu n puni yi yua ke yii go die yi yula?
46006020	Moamoani o da yi leni yaa dunga n pa. Lanwani yin yaa kpiagidi mani U Tienu yi gbanandi nni lani yaala n tie U Tienu n die yaali.
46007001	Moala n bua ki maadi yin den diani ki buali nni yaa maama. Li ŋani ke o ja n da taa pua.
46007002	Ama kelima mi conconma n yaba maama, li pundi ke ja kuli n yaa pia o pua, pua kuli mo n yaa pia o calo.
46007003	O ja n yaa tiendi o pua po yaala n pundi, o pua moko n yaa tiendi o calo po yeni.
46007004	O pua ki die o gbanandi, o calo n die, o ja moko ki die o gbanandi, o pua n die.
46007005	Yin da yie mani yiyaba po, kali yikuli yaa juogi ki tuo ki bili u yogunu waamu i jaandi po. Lani yaa pendi, yin goa ki taani leni yiyaba ke Sutaani n da tulini yi kelima yi gbali yi gbanandi kubima.
46007006	Min maadi yeni, laa tie ke n bili yipo yin baa tiendi yaala ka, li tie sanbili yo.
46007007	N bi bua ke nilo kuli n yaa tie nani min tie maama na. Ama nilo kuli baa U Tienu kani yaa paabu n ki taa leni o lielo, niyendo baa ki baa fidi ki tieni line, nitoa mo line.
46007008	Moala n maadi yaaba n daa tieni ñiigili, bi jaba leni bi puoba, leni a kpepuona mo po, li baa ŋani bipo ban yaa tie ban tie maama, nani n moko n tie maama.
46007009	Ama bi yaa kan fidi ki kubi bi gbanandi, ban tieni li ñiigili, kelima bi yaa tieni li ñiigili ŋani ki cie bi gbanandi n yaa fiidi bipo nani mi fantama n co yeni, ki paadi ba.
46007010	N bili mi naa maama yaaba n tieni li ñiigili po. Mini ka bili ma, o Diedo n bili ma. O pua n da ña o calo kani.
46007011	O yaa ñani o kani wan da go kuni jatoa, wan yaa ye obebe, yaaka wan go mangi leni o calo ki goa o kani. Ja mo n da ñani o pua.
46007012	Moala n maadi yaaba n sieni po, mini n maadi, o Diedo ka. Ti kpiilo yendo yaa pia yaa pua n ki daani, ama ki tuo ki ye leni o, wan da ñani o.
46007013	Yaa pua n pia o calo ke waa tuo ki daani, ama ki tuo ki baa ye leni o, wan da ña o kani.
46007014	Kelima yaa calo n ki daani baa mi gagidiŋanma kelima o pua po. Yaa pua n ki daani mo baa mi gagidiŋanma kelima o calo po. Lani yaaka yi bila bi baa joagini, ama lan tie maama yeni, bi gagidi.
46007015	Ama yua n ki daani yaa bua ki ña, ban cedi wan ña. O yaa ñani, ti kpiiba, lan tie ja bi pua, faabi leni laa lolima, kelima U Tienu yini ti ke tin yaa ye leni mi yanduanma.
46007016	Fini o pua, a bani lede a yaa baa faabi a calo? Fini o ja mo, a bani lede a yaa baa faabi a pua?
46007017	Lanwani bonyenla bebe n ye, yua kuli n yaa ye nani o Diedo n puni o maama, ki ŋoadi wan den tie maama U Tienu n yini o yaa yogunu. Lani n tie min biliti yaala Kilisiti n yini yaaba i kaani kuli po.
46007018	O nilo yaa den kua ku koanciagu U Tienu n yini o yaa yogunu, wan da lingi ki bolini ku koanciagu maalima, o nilo yaa den kua U Tienu n yini o yaa yogunu, wan da kua.
46007019	O nilo yaa kua leni o yaa kua, laa tie pu, ama U Tienu mabilikaama kubima n tie li kuli.
46007020	Nilo kuli n yaa tie wan den tie maama U Tienu n den yini o yaa yogunu.
46007021	A yaa den tie yonbo U Tienu n yini a yaa yogunu, lan da yagi a yama. Ama a yaa baa fidi ki faabi, ŋan moandi.
46007022	Yua n tie yonbo o Diedo n yini o yaa yogunu, o Diedo faabi o ke o tua o yua. Yua n die o yuli mo U Tienu n yini o yaa yogunu tua Kilisiti yonbo.
46007023	U Tienu den da yi yaa dunga n pa, lanwani da tua mani bi nisaaliba yaa yonbi.
46007024	N kpiiba yua kuli n yaa tie U Tienu kani wan den tie maama U Tienu n den yini o yaa yogunu.
46007025	Yaala n tie yaaba n kaa tieni ñiigili nani yin den buali nni maama po, mii pia o Diedo mabilikaama laa maama po. Ama n baa waani yi min sua yaala, mini yua ke o Diedo teni ke n tua nidugika kelima o niñingbadima yaa po.
46007026	Kelima yaa fala n kpendi yaa po, n sua ke li baa ŋani o nilo n yaa tie wan tie maama.
46007027	A pia pua bi? Ŋan da moandi ki bua ki ñani o. Ŋaa pia pua? Da lingi ki taa.
46007028	Ama a yaa taa pua, ŋaa tieni tuonbiadi. O jafaano mo yaa kuni ja, waa tieni tuonbiadi. Ama yaaba n tieni li ñiigili baa laadi fala u naa yogunu yema nni, li tie lani yaa po ke n bua ki todi yi yin da kua laa fala nni.
46007029	N kpiiba min bagi yaala tie ke yaa yogunu n sieni koabi. Lanwani dinla liiga yua n pia pua n yaa ye nani waa pia yeni.
46007030	Yaaba n buudi n yaa ye nani baa buudi yeni. Yaaba n pia li pamancianli n yaa ye nani baa pia yeni. Yaaba n da bonla n yaa ye nani baa die ban da yaala.
46007031	Yaaba n pia i ŋantaadi leni ŋanduna bonla n yaa ye nani laa bonla ki tie bipo tiladi, kelima ŋanduna yua n ye moala na pendi ki baa juodi.
46007032	N bua yin yaa ye ki da pia yanyagidi. Yua n kaa pia pua kuandi o yama o Diedo ŋantaadi nni, ki lingi wan baa mangidi o Diedo pali maama.
46007033	Yua n pia pua mo kuandi o yama ŋanduna na ŋantaadi nni ki lingi wani baa mangidi o pua yaa pali maama.
46007034	Lani n teni ke o podaano yama boagidi kaani lie. O pua moko, yua n kaa pia ja, leni yua n daa bani ja, bi moko kuandi bi yama o Diedo ŋantaadi nni, ki moandi ki gagidi bi gbanandi nni leni bi yantiali nni kuli. Yua n kuni o ja kuandi o yama ŋanduna ŋantaadi nni ki lingi ki baa mangidi o calo pali.
46007035	N maadi lankuli ki bua ki todi yi. Laa tie ke n bua ki dia ku diagu ka. N bua yin yaa ŋua o Diedo nani lan pundi maama, ki bua o ki taabi o leni payenli.
46007036	O nilo yaa pia o toginaa ke o dagidi li calinkpenli ke o sua ke li pundi wan kuni o ja mo, ke o sua ke o tudi leni wan yie opo, wan tieni wan sua maama, waa tieni tuonbiadi, wan cedi wan kuni.
46007037	Ama yua n den jagi ki bili o yama po ke o baa kubi o toginaa wan da kuni ja, o yaa sua ke o baa fidi ki tieni nani wan den jagi maama, o ŋanbi leni wan teni ke o toginaa kan kuni ja.
46007038	Lanwani yua n cedi ke o bisalo kuni, o tieni yaala n ŋani, ama yua n kubi o bisalo ke waa kuni, wani n tieni yaala n ŋani ki cie.
46007039	O pua luo leni o calo, o calo n ye yaa banlu kuli, ama o calo yaa ti kpe, o pua yeni faabi ki baa fidi ki kuni wan bua yua kuli, ama kali wan yaa tie o Diedo yua.
46007040	O yaa tie wan tie maama kaa go kuni jatoa n baa mani opo ki cie. Lani n tie mini n sua maama, n tama ke n pia U Tienu Fuoma moko.
46008001	Moala yaala n tie ti padinandi po. Yi tua: «Tikuli pia mi bandima.» Mi bandima kpendinni ti japaadi, ama mi buama todi mi kpedima li dandanli nni.
46008002	O nilo yaa tama ke o bani li bonla, o daa bandi nani lan pundi wan bandi maama.
46008003	Ama yua n bua U Tienu kuli, U Tienu mo bani wane.
46008004	To, moala n baa maadi ti padinandi maama. Ti bani ke bulo naa ye ŋanduna nni se U Tienu yendo bebe n ye.
46008005	Kelima baa ke ban yi yaala i buli yaba lan tie tanpoli bi tinga nni, li tie moamoani ke i buli yaba ke bi diediba moko yaba.
46008006	Ama tinba yaa po wani Tienyendu bebe n ye, yua n tie Baa. O den tagi li bonla kuli, tinba mo ye o yaa po. Diediyendo bebe moko n ye, Jesu Kilisiti, li bonla kuli den tagi kelima o yaa po, ti moko ye kelima wani yaa po.
46008007	Ama bi niba kuli daa pia laa bandima. Bi nitianba n den maani i buli ŋoadima maama teni ke baa moala bi yaaŋmani laa nandi bi di nua ti ke ti tie padinandi o bulo po. Lanwani bi pala siedi ya n tadi yen joagini lienni.
46008008	To, laa tie mi jiema ka baa teni tin nagini U Tienu. Ti yaa dini, li kan wadi tipo liba, ti yaa dini mo, li kan pugini ti liba.
46008009	Ama yin fangi mani yi yula ke yin pia u sanu ki tieni yaala n da tua tantuudikaali yaaba n tadi yaa po.
46008010	Kelima o nilo yaa laa ke fini yua n pia mi bandima ka li budieli nni ki ŋmani ti padinandi, wani yua yaa pali siedi n tadi, li kan teni wan baa li papaali ki ŋmani ti padinandi yoo?
46008011	Lanwani a kpiilo yua n tadi, wani Kilisiti n den kpe yua yaa po, baa bodi kelima a bandima yaa po.
46008012	Yi yaa tudi yi kpiiba po yeni, ki lengidi bi pala siedi yaali n tadi, yi tudi Kilisiti po.
46008013	Lanwani jiemaba yaa baa guli n kpiilo, n kan go je laa jiema hali abada, ke min da guli n kpiilo.
46009001	Mii die n yuli kaa? Mii tie Jesu tondo kaa yoo? Mii den laa ti Diedo Jesu kaa? Yii tie min den soani o Diedo po ki baa yaaba kaa yoo?
46009002	Baa nitoaba yaa nua ke n tie o Diedo tondo, yinba wani nua ke n tie yeni, kelima yinba n tie yaa maalima n doagidi ke n tie o Diedo tondo.
46009003	Lani n tie min maadi maama ki baa ga n yuli leni yaaba n kuliti nni.
46009004	Naani tii pia li bali ki yaa baadi ti jiema leni tin baa ñu yaala yoo?
46009005	Tii pia li bali ki taa pua yua n daani Jesu nani Jesu tondiba yaaba n sieni, leni wani o Diedo waamu leni Pieli n tieni maama?
46009006	Bi mini leni Banabasa bebe n baa tuuni li tuonli tiladi ki yaa baadi li bonjekaala ti yema po?
46009007	Ŋme baa kua minteeli leni o yuceli piama? Ŋme baa ŋu i tilondi ki nan kan ŋmani li bonluonkaala? Ŋme baa kpaa u naakulu ki nan kan ño mi naaŋanma?
46009008	Min maadi yaa maama yeni, naani n maadi nani bi nisaaliba n nua maama bebe bi? Li balimaama wani ki yedi yeni kaa?
46009009	Li diani Musa balimaama nni ki yedi: ŋan da yilini o nua ñoabu takunkumi wan ŋmaadi ti disiandi yaa yogunu. Naani U Tienu den yagini o yama i ne po yoo?
46009010	Bi o maadi tinba bebe yaa po? Li diani yeni tinba yaa po saa. Li pundi ke yua n ko bu kpaabu leni yua n ŋmaadi ti siandi kuli n yaa sugini ke bi baa baa bi biinu lienni.
46009011	Ti yaa den buli yikani yaa bonbi n tie U Tienu Fuoma bonla, naani li baa bia ti yaa yendi yikani yi bonpiakaala?
46009012	Nitoaba yaa pia li bali ki baa ga yi kani ŋanduna bonla, tinba kaa pia ki cie yoo? Ama tii den ga yi kani nani tin pia li bali ki baa ga maama. Ti den tuo ki ga fala buolu kuli ki juuni li po, ke bonlaba kuli n da pigini Kilisiti Laabaaliŋamo po.
46009013	Yii bani ke yaaba n tuuni U Tienu diegu tuonli baa baadi bi jiema U Tienu diegu nni kaa yoo? Ke yaaba n tuuni li padibinbinli kani baadi bi biinu ban padi yaala nni?
46009014	Likuli yenma o Diedo bili ke yaaba n tuuni o Laabaaliŋamo tuonli n yaa baadi yaala n dagidi bi yema po o Laabaaliŋamo tuonli nni.
46009015	Ama mii tieni nani n bali n puni nni u sanu maama baa waamu. Min diani yipo yaa maama moala na mo, laa tie ke min baa liba ka. N yaa kpe, lani n mani n po ki cie min tieni yeni. Niloba kan fie nni min kpiagidi n yuli yaala yaa po.
46009016	Min wangi o Laabaaliŋamo yeni, n kan kpiagi n yuli lipo, kelima li tie n po tiladi. Fala n baa n po n yaa wangi o Laabaaliŋamo.
46009017	N yaa bi wangi o Laabaaliŋamo n yama po, n bi baa ga i panpaani, ama min wangi o Laabaaliŋamo tiladi ke laa tie n yama po yeni, n tuuni U Tienu n piani nni yaa tuonli.
46009018	Lanwani n panpaani tie be? Li tie, ke n wangi o Laabaaliŋamo ki naa lingi panpaaniba kuli, ki naa baa o Laabaaliŋamo tondo n pia li bali ki yaa baadi yaala.
46009019	Baa ke n die n yuli kaa tie oba kuli naacemo, n puni n yuli ki tua bi niba kuli naacemo, ki baa dadi min fidi yaa bianu kuli ban cua o Diedo kani.
46009020	N yaa ye Jufinba siiga, n tie nani n tie Jufi yeni, ke min fidi ki dadi ba. N yaa ye bani li balimaama n die yaaba siiga, n tua nani li die n moko yeni, ke min fidi ki dadi ki cuani li balimaama n die yaaba.
46009021	Li balimaama n kaa die yaaba moko yaa siiga, n tua nani maa die nni yeni, baa ke mi die nni, kelima Kilisiti balimaama die nni, ke min fidi ki dadi li balimaama n kaa die yaaba.
46009022	N yaa ye yaaba n tadi U Tienu sanŋoadima nni siiga, n tie nani yua n tadi yeni, ke min fidi ki gobidi ki cuani baa o Diedo kani. N moandi yeni li bonla kuli nni ki yaa tie nani bi niba kuli n tie maama, ke lan tie yaala kuli nni min fidi ki faabi bi nitianba.
46009023	N tiendi lankuli o Laabaaliŋamo po, ke min fidi ki baa n mo yaa biinu o Laabaaliŋamo ŋalimani nni.
46009024	Yi bani ke yaaba n boagini ki baa sani mi nuama kuli yen sani, ama niyendo bebe n baa baa i panpaani, bi yeni kaa? Sani mani maama ke yi mo baa baa i panpaani.
46009025	Yua n bua ki tua liiga yua jelibuolu kuli nni yen kubi li kuali o gbanandi po li bonla boncianla po. O tiendi yeni kelima o bua ki baa yaa panpaani n baa pendi po. Ama tinba wani tiendi yeni ki bua ki baa yaa panpaani n kan pendi hali abada.
46009026	Lanwani n tiini mi nuama, ama mii tiini yaali ka, n go tie nani yua n tiendi yaa jeligu n tie ki kudi a nikula, mii kudi mi fawaama ka.
46009027	N wangi n gbanandi fala ki paani ti cain, kelima mii bua ki waani nitoaba o Laabaaliŋamo, ki yuandi ki sua ke bi yedi ke mini nba ki dagidi, ki ñani nni.
46010001	N kpiiba mii bua ke yaala n den tieni ti yaajanba n yaa boani yi: Ku tawaligu den yiini bikuli po, bikuli den duodi mi ñincianma.
46010002	Bikuli den baa mi batisima Musa niinni ku tawaligu nni leni mi ñincianma nni.
46010003	Bikuli den di jeyenma yaama n ña U Tienu kani,
46010004	ki go ñu bonñokayenla yaala n ña u Tienu kani, kelima bi den ñu yaa tangu yaa ñima n ñani U Tienu kani, yaagu n den yegi leni ba. Laa tangu den tie Kilisiti.
46010005	Ama bi siiga boncianla ki den mangidi U Tienu pali, lani n teni ke bi den kpe mi fanpienma nni.
46010006	Lankuli tie tipo li bonbangikaala, ki bua ki tuodi ki bangi ti ke tin da bua yaala n bia nani bani yeni.
46010007	Yin da ŋoadi i buli nani bi siiga bi tianba n den tieni maama. Nani lan diani maama: «Bi den kali ki dini ki go ñuni, lani n pendi bi den fii ki jeli ki ciaga.»
46010008	Tin da pa ti yula mi conconma mo nani bi siiga bi tianba n den puni bi yula mipo maama, ke piilie n niba tudataa (23,000) den kpe dayenli.
46010009	Tin da biigi o Diedo nani bi siiga bi tianba n den tieni maama ke i we ku ba.
46010010	Yin da yenbidi mo nani bi siiga bi tianba n den yenbidi maama, ke mi kuuma maleki den ku ba.
46010011	Laa bonla kuli den baa bipo ki baa tie bi niba kuli po li bonbangikaala. U Tienu den teni ke likuli diani ki baa tie tipo i tundi, tinba yaaba n ye ŋanduna juodima dana siiga.
46010012	Lani yaa po yua n tama ke o se wan fangi o yuli ki da baa.
46010013	Tulinmaba kuli kan cua yi kani kaa tie yaama n kpendi bi nisaaliba kuli po. U Tienu tie dugika, o kan tuo yaa tulinma n cie yi fidu bianu n cua yi kani. Ama mi biigima yaa cua yi kani, o baa ŋanbi yipo u sanu ke yin fidi ki juuni ki ña lienni.
46010014	Lani yaa po n buakaaba, yin sani mani ki foagidi leni i buli ŋoadima.
46010015	N maadi leni yi kelima yi tie yanfodanba, yin biigi mani min maadi yaama na.
46010016	Li seli tadiñokaaga tin tuondi U Tienu yaaga yaa po, naani kaa tie mi taanyenma leni Kilisiti soama po kaa? Tin cabidi yaa dupen, naani tii tie mi taanyenma leni Kilisiti gbanandi po kaa?
46010017	Dupen tie yendo, tinba yaaba n yaba moko tie gbananyendi, kelima tikuli taani ki boagidi laa dupen yendo.
46010018	Kpaagi mani Isalele yaaba po. Bi yaa dini ti padijiedi, naani baa pia taanyenma leni U Tienu kaa?
46010019	N bua ki yedi be? Ke o bulo tie bonmoanla bi? Bi ke ban padi yaala o bulo tie bonmoanla bi? Kalam.
46010020	N bua ki yedi ke yaaba n padi i buli yeni padi mu cicibiadimu po yo, baa padi U Tienu po ka. Mii bua ke yin yaa pia ŋantaado leni mu cicibiadimu.
46010021	Yi kan fidi ki ño o Diedo tadiñokaaga, ki go ño mu cicibiadimu yaa tadiñokaaga. Yi kan taani ki je o Diedo jiema, ki go taani ki je mu cicibiadimu mo yaa jiema.
46010022	Ti baa tieni yeni ki ñuni o Diedo li mutuoli bii? Ti pia u fidu ki cie o bi?
46010023	Yi tua: «Liba kuli ki go kua» yeni, ama li bonla kuli ka ŋani, «Liba kuli ki go kua,» ama li bonla kuli ka todi.
46010024	Oba kuli n da lingi o yuceli bebe yaa ŋamu, ama wan yaa lingi yaala n tie o lieba moko yaa po.
46010025	Yi pia u sanu ki ŋmani yaa nandi n kuadi ki daaga nni kuli, ki da tuo yi pali siedi n yaa bangi liba kuli po,
46010026	kelima li diani ki yedi: «O Diedo die ki tinga Leni yaala n ye ki niinni kuli.»
46010027	Yua n ki daani yaa yini yi ke yin cua ki je leni o, ke yi bua ki gedi, je mani wan teni yi yaa jiema kuli, ki da buali kelima yi pali siedi po.
46010028	Ama o nilo yaa yedi yi: «Yaa nandi n tie na tie padinandi,» da je mani kelima yaa nilo n waani yi la po, leni li pali siedi po.
46010029	N baa yaa nilo n waani yi yeni yaa pali siedi, mii maadi yi yaa pali siedi ka. Be yaa po ke nitoa pali siedi baa bu leni min pia u sanu ki tieni yaala yaa po?
46010030	N yaa tuondi U Tienu n jiema po, be yaa po ke bi baa jaligidi nni min tuondi U Tienu yaa jiema po?
46010031	Lani, yi yaa baa je, leni yi yaa baa ño, leni yin baa tieni yaala kuli, tieni mani likuli U Tienu yaa kpiagidi po.
46010032	Yin da tieni mani yaala n baa teni ke Jufinba leni yaaba n kaa tie Jufinba leni U Tienu n yini yaaba kuli n tuudi ki baa ti tuonbiadi nni.
46010033	N moko moandi ki tiendi yeni ki baa dagidi leni bi niba kuli min tiendi yaala kuli nni. Mii tiendi yeni ki bua ki lingi n yuceli ŋamu ka, n lingi yaaba n yaba yaa ŋamu po, ke ban baa ki tindi.
46011001	Yin yaa ŋua mani n fuuli nani min ŋua Kilisiti fuuli maama.
46011002	N pagi yi kelima yi tiani npo li bonla kuli nni, ki go ŋua min den bangi yi yaa bangima mo.
46011003	Baa yeni n bua yin bandi ke Kilisiti tie ja kuli yudaano, o ja mo tie o pua yudaano, U Tienu mo tie Kilisiti yudaano.
46011004	Yaa ja n jaandi bi ki wangi U Tienu maama ki ciibi kuli, o jigidi o yudaano.
46011005	Ama yaa pua n jaandi bi ki waani U Tienu maama ki naa yili, o jigidi o yudaano. Likuli yenma leni wan kuo o yudi.
46011006	O pua yaa kan yili, wan moagi o yudi. Ama i fe yaa pia o pua wan kuo o yudi, bi wan moagi ti, li pundi wan yili.
46011007	Laa pundi o ja n yaa ciibi, kelima o tie U Tienu nannanli leni o kpiagidi. O pua mo n tie o ja yaa kpiagidi.
46011008	Moamoani, o ja naa den ñani o pua niinni, ama o pua n den ñani o ja niinni.
46011009	U Tienu naa den tagi o ja kelima o pua po ka, ama o den tagi o pua kelima o ja yaa po.
46011010	Lani yaa po, leni malekinba yaa po, li pundi o pua n yili.
46011011	Yaala n tie o Diedo nni yaa po, o pua yema kan dagidi se ja n yaa ye, o ja mo yema kan dagidi se pua n yaa ye.
46011012	Kelima nani o pua n den ñani o ja niinni maama, likuli tie yenma leni moala, ja kuli mali kelima o pua po, ama li bonla kuli ñani U Tienu kani.
46011013	Yinba yiba n biigi mani ki le li yaa ŋani ke o pua n jaandi U Tienu kaa yili.
46011014	Naani mi tagima mani miba ki wangi ke o ja yaa pia ti yuciandi, ke li pia i fe?
46011015	Ama o pua wani yaa pia ti yuciandi, li tie opo ti kpiagidi, kelima U Tienu puni o ti yuciandi tin yaa tie opo nani li cabiyilikaali yeni.
46011016	O nilo yaa bua ki nia laa maama, wan bandi ke tinba leni U Tienu n yini yaaba kuli siiga, tii pia laa bogidili.
46011017	Yaa maama n baa ŋua yaa po, mii pagi yi ba, kelima yi yaa taani laa ŋanbi yipo liba, li biidi yi bebe.
46011018	Min da baa kpa maadi yi yaala tie ke n gba ke yi yaa taani mi paadima ye yi siiga. N daani li waamu
46011019	kelima li tie tiladi ke mi paadima n yaa ye yi siiga, ke yaaba n se i moamoani nni n doagidi.
46011020	Yi yaa taani, li naa tie o Diedo jiema po ka ke yi taani.
46011021	Kelima yi yaa kali ki baa je, yua kuli yen cili ki yaa di wani oba yaa jiema kaa gu o lieba, ke mi koma pia tianba, ke tianba mo ñu hali ki gaadi.
46011022	Yii pia yi denpo yin baa di ki go ñu naani yoo? Bi yi fali U Tienu n yini yaaba, ki fiagi bi siiga yaaba n ki pia liba yoo? Min yedi yi lede? Min pagi yi bi? N kan pagi yi lani yaa po.
46011023	Kelima n den baa o Diedo kani min bangi yi yaala. Ban den janbi o yaa ñiagu, o den taa dupen
46011024	ki tuondi U Tienu, ki cabidi ki yedi: «Line n tie n gbanandi yaadi n cabidi yipo. Yaa tiendi mani yeni ki tiani npo.»
46011025	Ban den dini ki gbeni yaa yogunu, o den taa ki tadiñokaaga ki yedi: «Yaa tadiñokaaga n tie na tie o ŋantaadipaano yua n kua kelima n soama yaa po. Yaa tiendi mani yeni ki tiani npo yin baa ñu yaa yogunu kuli.»
46011026	Lanwani yaa yogunu kuli ke yi ŋmani dupen ki go ñuni ki tadiñokaaga nni na, yi wangi o Diedo kuuma, hali wan go baa cua.
46011027	Lani yaa po yua n ŋmani o Diedo dupen ki go ñuni o Diedo tadiñokaaga nni kaa dagidi, o pia i tagili o Diedo gbanandi leni o soama po.
46011028	Lanwani nilo kuli n kpa biigi o yuli, lani yaa puoli wan ŋmani laa dupen ki go ño laa tadiñokaaga.
46011029	Kelima yua n ŋmani ki go ñuni ki naa laa ke o Diedo gbanandi ye lienni ŋmani ki go ñuni o yuli po ti buudi.
46011030	Lani n teni ke a yiama leni a tadima yaba yi siiga, ke niba boncianla kpe.
46011031	Ti yaa den biigi ti yula, U Tienu kan bi bu leni ti.
46011032	Ama o Diedo bu leni ti ki tundi ti leni fala yeni, ke wan da ti taani ki bu ki cuo ti leni ŋanduna.
46011033	Lani yaa po n kpiiba yi yaa taani ki baa je o Diedo jiema, yin guudi mani yiyaba.
46011034	Mi koma yaa pia yua, wan kpa je o denpo ki nan cua, ke yin da taani yi nitaanli nni ki cuani yi yula po ti buudi. N baa ŋanbi yaa maama n sieni kuli n yaa ti cua yaa yogunu.
46012001	N kpiiba, yaala n tie U Tienu Fuoma paabu yaa po, mii bua lan yaa boani yi.
46012002	Yi bani ke yin den tie nilanba yaa yogunu, yi den tuodi ke bi dia ki caani yi i buli yi n ki maadi po.
46012003	Lanwani n kadi ki waani yi ke U Tienu Fuoma n gobidi yua kuli kan yedi: Jesu tie ti solindi yua, oba kuli mo kan yedi: «Jesu n tie o Diedo,» kali U Tienu Fuoma Yua gobidi o.
46012004	Bu paabu buoli yaba, ama Fuoma Yua yendo n puuni likuli.
46012005	I todibuoli moko yaba ama o Diedo yua n die likuli tie yendo.
46012006	I tuonbuoli yaba, ama U Tienyendu n tuuni laa tuona kuli bi niba kuli nni.
46012007	Yua kuli baa U Tienu Fuoma doagidima li nitaanli kuli todima po.
46012008	O Fuoma puni niyendo mi yanfomaama. Mi Fuoma yenma yeni go puni nitoa mi bandima maama.
46012009	Mi Fuoma yenma yeni n puni niyendo li dandanli, ki go puni nitoa mo wan yaa paagidi a yiama.
46012010	O puni niyendo ke o baa fidi ki yaa tiendi mi bancianma, ki go puni nitoa ke o baa fidi ki yaa wangi U Tienu maama, ki puni nitoa goga U Tienu Fuoma leni mu cicibiadimu gagidima paabu. O puni mi malanma paabu ki go puni nitoa mi malanma soaginma paabu.
46012011	Laa Fuoma yenma n tuuni laa bonbuoli kuli, ki puuni nilo kuli oba nani wani oba n bua maama.
46012012	Kelima, nani ti gbanandi n tie yenma ki nan pia yaa gbananbuoli n yaba maama, ama baa ke ti buoli yaba yeni, tikuli taani ki tie gbananyendi. Li moko tie yene leni Kilisiti.
46012013	Tikuli den batisi mi Fuoma yenma yeni yaa niinni, ke tin tua gbananyendi, lan tie Jufinba leni bi nilanba, lan tie i yonbi bi yaaba n die bi yula, U Tienu puni tikuli ke ti baa ki ñuni Fuoma yenma yaa kani.
46012014	Lani yaa po, ti gbanandi naa tie gbanan-buoyendu bebe ka ama gbananbuoli boncianla.
46012015	Li yaa tie ke li taali yedi: «Min ki tie nuu yeni, mii taa ti gbanandi nni,» lani kan teni ke li kaa taa ti gbanandi nni.
46012016	Li yaa tie ke li tubili mo yedi: «Min ki tie nunbu yeni, mii taa ti gbanandi nni,» lani kan teni ke li kaa taa ti gbanandi nni.
46012017	Li yaa tie ke ti gbanandi kuli bi tie nunbu bebe, mi gbadima bi baa ye le? Bi tikuli yaa bi tie tubili bebe, ti baa gba u nuulu lede?
46012018	Moamoani U Tienu bili gbananbuolu kuli uba uba ti gbanandi nni nani wan bua maama.
46012019	I gbananbuoli yeni kuli yaa bi tie gbanan-buoyendu bebe, ti gbanandi bi baa ye le?
46012020	To, baa ke i gbananbuoli yaba, ti gbanandi tie gbananyendi.
46012021	Lanwani bu nunbu naa pia sanu ki yedi u nuu: «Mii pia leni a ŋantaado.» Li yuli mo naa pia sanu ki yedi a taana: «Mii pia leni yi ŋantaado.»
46012022	Ama yaa gbananbuoli n naani ke i tadi ki cie moko tie tiladi.
46012023	Yaa gbananbuoli n kaa pia jigidi ti gbanandi nni, ti jigindi ti boncianla. Yaa gbananbuoli n kaa pia jawaama, ti tiani ipo ki kubi i leni li fangili,
46012024	yaa gbananbuoli n pia mi jawaama mo, yii bua puginma. U Tienu den tagi ti gbanandi ki taani ti buoli, ki teni ke yaa gbananbuoli n kaa pia jigidi n baa ti jigidi ki pugini.
46012025	O den tieni yeni ke mi paadima n da ye ti gbanandi nni, ama gbananbuoli kuli n yaa bua ki todi iyi yenma.
46012026	Gbanan-buoyendu yaa laadi fala, i gbananbuoli kuli taani leni u laa fala nni. Gbanan-buoyendu yaa baa ti jigidi, i gbananbuoli kuli mangi i pala leni u.
46012027	Yinba kuli taani ki tie Kilisiti gbanandi, yi siiga yua kuli tie o gbananbuoli.
46012028	U Tienu kpa bili Kilisiti n yini yaaba siiga, bi tondiba, miliema bi mawangikaaba, mi taama bi bangikaaba. Li yaa puoli li pia yaaba n tiendi mi bancianma, tianba ke bi baa paagidi a yiama, tianba mi todima paabu, bi tianba mi gobidima paabu, tianba malanma maama paabu.
46012029	Bikuli tie tondiba bi? Bikuli tie mawangikaaba bi? Bikuli tie bangikaaba bi? Bikuli tiendi mi bancianma bi?
46012030	Bi bikuli baa a yiama paagima paabu yoo? Bi ki maadi mi malanma yoo? Bi ki fidi ki soagindi mi malanma yoo? Yeni ka.
46012031	Lanwani yin yaa bua mani yaa paabu n ŋani ki cie. N go baa waani yi yaa sanu n ŋani ki cie likuli.
46013001	Baa n yaa bi maadi bi nisaaliba mabuoli Leni malekinba yaa mabuoli kuli, Ki naa pia mi buama, N baa tie nani yaa kudi n mua Bi nani ban pua yaa longa Ke ki tiendi ku fuugu yeni.
46013002	Baa n yaa bi baa mi mawangima paabu, Ki go bandi yaala n duagi kuli, Ki go baa mi bandima kuli, Baa n yaa pia yaa dandanli N baa fidi ki fuadi a juana, N yaa pia mi buama, Mii tie pu.
46013003	Baa n yaa bi boagidi n piama kuli Ki puni a luoda, Baa n yaa bi baa teni n gbanandi Ban ju mi fantama, N yaa pia mi buama, Li kan todi nni liba.
46013004	Mi buama pia li juunli ki go ŋanbidi. Mi buama ki pia nunponli. Maa kpiagidi mi yuli, Maa gbengidi mi yuli mo.
46013005	Maa pia boandi, Maa lingi yaala n ŋani mi yuli po bebe, Maa fiindi mi pali, Maa kpaagi yaala n bia.
46013006	Maa mangidi mi pali Leni yaala n ki tiegi, Ama mi mangidi mi pali Leni i moamoani.
46013007	Mi buama tiendi sugili Li bonla kuli po. Mi pia li dandanli leni mi suginma Leni li juunli li bonla kuli nni.
46013008	Mi buama ki pia gbenma. Mi mawangima baa pendi, Mi malanma baa gbeni, Mi bandima moko baa pendi.
46013009	Kelima moala ti bandima Tie bonjenga bebe, Ti mawangima moko Tie bonjenga bebe.
46013010	Ama yaala n tie bonmunli yaa ti cua, Ki bonjenga baa pendi.
46013011	Min den tie biga yaa yogunu, N den maadi nani ki biga yeni, Ki bungi nani ki biga yeni, Ki go kpaagi nani ki biga yeni, Ama moala ke n tua ja, N cedi li bonwaabonla.
46013012	Moala ti laa likuli nani tin nua Ti nannanli ki maduubiga nni maama, Ke laa doagidi cain. Laa yogunu, ti baa le likuli Ki nunga leni kiyaga. Moala n bani bonjenga, Li bonmunli yaa ti cua yaa yogunu N baa bandi cain nani U Tienu N bani nni cain maama.
46013013	Moala bonla taa n ye ki kan pendi, Lani n tie li dandanli, Mi suginma leni mi buama, Likuli siiga yaala n cie tie mi buama.
46014001	Yin moandi mani ki yaa pia mi buama. Yin yaa lingi mani U Tienu Fuoma paabu moko, ama yin yaa lingi mani mi mawangima yaa paabu ki cie.
46014002	Kelima yua n maadi mi malanma, waa maadi leni bi niba, o maadi leni U Tiene, kelima niloba kuli ki gba wan tua yaala. U Tienu Fuoma paalu teni ke o maadi U Tienu bondoaginkaala.
46014003	Ama yua n wangi U Tienu n yedi o yaala maadi leni bi niba, ki todi ba ke bi suagi liiga, ki tundi ba ki go paagidi bi pala, ki baagi baa mo.
46014004	Yua n maadi mi malanma todi o yuli bebe. Ama yua n wangi U Tienu n yedi o yaala todi Kilisiti n yini yaaba kuli.
46014005	N bua ke yikuli n yaa maadi mi malanma, ama n bua yin yaa wangi U Tienu yedi yaala ki cie. Yua n wangi U Tienu n yedi yaala cie yua n maadi mi malanma, li yaa tie ke o soagini wan yedi yaala ke Kilisiti n yini yaaba n baa mi todima lienni yaaka.
46014006	N kpiiba, li baa pia yipo bee fuome n yaa cua yikani ki maadi yi mi malanma ki naa doagidi yipo bondoaginkaalaba, yaaka bandimaba, yaaka U Tienu n yedi yaala, yaaka bangimaba?
46014007	Baa yaa bonla n kaa fo ki nan pia u nialu nani ki yeliga leni ku kogidigu, li yaa tiendi yaa fuugu n kaa pia gagidima, bi niba baa ga lede ki bandi ban piebi yaala, bi ban pua yaala?
46014008	Yua n piebi kakaci yaa piebi ke li gagidi bu toabu po, ŋmee n baa bandi ki bogini bu toabu po?
46014009	Likuli tie yenma leni yinba. Yi yaa maadi mi malanma kaa maadi ban baa fidi ki gbadi yaala, bi baa gbadi yin maadi yaala lede? Yi baa maadi mi fawaama nni bebe.
46014010	Baa ke i mabuoli yaba ŋanduna nni, yaa maama n ki pia bundima ki ye.
46014011	O nilo yaa maadi min kaa bani yaa mabuolu, n baa yaa tie opo nilamo, o moko baa yaa tie npo nilamo.
46014012	Lanwani yinba mo, kelima yi lingi U Tienu Fuoma paabu leni li yankuali, lan yaa tie Kilisiti n yini yaaba todima po yo ke yi lingi ki baa boncianla.
46014013	Lani yaa po, yua n maadi mi malanma n mia U Tienu wan pa o wan fidi ki soagini wan yedi yaala.
46014014	Kelima n yaa jaandi ki maadi malanma n pali ye i jaandi nni ama n yantiali naa ye lienni.
46014015	Lanwani n baa tieni lede? N baa jaandi len U Tienu Fuoma, ama n baa jaandi leni n yantiali mo. N baa yiini leni U Tienu Fuoma, ama n baa yiini leni n yantiali mo.
46014016	A yaa tuondi U Tienu a pali nni, yua n kua yi nitaanli nni ki naa bani laa bonla, baa ga lede ki ga "Amina" kelima o naa bani ŋan tua yaala?
46014017	Moamoani a tuondi U Tienu bonŋanla, ama laa todi a lielo wan suagi.
46014018	N tuondi U Tienu ke n maadi mi malanma ki cie yikuli.
46014019	Ama Kilisiti n yini yaaba siiga, n yaa maadi maama muu ke mi pia mi bundima ki baa fidi ki bangi nitoaba, lani n cie npo min maadi malanma maama tudapiiga (10,000).
46014020	N kpiiba da kpaagi mani nani a biwaala yeni. Li bonbiadila yaa po, yin yaa tie nani a canpanda yeni, ama yi kpaagili nni yin yaa tie nani bi nikpeliba yeni.
46014021	I Diani waani ke o Diedo yedi mine: «N baa soani nibuotoe n niba kani, Ki teni bi nilanba n maadi ba mi malanma, Ki yaa wangi ba n maama. Baa yeni, bi kan cengi n maama.»
46014022	Lanwani mi malanma tie sinankeeni yaaba n daa tuo ki daani po yaa po, maa tie yaaba n daani yaa po, ama mi mawangima tie sinankeeni yaaba n tuo ki daani yaa po.
46014023	Lanwani Kilisiti n yini yaaba kuli yaa taani ki maadi mi malanma, yaaba n kaa bani laa bonla leni yaaba n daa tuo ki daani yaa kua yi siiga, baa baa yedi ke yi gaadi kaa?
46014024	Ama li yaa tie ke bikuli wangi U Tienu maama, ke yua n ki tuo ki daani bi yua n bani kua yi siiga, li baa doagidi opo ke o tie ti tuonbiadi daano, wan gbadi yaala baa cuo o pali.
46014025	Yaala n wuo o pali nni kuli baa wuodi. Lanwani o baa labini U Tienu nintuali ki kpiagi o ki yedi ke U Tienu ye yi siiga moamoani.
46014026	N kpiiba ti baa tieni lede? Yi yaa taani, one baa pia bu yanbu, one mi bangima, one mi doagidima, one mi malanma, one mi malanma soaginma. Likuli n tieni ke Kilisiti n yini yaaba n baa mi todima.
46014027	Li yaa tie ke bi niba cili ki maadi mi malanma, niba lie, bi niba taa, baa fidi ki maadi yendo yendo ki ŋoadi biyaba, niyendo mo n soagini.
46014028	Li yaa pia yua n baa soagini, yua n bua ki maadi mi malanma n yaa ŋmini Kilisiti nitaanli nni, ki maadi ma o yuceli po leni U Tienu po.
46014029	U Tienu mawangikaaba moko, niba lie, yaaka niba taa, n yaa wangi U Tienu maama, yaaba n sieni n yaa bigidi ban yieni yaala.
46014030	Yaaba n ka ki cengi yeni siiga, niyendo yaa baa doagidima, yua n bi kpa maadi n ŋmini.
46014031	Yikuli baa fidi ki waani U Tienu maama yendo yendo ki ŋoadi yiyaba, ke yikuli n baa mi bangima leni i tundi U Tienu sanŋoadima nni.
46014032	Bi mawangikaaba n die bi yama,
46014033	kelima U Tienu naa tie sisindi sindi Tienu ka, ama mi yanduanma Tienu. Nani lan tie maama bi nigagidiŋanba taana kuli nni,
46014034	li pundi bi puoba n yaa ŋmini a taana nni, kelima baa pia sanu ki maadi lienni. Ama ban yaa miindi bi yula, nani li balimaama moko n bili maama.
46014035	Bi yaa bua ki bandi bonlaba, kali ban buali bi ciaba bi denpo, kelima laa pundi o pua n maadi Kilisiti n yini yaaba siiga.
46014036	U Tienu maama den ñani yi yaa kani yo? Bi mi den cua yinba bebe yaa kani yoo?
46014037	Niloba yaa tama ke o tie mawangika, bi ke U Tienu Fuoma ye o niinni, wan faami bonŋanla ke min diani yipo yaala na tie o Diedo ñoabonli.
46014038	O yaa yie kaa tuo, cedi o mani.
46014039	Lanwani n kpiiba yaa kuandi mani yi yama ki bua ki baa ki yaa wangi U Tienu maama. Yin da yie mi malanma maama mo.
46014040	Ama li bonla kuli n yaa tiendi ke li ŋua li fuuli, ki da cuoni sisindi sindi.
46015001	N kpiiba n bua ki go tiadi yi min den kpa waani yi yaa Laabaaliŋamo, yin den ga yua, ki se lienni bonŋanla.
46015002	Yi tindi kelima o Laabaaliŋamo yeni yaa po, li yaa tie ke yi kubi o nani min den waani yi maama. Yeni yaaka yi dandanli moko tie fanma fanma.
46015003	N den kpa waani yi mini nba n den baa yaa bangima, lani n tie ke Kilisiti den kpe ti yaa tuonbiadi po nani i Diani n yedi maama,
46015004	ke bi den piini o, ke li dataali daali o den fii bi tinkpiba siiga, nani i Diani n yedi maama.
46015005	O den doagidi o yuli Sefa po, ki go doagidi bi piiga n niliediba po.
46015006	Lani n pendi o go den doagidi o yuli ti kpiiba yaaba n den taani ki cie niba kobimuu po. Bi siiga boncianla da ye, ama bi tianba wani kpe.
46015007	Lani n pendi o den doagidi o yuli Jaka po, ki yuandi ki doagidi li bi tondiba kuli po.
46015008	O den juodi ki doagidi o yuli mini mo yaa po, mini yua n tie nani ki bikaaga yeni.
46015009	Moamoani n tie Jesu tondiba kuli siiga puoli yua, mii pundi ban yini nni Jesu tondo moko kelima n den wangi U Tienu n yini yaaba fala.
46015010	Kelima U Tienu ŋanbili po yo ke n tua min tie yua na. O ŋanbili npo naa tua fanma, li teni ke n soani ki cie Jesu tondiba kuli. Laa tie mini nba ka soani yeni, ama U Tienu ŋanbili n tuuni leni nni.
46015011	Lanwani lan tie mini, lan tie bani, tikuli wangi yi laa Laabaaliŋamo, yi mo den tuo ki daani wane.
46015012	Lanwani, li yaa tie ke ti wangi ke Kilisiti fii bi tinkpiba siiga, li ga lede ke yi siiga tianba nia ke bi tinkpiba fiima ki ye?
46015013	Bi tinkpiba fiima yaa ye, Kilisiti moko naa den fii bi tinkpiba siiga.
46015014	Kilisiti yaa den fii mo, ti mawangima tie fanma fanma, yi dandanli moko tie fanma fanma.
46015015	Yeni moko ti tie siedi tuofaadanba U Tienu po, kelima ti tieni opo siedi ke o fiini Kilisiti bi tinkpiba siiga, ke o naa fiini o, li yaa tie ke bi tinkpiba kan fii.
46015016	Kelima bi tinkpiba yaa kan fii, Kilisiti moko naa den fii bi tinkpiba.
46015017	Kilisiti mo yaa den fii bi tinkpiba siiga, yi dandanli tie fanma fanma, yi da ye yi tuonbiadi nni,
46015018	yaaba n daani Kilisiti ki kpe moko bodi.
46015019	Li yaa tie ke ti suginma Kilisiti po tie o naa jamaano bebe po, ti yema pia mi niñima ki cie bi niba kuli.
46015020	Ama moamoani, Kilisiti fii bi tinkpiba siiga ki tie o kpialo ki tie siedi ke yaaba n kpe kuli baa fii.
46015021	Lanwani kelima mi kuuma n den cua kelima o nisaalo yaa po, yeni moko bi tinkpiba fiima cua kelima niyendo yaa po.
46015022	Nani bi niba kuli n kpe kelima Adama po maama, yeni bi niba kuli go baa baa li miali kelima Kilisiti yaa po.
46015023	Ama yua kuli o kaanu, Kilisiti o kpialo, li yaa puoli, wan cua yaa yogunu, yaaba n tie o yaaba baa fii.
46015024	Li yaa puoli mi juodima yogunu baa cua. Kilisiti baa paadi ki bolini batoali kuli leni paato kuli leni paacianto kuli ki teni U Tienu yua n tie Baa mi diema kuli.
46015025	Kelima li tie tiladi ke Kilisiti n yaa die hali U Tienu n teni wan ŋmaa o yibalinba o taana tiipo.
46015026	Wan baa juodi ki bolini yaa yibali tie mi kuuma.
46015027	Moamoani U Tienu den teni ke Kilisiti die li bonla kuli ki ŋmaa la ki diedi likuli. Ama lan yedi ke o teni ke Kilisiti die li bonla kuli yeni, li doagidi ke yua n teni ke o die li bonla kuli naa taa laa bonla nni.
46015028	Li yaa tie ke Kilisiti diedi li bonla kuli yaa yogunu, wani U Tienu Bijua baa miini o yuli ki tuo ke yua n den teni ke o die likuli yeni n yaa die o, ke U Tienu n yaa tie likukuli li bonla kuli nni.
46015029	Bi tinkpiba fiima yaa ye, yaaba n batisi kelima yaa niba n kpe yaa po baa baa lipo be? Li yaa tie moamoani ke bi tinkpiba kan fii, be yaa po ke nitoaba batisi bani yaaba n kpe yaa po?
46015030	Tinba mo, be yaa po ke ti ye mi yebiadima nni yogunu kuli?
46015031	N kpiiba li tie moamoani ke n ye mi kuuma nni daali kuli nani lan tie ke n pia li pamancianli ti Diedo Jesu Kilisiti kani kelima yi yaa po maama.
46015032	Li yaa tie ke bi niba n nua maama bebe yaa po ke n den koani leni ti moayandi Efesa po, n den baa be ñuadi lienni? Li yaa tie ke bi tinkpiba kan go fii, lanwani: Tin je mani ki go ño, kelima saala ti baa kpe.
46015033	Lan da boani yi: "U yeginbiadu n baa biidi li yantiaŋanli".
46015034	Yin go baa mani li yantiaŋanli nani lan pundi maama, ki cedi ki da go tiendi tuonbiadi, kelima yi siiga tianba naa bani U Tienu. N maadi yeni ke i fe n cuo yi lipo.
46015035	Daalinba niloba baa buali: «Bi tinkpiba baa fii lede? Bi baa goa ki cua leni be yaa gbananbuolu?»
46015036	Fini o yanpiidaano, ŋan buli yaala yaa kpe, li kan pudi.
46015037	Ŋan buli yaala ke li tie bonbibu, bi dibima, bi bonbuotoe, laa tie ŋan go baa le yaala.
46015038	U Tienu puuni bonbibu kuli wan bua yaa gbanandi buolu. O puuni bonbibu kuli bu gbanandi buba.
46015039	Ti gbanandi buoli kuli naa tie yenma. Bi nisaaliba gbanandi ye tiba, ti yandi gbanandi ye tiba, ti bonyugiditi gbanandi ye tiba, i jami yaa gbanandi mo ye tiba.
46015040	Tanpoli yaa yaadi ye, ki tinga mo yaa yaadi ye. Tanpoli yaa yaadi kpiagidi naa taa leni ki tinga yaa yaadi yaa kpiagidi.
46015041	U yienu pia u kpiagidi uba, o ŋmaalo pia o kpiagidi oba, a ŋmabila pia a yaa kpiagidi aba. A ŋmabila moko naa taa kpiagidi buolu leni aya.
46015042	Bi tinkpiba fiima mo baa tie yene. Bi buli ti gbanandi ke ti tie bonbedikaadi, ama ti go baa fii kaa go pia bedima.
46015043	Bi buli ti ke ti gundi, ama ti baa goa ki fii ki pia ti kpiagidi. Bi buli ti ke ti tadi, ama ti baa goa ki fii ki pia u fidu.
46015044	Bi buli ti ke ti tie nisaali gbanandi, ama ti fii leni U Tienu Fuoma yaa miali. Li yaa tie ke ti nisaali gbanandi ye, yaa gbanandi n pia U Tienu Fuoma miali moko ye.
46015045	Li tie yeni ke li diani ki yedi: O nikpialo Adama den tua yaa milai n fo. Ama Adama juodika tie yaa Fuoma n puuni li miali.
46015046	Laa tie tanpoli yua ka den kpia, ama ki tinga yua, ke tanpoli yua yuandi ki cua.
46015047	O nikpialo den ñani ki tinga tama nni ki tie ki tinga yua, o nilielo ñani tanpoli.
46015048	Tinga nni yua n tie maama, tinga nni yaaba mo kuli tie yeni, tanpoli po yua n tie maama, tanpoli yaaba mo kuli tie yeni.
46015049	Nani tin pia ki tinga yua yaa nannanli yeni, ti go baa baa tanpoli po yua yaa nannanli yene.
46015050	N kpiiba, min yedi yaala tie ke ti gbanandi leni mi soama kan je li faali U Tienu diema nni, yaala n baa bedi mo kan je yaala n kan bedi faali.
46015051	Diidi mani, n baa doagidi yipo li bondoaginkaala. Tikuli ka baa kpe. Ama tikuli baa lebidi.
46015052	Li baa tieni yenma nani ku nungbangu kabima yeni, o kakaci-juodika yaa piebi yaa yogunu. Kelima kakaci yaa piebi yaaba n kpe baa fii ki kaa go pia mi bedima, lani ti mo baa lebidi.
46015053	Li tie tiladi ti naa gbanandi yaadi n baa bedi n lebidi ki tua yaadi n kan bedi. Li tie tiladi ti naa gbanandi yaadi n baa kpe n lebidi ki tua yaadi n kan kpe.
46015054	Lanwani yaa gbanandi n baa bedi yaa lebidi ki tua yaadi n kan bedi, ke yaa gbanandi n baa kpe mo lebidi ki tua yaadi n kan kpe, laa yogunu yaa maama n diani na baa tieni ki dudi: Bi paadi mi kuuma ki bolini ma cain.
46015055	Mi kuuma, a paani be? Mi kuuma, a bonjunkaala go ye le?
46015056	Mi kuuma bonjunkaala tie ti tuonbiadi, ti tuonbiadi paalu mo tie li balimaama yaa po.
46015057	Ama tin tuondi mani U Tienu yua n teni ke ti paani li bonla kuli kelima ti Diedo Jesu Kilisiti po.
46015058	Lanwani n kpibuadiba yin yaa se mani bonŋanla ki da lengidi. Yin yaa suagi mani liiga o Diedo tuonli nni yaa yogunu kuli, ki bani ke yi tuonli o Diedo po kan tua fanma.
46016001	Yaala n tie mi ligitaanma bi nigagidiŋanba yaa todima po, yi moko n tieni nani min den bili Kilisiti n yini yaaba, yaaba n ye Galati diema nni maama.
46016002	A ŋada daali kuli, yi siiga yua kuli n yen bili o denpo wan fidi yaala nani o bonpiakaala n pundi maama, ki da guudi n cuama yogunu ki tieni mi ligi taanma.
46016003	N yaa cua, n baa diani a tila Jelusalema yaaba po, ki teni yin gandi yaa nidugikaaba, ki soani ba ban gedini yi paabu Jelusalema.
46016004	Li yaa pundi mini nba n gedi, bi baa yegi leni nni.
46016005	N yaa poandi Maseduana diema, n baa cua yikani. Kelima n jagi ke n baa poandi Maseduana nni.
46016006	Daalinba n baa waagi leni yi, li fidi min pundi ti wadi yogunu, ke yin todi nni leni n cenli, min baa gedi naankani kuli.
46016007	Kelima mii bua ki le yi moala ki pendi tontoni, ama o Diedo yaa tuo, n sugini ki waagi leni yi waamu.
46016008	Ama n da baa ye Efesa na hali li Dapiimuuli jaanma n pundi,
46016009	kelima u sanu luodi npo yaala n tie n tuonli po, ama yibalinba moko yaba.
46016010	Li yaa tie ke Timote cua yikani yin ga o cangu bonŋanla ke wan da bangi liba yi siiga, kelima o tuuni o Diedo tuonli nani mini yeni.
46016011	Oba kuli n da fali o. Yin todi o o cenli nni ki cabi o leni mi yanduanma wan goa ki cua n kani. Kelima n gu wan taani leni ti kpiiba ki cua.
46016012	Ti kpiilo Apolosa yaa maama po, n den tigini o ke wani leni ti kpiiba n yegi ki gedi yikani, ama waa bua ki cua yikani moala, o yaa baa u sanu o baa cua.
46016013	Yin yaa gu mani, ki yaa se ke li pa li dandanli nni, tua mani jaba, paagi mani yiba.
46016014	Yi siiga li bonla kuli n yaa tiendi leni mi buama.
46016015	N kpiiba n go pia mayenma. Yi bani ke Sitefana leni o deni yaaba kuli tie yaaba n den kpa daani Jesu Akayi diema nni. Yi go bani ke bi puni bi yula ki todi bi nigagidiŋanba.
46016016	Yin miini mani yi yula laa nibuolu kani leni yaaba n kuani bi yama ki tuuni o Diedo tuonli kuli.
46016017	N pali mangi leni Sitefana leni Fotunata leni Akayikusa cuama, bi tieni n po yin bi baa tieni n po yaala kuli.
46016018	Bi duani n yama ki mangi n pali ki go tieni yeni yi moko yaa po. Yin pagi mani laa nibuolu po.
46016019	Kilisiti n yini yaaba Asi diema nni kuli fuondi yi. Akilasa leni Pilisila, leni Kilisiti n yini yaaba, yaaba n taandi bi diegu nni, fuondi yi o Diedo nni.
46016020	Ti kpiiba yaaba n ye nekanba kuli fuondi yi. Fuondi mani yiyaba ki gobini yiyaba leni mi buamoanma.
46016021	Mini Polo n diani n fuondi na leni n nuceli.
46016022	Yua n kaa bua o Diedo kuli, wan tua ti solindi yua. Ti Diedo, ŋan cua.
46016023	O Diedo Jesu yaa ŋanbili n yaa ye leni yi.
46016024	N buama ye leni yikuli, Jesu Kilisiti nni.
47001001	Mini Polo, Jesu Kilisiti tondo kelima U Tienu yanbuama po, n taani leni ti kpiilo Timote ki diani ki fuondi yinba U Tienu nitaanli yaali n ye Kolinta, leni yaa nigagidiŋanba n ye Akayi diema nni kuli.
47001002	Ti Baa U Tienu leni ti Diedo Jesu Kilisiti yaa ŋanbili leni o yanduanma n yaa ye leni yi.
47001003	U Tienu yua n tie ti Diedo Jesu Kilisiti Tienu leni o Baa n baa ti pagidi, wani Baa, yua n tie mi niñingbadima kuli daano leni i baagi kuli Tienu.
47001004	Wani n baagidi ti ti fala kuli nni ke tin fidi ki yaa baagidi yaaba n ye leni fala kuli, kelima tinba tiba n baadi yaa baagi wani U Tienu kani yaa po.
47001005	Nani tin laadi Kilisiti n den laa yaa fala buolu boncianla maama, ti moko baadi i baagi boncianla Kilisiti kani yene.
47001006	Ti yaa laadi fala, li tie yi yaa baagi leni yi yaa tindima po. Ti yaa baa i baagi, li tie ke yi moko n yaa baadi i baagi ke yin fidi ki juuni, li yaa tie ke yi laa tin laadi yaa fala.
47001007	Tin pia yaa suginma yipo mo se bonŋanla, kelima ti bani ke yin taani leni ti ki laadi fala yeni, yi go baa taani leni ti tin pia yaa baagi nni moko.
47001008	N kpiiba, n bua yin bandi tin den laa yaa falabiado tin den ye Asi diema nni yaa yogunu. Laa falabiado den kpiagi ki pendi ti fidu banlu hali ke ti den tama ke ti kaa pia miali.
47001009	Ti den nua cain ke ti kuuma yogunu pundi, ki go nua ke li tie yeni ki bua ki bangi ti ke tin da go dugi ti fidiceli po, kali U Tienu yua n fiindi bi tinkpiba po.
47001010	Wani yua n den faabi ti, go baa faabi ti leni laa kuuma. Ti go sugini ke o go baa faabidi ti.
47001011	Yi moko baa todi ti leni yi jaandi, yeni niba boncianla baa teni tin baa laa ŋanbili U Tienu kani kelima bi niba boncianla baa tuondi o kelima tipo.
47001012	Tin jigini ti yula yaala yaa po tie ke ti pala siedi doagidi ke ti ye ŋanduna nni leni yaa tagu n gagidi leni yaa yantugupiendi n ñani U Tienu kani. Yaala n cie mo tie ke ti tagu den tie yeni yi moko yaa siiga. Tii den pia laa tagiŋamu kelima o nisaalo yanfuoma po ka, ama kelima U Tienu ŋanbili po.
47001013	Tii diani yipo bontoala, kali yin cogi ki gba yaala. N sugini ke yi baa bandi ki pugidi hali ki ban bandi la cain.
47001014	Nani yin bandi waamu maama, yi tie ti jigidi ke yi mo baa fa ki tua ti yaa jigidi o Diedo Jesu cuama daali.
47001015	Min den bani cain ke li baa tie yeni, n den jagi ke n baa kpa gedi yikani ke yin baa li ŋanbili ki pugini.
47001016	N den baa ña yikani ki suagi liiga ki gedi Maseduana diema, ki ña lipo ki go tagi yikani ke yin ciani nni min gedi Jude po.
47001017	Min den bua ki tieni yeni, naani li den tie leni ku jeligu yoo? Bi n yanjaga yeni ŋua li nisaali-yantiali ki baa yedi: «Mm,» ki go yedi: «A-a?»
47001018	U Tienu tie n siedi ke tin den waani yaa maama naa den tie: «Mm,» leni: «A-a.»
47001019	Kelima Jesu Kilisiti, U Tienu Bijua, mini, Silasa leni Timote n den wangi yi yua yaa maama, naa tie: «Mm,» ki go tie: «A-a.» «Mm,» bebe n ye o kani.
47001020	U Tienu ñoaniani kuli tie: «Mm,» o yaa niinni. Li tie wani yaa po ke ti tua: «Amina,» U Tienu kpiagidi po.
47001021	Yua n teni ke ti taani leni yinba ki se ke li pa Kilisiti nni tie U Tienu, wani yua n den gandi ti,
47001022	ki go tieni tipo o maalima, ki go puuni ti o Fuoma ke mi ye ti pala nni ki tie nani i kpaaligi yeni.
47001023	U Tienu tie n siedo. Li yaa tie ke n pua faama, wan taa n miali. Min den lebidi n jagili kaa cua Kolinta yeni tie ke mii bua ki cuani yipo pabiidili.
47001024	Laa tie ke ti bua ki bili yin baa yaa daani yaala ka. Ama ti bua ki todi yi yin yaa pia li pamancianli kelima yi se ke li pa li dandanli nni.
47002001	Lanwani n den jagi ki bili ke n kan goa yikani ke min da go biidi yi pala.
47002002	N yaa biidi yi pala, ŋme n baa mangi n pali li yaa tie yinba min biidi yaaba yaa pala yaaka?
47002003	N den diani yipo yeni kelima mii den bua ki baa li pabiidili yinba yaaba n baa mangidi n pali yaa kani. Kelima n dugi yipo ke n pamanli tie yikuli yaa pamanli.
47002004	N den diani yipo leni li pabiidili leni li paboanli leni ti ninsiidi boncianla, laa den tie ke n bua ki biidi yi pala ka, n den bua ke yin bandi min pia yipo yaa buacianme.
47002005	Niloba yaa den tieni yaala n cuani li pabiidili, laa tie ke o biidi mini bebe yaa pali ka, o biidi yikuli yaa pala yo, yaaka min yedi yi siiga nitianba yaa pala ke min da ti maadi ki pendi.
47002006	Boncianla yi siiga n den funi leni laa nilo ki paadi leni o yeni dagidi,
47002007	ke li di pundi moala yin tieni opo sugili ki baagi o, ke li pabiidicianli n da ti je o.
47002008	Lanwani n mia yi ke yin doagidi opo yi buama.
47002009	Min den diani yipo yeni, li tie ke n den bua ki biigi yi ki bandi yi yaa baa tuo ki yaa tiendi min yedi yaala kuli.
47002010	Yin tieni yua po sugili, n moko tieni opo sugili. Min tieni yaala po sugili, li yaa tie ke n pia min baa tieni yaala po sugili, n tieni la Kilisiti nintuali kelima yi yaa po,
47002011	ke Sutaani n da ti fidi ti, kelima ti bani o jagibiada po.
47002012	Min den pundi Tilowasa dogu nni Kilisiti Laabaaliŋamo po, baa ke o Diedo den luodi npo u sanu likani po,
47002013	mii den pia yanduanma, kelima mii laa n kpiilo Tita. Lani yaa po n den cabi Tilowasa yaaba, ki gedi Maseduana diema po.
47002014	Tin yaa tuondi mani U Tienu, wani yua n teni ke ti paadi yogunu kuli Kilisiti nni. O teni ke ti yadi i kaani o bandima yaa nuulimanu.
47002015	Ti tie U Tienu po nani Kilisiti nuulimanu yeni, ki go tie yeni yaaba n ye mi tindima sanu nni leni yaaba n ye mi bodima sanu nni po.
47002016	Yaaba n ye mi bodima sanu nni yaa po, laa nuulu tie mi kuuma nuulu ki caani mi kuuma po. Yaaba n ye mi tindima sanu nni yaa po, laa nuulu tie li miali yaa nuulu ki caani li miali po. Ŋme n dagidi laa tuonli po?
47002017	Tii tie nani bi niba boncianla yaaba n lebidi U Tienu maama ke man tua li baali, ama tinba, ti maadi U Tienu po leni li payenli wani U Tienu nintuali, Kilisiti nni.
47003001	Naani ti didi go baa cili ki yaa tiendi ti yula po siedi bi? Bi ti baa bua nani nitianba n tiendi maama yaa tila n baa tieni tipo siedi yi yaa kani, bi ki mia yinba n diani tipo laa tila?
47003002	Yinba yiba n tie tipo laa tili, yaali n diani ti pala nni, bi niba kuli n bandi ki go cogi yaali.
47003003	Li doagidi bi niba kuli po ke yi tie Kilisiti tili, tin soani yaali. Laa tili naa den diani leni tidianñima ka, ama leni U Tienu yua n fo yaa Fuoma. Lii den diani a tana yaa walimu po ka, ama ti gbanandi yaa walimu po, lan tie yi pala po.
47003004	Lani n tie tin pia yaa dugidi U Tienu po kelima Kilisiti yaa po.
47003005	Laa tie ke ti tama ke ti fidi ki tieni liba kuli ti yucela po. Ama tin fidi yaala kuli ñani U Tienu kani.
47003006	Wani n teni ke ti dagidi ki tua o ŋantaadipaano tuonsoanba ke laa ŋua leni yaa balimaama n den diani, ama ke li ŋua leni U Tienu Fuoma. Kelima yaa balimaama n den diani kpendinni mi kuuma, ama mi Fuoma puuni li miali.
47003007	Lanwani li yaa tie ke li balimaama yaama n den diani mu tanpabimu ki kpendinni mi kuuma yaa den pia ti kpiagidi, hali yaala ke Isalele yaaba kan den fidi ki diidi Musa nunga kelima laa kpiagidi yaadi n baa pendi yeni n ñuliti maama po,
47003008	laa pia kuli tama ke U Tienu Fuoma n soani yaa tuonli baa pia ti kpiagidi ki cie.
47003009	Li yaa tie ke ti buudi cuonu yaa tuona yaa den pia ti kpiagidi yeni, laa pia kuli tama ke li moamoansaali yaa tuonli baa pia ti kpiagidi hali boncianla ki cie.
47003010	Kelima lani yaa po yaala n den kpa pia ti kpiagidi naa den tie pu a yaa biigi ti leni ti naa kpiagidi, kelima ti naa kpiagidi yaadi n cie boncianla yaa po.
47003011	Yaala n den tie bonpendikaala yaa den pia ti kpiagidi yeni, yaala n ye ki kan pendi hali abada baa pia ti kpiagidi boncianla ki cie.
47003012	Li tie kelima ti pia laa suginma po yo ke ti ye leni ti dugidi.
47003013	Tii tiendi nani Musa ka, wani yua n den fingi o nunga li cabili ke Isalele yaaba n da noanli laa kpiagipendikaadi juodima.
47003014	Ama bi yama den pii. Hali dinla bi yaa cogi o ŋantaadikpelo Diani, laa cabili baa ye. Kelima li kan pigidi li yaa tie Kilisiti nni bebe yaaka.
47003015	Hali dinla bi yaa cogi Musa tila, li cabili pii bi pala.
47003016	Ama, bi yaa lebidi bi yama ki diidi o Diedo yaa yogunu, li cabili pigidi.
47003017	To, nekanba lan yedi o Diedo yeni, li bagi mi Fuoma. O Diedo Fuoma n ye naani mo, mi faabima mo ye lankani.
47003018	Tinba yaaba yaa nunmu n pigidi ke bi nua ti niinni o Diedo kpiagidi n ñuliti maama, U Tienu lebidi ti ke ti naani leni wani o Diedo yeni ki baadi ti kpiagidi ki pugidipugidi. O Diedo yua n tie mi Fuoma n tiendi lankuli.
47004001	Lanwani kelima U Tienu n gbadi tipo mi niñima ki puogi ti li naa tuonli yeni, tii luo li papaali.
47004002	Ti yie yaala n pia i fe ki tiendi ŋasiili nni kuli, tii tiendi liba leni nunfanbiadibu, tii lu ki lebidi U Tienu Maama baa waamu. Ama ti doagidi i moamoani ki tendi ke bi niba kuli pala siedi dua tipo U Tienu nintuali.
47004003	Tin wangi yaa Laabaaliŋamo yaa baa duagi, o duagi yaaba n bodi yaa po,
47004004	bani yaaba n kaa daani po. Sutaani, yua n die ŋanduna, na juani bi yantiana, ke ban da le Kilisiti yua n tie U Tienu nannanli yaa Laabaaliŋamo kpiagidi yendi.
47004005	Ti mawangima nni tii wangi ti yula ka, ama ti wangi Jesu Kilisiti o Diedo, ki yi ti yula yi naacenba kelima wani Jesu yaa po.
47004006	U Tienu yua n den yedi: «Mi yenma n yendi li biigili nni,» teni ke mi yenma yendi ti pala nni, ki puni ti U Tienu kpiagidi yaa bandima yaadi n yendi Kilisiti nunga nni.
47004007	Laa bonmoanla, ti kubi la ti tandi tiadi nni, ke lan doagidi ke laa paacianmoanu tie U Tienu yaa paaciamu yo, laa tie ti yaa yu ka.
47004008	I falabuoli kuli mabindi ti, ama yii paadi ti. Ti yama yagini, ama ti jigi ki cenli.
47004009	Bi yen wangi ti fala, ama U Tienu ki ŋa ti. Bi yen guliti ti, ama baa bolindi ti.
47004010	Yogunu kuli ti tugi Jesu kuuma ti gbanandi nni ke wani Jesu miali mo n yaa doagidi ti gbanandi nni.
47004011	Kelima tinba yaaba n da fo, ti ye mi kuuma nni yogunu kuli kelima Jesu po, ke wani Jesu miali n yaa doagidi ti gbanandi yaadi n baa kpe yaa niinni.
47004012	Lanwani mi kuuma tuuni ti niinni, ama li miali tuuni yinba yaa niinni.
47004013	Kelima ti pia yantiayenli ti dandanli nni nani lan diani maama: «N daani, lani yaa po ke n maadi.» Ti moko ti daani, lani yaa po ke ti maadi.
47004014	Ti bani ke wani yua n den fiini o Diedo Jesu bi tinkpiba siiga baa fiini ti mo leni Jesu, ki teni ke tinba leni yinba kuli n taani ki sedi o nintuali.
47004015	Tin laa yaa yema kuli tie yi yaa po, ke U Tienu ŋanbili n yaa pugidi niba boncianla po, ki teni ban yaa tuondi ki pugidi boncianla o kpiagidi po.
47004016	Lani yaa po tii luo papaali. Baa ke ti gbanandi kpeligidi, ti niinni, ti pandi daali kuli.
47004017	Kelima tin laadi yaa fala u naa yogunu po, naa tie pu ti yaa biigi o leni wan bogini tipo yaa kpiagidi n yaba ki kandi ki naa pia pendima maama po.
47004018	Tii diidi bi niba n baa fidi ki le yaala ka, ama ti diidi ban kan fidi ki le yaala. Kelima bi niba n baa fidi ki le yaala pia mi pendima, ama ban kan fidi ki le yaala naa pia pendima.
47005001	Ti bani ke ti gbanandi yaadi n tie nani li gbandieli, tin ye yaali yaa niinni li ŋandunli nni yaa bodi, ti pia li dieli tanpoli po, nisaalo n ki maa yaali, ke li tie U Tienu n maa yaali ke li baa ye hali yaa yogunu kuli.
47005002	Ti ye leni fala ki duni li naa gbandieli nni kelima ti bua hali boncianla ki laa tin pia yaa dieli tanpoli po nani li liadili yeni.
47005003	Kelima ti kan yaa ye mubili, ama ti baa yie ti tiadi.
47005004	Ama, tin da ye li naa gbandieli nni, ti duni ki laadi fala ki go coagi. Laa tie ke ti bua ki landi ti naa gbanandi ka, ama ti bua ki laa ti gbananpandi, ke li miali n nali yaala n baa kpe.
47005005	U Tienu den tagi ti laa lebidima po, ki puni ti o Fuoma ke mi tie nani i kpaaligi yeni.
47005006	Lani yaa po ti jigi co yogunu kuli. Ti bani ke tin da ye ti gbanandi na niinni yaa yogunu, ti da foagi leni o Diedo.
47005007	Kelima ti cuoni leni li dandanli, laa tie tin nua yaala ka.
47005008	Yeni de, ti jigi co. Yaala n cie tipo tie tin ña ki ŋa ti diegu yaagu n tie ti gbanandi na, ki gedi ki baa ye o Diedo kani.
47005009	Lani yaa po ti moandi ki baa mangidi o pali tin ye yaa gbanandi na niinni, leni tin ñani ti niinni kuli.
47005010	Kelima li tie tiladi ke tikuli n sedi Kilisiti bujiakaanu kani, ke yua kuli n ga wan den ye o gbanandi nni ki tiendi yaala yaa panpaani, lan tie yaala n ŋani bi yaala n bia.
47005011	Lanwani, kelima ti bani li fangili o Diedo po n tie yaala, ti moandi ki maadi ki guli bi niba. U Tienu bani ti cain, n sugini ke hali yi pala tugidi nni yi moko bani ti.
47005012	Tii didi tieni ti yula siedi yikani ka. Ama ti puni yi u sanu ke yin yaa mangidi yi pala kelima tipo, ke yin fidi guani yaala bi nitianba yaaba n pagi bi yula leni ban nua o nilo maama, ki naa faami ki diidi yaala n ye o pali nni.
47005013	Ti yaa luo mi yama, li tie U Tienu po, ti yaa pia ma mo, li tie yinba yaa po.
47005014	Kilisiti buama die ti ki tigini ti. Ti sua ke niyendo yaa den kpe bi niba kuli po, lanwani bi niba kuli kpe.
47005015	O den kpe bikuli po, ke yaaba n fo n da go yaa ye bi yucela po ka, ama wani yua n den kpe ki go fii bi tinkpiba siiga bipo yaa po.
47005016	Lanwani moala liiga tii go nua oba kuli nani o nisaalo n nua bi niba maama. Baa ke ti den kpa nua Kilisiti nani o nisaalo n nua maama, moala tii go nua o yeni ka.
47005017	O nilo yaa ye Kilisiti nni, o tie tagipanma, li bonkpelila pendi, li bonla kuli tua bonpanla.
47005018	Lankuli ñani U Tienu kani, wani yua n teni ke ti mangi leni o kelima Kilisiti yaa po, ki puogi ti yaa tuonli n tie ki teni bi niba n goa ki mangi leni o.
47005019	Kelima U Tienu den ye Kilisiti nni ki teni ŋanduna n goa ki mangi leni o, kaa coadi bipo bi tuonbiadi. O den puogi ti tin yaa wangi ke bi niba n goa ki mangi leni o.
47005020	Lanwani ti tie Kilisiti badibaanba. Li tie nani U Tienu oba n maadi ti ñoana nni ki tundi yi. Ti miadi yi Kilisiti yeli nni: «Goa ki mangi mani leni U Tienu.»
47005021	Wani Kilisiti yua n ki den bani tuonbiadi, U Tienu den teni ke o tua ti tuonbiadi tinba yaa po, ke timo n baa o yaa niinni U Tienu moamoansaali.
47006001	Lanwani, nani tin taa ki tuuni leni U Tienu yeni, ti tundi yi ke yin da fali yin den baa U Tienu ŋanbili-paabu yaabu.
47006002	Kelima o yedi: «Li ŋanbili yogunu, n den guani a miabu, Mi faabima daali n den faabi a.» Diidi mani, moala n tie li ŋanbili yaa yogunu moamoani, moala n tie mi tindima daali.
47006003	Tii tieni oba n tudi liba kuli nni, ke ti tuonli n da tie ban baa fidi ki sugi yaali.
47006004	Ama li bonla kuli nni ti moandi ki pia yaa siedi n ŋani bi niba kani nani U Tienu yaa naacenba yeni, kelima tin pia yaa toli o falaciamo nni po, mi luoma nni leni li paboanli nni kuli yaa po.
47006005	Ti juuni leni ti puadi, a kpaadidiena nni, mi janjanma yaa siiga, ku coagingu nni, mi duanoanlima nni leni mi ñoalolima nni kuli.
47006006	Ti moandi ki pia laa siediŋamo kelima ti yantugupiendi po, mi bandima po, li juunli po, li ŋanbili po, U Tienu Fuoma Yua po leni mi buamoanma po.
47006007	Ti moandi ki pia laa siediŋamo kelima i moamoani maama po, U Tienu paaciamu po, mi teginma toatiadi tin moa leni yaadi, leni tin gaani ti yula leni yaadi kuli po.
47006008	Ti go moandi ki pia laa siediŋamo ban kpiagidi ti leni ban fiagidi ti yaa yogunu kuli, ban pagi ti leni ban yuandi ti kuli. Bi nua ke ti tie boandi danba, baa ke ti tie moamoandanba.
47006009	Bi go nua ti nani bi canba yeni baa ke bi bani ti bonŋanla, bi nua ti nani yaaba n baa kpe, ama ti fo. Bi wangi ti fala nani i tagili danba yeni, ama baa ku ti.
47006010	Bi nua ti nani li pabiidili danba, ama ti pia li pamanli yogunu kuli. Bi nua ti nani a luoda, ama ti teni ke niba boncianla tua piada. Bi nua ti nani tii pia pu, ama ti pia li bonla kuli.
47006011	Yinba Kolinta yaaba, tin maadi leni yi yeni, tii wuoni yi liba kuli. Ti luodi ki yaani yipo ti pala.
47006012	Tii luoni yipo ti pala, ama yinba n luoni tipo yi yaa pala.
47006013	N baa maadi leni yi nani n bila yeni, yi moko n luodi tipo yi pala.
47006014	Yin da loli yi yula leni yaaba n kaa daani lan yaa tie nani ku naakpakpaadi-daagu yeni. Kelima mi teginma leni mi biadima pia be ŋantaado bi siiga? Mi yenma leni li biigili mo taani ki pia be bi siiga?
47006015	Kilisiti leni Beliali baa dagidi leni biyaba lede? Yua n daani baa taani ki boagidi be leni yua n kaa daani?
47006016	U Tienu diegu pia be ŋantaado leni i buli? Tinba mo n tie U Tienu yua n fo dieli, nani U Tienu wani oba n yedi maama: «N baa ye leni ba ki cuoni bi siiga ki tie bi Tienu, Bi mo baa tie n niba.
47006017	Lani yaa po o Diedo go yedi: ‹Yin ña mani bi siiga Ki paadi leni ba, Ki da sii yaala n joagini kuli, Lani n baa ga yi.›
47006018	N baa tie yipo yi Baa, Yinba mo baa tie n bonjala leni n bonpola. O Diedo U Paaciamu Kuli Daano n yedi yeni.»
47007001	N buakaaba, kelima ti pia laa ñoaniani, tin yaa ŋanbidi mani ti yula ki ñandi ti gbanandi leni ti yantiali kuli joagindi, ki yaa tiendi ania ki suagi liiga leni mi gagidiŋanma hali ki pundi li bianu U Tienu fangili nni.
47007002	Pa ti mani u kaanu yi pala nni. Tii biidi oba kuli po, tii guli oba kuli, tii dini oba kuli liba.
47007003	Mii maadi yeni ki bua ki jaligi yi ka, ama nani min den kpa yedi maama, yi ye ti pala nni, tin ye leni tin kpe kuli.
47007004	N dugi yipo boncianla, n jigini n yuli yipo boncianla, n baa i baagi ke li dagidi. Baa ti falabiado kuli nni, n pia li pamankandikaali.
47007005	Moamoani, hali tin den pundi Maseduana tii den baa fuodima baa waamu. Ti den laa fala buoli kuli, a koana den lindi ti, i jeje mo ti pala nni.
47007006	Ama U Tienu, yua n baagidi yaaba n ye fala nni, den baagi ti leni Tita cuama.
47007007	Laa tie ke o cuama bebe ka den baagi ti, ama wan den baa yikani yaa baagi den baagi ti. O den togidi ti yin bua ki goa ki le nni maama, leni yi pabiidili, leni yi yankuali npo n yaba maama, ki teni ke lankuli mangi n pali ki pugini.
47007008	Baa ke n den biidi yi pala leni min den diani yipo yaa tili, mii mua ke n yaa den diani li. Baa n yaa den mua lipo, li tie kelima n laa ke laa tili n biidi yi pala u yogunu waamu po maama,
47007009	n pali mani moala. Laa mangi n pali kelima n biidi yi pala ka, ama kelima yi pabiidili den teni ke yi lebidi yi yama. Kelima yi pabiidili yeni tie U Tienu n bua yaa pabiidili buolu. Lanwani tii biidi yipo liba kuli.
47007010	Yeni de, U Tienu n bua yaa pabiidili buolu yeni baa cuani yaa yanlebidima n kpendinni mi tindima, ki kan teni wan di fa ki mua lipo. Ama ŋanduna yaa pabiidili baa cuani mi kuuma.
47007011	Diidi mani laa pabiidili, U Tienu n bua yaali yaa buolu yeni, n cuani yaala: Li tigini yi ke yi moandi. Li go cie yeni kelima li teni ke yi mia sugili, yi pala mo biidi lipo. Li go teni ke ti jawaandi cuo yi, ki teni ke yi go bua ki le nni, ki go teni ke yi baa li yankuali, ki tundi i tagili daano leni tundifala. Yi doagidi li bonla kuli nni ke yii pia tagili laa bonla nni.
47007012	Lanwani, baa ke n den diani yipo li tili yeni, laa tie yua n tudi yaa po, laa tie wan den tudi yua po yaa po mo, ama ke yin puni yi yula tipo maama n doagidi yi siiga, U Tienu nintuali.
47007013	Lankuli baagi ti. Laa tie ke li baagi ti bebe ka, ama ti pala go den mangi boncianla kelima ti laa Tita yaa pamanli kelima yikuli n den duani o yama maama.
47007014	Baa n yaa pagi n yuli waamu yipo Tita kani, mii laa i fe lipo kelima li doagidi ke min den pagi yi o kani maama tie moamoani, nani tin den yen maadi yi yaa maama kuli n tie moamoani maama.
47007015	O yaa tiadi yikuli n den ga o cangu leni li fangili leni mi digibima ki go tuo ki ŋua o maama maama, o buama yipo yabidi ki pugini.
47007016	N pali mani ke n baa fidi ki dugi yipo li bonla kuli nni.
47008001	Ti kpiiba, ti bua yin bandi U Tienu ŋanbili n doagidi maama Kilisiti n yini yaaba Maseduana diema nni yaa siiga.
47008002	Baa ke bi den laa fala hali boncianla kelima yaa biigima n den kpendi bikani yaa po, bi pamankandikaali po bi den puni mi todima leni ti bulicindi baa leni bi luobiadima.
47008003	N tieni bipo siedi ke bi den puni mi todima nani ban fidi maama bi yama po, baa ki cie bi fidu banlu moko.
47008004	Bi go den mia ti leni i tigini boncianla yaa ŋanbili n tie ke ban fidi ki taani leni nitoaba ki todi U Tienu nigagidiŋanba.
47008005	Bi den tieni ki cie tin den tama maama, kelima bi den kpa puni bi yula o Diedo, ki yuandi ki puni tinba mo bi yula, U Tienu yanbuama po.
47008006	Lanwani ti den mia Tita wan soani laa todima tuonli ki dudi, nani wan den cili li yikani maama.
47008007	Yi pia li bonla kuli ke li dagidi. Lan tie li dandanli leni mi mawangima, mi bandima leni mi buama tipo, yin doagidi ke yi pia li bonla kuli ke li dagidi mi naa todima nni moko.
47008008	Mii bili yipo n ñoabonbilikaali ka, n togidi nitoaba yaa yankuale ki bua ki biigi ki le yi buama yaa tie buamoanma.
47008009	Yi bani ti Diedo Jesu Kilisiti ŋanbili, wani yua n den tie piado den tua luodo kelima yi yaa po, ke o luoma yeni teni ke yi mo n baa lan kandi.
47008010	N waani yi min sua yaala laa todima po. Li ŋani yipo yin tieni ki dudi yin den cili yaala. Yinba yaaba n den kpa bua ki tieni laa todima, ki cili ki tieni hali jeli mo.
47008011	Lanwani, moala yin soani ki dudi, ke nani yin den pia li yankuali ki cili maama, yin go yaa pia laa yankuali buolu ki tieni ki dudi yeni, nani yi fidu n dagidi maama.
47008012	O nilo yaa pia li yankuali ki baa tieni mi todima, U Tienu baa ga la ki nua o piama banlu, ki naa nua wan ki pia yaala.
47008013	Laa tie ke n bua yin kua mi luoma nni nitoaba todima po ka, ama ke likuli n yaa da.
47008014	Moala yin pia yaala ke li sieni baa todi ba ban baa ban luo yaala, ke dayenli bani mo yaa pia ke li sieni ke yinba mo luo, ban todi yi, ke likuli n yaa da.
47008015	Nani lan diani maama: «Yua n den wodi boncianla naa den pia ke li sieni, yua n den wodi waamu mo, laa den poadi o.»
47008016	U Tienu n baa i tuondi leni wan teni ke Tita pia laa yankuali nani ti mo n pia yipo maama.
47008017	Kelima o den tuo ti miabu ke o baa gedi yikani, wani oba yama den ye lienni hali maama ke o fii ki caa leni li yankuali.
47008018	Ti soani o leni ti kpiilo yua yaa pagidi n yadi Kilisiti n yini yaaba siiga kelima o tuonli o Laabaaliŋamo po.
47008019	Kilisiti n yini yaaba gandi o ke wan yaa tie ti yeginilielo mi naa todima tuonli nni. Ti kubi laa tuonli o Diedo kpiagidi po, ki bua ki doagidi ke ti moko yama ye lienni.
47008020	Ti tieni yeni kelima tii bua tuotabiguba kuli leni ban piani ti tin cuani yaa todicianma.
47008021	Kelima tii lingi yaala n ŋani o Diedo nintuali bebe ka, ti lingi la bi nisaaliba moko yaa nuni po moko.
47008022	Ti go soani nitoa leni ba. O moko tie ti kpiilo, tin biigi yua i yogini boncianla ki sua ke o pia li yankuali. Moala o yankuali go yabidi kelima wan pia yipo yaa dugiciandi yaa po.
47008023	Yaala n tie Tita yaa po, o tie n yeginilielo leni n tuonsoanlielo yikani. Ti kpiiba yeni mo tie Kilisiti n yini yaaba, yaaba n tie o kpiagidi yeni yaa tondiba.
47008024	Lanwani yin doagidi mani Kilisiti n yini yaaba kuli po yi buama, ki go teni ban bandi ke ti pia moamoani leni tin jigini ti yula yipo bi nintuali yeni.
47009001	Mii nua ke li tie tiladi min diani yipo mi todima bi nigagidiŋanba po yaa maama.
47009002	N bani yin pia yaa yankuali laa todima po, ki pagi n yuli lipo Maseduana yaaba kani, ki wangi ba ke Akayi diema yaaba bogini laa todima po hali yaa binli n pendi. Yi yankuali yeni den tigini bi siiga bi niba boncianla.
47009003	N soani ti kpiiba yikani kelima mii bua min pagi yi maama laa bonla nni n tua fanma fanma. N bua ke yin bogini ki gbeni, nani min yedi maama.
47009004	Maseduana yaaba yaa yegi leni nni ki sua ke yii bogini ki gbeni, ti baa le i fe leni tin den pia yipo yaa dugidi yeni, mii go maadi yi yaa fe maama wani.
47009005	Lani yaa po n den sua ke li tie tiladi min mia ti kpiiba, ban ga n liiga ki gedi yikani, ki taani yin den niani ke yi baa pa yaa todima. Lanwani laa todima baa bogini min cua yaa yogunu, ki tie yin puni yaama leni ti bulicindi, ki naa tie mundibu.
47009006	Yin bandi mani ke yua n buli waamu baa yendi waamu, yua n buli boncianla mo baa yendi boncianla.
47009007	Nilo kuli n pa nani wan den jagi ki bili o pali nni maama, ki da pa leni pabiidili, yaaka kelima paalu po, kelima U Tienu bua yua n puuni leni li pamanli.
47009008	U Tienu baa fidi ki teni o ŋanbili n yaa wuli yipo li bonla kuli nni, ke yogunu kuli yin yaa pia ke li kandi ki fidi ki soani tuonŋanli kuli,
47009009	nani lan diani maama: «O yadi o sela a luoda po, O teginma ye hali yaa yogunu kuli.»
47009010	Wani yua n puuni o kpakpaalo i bonbuoli, ki go puuni o o bonjekaala, baa pa yi yin fidi ki buli yi bonbuoli ki pugini, ki go teni yi bulicindi yeni bonluonkaala n yabidi.
47009011	Yeni yi baa yaa pia ke li dagidi li bonla kuli nni, ki yaa puuni leni ti bulicindi yogunu kuli, ke yin soani ti tin teni yaaba yi todima yeni baa tuondi U Tienu.
47009012	Kelima yin tieni yaa todima yeni baa todi bi nigagidiŋanba, ki go teni i tuondi n yabidi boncianla U Tienu po.
47009013	Laa tuonli n pia yaa ñuadi po teni ke bi pagi yi leni yin tuo ki go ŋua Kilisiti Laabaaliŋamo maama, leni yin puni bu paabu leni ti bulicindi maama bani yaa po leni bi niba kuli po.
47009014	Bi go jaandi U Tienu ki miadi o yipo leni mi buama boncianla kelima wan puni yi yaa ŋanbicianli.
47009015	U Tienu n baa i tuondi o paabu yaabu n ki pia maama yeni po.
47010001	Mini Polo n tundi yi kelima Kilisiti yumiinli leni o dingima po, mini yua n dingi yi siiga, ama n yaa foagi leni yi n tie nipaalo yipo.
47010002	To, n mia yi ke n yaa cua yikani yin da tieni yaala n baa teni min yaa pia yipo ki mabinga. N nua ke li fidi min mabini bi nitianba yaaba n nua ke tin tiendi yaala yi siiga ŋua bi nisaaliba n nua maama.
47010003	Baa ke ti tie nisaaliba, tii tiendi bu toabu nani bi nisaaliba n tiendi maama.
47010004	Kelima tin togidi ti yibalinba leni yaa toatiadi naa tie bi nisaaliba yaadi, ti tie yaa toatiadi n pia U Tienu paalu, yu n fidi ki bolini yibalinba kaanpaali.
47010005	Ti guli yanmaalima buoli kuli leni ti yantia-japaadi yaala n fii ki yie U Tienu bandima po kuli. Ti go cuo ki dadi a yantiana kuli ke ŋan tuo ki yaa ŋua Kilisiti.
47010006	Ti go bogini ki baa cuo yiema kuli, yi tuoma yaa dagidi cain yaa yogunu.
47010007	Diidi mani lan tie maama moamoani. Niloba yaa nua ke o tie Kilisiti yua, wan yaa tiani ke tinba mo tie Kilisiti yaaba nani wani n tie Kilisiti yua maama.
47010008	O Diedo den dini nni li bali ke min todi yi yin suagi liiga o sanŋoadima nni, laa tie ke min guli yi ka. Baa ke n mangi n pali laa bali po ki pendi waamu, fe ki pia nni lipo.
47010009	Mii bua lan yaa tie nani n bua ki jieni yi leni n tila yeni.
47010010	Bi nitianba maadi n maama ki yieni: «Polo tila pia li mabinli leni u paalu, ama o yaa ye ti siiga wani, o tie tadimo, o maama mo ki pia fuoma.»
47010011	Yaaba n yieni yeni n faami line, tin foagi leni yi ki maadi maama ti tila nni, ti bontienkaala mo baa tie yene, tin baa ye yi siiga yaa yogunu.
47010012	Ti kan tuo ki biigi ti yula ki dagini leni bi nitianba yaaba n pagi bi yula. Ama ban biigi bi yula leni bani biba yaa bonbiigikaala leni ban boagini bi yula leni biyaba yeni, baa pia yanfuoma.
47010013	Tinba wani kan pagi ti yula leni yaa tuonli n pendi U Tienu n bili tipo yaa banlu, ti baa pagi ti yula leni wan bili tipo yaa banlu, yua n puni ti u sanu ke ti pundi hali yikani.
47010014	Ti yaa den pundi yikani, tin pagi ti yula maama yeni bi baa pendi, ama laa tie yeni kelima ti den pundi yikani ki wangi Kilisiti Laabaaliŋamo.
47010015	Tii pendi ti banlu, tii pagi ti yula leni nitoaba yaa tuona. Tin sugini yaala mo tie ke yi dandanli ti Diedo po n yaa pugidi, ke ti tuonli yi siiga moko baa pugini ki ŋua U Tienu n bili tipo yaa banlu.
47010016	Tin go sugini yaala tie ki pendi yi diema ki suagi liiga moko ki ban yaa wangi o Laabaaliŋamo yaa diema n ye yi liiga, ki da mangi ti pala leni U Tienu n bili nitoaba po naankani ke bi kpa soani likani.
47010017	Lanwani nani lan diani maama: «Yua n baa jigini o yuli, wan jigini li o Diedo nni.»
47010018	Kelima laa tie yaa nilo n tieni o yuli siedi ka baa baa o Diedo n saa opo moamoani. Ama o Diedo n tieni yua yaa po siedi n baa baa wan saa opo moamoani.
47011001	N bi bua yin juuni leni nni min maadi yipo mi yanluomaama waamu. Lanwani, juuni mani leni nni.
47011002	N pia yipo U Tienu nunponli buolu, kelima n den bua ki caa yi jayendo nani yaa powandiali n ŋani cain yeni ke min teni yi Kilisiti.
47011003	Ama n jie ke nani o wa n den boandi Awa leni o nunfanbiadibu maama, ke ban da ti biidi yi yantiana yin yaadi ki ŋa Kilisiti, yin bua yua leni payenli yeni.
47011004	Kelima niloba yaa cua yikani ki wangi yi Jesutoa, tin kaa waani yi yua, bi yantiatoali yin ki den kpa baa U Tienu Fuoma kani yaali yeni, bi ki ŋua yaa laabaaliŋamo n ki taa leni yin den kpa ŋua yua, yi yen juuni ki tuo ki ga lankuli bonŋanla.
47011005	To, mii tama ke yaaba n nua bi yula ke bi tie bi tondicianba yeni cie nni baa waamu.
47011006	N yaa tie mabanlo, n pia mi bandima wani. Ti den doagidi yipo lani u yogunu kuli li bonla kuli nni.
47011007	Naani n den tudi leni min jiini n yuli ki fiini yinba min den wangi yi U Tienu Laabaaliŋamo fanma kaa ga panpaani yeni?
47011008	N den fie Kilisiti n yini yaaba taana kaanto yaaba kani ki tuuni yipo. Ama min den ye yi siiga leni mi luoma, mii den tie oba kuli po tugili.
47011009	Ti kpiiba, yaaba n den ñani Maseduana ki cua Kolinta, den puni nni yaala n poadi npo kuli. N den kubi n yuli kaa tua yipo tugili bonlaba kuli nni. N go baa tiendi yeni.
47011010	Kelima Kilisiti moamoani yi n ye n niinni yaa po, oba kuli kan fidi ki yie npo ke n kan kpiagi n yuli lipo Akayi diema nni.
47011011	Be yaa po ke n yedi yeni? Kelima mii bua yi bi? U Tienu bani ke n bua yi.
47011012	N go baa tiendi nani min tiendi maama moala, ke yaaba n bua ki kpiagi bi yula, ki go bua bi niba n yedi ke bi da leni tinba n da pia magbaali.
47011013	Laa niba tie bi tondifaadanba, yaaba n tuuni ki boandi bi niba, ki moandi ki naani leni Kilisiti tondiba.
47011014	Ban tiendi yaala yeni naa pia pakili, kelima Sutaani oba moandi ki naani leni mi yenma maleki.
47011015	Lanwani laa pia pakili o tuonsoanba moko yaa moandi ki naani leni mi teginma tuonsoanba. Bi juodima baa tua nani bi tuona n tie maama.
47011016	N go yedi ke niloba n da nua ke n tie yanluodaano. Baa yeni mo, tuo mani ke n tie yanluodaano, ke min baa ki kpiagi n yuli waamu.
47011017	Min maadi maama ki pagi n yuli leni li papaali yeni, mii maadi nani o Diedo n baa maadi maama ka, n maadi nani o yanluodaano yeni.
47011018	Kelima niba boncianla kpiagidi bi yula nani bi nisaaliba n nua maama, lani yaa po n moko baa kpiagidi n yuli.
47011019	Yinba yaaba n tie bi yanfodanba, yi tuo ki juuni leni bi yanluodanba.
47011020	Yi tuo ban kuani yi ti yonbidi nni, ki je yi, ki fagi yi, ki fali yi, ki pabi yi.
47011021	Li pia npo i fe min yedi yeni: Tin den ye yi siiga, ti den dingi ki kan fidi laa bonla. Ama o nilo n baa tuo ki kpiagi o yuli yaala yaa po kuli, n maadi nani o yanluodaano yeni, n moko baa fidi ki kpiagi n yuli lani yaa po.
47011022	Bani bi tie Ebilunba ka? N moko tie yeni. Bi tie Isalele yaaba ka? N moko tie yeni. Bi tie Abalahama puoliŋuani ka? N moko tie yeni.
47011023	Bi tie Kilisiti naacenba ka? N maadi nani o gaado yeni, n moko tie yeni ki cie ba. Li tuonli po, N cie ba boncianla, A kpaadidiena kuama po, N cie ba boncianla, Ti puadi po, N cie ba boncianla. I yogini boncianla Mini leni mi kuuma ki den foagi.
47011024	Jufinba den pua nni piitaa n puadi yia yia taalima muu.
47011025	Taalima taa bi den pua nni leni i baliji. Yenma bi den lugidi nni a tana ki bua ki kpa nni. Taalima taa n den ye yaa ñinbiaciangu n mia mi ñincianma nni. Yenma n den ye mi ñincianma nni yentunmunli leni li ñiagu.
47011026	N den cuoni a sancena boncianla, ki nagini mi kuuma i kpenciami nni, ki go nagini mi kuuma kelima bi sanjiaba po, ki go nagini mi kuuma kelima n buolu Jufinba po leni bi nilanba po kuli, ki go nagini mi kuuma u dociamu nni, leni mi fanpienma nni, leni mi ñincianma nni kuli, ki go nagini mi kuuma yaa tuofaadanba n yedi ke bi tie ti kpiiba ki naa tie yaa po.
47011027	N den tuuni li tuonli leni li tuonpaali kuli, n den yen ye leni mi duanoanlima, leni mi koma leni u ñunñuunu, yaa yogini n yaba n den ye leni ti jepoadi, ki ye leni ti wadi, ki yen luo ti tiayiekaadi.
47011028	Lani kuli daa taa lienni, yaala n tugi npo mayuli lan tie Kilisiti n yini yaaba nitaana kuli yanyagidi mabini nni daali kuli.
47011029	Bi siiga nni ŋme n tadi ke mini mo naa tadi? Ŋme n baa ti tuonbiadi nni ke laa juni n pali?
47011030	Li yaa tie tiladi min kpiagi n yuli, n baa kpiagi li kelima n tadingu po.
47011031	U Tienu yua n tie o Diedo Jesu Baa, wani yua n pia ti pagidi hali yaa yogunu kuli, bani ke mii pua faama.
47011032	Min den ye Damasa dogu nni, Aleta o badiciamo n den dini yua laa dogu bali den teni ke bi gu u dogu buliñoajala kuli ki baa cuo nni.
47011033	Ama n lieba den teni ke n kua ku baabuogu nni ke bi ñani nni li dieli bonli u dogu bilinciamu puoli po, ki jiini nni, ke n sani ki cia o nuu nni.
47012001	Li tie npo tiladi ke min kpiagi n yuli. Baa ke laa pia mayuli, n baa waani yi o Diedo bonlekaala leni o bondoagidikaala.
47012002	N bani o nilo Kilisiti nni laa luo piiga n bina naa moala ke bi den duoni o hali tanpotuada taa kaanu. O yaa den ye leni o gbanandi bi o yaa den ye leni ti, mii bani, U Tienu bebe n bani.
47012003	N bani ke bi den duoni laa nilo hali ŋalijani nni. O yaa den ye leni o gbanandi, leni o yaa den ye leni ti, mii bani, U Tienu bebe n bani. Lankani o den gbadi mi maama ke maa pia togida, ke li kua o nisaalo n maadi ma.
47012005	N baa kpiagi n yuli laa nilo yaa po, ama n kan kpiagi n yuli n yuceli po, li yaa tie n tadingu po yaaka.
47012006	Baa n yaa bi bua ki kpiagi n yuli, n kan bi yaa tie o yanluodaano, kelima n bi baa maadi moamoani. Ama n baa cedi ki kan kpiagi n yuli, kelima mii bua o nilo n jigini nni ki cie wan nua ke n tie yua na, leni wan gbadi ke n maadi maama.
47012007	Ama ke min da gbengi n yuli leni ti japaadi, kelima laa bondoagidikaala n den ŋani maama po, li den tie naani i konkoni n ye n gbanandi nni, Sutaani yaa maleki yeni ke wan yaa kudi nni, ke min da gbie leni ti japaadi.
47012008	N den mia U Tienu taalima taa ke wan ñani npo laa bonla.
47012009	Ama o den yedi nni: «N ŋanbili dagidi apo kelima n paaciamu tuuni ki pundi li bianu ku tadingu nni.» Lani yaa po n baa kpiagidi n yuli ki pugidi n tadingu nni ke Kilisiti yaa paaciamu n yaa ŋua nni.
47012010	Lani yaa po ke n mangidi n pali leni ku tadingu, leni ti sugidi, leni mi luoma, leni bi niba n faligidi nni, leni ban mabindi nni kelima Kilisiti po. Kelima yaa yogunu ke n tadi, laa yogunu yo ke n pa.
47012011	Min kpiagi n yuli yeni, n tua nani o yanluodaano, ama yinba n teni ke n tua yeni, kelima li bi pundi yinbe n tieni npo siedi. Yaa tondiba n nua ke bi tie tondicianba yeni naa cie nni baa waamu, baa ke mii tie pu.
47012012	Moamoani n den tieni yi siiga yaala n doagidi ke n tie Kilisiti tondo, lani n tie ke n juuni mi biigima kuli nni, ki tiendi sinankeeninba, li bonlidikaala leni mi bancianma.
47012013	Be yaa bonla po ke n den ŋanbi Kilisiti n yini yaaba nitaana ya n ye kaanto po ki cie yinba yaa po, li yaa tie ke mii den tie yipo tugili yaaka? Tieni mani npo sugili ke n den tudi yipo yene.
47012014	Diidi mani, n bogini ki kpendi yikani mi tataama nne. N kan yaa tie yipo tugili, kelima mii lingi yi piama ka, ama n lingi yinba yiba yo. Laa pundi ke a bila n taantaani ki bili li bonla bi danba po, kali bi bidanbe n taantaani ki bili bi bila po.
47012015	Mini nba n baa pa n piama n yama po, ki go pa n yuli yipo. Naani n buama yaa pugidi yipo, yi yaa buama baa wadi npo yoo?
47012016	To, li tie yeni, mii den tie yipo tugili, ama daalinba n tieni nunfanboe ki cuo yi.
47012017	To, min den soani yaaba yikani, bi siiga niloba den fie yi ki teni nni bi?
47012018	N den mia Tita wan gedi yikani, ki go soani ti kpiilo wan yegi leni o. Naani Tita den fie yi bi? Tii den pia yantiayenli kaa? Tii den ŋua fuuyenli kaa?
47012019	Hali yogu yi tama ke ti bua ki saa ti yula po i moamoani yikani. Ama li tie Kilisiti nni leni U Tienu nintuali ke ti maadi. N buakaaba, tin maadi yaala yeni kuli tie ki baa todi yi yin suagi liiga li dandanli nni.
47012020	N jie ke n yaa cua yikani, n kan sua ke yi tie nani min bua yin yaa tie maama, ki go jie ke yinba mo kan sua ke n tie nani yin bua min yaa tie maama. N jie ke n baa le yikani ku mafuugu leni li ponli leni li pabienli leni mi paadima leni ti sugidi leni ku tuotabigu leni ti japaadi leni yaala n tie sisindi sindi kuli.
47012021	N jie ke n yaa cua, n Tienu baa miidi nni yi siiga. N jie ke n baa buudi kelima tianba po, bani yaaba n den kpa tieni ti tuonbiadi ki naa lebidi bi yama ki ŋa ban den kubi ki tiendi yaa joagindi leni yaa conconma leni yaa cagindi kuli yeni.
47013001	Min baa cua yikani yaama na n tie mi tataama. Maama kuli baa kadi siedinba lie bi siedinba taa yaa ñoana nni.
47013002	Min den ye yikani mi liema yaa yogunu ki yedi yaala, n go tuodi ki yedi la moala baa ke mii ye yikani ke yaaba n den kpa tiendi ti tuonbiadi leni yaaba n sieni kuli, ke n yaa go cua yikani n kan cedi oba kuli.
47013003	Yi lingi yaala n doagidi ke Kilisiti maadi n ñoabu nni. Wani Kilisiti naa tie tadimo yinba yaa po, o ye yi siiga leni u paalu.
47013004	Moamoani o den ye leni o tadingu ban den kpaa o li dapoanpoanli po yaa yogunu. Ama o ye ki fo kelima U Tienu paaciamu po. Ti moko taani leni o o tadingu nni, ki go baa fo leni o kelima U Tienu paaciamu po tin tiendi yaala yi siiga po.
47013005	Yinba yiba, yin kpaagikpaagi ki le yi yaa ye li dandanli nni. Biigi mani yi yula yiba. Naani yii bani ke Jesu Kilisiti ye yi niinni yoo? Li yaa tie ke yi biigi yi yula, yi baa sua ke yi poadi.
47013006	N sugini ke yi baa bandi ke bi yaa biigi tinba, bi kan sua ke ti poadi.
47013007	Tin miadi U Tienu yaala tie ke yin da tiendi yaala n bia baa waamu. Laa tie ti bua ki yaa tie nani ban biigi ki pagi yaaba ka, ama ti bua ke yin yaa tiendi yaala n tiegi, baa li yaa naani ke bi biigi ti ki sua ke ti poadi.
47013008	Kelima tii pia yaa paalu n baa yie i moamoani po, se ki yaa ŋua i moamoani bebe.
47013009	Ti mangidi ti pala tin tadi ke yi mo pa yaa yogunu. Tin miadi yaala ti jaandi nni tie ke yin ŋanbi ki dagidi cain.
47013010	Li tie lani yaa po ke n diani yipo laa maama kuli min ki ye yikani yaa yogunu, ke n yaa ti cua yikani, min da mabini yi leni o Diedo n dini nni yaa bali yaala n tie yi ŋamu po, kaa tie yi tingbali po.
47013011	N kpiiba, n majuodikaama tie mine: Yin yaa mangidi mani yi pala. Moandi mani ki ŋanbi ki dagidi cain, baagi mani yiyaba, ki yaa pia mani yantiayenli, ki yaa mani leni yiyaba. Lanwani mi buama leni mi yanduanma Tienu baa ye leni yi.
47013012	Gobini mani yiyaba leni mi buamoanma. Bi nigagidiŋanba kuli fuondi yi.
47013013	O Diedo Jesu Kilisiti ŋanbili leni U Tienu buama leni U Tienu Fuoma Yua yanyenma n yaa ye leni yikuli.
48001001	Mini Polo yua n tua Jesu tondo, ke laa ŋua bi nisaaliba ka soani nni, bi niloba mo, ama kelima Jesu Kilisiti leni U Tienu yua n tie Baa, yua n den fiini o bi tinkpiba siiga n soani nni.
48001002	Mini leni n kpiiba, yaaba n ye ne leni nni kuli, taani ki fuondi yi yinba Kilisiti n yini yaaba nitaana ya n ye Galati diema nni.
48001003	Ti Baa U Tienu leni o Diedo Jesu Kilisiti n pa yi li ŋanbili leni mi yanduanma.
48001004	Wani Jesu Kilisiti n den puni o yuli ti tuonbiadi po, nani ti Baa U Tienu n den bua maama, ki baa faabi ti leni ŋanduna na leni o biadima.
48001005	Wani n yaa baadi ti kpiagidi hali yaa yogunu n tu uyu. Amina!
48001006	Li paki nni leni yin jaligi ki lebidi ki ŋa U Tienu yua n yini yi kelima Kilisiti ŋanbili po, ki baa ŋoadi laabaaliŋantoa.
48001007	Moamoani laabaaliŋantoa ki ye, n maadi yeni kelima bi nitianba lengidi yi yama, ki moandi ki baa lebidi Kilisiti Laabaaliŋamo.
48001008	Baa tinba, ti yaa wangi yi yaa laabaaliŋamo n ki taa leni tin den kpa wangi yi yua, baa maleki yaa ñani tanpoli ki tieni yeni, yua n tieni yeni kuli, wan tua ti solindi yua.
48001009	Nani tin den kpa yedi maama, n go yedi yeni moala, yaa nilo n wangi yi laabaaliŋantoa yua n ki taa leni yin den kpa ga yua, wan tua ti solindi yaa.
48001010	Moala po, naani n moandi ke bi nisaaliba n saa npo i moamoani bi, bi U Tiene? Naani n moandi ki bua ki mangi bi nisaaliba yaa pala bi? Li yaa tie ke n bi bua ki mangi bi nisaaliba yaa pala, n kan bi yaa tie Kilisiti naacemo.
48001011	N kpiiba, n kadi ki waani yi ke min den waani yi yaa Laabaaliŋamo ki ñani bi nisaaliba kani ka.
48001012	Mii den gbadi o nisaalo kani ka, o nisaalo ka den bangi nni o maama fuuli mo, ama Jesu Kilisiti n den doagidi o npo.
48001013	Yi den gbadi n tagu n den tie maama min den ŋua Jufinba jaanma yaa yogunu. N den wangi U Tienu niba fala hali ki bua ki bolini ba.
48001014	Jufinba jaanma yeni niinni, n den ŋua ma ki cie n buolu yaaba leni yaaba n taa leni nni saala boncianla, kelima min den pia li yankuali ke li pendi maama ti danbogida po.
48001015	Die U Tienu den ŋanbi npo ki gandi nni ki gagidi nni hali n naa tugu nni, ki go ti yini nni o tuonli po.
48001016	Wan den sua ke li dagidi opo, o den doagidi npo o Bijua, ke min yaa wangi o Laabaaliŋamo bi nilanba siiga. Lanyogunu mii den kpa gedi ki buni niloba kuli.
48001017	Mii den gedi Jelusalema mo ki baa lingi yaaba n den kpa tie Jesu tondiba hali ke n daa tua o. Ama n den fii ki gedi Alabi diema. Li yaa puoli n den guani Damasa dogu nni.
48001018	Bina taa n den pendi, n den gedi Jelusalema ki baa bandi Pieli, ki den tieni o deni piiga n dana muu.
48001019	Likani Jesu tondiba siiga, mii den laa nitoa kuli kali o Diedo Jesu waalo Jaka.
48001020	Min diani yipo yaa maama na, mii pua faama, U Tienu tie n siedo.
48001021	Li yaa puoli n den gedi Sili diema leni Silisi yaa diema nni.
48001022	Laa yogunu Kilisiti n yini yaaba yaaba n ye Jude diema nni, daa den laa n nunga.
48001023	Bi den gba bebe ke bi tua: “Yua n den kpa wangi ti fala lebidi ki wangi li dandanli maama, wan den kpa moandi ki baa bolini yaama.”
48001024	Lane bi den pagi U Tienu kelima npo.
48002001	Piiga n bina naa n den pendi, n den yegi leni Banabasa ki go gedi Jelusalema, ki taa Tita ke o yegi leni nni.
48002002	N den gedi kelima U Tienu doagidi npo min gedi. N den waani bani Jelusalema yaaba, min den wangi bi nilanba o Laabaaliŋamo maama. N den piadi leni bi liiga yaaba ki waani bani bebe, kelima mii den bua ke min den kpa soani yaa tuonli ki go tuuni yaali moala, n tua fanma.
48002003	Baa den ñi ke Tita yua n den yegi leni nni n kua koanciagu, baa ke o tie Gileka.
48002004	Laa maama den fii mo kelima bi nitianba yaaba n kaa den tie ti kpiiba moamoani den kua ti siiga nni ŋasiili nni, ki bua ki goandi ti ki bandi tin pia yaa faabima Jesu Kilisiti nni, ke ban fidi ki go kuani ti li balimaama yonbidi nni.
48002005	Tii den tuo ki puni ba u sanu baa waamu, kelima ti bua ke o Laabaaliŋamo yaa moamoani n yaa ye yi siiga ki da lebidi.
48002006	Ban den nua yaaba ke bi tie bi yudanba, (to, ban tie yaaba ki tie npo liba, kelima U Tienu naa tiendi gagidima bi niba siiga,) yaaba n den tie bi yudanba yeni naa bili npo bontoala.
48002007	Bi den laa ke U Tienu den puogi nni min yaa wangi o Laabaaliŋamo bi nilanba, nani wan den puogi Pieli maama Jufinba po.
48002008	Moamoani, U Tienu yua n den teni ke Pieli tua o tondo ki gedini o Laabaaliŋamo Jufinba po den teni ke n mo tua o tondo ki gedini o Laabaaliŋamo bi nilanba po.
48002009	Jesu yaaba siiga, yaaba n den tie nani i benjieli yeni, Jaka, Pieli leni Jan, ban den laa U Tienu n ŋanbi npo maama, bi den cuo mini leni Banabasa nijieni ki yoagi, ki doagidi ke bi taa leni ti. Bikuli den tuo ke mini leni Banabasa baa yaa tuuni bi nilanba siiga, ke bani mo baa yaa tuuni Jufinba yaa siiga.
48002010	Bi den mia bonyenla bebe, ke tin yaa tiadi ki todi a luoda, min pia li yankuali ki tiendi yaala.
48002011	Ama, Pieli n den cua Antiosa, n den funi leni o kelima o tagili po.
48002012	Wan den kpa cua, o den taagi ki di leni yaaba n ki tie Jufinba. Ama Jaka n soani yaaba n den cua, o den cili ki sengi ti kpiiba yaaba n ki tie Jufinba, kaa go taani leni ba, kelima o den jie yaaba n yedi ke Jufinba koanciagu tie tiladi.
48002013	Jufinba siiga bi tianba moko den cili ki ŋoadi laa yantiali buolu hali ke Banabasa moko den taani leni ba laa palieda nni.
48002014	Min den laa ke baa ŋua o Laabaaliŋamo yaa moamoani n bili maama, n den yedi Pieli bikuli nintuali: “Fini yua n tie Jufi yaa tiendi nani bi nilanba n tiendi maama, ki naa ŋua Jufinba n tiendi maama, a baa fidi ki tieni bi nilanba u paalu lede ban yaa ŋua Jufinba n tiendi maama?”
48002015	Tinba ti mali ki tie Jufinba, tii tie nilanba yaaba n tie ti tuonbiadi danba ka.
48002016	Ti bandi ke o nilo kan baa li moamoansaali kelima U Tienu balimaama kubima yaa po. Ama o baa baa li kelima li dandanli Jesu Kilisiti nni yaa po. Ti moko ti daani, ke tin baa li moamoansaali kelima ti dandanli Kilisiti nni yaa po ke laa ŋua leni li balimaama kubima. Kelima niloba kuli kan baa li moamoansaali kelima li balimaama yaa po.
48002017	Ama li yaa tie ke ti lingi ki bua ki baa li moamoansaali kelima Kilisiti yaa po ti sua ke tinba Jufinba moko tie ti tuonbiadi danba. Naani li bua ki yedi ke Kilisiti tie ti tuonbiadi naacemo bi? Kalam.
48002018	Li yaa tie ke n goa ki maa min den mudi yaala, n tua mini nba li balimaama miidika.
48002019	Mini yaa po li balimaama den teni ke n kpe yaala n tie li balimaama kubima yaa po, ke min yaa ye ki fo U Tienu po. Bi den taani ki joani nni leni Kilisiti li dapoanpoanli po.
48002020	Lanwani laa go tie mini yua n ye ki fo, li tie Kilisiti yua n ye ki fo n niinni. Min pia yaa miali n gbanandi nni moala, n pia li kelima n dugi wani U Tienu Bijua po, wani yua n den bua nni ki puni o yuli ki kpe npo.
48002021	Mii bua ki fali U Tienu ŋanbili. Kelima li yaa tie ke li moamoansaali baadi kelima li balimaama kubima yaa po, lani Kilisiti den kpe fanma fanma.
48003001	Yinba Galati yaaba, bi yanluodanba, ŋme ŋmiagi yi yama? Yinba yaaba n den gbadi Jesu maama hali ke li naani ke yi den laa ban den joani o li dapoanpoanli po maama leni yi nuni.
48003002	N bua ki buali bonyenla bebe: Naani yi den baa U Tienu Fuoma kelima yi den tuo ki tiendi li balimaama n bili yaala bi? Bi kelima yi den gbadi o Laabaaliŋamo ki daani?
48003003	Yi luo mi yama cain yoo? Yin den cili leni U Tienu Fuoma yeni, naani moala yi baa juodi leni yi yaa moandili yoo?
48003004	Yin den laa yaa yema li dandanli nni, naani li den tie fanma fanma po yoo? Laa tie fanma fanma po ka.
48003005	U Tienu yua n puuni yi o Fuoma ki tiendi yi siiga mi bancianma yeni, o tiendi la kelima yi tiendi li balimaama n bili yaala bi? Bi kelima yi den gbadi o Laabaaliŋamo ki daani?
48003006	Yin kpaagi mani Abalahama po. O den daani U Tienu, ke U Tienu mo den coadi opo la ke li tie teginma.
48003007	Lanwani yin bandi mani ke yaaba n pia li dandanli n tie Abalahama puoliŋuani moamoani.
48003008	I Diani nni li den tuodi ki waani ke U Tienu baa saa bi nilanba po moamoani kelima bi dandanli po. Lani yaa po o den tuodi ki waani Abalahama yaa laabaaliŋamo n tie na: “I nibuoli kuli baa li seli kelima a yaa po.”
48003009	Yeni yaa po yaaba n daani U Tienu nani Abalahama yeni, baa taani leni o ki baa li seli.
48003010	Yaaba n nua ke bi baa baa li moamoansaali kelima li balimaama kubima po ye ti solindi nni, kelima li diani: “Ti solindi n baa yua n naa kubi ki go tieni laa balimaama n yedi yaala.”
48003011	Oba kan baa li moamoansaali U Tienu nintuali kelima li balimaama kubima yaa po. Line doagidi cain, kelima li yedi: “O niteginka baa ye ki fo kelima li dandanli yaa po.”
48003012	Li balimaama naa taa leni li dandanli, ama mi yedi: “Yaa nilo n kubi ki tiendi likuli baa yaa ye kelima li yaa po.”
48003013	Kilisiti den da ki faabi ti leni li balimaama yaa solindi, ki den tua ti solindi ti yaa po, kelima li diani: “Ban joani yua ku daagu po kuli tie ti solindi yua.”
48003014	Li den tua yeni ke bi nilanba n baa Abalahama seli kelima Jesu Kilisiti yaa po, ke tikuli n baa U Tienu n den niani ti yaala kelima li dandanli yaa po. Lani n tie o Fuoma.
48003015	N kpiiba, cedi min taa yaala n tiendi bi nisaaliba siiga ki doagidi min bua ki yedi yaala. O nilo yaa ŋa ñoabu bonlaba po, oba kuli kan bolini la bi ki pugini likani liba mo.
48003016	To, U Tienu den niani Abalahama leni o puoliŋuanu i ñoaniani. Laa yedi o puoliŋuani nani li tie boncianla yeni, ama yendu bebe: Leni a puoliŋuanu, lani n tie Kilisiti.
48003017	Diidi min bua ki yedi yaala nne: U Tienu n den bogini ki bili yaala ki niani ke o baa kubi la yeni, li balimaama yaama n den yuandi ki cua kobinaa n bina piitaa puoli kan fidi ki lebidi la, ki teni ke u ñoanianu kan kua.
48003018	Li yaa tie ke U Tienu ŋalimani baadi kelima li balimaama kubima yaa po, laa go tie u ñoanianu po. Ama li tie kelima u ñoanianu yaa po yo ke U Tienu den puni Abalahama o ŋanbili.
48003019	Lanwani be yaa po ke li balimaama ye? Mi den pugini ki baa doagidi bi niba tuonbiadi, hali U Tienu n den niani u ñoanianu yua yaa po n baa cua. Malekinba den doagidi ma, ke o candanbaalo mo soagini ma.
48003020	O candanbaalo kan yaa ye niyendo bebe po. Ama U Tienu wan tie yendo.
48003021	Naani li balimaama nia leni U Tienu ñoaniani bi? Kalam. Li yaa tie ke li den pia yaa balimaama n baa fidi ki pa li miali, lanwani li balimaama den baa fidi ki cuani li moamoansaali.
48003022	Ama i Diani doagidi ke bi nisaaliba kuli ye ti tuonbiadi lolima nni. Ama yaaba n daani kuli n baa U Tienu n den niani yaa ñoanianu kelima li dandanli Jesu Kilisiti nni yaa po.
48003023	Hali ke li dandanli maama daa den cua, li balimaama den kubi ti nani li kpaadidieli nni yeni, hali U Tienu n baa doagidi laa dandanli.
48003024	Lanwani li balimaama den tie nani o biyualo yeni ki gobidi ki gedini ti Kilisiti kani ke tin baa li moamoansaali kelima li dandanli yaa po.
48003025	Moala ke li dandanli maama cua, laa biyualo naa go die ti.
48003026	Kelima yikuli tua U Tienu bijaba kelima li dandanli Jesu Kilisiti nni yaa po.
48003027	Yinba, yaaba n den batisi Kilisiti nni, yi lani wani Kilisiti nani li liadili yeni.
48003028	Mi gagidima naa go ye Jufinba leni bi nilanba siiga, i yonbi leni yaaba n die bi yula siiga, bi jaba leni bi puoba siiga, kelima yikuli tie yenma Jesu Kilisiti nni.
48003029	Yi yaa tie Kilisiti yaaba, yi tie Abalahama puoliŋuani ki baa baa U Tienu n den niani yaa ŋalimani.
48004001	Diidi, n yedi ke hali o faajielo n da tie biwaaga yaa yogunu, waa paadi leni o yonbo, baa ke o die li bonla kuli.
48004002	Wan da tie bonwaaga yeni yaa yogunu, o pia yaaba n die o ki go gobidi o piama hali o baa n den bili yaa yogunu n baa ti pundi.
48004003	Li den tie yeni leni tinba tin den tie nani a bila yeni yaa yogunu ke ŋanduna bogida den die ti.
48004004	Ama U Tienu n den bili yaa yogunu n pundi, o den soani o Bijua ŋanduna nni ke o pua mali o, ke li balimaama n die o,
48004005	ke wan faabi li balimaama n die yaaba kuli, ke tin tua U Tienu bila ki baa mu bimoanmu yaa bali.
48004006	Lani yaa po, kelima yi tua U Tienu bijaba, wani U Tienu n den soani o Bijua Fuoma ti pala nni ke o kpaani ki tua U Tienu: “N Baa, n Baa.”
48004007	Lanwani ŋaa go tie yonbo, a di tie U Tienu bijua. Ŋan tie U Tienu bijua yeni, o baa pa ŋa wan bili o bila po yaa ŋalimani.
48004008	Yaa yogunu n pendi, yin ki den bani U Tienu yaa yogunu, yi den ŋua i buli yi n ki tie U Tienu yeni, ki go tie li yonbi.
48004009	Ama moala ke yi bandi U Tienu, bi ke U Tienu n bani yi, be n teni ke yi lebidi ki go ŋua bi nisaaliba bogida ya n tadi kaa pia mayuli, ki bua ki go tua laa bonla yonbi?
48004010	Yi gagidi danaba leni ŋmaaliba leni yoginiba leni binaba, ke likuli tua yi jaanma yogini.
48004011	N jie ke daalinba min soani yaala yi siiga n da ti tua fanma fanma.
48004012	N kpiiba, n mia yi ke yin tua nani mini n tie maama yeni, kelima n moko tie nani yinba n tie maama yeni. Yii tudi npo baa waamu.
48004013	Yi bani ke li tie n yianu po yo ke n den kpa waani yi o Laabaaliŋamo.
48004014	Baa ke n tadingu yeni den tie yipo mi biigima, yii den fali nni ki sengi nni. Yi den ga n cangu nani n tie U Tienu maleki yeni, nani n tie Jesu Kilisiti yeni.
48004015	Yin pia yaa pamancianli yeni kua le? N tieni yipo siedi ke laa yogunu, li yaa den baa fidi, yi den baa logidi yi nunceli ki pa nni.
48004016	Naani min maadi yi i moamoani yeni n teni ke n di tua yi yibali bi?
48004017	Yaaba n kpali ke bi bua yi yeni, yanjaga ki ŋani. Bi bua ke yin paadi leni nni ki ŋoadi bani.
48004018	To, li ŋani ke yin yaa pia li yankuali yaala n ŋani boncianla po yogunu kuli, laa tie min ye leni yi yaa yogunu bebe ka.
48004019	N bila, n go baa laadi yipo yaa fala n tie nani u maditugukoanu hali yin baa baa Kilisiti tagu buolu yi niinni.
48004020	Min bua yaala tie ke n bi baa ye leni yi moala ki lebidi mataali leni yi, kelima n yama yagi yipo.
48004021	Waani nni mani, yinba yaaba n bua ke li balimaama n yaa die yi, yii gba li balimaama n yedi yaala yoo?
48004022	Li diani lienni ke Abalahama den pia bonjala lie, o potuado Agala den mali opo yendo, yua n ki tie yonbo, Sala yeni mo den mali opo yendo.
48004023	O potuado n mali yua den mali nani bi nisaaliba kuli n maa maama, yua n ki tie yonbo n mali yua den mali kelima U Tienu ñoanianu yaa po.
48004024	Laa poliediba maama tie nani kpanjama ki doagidi U Tienu ŋantaadiliedi. O ŋantaadi-yendo yua n den kua Sinayi Juali kani naani leni Agala. Wani n mali yaaba kuli tie i yonbi.
48004025	Agala yeni tie Sinayi Juali yaali n ye Alabi diema nni ki naani leni yaa Jelusalema dogu n ye moala, yua n ye ti yonbidi nni leni o bila kuli.
48004026	Ama Jelusalema dogu yu n ye tanpoli die u yuli wuni n tie ti yaa naa.
48004027	Kelima li diani: Fini ki ŋoaliga, yua n ki mali Ŋan yaa ye leni li pamancianli, Yeni de, fini yua n daa bani u maditugukoanu, Ŋan kpaani kelima a pamanli po, Kelima ku ponanbangu bila baa yaba Ki cie yaa pua n ye leni o calo yaa bila.
48004028	N kpiiba, yinba n tie u ñoanianu bila nani Isaaka yeni.
48004029	Nani yua n den mali nani bi nisaaliba kuli n maa maama n den wangi yua den n mali kelima mi Fuoma paalu po fala maama, li go tie yeni moala.
48004030	Ama i Diani yedi lede? Li yedi: “Deli o potuado leni o bijua kuli, kelima o bijua kan taani ki je li faali leni yua n ki tie yonbo yaa bijua.”
48004031	Lanwani, n kpiiba, tii tie o potuado yaa bila ka, ti tie yua n ki tie yonbo yaa bila.
48005001	Kilisiti den faabi ti ke tin yaa die ti yula. Lani yaa po sedi mani bonŋanla ki da go kuani yi yula ti yonbidi yaa lolima nni.
48005002	Cengi mani, mini Polo n yedi yi, ke yi yaa tuo ke bi kuani yi ku koanciagu, Kilisiti naa go pia yipo mayuli.
48005003	N go kadi ki waani yua n tuo ke bi kuani o ku koanciagu kuli, li baa tie opo tiladi wan yaa tiendi li balimaama n bili yaala kuli.
48005004	Yinba yaaba n lingi li moamoansaali li balimaama nni, yi paadi leni Kilisiti, ki luo U Tienu ŋanbili.
48005005	Ama tinba, li tie li dandanli yaa po leni U Tienu Fuoma paaciamu po ke ti gu ki sugini ke ti baa li moamoansaali.
48005006	Kelima Jesu Kilisiti nni ki kua ku koanciagu, bi ki da kua, ka pia mayuli, kali li dandanli yaali n doagidi mi buama nni.
48005007	Yi den cili ki tiini mi nuama bonŋanla. Ŋme n den pigini ki yie yipo ke yii go tuo ki ŋua i moamoani?
48005008	Laa bonla naa ñani U Tienu yua n yini yi yaa kani.
48005009	“Li dabinli waamu bebe baa teni ti yonbudi kuli n pili.”
48005010	Mini yaa po, n pia yipo ti dugidi o Diedo nni ke yi kan tuo ki tia bontoala po. Ama yua n lengidi yi yama, wan tie yua kuli, U Tienu baa bu ki cuo o.
48005011	N kpiiba, li yaa bi tie ke n baa wangi ke ku koanciagu tie tiladi, be yaa po ke bi go wangi nni fala? Li yaa bi tie yeni, li dapoanpoanli n cuani yaa tudima bodi.
48005012	N bi bua ke yaaba n yagini yi yama leni ku koanciagu maama yeni n jia ki fali biba.
48005013	N kpiiba, U Tienu den yini yi ke yin yaa die yi yula. Yin da taa laa yudiedima ki yaa tiendi yi gbanandi bonbuakaala. Ama, mi buama po, yin yaa tuuni ki todi yiyaba.
48005014	Kelima li balimaama kuli taani mayenma nni, yaama n tie na: “Ŋan bua a nisaalilielo nani ŋan bua a yuli maama yeni.”
48005015	Ama yi yaa ñi yiyaba ki go ŋmani yiyaba, yin fangi mani yi yula, ke yi baa bolini yiyaba.
48005016	Min yedi yi yaala tie line: Cedi mani U Tienu Fuoma n yaa gobidi yi, lani yi kan yaa go tiendi yi gbanandi bonbuakaala.
48005017	Kelima o nisaalo gbanandi n bua yaala nia leni U Tienu Fuoma n bua yaala, U Tienu Fuoma n bua yaala mo nia leni ti gbanandi n bua yaala. Li bonliedila yeni koani leni biyaba, ki tendi ke yii fidi ki tiendi yin bua yaala.
48005018	U Tienu Fuoma yaa gobidi yi, li balimaama kaa go die yi.
48005019	To, o nisaalo gbanandi tuona doagidi, lani n tie mi conconma buoli kuli, ti joagindi leni ti cagindi,
48005020	i buli ŋoadima leni u ñoagubiadu lingima, ti yibalindi leni li koanli leni li nunponli, li pabienli leni yaa yantiali n tie ki niagi leni o lielo, leni mi paadima,
48005021	leni li nunponbiadili, leni li dañogaadili, leni ku nuagu leni laa bonbuoli kuli. N go tuodi ki waani yi nani min den kpa waani yi maama, ke yaaba n tiendi laa bonjoagindi buoli kan kua U Tienu diema nni.
48005022	Ama U Tienu Fuoma n baa cuani yaa bonluonkaala tie: mi buama, li pamanli, mi yanduanma, li juunli, mi ŋanma, ti bulicindi, ti dugidi, mi dingima, leni li yukubili.
48005023	Li balimaama naa koani leni laa bonla.
48005024	Yaaba n tie Kilisiti yaaba joani ti gbanandi leni ti yantiali leni ti bonbuakaala li dapoanpoanli po.
48005025	U Tienu Fuoma yaa teni ke ti fo, tin go yaa cuoni kelima o yaa po.
48005026	Tin da gbengidi ti yula, ki da ñundi tiyaba li mutuoli, ki da pia li nunponbiadili tiyaba po.
48006001	N kpiiba, bi yaa pigini o nilo ke o tiendi tuonbiadiba, yi siiga nni U Tienu Fuoma n gobidi yaaba n pegidi ki guani o leni mi dingima. Fangi a yuli ke a mo n da ti kua mi tulinma nni.
48006002	Yaa todi mani yiyaba leni yin tugi yaa tuga, yeni yi baa tiendi Kilisiti balimaama n bili yaala.
48006003	O nilo yaa nua ke o tie bonmoanla, kaa tie pu, o boandi o yuli.
48006004	Yua kuli n biigi o tuona oba. Lanwani o yaa baa jigini o yuli lipo, li kan yaa tie ke o cie o lielo ka.
48006005	Kelima nilo kuli baa tugi o yaa tugiceli wani oba.
48006006	Ban bangi yua U Tienu maama n boagidi wan pia yaala kuli leni yua n bangi o.
48006007	Yin da boandi mani yi yula, oba kan ñuadi U Tienu. O nilo baa yendi wan buli yaala.
48006008	Yua n buli o gbanandi bonbuakaala po, baa yendi o gbanandi bonbuakaala po mi bedima. Yua n buli U Tienu Fuoma n bua yaala, baa yendi U Tienu Fuoma po yaa miali n kan gbeni.
48006009	Tin da coagi leni a tuonŋama tienma, kelima ti yaa cedi, u yogunu yaa ti pundi, ti baa baa ti panpaani.
48006010	Lanwani tin baa u sanu yaa yogunu kuli, tin yaa ŋanbidi bi niba kuli po, ki yaa ŋanbidi ti kpiiba li dandanli nni po ki cie.
48006011	Diidi ki le mani min diani yipo yaa diani leni n nuceli n gbengi maama.
48006012	Yaaba n bua bi niba n yaa kpiagidi ba kuli tigini yi ke yin kua ku koanciagu, ke bi niba n da wangi ba fala kelima Kilisiti dapoanpoanli yaa po.
48006013	Baa bani yaaba n kua ku koanciagu, baa tiendi li balimaama n bili yaala. Ama bi nan bua ke yinba n kua ku koanciagu ke ban baa u sanu ki kpiagi bi yula kelima yaala n tieni yi gbanandi nni yaa po.
48006014	Ama mini, n kan tuo ki kpiagi n yuli bontoala kuli po, kali ti Diedo Jesu Kilisiti dapoanpoanli. Kilisiti n den kpe li dapoanpoanli po yeni, ŋanduna bonla kuli tie npo nani li kpe, n moko tie nani n kpe ŋanduna bonla kuli po yeni.
48006015	Kelima yaala n pia mayuli naa tie ki kua ku koanciagu, bi ki da kua, laa tie liba, kali ki yaa tie nipaano.
48006016	Yaaba n tuo ki ŋua laa maama kuli, U Tienu n pa ba mi yanduanma, ki go gbadi bipo mi niñima, bani U Tienu nibuolu Isalele yaaba yeni.
48006017	Moala liiga oba kuli n da go yagi n yama, kelima n pia Kilisiti maalima n gbanandi nni.
48006018	N kpiiba, ti Diedo Jesu Kilisiti yaa ŋanbili n yaa ye leni yi! Amina!
49001001	Mini Polo, Jesu Kilisiti tondo kelima U Tienu yanbuama po, n diani li tili ki fuondi yinba yaaba n tie bi nigagidiŋanba leni bi nidugikaaba Jesu Kilisiti nni ki ye Efesa.
49001002	Ti Baa U Tienu leni o Diedo Jesu Kilisiti ŋanbili leni o yanduanma n yaa ye leni yi.
49001003	Tin pagi U Tienu yua n tie ti Diedo Jesu Kilisiti yaa Baa. Wani n seligi ti, U Tienu Fuoma sela buoli kuli Kilisiti nni tanpoli po.
49001004	U Tienu den tuodi ki gandi ti Kilisiti nni hali ke ŋanduna daa den tagi, ke tin yaa tie yaaba n gagidi ki ŋani, kaa pia tagiliba kuli o nintuali. O buama yaa po,
49001005	o den tuodi ki bili ke tin baa mu bimoanmu bali kelima Jesu Kilisiti yaa po. O yanbuama leni o yanjagili yaa po ke o den tieni yeni.
49001006	Lanwani tin yaa pagi o ŋanbili yaali n pia ti kpiagidi, wan puni ti yaali kelima o Bijabuadiga po.
49001007	Ti baa mi daafaabima o niinni kelima o soama po, leni ti tuonbiadi sugili nani o ŋanbili n yaba maama po.
49001008	U Tienu den wuli tipo laa ŋanbili ke li yaba ki puni ti mi yanfuoma leni mi bandima kuli.
49001009	O den doagidi tipo o yanbuama bondoaginkaala, wan den tuodi ki bili yaa yanjagiŋanli Kilisiti nni.
49001010	Lani n tie ke u yogunu yaa pundi, wan taani li bonla kuli, yaala n ye tanpoli po leni yaala n ye ŋanduna nni kuli, ke likuli n tua yenma, ke Kilisiti n yaa die likuli.
49001011	Li tie wani Kilisiti yaa niinni ke U Tienu tieni li bonla kuli nani wan den kpa jagi ki bili maama. O den gandi ki gagidi ti, ke ti tua o yaaba.
49001012	O den tieni yeni ke tinba yaaba n den kpa bili ti suginma Kilisiti nni, n yaa pagi o.
49001013	Yi moko n den gbadi i moamoani maama, lani n tie o Laabaaliŋamo yua n cuani yipo mi tindima, yi den tuo ki daani Kilisiti. O yaa niinni U Tienu den tieni yipo mi maalima, lani n tie U Tienu Fuoma Yua wan den niani u ñoanianu ke o baa pa yi yua.
49001014	U Tienu Fuoma Yua yeni tie tipo i kpaaligi U Tienu diema ŋalimani po, yaala n doagidi ke U Tienu baa faabi ti cain ke tin yaa pagi o kpiagidi.
49001015	Li tie lani yaa po ke min den gbadi yi dandanli o Diedo Jesu po maama leni yi buama bi nigagidiŋanba kuli po,
49001016	n tuondi U Tienu yipo kaa cedi, ki taagi yikuli yela n jaandi nni.
49001017	Ke ti Diedo Jesu Kilisiti Tienu, wani Baa yua n pia ti kpiagidi kuli, n teni o Fuoma n yendi yi yantiana ki go doagidi o yipo U Tienu, yin bandi o moamoani.
49001018	N go miadi o ke wan yendi yi yantiana nuni ke yin fidi ki bandi yaa suginma n tuugi leni o yiinu, leni wan bili o nigagidiŋanba po yaa ŋalimani ke i pia ti kpiagidi.
49001019	N go miadi o ke yin bandi o paaciamu yu n tuuni tinba yaaba n dugi opo yaa niinni n yaba hali ke li kandi maama.
49001020	O paaciamu yu n tuuni ti niinni yeni tie wan den soani leni yu ki fiini Kilisiti bi tinkpiba siiga ke o go ye ki fo, ki kaani o o jienu po tanpoli po.
49001021	Wani Kilisiti ka lankani ki die mi diema danba, li bali danba, bi paatieba leni bi diediba kuli, o yeli cie yeli kuli yaa yogunu n tie na leni yu n baa ti cua kuli.
49001022	U Tienu bili li bonla kuli wani Kilisiti taana tiipo ke o die la, ki teni ke o tie wan yini yaaba kuli yudanciamo.
49001023	Kilisiti n yini yaaba yeni tie o gbanandi, ki tie o yedagidikaama, wani yua n dagidi bikuli po li bonla kuli nni.
49002001	Mi kpiama, yi den tie tinkpiba kelima yi tagili leni yi tuonbiadi po.
49002002	Laa yogunu yi den ŋua ŋanduna na yema sanbiadu, leni mi fawaama nni paaciami bado, yua yaa yantiali n tuuni yaaba n yiedi U Tienu yaa pala nni.
49002003	Tikuli den kpa tie yeni, ki tiendi nani laa niba n tiendi maama moala, ki ŋua ti gbanandi bonbuakaala, ki tiendi ti gbanandi leni ti yantiana n bua yaala kuli. Ti den mali ki tie U Tienu pali n be leni yaaba nani bi nisaaliba kuli yeni.
49002004	Ama U Tienu niñingbadima yaba, o bua ti hali boncianla.
49002005	Lani yaa po, tin den tie bi tinkpiba kelima ti tagili po, o den goa ki puni ti li miali leni Kilisiti. Li tie kelima o ŋanbili-paabu yaa po ke yi tindi.
49002006	O taani ki fiini ti leni Kilisiti ki duoni ki kaani ti leni o tanpoli diema nni, wani Jesu Kilisiti yaa niinni.
49002007	O den tieni lankuli ki baa doagidi o ŋanbili n yaba kaa pia bianu maama hali yaa yogini n baa ti cua, kelima o ŋanma tipo Jesu Kilisiti nni.
49002008	Li tie li ŋanbili-paabu yaa po ke yi tindi. Yi baa la kelima li dandanli yaa po. Laa ñani yi yaa kani, li tie U Tienu paabu.
49002009	Laa tie a tuona po baa waamu, lanwani oba kuli kan kpiagi o yuli lipo.
49002010	Ti tie U Tienu nuu tuonli. O tagi ti Jesu Kilisiti nni ke tin yaa tuuni a tuonŋama, wan den tuodi ki jagi ke tin yaa tuuni yaa.
49002011	Yin tiadi mani line, yi den mali ki tie nilanba. Ban yi yaaba a junga kelima bi niba n tieni ba yaala bi gbanandi nni den yini yi a jifola.
49002012	Laa yogunu yi den foagi leni Kilisiti. Yii den pia liba Isalele buolu yaaba diema nni. Yi den tie canba U Tienu n den pia yaa ŋantaadi leni Isalele buolu yaaba, yaala n ŋua wan den niani ba yaa ñoanianu. Yi den ye ŋanduna na niinni kaa pia suginmaba kuli, kaa pia ŋantaado leni U Tienu.
49002013	Ama moala Jesu Kilisiti nni, yinba yaaba n den kpa ye foagima yeni, yi nagini U Tienu kani kelima Kilisiti yaa soama po.
49002014	Kelima Kilisiti n tie ti yanduanma, o taani nibuoli lie, Jufinba leni bi nilanba ke bi tua nibuoliyendu. O den puni o gbanandi ki mudi yaa goanli n den paadi ti leni tiyaba, lani n tie ti yibalindi yeni.
49002015	O den bolini li balimaama leni man den pia yaa kuana kuli ki taa laa nibuoliedi ki tagi nibuopaanyendu wani oba yaa niinni ki tieni mi yanduanma.
49002016	O den tieni yeni ki baa teni ban mangi leni U Tienu, ki tua nibuoliyendu kelima li dapoanpoanli yaa po, wan den bolini ti yibalindi naankani.
49002017	Wani Kilisiti den cua ki wangi mi yanduanma yaa Laabaaliŋamo yinba yaaba n den ye foagima leni yaaba n den ye koanma nni.
49002018	Kelima wani yaa po, tikuli pia u sanu ki baa fidi ki pundi Baa kani, Fuoma yenma nni.
49002019	Lanwani, yii go tie nilanba leni canba ka, yi di tie tanpoli diema yaaba ki taa buolu leni U Tienu nigagidiŋanba, ki tie U Tienu deni yaaba.
49002020	Yi tie nani a tanmaakaana yeni, ke bi ŋuani yi yaa tanpuuli n tie U Tienu tondiba leni o sawalipuaba po. Jesu Kilisiti wani oba n tie laa tanpuuli tanjigi.
49002021	O yaa niinne ke laa dieli maa bonŋanla ki kpedi ki tua U Tienu dieli yaali n gagidi ki ŋani opo.
49002022	Bi ŋuani yi moko o yaa niinne ke yi taani ki tie U Tienu yekaanu kelima o Fuoma nni.
49003001	Lanwani, mini Polo yua n tie Jesu Kilisiti kpaadili, jaandi yinba bi nilanba po.
49003002	Yi gbadi U Tienu n tieni npo yaa ŋanbili ke min boagidi li leni yi.
49003003	Li tie U Tienu doagidima po yo ke n bandi laa bondoaginkaala nani min diani yipo maama waamu.
49003004	Yi yaa cogi, yi baa fidi ki bandi min ga maama ki bandi Kilisiti bondoaginkaala.
49003005	Hali puoli po yaa nifiima n pendi, U Tienu ki den doagidi bi nisaaliba po laa bondoaginkaala, nani moala o Fuoma n doagidi la o tondiba leni o sawalipuaba yaaba n gagidi opo maama.
49003006	Laa bondoaginkaala tie line, kelima o Laabaaliŋamo po, bi nilanba leni Jufinba taani ki baa U Tienu ŋalimani. Bikuli taa leni biyaba gbananyendi nni ki baa U Tienu ñoaniani Kilisiti nni.
49003007	U Tienu den ŋanbi npo ki puni nni ke n tua o Laabaaliŋamo naacemo kelima o paaciamu po.
49003008	Mini yua n tie puoli yua U Tienu nigagidiŋanba kuli siiga, n den baa laa ŋanbili ki baa wangi bi nilanba o Laabaaliŋamo, yua n doagidi Kilisiti n pia yaa ŋalimani n yaba hali ke li kandi maama.
49003009	O go teni ke n doagidi bi niba kuli po laa bondoaginkaala n baa tieni maama. U Tienu yua n tagi li bonla kuli wuoni o bondoaginkaala yeni hali yaa yogini n kpeli,
49003010	ki bua moala, kelima Kilisiti n yini yaaba po, i paaciami danba leni li bali danba yaaba ye tanpoli po n bandi wani U Tienu yanfuoma, yaama yaa buoli n yaba.
49003011	U Tienu den jagi ke o baa tieni la hali yogu, ki go tieni la ki dudi kelima ti Diedo Jesu Kilisiti yaa po.
49003012	O yaa niinne ke ti fidi ki nagini U Tienu kani leni ti dugidi kelima tin pia yaa dandanli opo yaa po.
49003013	Lanwani n mia yi yin da luo li papaali kelima min laadi yaa fala yipo yaa po, kelima li baa tie yipo kpiagidi.
49003014	Li tie lani yaa po yo ke n gba Baa kani ki jaandi o,
49003015	diegu kuli, lan tie ŋanduna nni leni tanpoli po, n baadi ku yeli yua yaa kani.
49003016	N miadi wani U Tienu wan pa yi nani o kpiagidi ŋalimano n yaba maama ke o Fuoma n yaa tuuni yi niinni leni u paaciamu ki teni yin yaa pa hali yi pala tugu nni,
49003017	ke Kilisiti n yaa ye yi pala nni kelima li dandanli yaa po. N go mia o ke wan pa yi yin yaa pia yi jiini leni yi tanpuuli mi buama nni ki se ke li pa.
49003018	Lani n tie yin fidi ki taani leni bi nigagidiŋanba kuli ki bandi wani Kilisiti buama n pia, ki foagi, ki ñua ki go kpedi maama,
49003019	ke yin bandi laa buama, yaama n yaba ki pendi tin baa fidi ki bandi yaala, hali ke U Tienu yedagidikaama n gbie yi pala nni.
49003020	U Tienu yua n fidi ki tiendi yaala n yaba ki pendi tin mia o yaala leni tin tia yaala kuli hali ke li kandi, kelima o paaciamu yu n tuuni ti niinni yaa po,
49003021	wani n yaa baadi ti kpiagidi Kilisiti n yini yaaba siiga leni Jesu Kilisiti yaa po hali nifiima n tu nifiima hali yaa yogunu kuli. Amina!
49004001	Kelima lankuli yaa po n tundi yi, mini yua n tie li kpaadili kelima n tie o Diedo yua, ke yi tagu n dagidi leni wan den yini yi yaala yaa po.
49004002	Yin yaa ye mani leni yiyaba leni li yumiinli leni mi dingima leni li juunli. Juuni mani leni yiyaba leni mi buama.
49004003	Yin moandi mani hali bonŋanla ki kubi mi Fuoma taanyenma, kelima mi yanduanma n loli yi yenma maama po.
49004004	Gbananyendi n ye, mi Fuoma moko tie yenma, yeni moko suginyenma n ye, U Tienu n den yini yi yaama yaa po.
49004005	O Diedo yendo bebe n ye, dandanyenli bebe n ye, mi batisima moko tie yenma.
49004006	Tienyendu bebe n ye yua n tie Baa tikuli po, yua n die tikuli, ki ye tikuli siiga, ki go ye tikuli yaa niinni.
49004007	Ama ti siiga yua kuli den baa li ŋanbili nani Kilisiti n puni yua kuli bu paabu maama.
49004008	Li tie lani yaa po ke li yedi: “ Wan den doni hali tanpoli, O den taa a kpaada Ki go puni bi nisaaliba bu paabu.”
49004009	Lan yedi ke o den doni tanpoli po yeni, li baa be? Li baa ke o den kpa jiidi hali ki tinga tiipo.
49004010	Wani yua n den jiidi yeni tie yua n doni ki pendi hali tanpoli ki baa gbieni i kaani kuli.
49004011	O puni bi nitianba ke ban yaa tie tondiba, bi nitianba ban yaa tie sawalipuaba, bi nitianba ban yaa tie o Laabaaliŋamo wangikaaba, bi nitianba mo ban yaa tie bi yankpaaba bi bi bangikaaba.
49004012	O den tieni yeni ki bua ki yaa ŋanbidi o nigagidiŋanba cain, ki bogini ba ban yaa tuuni, ki teni wani Kilisiti gbanandi n yaa kpedi ki suagi liiga.
49004013	Lani n baa teni tikuli n pundi ki baa yaa taanyenma n ye li dandanli nni leni U Tienu Bijua yaa bandima, ki tie yaaba n kpedi o sanŋoadima nni, hali ki dagidi cain nani Kilisiti n dagidi cain maama.
49004014	Lanwani ti kan go yaa tie nani a biwaala yeni, ki lengidi kelima bi niba nunfanbiadibu leni bi boandi n kpendinni yaa bangima po.
49004015	Ama ti yaa maadi i moamoani leni mi buama, ti baa yaa kpedi ki dagidi li bonla kuli nni, Kilisiti nni wani yua n tie li yuli.
49004016	Li tie wani leni o yaa todima po, ke ti gbanandi kuli taani ki tuugi yenma kelima ti tuga kuli ya n kubi ti ke ti pa bonŋanla po. Yeni yaa po ti kpedi kelima gbananbuolu kuli tuuni u tuonli nani lan pundi maama, ki ŋanbidi tiba mi buama nni.
49004017	Lanwani min yedi yaala leni min kadi ki waani yi yaala, o Diedo yeli nni tie line: Yi tagi n da naani leni bi nilanba yaa tagi yeni, bani yaaba n ŋua bi yantiana ya n tie fanma fanma yeni.
49004018	Bi yama biigi. Bi tie canba U Tienu yaa miali po kelima bi yanpiima leni bi pajuagili yaa po.
49004019	Baa go bani i fe n tie yaala. Bi puuni bi yula mi conconma po ki baa tiendi ti joagindi buolu kuli, ki kuandi bi yama lienni ki pugidipugidi.
49004020	Ama yinba, yii den bandi Kilisiti yeni ka.
49004021	Yi den gbadi o maama, bi den bangi yinba yaaba n daani yaa moamoani n ye wani Jesu nni.
49004022	Lani n tie ke yin da go tie nani yin den kpa tie maama. Ama yi siiga yua kuli n landi o tagikpelu nani li liadili yeni, o yanbuabiadima boandi n den biidi yu.
49004023	Yin baa mani li yantiapanli.
49004024	Yin laa mani u tagipaanu, yu n tagi nani U Tienu n bua maama, ki ŋua i moamoani n kpendinni yaa teginma leni yaa gagidiŋanma.
49004025	Lani yaa po yin cedi mani mi faama, yi siiga yua kuli n yaa maadi o nisaalilielo i moamoani kelima tikuli tie gbananyendi yaaba.
49004026	Yi pala yaa fii, yin da tieni ti tuonbiadi, ki da tuo mani u yienu n kua ke yi pala daa kuugi.
49004027	Da pa mani ku tuotabigu yudaano u kaanu yi pala nni.
49004028	Yua n den kpa su, wan da go su. Ama wan yaa tuuni li tuonli nani lan dagidi maama, ke wan yaa pia wan baa fidi ki pa a luoda yaala.
49004029	Majoagindiba kuli n da ña yi ñoana nni. Ama yin fidi yaa yogunu kuli, yin maadi yaa maama n ŋani, yaama n baa ŋanbi ki go seligi yaaba n gbadi ma.
49004030	Yin da biidi mani U Tienu Fuoma Yua pali, wani yua n tie yipo mi maalima ki doagidi ke yi daafaabima daali kpendi.
49004031	Yin cedi mani li mutuoli, ki nanga, li pabienli, ku fuugu, ku tuotabigu, leni tugutongu buolu kuli n ña yi siiga.
49004032	Yin yaa mani mani leni yiyaba ki gba yiyaba po mi niñima, ki tiendi yiyaba po sugili nani U Tienu n den tieni yipo sugili kelima Kilisiti nni maama.
49005001	Lanwani yin yaa ŋua mani wani U Tienu fuuli, nani o bibuadimu yeni.
49005002	Yin yaa ye mani leni yiyaba leni mi buama nani Kilisiti n den bua ti maama ki puni o yuli U Tienu, ki tua yaa paabu leni yaa padili yaa nuulu n mani.
49005003	Yin da tuo mi conconma maama leni majoagindi buoluba kuli, bi mi ŋaliŋabuama maama n ña yi siiga baa waamu, kelima laa dagidi yinba bi nigagidiŋanba po.
49005004	Yin yaa kubi mani yi yula yi maama nni ki da maadi mi cancaginmaama leni mi gaadimaama leni o faajibiado kuli. Ama yin yaa tuondi mani U Tienu.
49005005	Yin bandi mani ke baa niyendo yua n tie mi conconma daano leni yua n tiendi ti joagindi, leni o ŋaliŋabualo yaala n tie opo nani i buli ŋoadima, kan baa U Tienu leni Kilisiti diema ŋalimani.
49005006	Oba kuli n da boandi yi leni mi mafanma. Li tie laa bonla yaa po yo ke U Tienu pabienli se yaaba n yie o kuli po.
49005007	Lani yaa po yin da pia ŋantaadoba kuli leni ba.
49005008	Yi den kpa tie li biigili yaaba, ama moala yi tie mi yenma yaaba o Diedo nni. Yi tagi n yaa tie nani mi yenma yaaba yeni.
49005009	Kelima mi yenma n baa luoni yaa bonluonkaala tie li ŋanbili leni mi teginma leni i moamoani.
49005010	Yin biigi ki bandi yaala n baa mani o Diedo po,
49005011	ki da pia ŋantaadoba kuli leni li biigili tuona, ya n kaa pia fuoma, ama yin doagidi ke a bia.
49005012	Kelima li pia i fe, baa ki maadi ban tiendi yaa bonla ŋasiili nni.
49005013	Bi yaa doagidi laa niba n tiendi yaa bonbiadila mi yenma nni, mi yenma baa doagidi lan bia maama, kelima mi yenma doagidi likuli.
49005014	Lani yaa po ke li yedi: “ Ŋan fundi, fini yua n goa, Ŋan fii bi tinkpiba siiga. Kilisiti baa yendi apo.”
49005015	Lani yaa po yin yaa fangi mani yi yula leni yi tagi n tie maama. Yin da tie nani bi yanluodanba yeni, ama yin yaa tie nani bi yanfodanba.
49005016	Yin da u yogunu, kelima yaa dana n tie na bia.
49005017	Lani yaa po yin da tie yanluodanba, yin yaa fani mani ki moandi ki bandi o Diedo yanbuama.
49005018	Yin da ñu mi daama ki gaadi, kelima li baa teni yin biidi yiba, ama yin yaa gbie leni U Tienu Fuoma.
49005019	Lani, yi baa yaa maadi leni yiyaba ki togidi Pisominba, leni yaa yani n pagi U Tienu, leni U Tienu Fuoma n gobidi yi ke yi yini yaa yani. Yaa yiini mani ki pagi o Diedo leni yi pala kuli.
49005020	Yaa tuondi mani U Tienu yua n tie Baa yogunu kuli li bonla kuli po ti Diedo Jesu Kilisiti yeli po.
49005021	Yin yaa miindi mani yi yula yiyaba kani kelima yin pia Kilisiti po yaa fangili yaa po.
49005022	Yinba bi puoba, yua kuli n yaa miindi o yuli o calo kani nani wan miindi o yuli o Diedo kani maama.
49005023	Kelima o ja tie o pua yudaano nani Kilisiti n tie wan yini yaaba yudaano maama, yaaba n tie o gbanandi, wani n tie bi Candaano.
49005024	Nani Kilisiti n yini yaaba n miindi bi yuli Kilisiti kani maama, li pundi ke bi puoba n yaa miindi bi yuli bi ciaba kani li bonla kuli nni.
49005025	Yinba bi podanba, yua kuli n yaa bua o pua nani Kilisiti n den bua wan yini yaaba maama ki puni o yuli ki kpe bipo.
49005026	O den tieni yeni ki baa ŋuudi ki ŋanbi ba leni mi ñima leni U Tienu maama,
49005027	ki teni ban pundi ki sedi o kani ki pia ti kpiagidi, kaa pia joagindiba leni golimaba leni yaala n gundi kuli. Ama ban gagidi ki yaa ŋani cain, kaa pia ban baa fidi ki kuli ba leni yaala.
49005028	Li pundi ke bi podanba moko n yaa bua bi puoba nani ban bua bi yula maama yeni. Yua n bua o pua kuli, bua o yuli.
49005029	Kelima oba naa nani o gbanandi. Ama o dindi o ti ki kubi ti nani Kilisiti moko n kubi wan yini yaaba maama,
49005030	kelima ti mo tie o yaa gbanandi buoli.
49005031	Li diani: “ Li tie lani yaa po ke o ja baa ña o baa leni o naa kani ki taani leni o pua, bani niba lie yeni n tua gbananyendi.”
49005032	Line n tie yaa bondoaginkaala n yaba. N maadi laa maama Kilisiti leni wan yini yaaba yaa po yo.
49005033	Li mayuli yinba yaa po tie ke ja kuli n yaa bua o pua nani wan bua o yuceli maama, pua kuli mo n yaa fangi o calo.
49006001	Yinba a bila, yin tuo mani ki yaa ŋua yi danba maama nani o Diedo n bua maama, kelima lani n tiegi.
49006002	Ŋan jigini a baa leni a naa, lan tie yaa balimakpiama n yegi leni u ñoanianu.
49006003	Laa ñoanianu mo n tie: “ A baa ye leni li pamanli, a miali dana mo n foagidi ki tinga nni.”
49006004	Yinba bibaanba mo, yin da mabini yi bila hali ki fiini bi pala. Ama yin yaa wubi ba ki tundi ba ki bangi ba nani o Diedo n bua maama.
49006005	Yinba i yonbi, yin tuo ki yaa tiendi yin pia yaa canbaanba ŋanduna nni n yedi yaala leni li fangili leni mi digibima leni li payenli, nani yin tuo ki tiendi Kilisiti n yedi yaala maama.
49006006	Yin da tiendi yeni ban nua yi yaa yogunu bebe ka, nani yi bua ki mangi bi nisaaliba pala yeni. Ama, kelima yi tie Kilisiti yaa yonbi, yin yaa kuandi mani yi yama ki yaa tiendi U Tienu yanbuama.
49006007	Yaa tuuni mani bipo leni li pamanli kelima yi tuuni o Diedo po, laa tie bi nisaaliba yaa po ka.
49006008	Yi bani ke nilo kuli baa baa o Diedo kani wan den soani yaa tuonŋanli panpaani, wan tie yonbo bi wan die o yuli.
49006009	Yinba canbaanba mo, yin yaa tiendi yeni yi yonbi po. Yin da fu leni ba, kelima yi bani ke yinba leni bani kuli pia Canbaa tanpoli po, yua n naa gagidi bi niba leni biyaba.
49006010	N majuodikaama n tie na: Yin yaa baadi mani yi fidu o Diedo kani leni o paaciamu yu n cie li bonla kuli nni.
49006011	Yin bobi mani U Tienu n puni yi yaa toatiadi kuli ke yin fidi ki yaa se bonŋanla, ki yie ku tuotabigu yudaano nunfanbiadibu kuli po.
49006012	Kelima tii koani leni yaa yibalinba n pia ti gbanandi leni mi soama ka. Ama ti koani leni li bali danba len i paaciami danba leni yaaba n die li biigili ŋandunli, ki tie yaa cicibiadimu n ye mi fawaama nni.
49006013	Lani yaa po yin taa mani U Tienu n puni yi yaa toatiadi kuli, ke yin fidi ki sedi ki yie yaala n bia yaa ti cua yaa daali ki koani ki paadi, ki go yaa se ke li pa mo.
49006014	Lanwani yin bogini mani ki yaa se ke li pa. Yin yaa ñaagi i moamoani nani ku gbanñagidigu yeni. Yin yaa laa yaa kuliadili n tie mi teginma.
49006015	Yin pili li yankuali nani ti cacaadi yeni mi yanduanma Laabaaliŋamo wangima po.
49006016	Yin go taa li dandanli nani ku gbankoandigu yeni ki yaa muubi yogunu kuli, ke yin fidi ki gbindi o Biado n toa yi yaa mupiemi kuli.
49006017	Yin yaa ciibi mani mi tindima kusanli leni mi Fuoma jugisiega yaaga n tie U Tienu Maama.
49006018	Mi Fuoma n teni yin yaa jaandi yogunu kuli, ki yaa miadi U Tienu yogunu kuli leni i jaandi leni bu miabu buoli kuli. Yaa miadi mani U Tienu o nigagidiŋanba kuli po ki da yoaligi ki da cedi.
49006019	Yin yaa miadi o mani n moko yaa po, ke min baa yaadi ki maadi yaa yogunu kuli, wan pa nni min baa maadi yaama, ke min doagidi ki waani o Laabaaliŋamo bondoaginkaala leni li papaali.
49006020	N tie laa Laabaaliŋamo yaa tondo ti kpaadi nni. Yin yaa miadi o mani ke min yaa wangi o Laabaaliŋamo yeni leni li papaali nani lan pundi min yaa wangi o maama.
49006021	Tikika, yua n tie ti kpibuado leni o Diedo naacendugika, baa waani yi n laabaalo leni min tiendi yaala, ke yi moko n bandi likuli.
49006022	N soani o yikani lani yaa po bebe, ke yin bandi ti yema n tie maama, ke wani mo n paagi yi pala.
49006023	U Tienu yua n tie Baa leni o Diedo Jesu Kilisiti n pa ti kpiiba mi yanduanma leni mi buama leni li dandanli.
49006024	Li ŋanbili n yaa ye leni yaaba n bua ti Diedo Jesu Kilisiti leni yaa buama n kan lebidi hali abada.
50001001	Mini Polo leni Timote, Jesu Kilisiti yaa naacenba, n diani yipo li tili, yinba yaaba n tie bi nigagidiŋanba Jesu Kilisiti nni ki ye Filipa dogu nni, leni yi nitaanli yudanba leni yi todikaaba kuli.
50001002	Ti Baa U Tienu leni o Diedo Jesu Kilisiti n pa yi li ŋanbili leni mi yanduanma.
50001003	N tuondi n Tienu min tiadi yipo yaa yogunu kuli.
50001004	Min jaandi yikuli po yaa yogunu kuli, n jaandi leni li pamanli,
50001005	kelima yin taa leni nni ki todi nni o Laabaaliŋamo wangima po maama, ki cili yin den kpa gbadi o yaa daali ki pundi hali moala.
50001006	N daani ki go bani cain ke wani yua n cili laa tuonŋanli yi niinni, baa tuuni li hali lin dudi Jesu Kilisiti goacuama daali.
50001007	Li pundi min yaa tiani yikuli po yeni, kelima n kubi yi n pali nni. Min ye leni ti kpaadi, leni min maadi ki ga o Laabaaliŋamo ki teni ke o se ki pa, yikuli taa leni nni ki baadi min baadi yaa ŋanbili U Tienu kani.
50001008	U Tienu tie npo n siedo ke n bua yikuli leni Jesu Kilisiti yaa buamoanma.
50001009	Min miadi U Tienu yipo yaala n jaandi nni tie ke yi buama n yaa yabidi ki pugidi leni mi bandima leni u fanmoanu,
50001010	ke yin bandi ki gagidi ki gandi yaala n ŋani ki cie. Lani n baa teni yin yaa ŋani cain ki naa pia ban baa fidi ki kuli yi leni yaala Kilisiti goacuama daali.
50001011	Yeni, yi baa yaa tuuni mi teginma tuona ya n ñani Jesu Kilisiti kani, lan tua ti kpiagidi leni ti pagidi U Tienu po.
50001012	N kpiiba, n bua ke yin bandi line, yaala n den baa npo teni ke o Laabaaliŋamo wangima suagi liiga.
50001013	Moamoani, li doagidi yaa minteela n gu o bado diegu kuli leni nitoaba kuli po ke n lo li kpaadidieli nni kelima Kilisiti yaa po.
50001014	N kpaadi teni ke ti kpiiba boncianla dugi o Diedo po ki cie ki go paagi bi pala ki wangi U Tienu maama kaa go jie.
50001015	Li tie moamoani ke bi siiga bi tianba wangi Kilisiti Laabaaliŋamo kelima bi pia npo li nunponli ki bua ki cie nni. Ama bi tianba mo li wangi o leni li yantiaŋanle.
50001016	Bine wangi o Laabaaliŋamo kelima bi bua nni, ki bani ke n ye ne kelima U Tienu puogi nni ke min maadi ki ga o Laabaaliŋamo ki doagidi ke o tie moamoani.
50001017	Bine mo wangi o ki bua ki cie nni, bi yantiana naa ŋani. Bi tama ke bi yaa tieni yeni li baa pugini npo fala li kpaadidieli nni.
50001018	Likuli tie npo yenma. Baa lan tie maama kuli, bi yaa wangi o leni mi tuonanma, bi ban wangi o leni li yantiamoanli, bi wangi Kilisiti Laabaaliŋamo. N mangi n pali lipo ki go baa mangidi li ki pugidi.
50001019	Kelima n bani ke likuli baa juodi ki tua n tindima yaa po kelima yin jaandi ki miadi npo maama, leni Jesu Kilisiti Fuoma todima yaa po.
50001020	Nani min bua ki go sugini maama tie ke n kan le i fe liba kuli po. Ama nani lan den kpa tie maama, li go tie yeni moala. N sugini ke Kilisiti baa baa ti kpiagidi n miali yema nni kuli, li yaa tie ke n baa kpe leni n yaa baa ye kuli.
50001021	Kelima mini yaa po Kilisiti n tie n miali, mi kuuma mo tie npo ñuadi.
50001022	Ama, li yaa tie ke li ŋani min tuuni yaa tuonli yaa po ke min yaa ye n gbanandi nni, mii bani min baa gandi yaala.
50001023	Laa bonliedila miabi nni. N bua ki ña ki gedi ki ban yaa ye leni Kilisiti, lani n cie npo hali boncianla.
50001024	Ama yi mo yaa todima po, li baa cie min yaa ye ki fo.
50001025	N daani ki go bani ke n go baa fo, ki ye leni yikuli, ke yin fidi ki yaa suagi liiga ki go pia li pamanli li dandanli nni.
50001026	Yeni, n goacuama yikani go baa teni yin baa li pamankandikaali Jesu Kilisiti nni.
50001027	Lanwani bonyenla tugi li yuli, lani n tie ke yi tagi n yaa de leni Kilisiti yaa Laabaaliŋamo. N yaa fidi ki cua yikani ki laa yi, leni n yaa fidi ki cua, min yaa gba ke yi se bonŋanla ki pia yantiayenli, ki moa o Laabaaliŋamo n cuani yaa dandanli yaa muali.
50001028	Yin da cedi yi koanginkaaba n jieni yi baa waamu. Lani n tie bipo siedi ke bi baa bodi, ama li tie yinba yaa po siedi yi tindima po. Laa bonla ñani U Tienu yaa kani.
50001029	Kelima U Tienu n tieni yipo yaa ŋanbili yeni, laa tie ke yin daani Kilisiti bebe ka, ama yin go yaa laadi opo fala moko.
50001030	Yi moko taa leni nni ki moa yin den laa ke n moa yaa muali, ki go gba moala ke n baa moa.
50002001	Yi yema Kilisiti nni teni ke yi pia u fidu. O buama mo puni yi li papaali. Yi pia mi taanyenma leni o Fuoma. Yi pia li padingili leni mi niñingbadima yiyaba po.
50002002	Lanwani yin mangi n pali hali lan kandi ki yaa pia yantiayenli leni yiyaba. Yin yaa pia mani buayenma leni payenli leni yantiayenli.
50002003	Yin da tieni liba kuli leni mi paadima yantiali, yaaka yaa kpiagidi n tie fanma fanma po, ama ke li yumiinli n teni yin yaa nua yiyaba ke bi cie yi.
50002004	Oba kuli n da lingi o yuli po ŋamu bebe ka, ama yua kuli n yaa lingi o lieba ŋamu.
50002005	Yin yaa pia mani Jesu Kilisiti n den pia yaa yantiali.
50002006	O den tie U Tienu n tie maama. Baa ke o den tie yenma leni U Tienu Waa den sua ke li tie wan baa fie yaala leni u paalu.
50002007	Ama o den landi laa kpiagidi kuli o yama po Ki taa o naacemo n tie maama ki lani, Ki tua nani bi nisaaliba n tie maama yeni. Wan den tua nisaalo ki tie nani bi nisaaliba n tie maama,
50002008	O go den wadi o yuli Ki tuo ki tiendi U Tienu yanbuama Ki pundi hali mi kuuma, Baa hali li dapoanpoanli po yaa kuuma.
50002009	Li tie lani yaa po ke U Tienu mo jigini o hali boncianla Ki puni o yaa yeli n cie a yela kuli,
50002010	Ke dunli kuli baa gbaani Jesu yeli po Tanpoli po leni ki tinga po leni ki tinga tiipo kuli,
50002011	Ke nilo kuli mo n tuo Ke Jesu Kilisiti n tie o Diedo, U Tienu yua n tie Baa yaa kpiagidi yaa po.
50002012	Lanwani n buakaaba, nani yin den tuo ki tiendi min yedi yaala min den ye leni yi yaa yogunu kuli maama, moala min kaa go ye leni yi yeni, yin go yaa tiendi yeni ki pugidi. Yin yaa moandi leni li fangili leni mi digibima ki yaa ye yi tindima yema.
50002013	Kelima U Tienu n baa teni yin bua ki go fidi ki tieni nani o yanjagiŋanli n tie maama.
50002014	Yin tiendi yaala kuli, yaa tiendi mani la ki naa yenbidi ki da nia mo.
50002015	Yeni n tie yin yaa ŋani cain ki pia li papienli, ki tie U Tienu bila ban kan fidi ki kuli yaaba leni liba kuli moala na niba yaaba n joagini ki bia siiga. Yin yaa yieni mani nani i mukaani yeni ŋanduna yaaba siiga,
50002016	ki wangi ba li miali maama. Yi yaa tiendi yeni, li baa tie npo ti jigidi Kilisiti goacuama daali, kelima li baa doagidi ke mii den tiini mi nuama fanma fanma, kaa tuuni fanma fanma mo.
50002017	Baa li yaa tie ke n soama baa wuli ki tua nani li ñincabili yeni, yi dandanli tuonli padili po, n baa mangidi n pali lipo, n go baa mangidi n pali leni yikuli.
50002018	Yi mo n mangi yi pala lipo ki taani leni nni n yaa pamanli nni.
50002019	O Diedo Jesu yaa bua, n sugini ke li yaa yen waamu, n baa soani Timote yikani, ki baa yi laabaalo lan paagi n pali.
50002020	Mii pia nitoa yua n taa leni nni yantiayenli ki yagini o yama yi ŋamu po.
50002021	Yaaba n sieni kuli kuani bi yama bi ŋantaadiceli nni, baa kuani bi yama Jesu Kilisiti yaa ŋantaadi nni.
50002022	Yikuli bani Timote n doagidi ke o tie nidugika maama, ki taa leni nni ki tuuni o Laabaaliŋamo wangima tuonli nani ki biga n baa taa leni o baa ki yaa tuuni maama yeni.
50002023	N yaa bandi n maama n baa juodi maama, n sugini ke laa yogunu n baa soani o yikani.
50002024	N dugi o Diedo po ke mini nba moko baa cua yikani ke li kan waagi.
50002025	N sua ke li tie tiladi min goa ki soani yikani n kpiilo Epafilodita, n tuonsoanlielo leni n moamuadilielo, yin den soani yua n kani ke wan yaa todi nni leni yaala n poadi npo.
50002026	O den bua hali bonŋanla ki le yikuli. Wan den bandi ke yi gbadi ke o yia, o yama den yagi lipo boncianla.
50002027	Moamoani, o den yiagi boncianla hali ke li poadi waamu ke o kpe moko. Ama U Tienu den gbadi opo mi niñima, ki go gbadi mini yaa po moko mi niñima, ki teni ke min da go baa pabiiditoali ki pugini.
50002028	Yaala n tigini nni ke min soani o yikani tie ke n bua ke yin go le o yi pala n mangi, n yaa pabiidili mo n wadi.
50002029	Lanwani yin ga o cangu mani bonŋanla kelima o Diedo po leni li pamancianli, ki go yaa jigindi laa nibuolu.
50002030	O den luni o miali ki tuuni Kilisiti tuonli hali ki nagini mi kuuma. O den bua ki todi nni yin bi baa todi nni yaa todima ki naa ye n kani.
50003001	N kpiiba, n majuodikaama tie mine: Yin yaa mangidi mani yi pala o Diedo nni. Laa coagini nni min go diani yipo yeni ki pugini, li go baa teni yin yaa se ke li pa.
50003002	Yin yaa fangi mani yi yula leni yaaba n tie nani i sangbanli yeni leni bi tuonsoanbiadiba, bani yaaba n ñii ke ban kua ku koanciagu yeni.
50003003	Kelima tinba n tie a jungimoana, yaaba n kpiagidi U Tienu kelima o Fuoma yaa po, ki jigini ti yula Jesu Kilisiti nni, ki naa bili ti dugidi ti gbanandi nni.
50003004	Ama mini, n bi baa fidi ki dugi min tie maama po. Li yaa tie ke nitoaba nua ke bi baa fidi ki dugi ban tie maama po, mini n baa fidi ki cie.
50003005	Kelima bi den kuani nni ku koanciagub ke n pia dana nii. N tie Isalele yua, Benjamina buolu, ki tie Ebilu ke n yaajanba kuli tie Ebilunba. Yaala tie li balimaama po, n den tie Falisieni.
50003006	Yaala n tie n yankuali po, n den wangi Kilisiti nitaanli fala. Yaala n tie yaa teginma n ŋua li balimaama kubima po, bi kan den fidi ki kuli nni leni liba kuli.
50003007	Ama min den nua yaala ke li tie npo bonmoanla yeni kuli, n di nua likuli ke li tie bonfanla kelima Kilisiti yaa po.
50003008	Moko, n nua li bonla kuli ke li tie nani li bonbodikaala yeni. Yaala n tie npo li bonmoanla tie: Ki bandi Jesu Kilisiti n Diedo. Kelima wani yaa po ke n tuo ki luni min pia yaala kuli, ki nua la nani ti baadi yeni, ke min fidi ki baa Kilisiti.
50003009	Mii go pia n yuli po yaa moamoansaali n ñani li balimaama kubima nni, ama yaali n baadi kelima li dandanli Kilisiti nni yaa po. Li tie yaa moamoansaali n ñani U Tienu kani ki ŋua leni li dandanli.
50003010	Min bua yaala tie min bandi wani Kilisiti, leni o fiima bi tinkpiba siiga paalu, ki go taani leni o o fala nni, ki yaa naani leni o o kuuma nni,
50003011	ke mini moko n fidi, lan tie maama kuli ki pundi bi tinkpiba goafiima.
50003012	Laa tie ke moala n baa i panpaani no ka, bi ke n ŋanbi ki dagidi cain no ka. Ama n suagi ki tiini ke min fidi ki cuo n nuama panpaani, kelima Jesu Kilisiti den cuo nni lani yaa po.
50003013	N kpiiba, mii nua ke n cuo laa panpaani no ka, n tiendi bonyenla, n sundi yaala n ye n puoli ki moandi ki suagi liiga.
50003014	Yeni n tiini ki cuubi n nuama juodima, ki baa baa laa panpaani. Lani n tie U Tienu n yini nni min baa yaa panpaani tanpoli po Jesu Kilisiti nni.
50003015	Tinba yaaba n kpedi o Diedo sanŋoadima nni kuli n yaa pia laa yantiali buolu. Yi yaa pia yantiatoali, lan tie yaala kuli, U Tienu baa yendi yi yama laa bonla po yin bandi ki pugini.
50003016	Ama tin pundi yaa bianu po, tin taani mani ki suagi liiga yenma.
50003017	N kpiiba, yin yaa ŋua mani n yaa fuuli ki yaa diidi yaaba n ŋua tin ŋa yipo yaa bontogidikaala.
50003018	Kelima niba boncianla ye, min den kpa waani yi yaaba yaa maama ki go wangi yi la moala leni a bubula, ke bi tagi doagidi ke bi tie Kilisiti dapoanpoanli yibalinba.
50003019	Bi juodima baa tie mi bodima. Bi tugidi n die ba. Ban tama ke yaala n tie bipo ti jigidi yeni tie bipo i fe. Bi kuandi bi yama ŋanduna bonla nni bebe.
50003020	Ama tinba, ti tie tanpoli diema yaaba. Ti gu ke ti Candaano o Diedo Jesu Kilisiti baa go ña lankani ki cua,
50003021	ki lebidi ti gbanandi yaadi n tadi kaa go pia kpiagidi, ki teni tin yaa naani leni wani Kilisiti yaa gbanandi yaadi n pia ti kpiagiciandi. O baa tieni lani kelima o paaciamu po, yu n teni ke o paani li bonla kuli ki go die la.
50004001	Lanwani n kpiiba n buakaaba, min bua ki go le yaaba hali bonŋanla, yinba yaaba n tie n pamanli leni n kpiagidi, yin yaa se mani ke li pa o Diedo nni yinba n buakaaba.
50004002	N tundi ki mia Efodi, ki go tundi ki mia Sintika ke ban yaa pia yantiayenli o Diedo nni.
50004003	N go mia fini min dugi yua po, yua n tuuni leni nni ti Diedo tuonli, ke ŋan todi bi poliediba yeni, bani yaaba n den taa leni nni ki moa o Laabaaliŋamo muali. Bani leni Kilema leni nitoaba n tuonsoanlieba yaaba taa leni nni laa tuonli nni, ke bi yela mo diani li miali tili nni.
50004004	Yin yaa mangidi mani yi pala o Diedo nni yogunu kuli. N go waani yi yeni, yaa mangidi mani yi pala.
50004005	Yi dingima n yaa doagidi bi niba kuli po. O Diedo nagi.
50004006	Yin da yagi mani yi yama bonlaba kuli po. Ama li bonla kuli yaa po, yin waani U Tienu yin luo yaala, ki yaa jaandi ki miadi ki go tuondi o.
50004007	Lanwani U Tienu yaa yanduanma, yaama n pendi o nisaalo bandima kuli, baa guudi yi pala leni yi yantiana kuli Jesu Kilisiti nni.
50004008	N kpiiba, yaa maama n sieni tie mine: yin yaa tia mani yaala n tie moamoani kuli, leni yaala n pia ti jigidi kuli, leni yaala n tiegi kuli, leni yaala n ŋani kuli, leni bi niba n baa bua yaala ki faadi la kuli, leni yaala n pia siediŋamo, leni yaala n pia ti bulicindi ki pundi bi niba n pagi la kuli.
50004009	Yin go yaa tiendi mani min den bangi ki tundi yi yaala, yin den gbadi ke n yedi yaala ki go laa ke n tiendi yaala. Lanwani mi yanduanma Tienu baa ye leni yi.
50004010	N pali den mangi hali boncianla o Diedo nni, min den laa ke yi goa ki faadi yi buama npo. Moamoani, yi den tiani npo yogunu kuli, ama yi daa den baa u sanu ki fidi ki doagidi npo la.
50004011	Mii maadi yeni kelima n luo bonlaba kuli ka. Kelima n bangi ki bani ki dagini n yema lan tie yaa yema buoli kuli nni.
50004012	N bani ki yaa ye leni mi luoma, ki go bani ki yaa ye ki pia ke li kandi. N yema n tie maama kuli leni min ye naankani kuli, n bani ki je ki guo, ki go bani mi koma. N bani ki yaa pia ke li kandi, bi ki yaa ye leni mi luoma.
50004013	N fidi likuli kelima wani yua n puuni nni li paalu yaa po.
50004014	Baa yeni, yin den taani leni nni ki tugi n fala tugili yeni, yi tieni yaala n ŋani.
50004015	Yinba Filipa yaaba bani bonŋanla ke min den cili ki wangi o Laabaaliŋamo yaa yogunu, ki ñani Maseduana diema nni, Kilisiti n yini yaaba kuli siiga yinba bebe n den tiadi min baa baadi yaala leni min go baa ñandi yaala, ki tuuni npo bu paabu ki todi nni.
50004016	Baa min den ye Tesalonika, yi den soani npo bu paabu ke laa luo taalima lie ki baa todi nni min luo yaala po.
50004017	Laa tie ke n bua ki yaa baadi bu paabu ka, n bua yin baa ti ñuadi boncianla kelima laa paabu po.
50004018	N diani yeni ki waani yi ke yin den soani npo yaala kuli pundi n kani ke n pia ke li kandi. Min den ga yin den soani Epafilodita ke wan teni nni yaala yeni, mii go luo liba kuli. Yi paabu yeni tie nani yaa tulale yaa nuulu n mani leni U Tienu n ga yaa padili ke li mani opo.
50004019	N Tienu baa pa yi yin luo yaala kuli, nani o ŋalimano kpiagidi n tie maama Jesu Kilisiti nni.
50004020	U Tienu ti Baa n yaa pia ti kpiagidi hali yaa yogunu kuli. Amina.
50004021	Fuondi mani bi nigagidiŋanba Jesu Kilisiti nni.
50004022	N kpiiba, yaaba n ye ne leni nni fuondi yi. Bi nigagidiŋanba yaaba n ye ne kuli fuondi yi, bi siiga yaaba n ye o badiciamo Sesa diegu nni fuondi yi hali bonŋanla.
50004023	Ti Diedo Jesu Kilisiti yaa ŋanbili n yaa ye leni yikuli.
51001001	Mini Polo, Jesu Kilisiti tondo kelima U Tienu yanbuama po, leni ti kpiilo Timote, n diani li tili
51001002	yinba ti kpiiba yaaba n tie bi nigagidiŋanba leni bi nidugikaaba Kilisiti nni ki ye Kolosa po po. Ti Baa U Tienu n pa yi li ŋanbili leni mi yanduanma.
51001003	Ti tuondi U Tienu ti Diedo Jesu Kilisiti Baa yipo, ki go jaandi yipo yaa yogunu kuli kaa cedi.
51001004	Kelima tin gbadi ke yi pia yaa dandanli Jesu Kilisiti po leni yaa buama bi nigagidiŋanba kuli po.
51001005	Yi baa la kelima U Tienu n bili yipo yaa suginma tanpoli po, i moamoani maama, yaama n tie o Laabaaliŋamo n den kpa cua yikani, ki bangi yi yaama.
51001006	Laa laabaaliŋamo pundi yikani ki yayadi ŋanduna nni kuli ki luoni o bonluonkaala ki yabidi ki pugidi. Li tie yeni yi siiga hali yin den gbadi o yaa daali ki bandi U Tienu ŋanbili n tie yaala moamoani.
51001007	Li tie nani ti buado leni ti tuonsoanlielo Epafasa n den bangi yi maama. O tie yipo Kilisiti naacendugika,
51001008	ki den waani ti U Tienu Fuoma n teni ke yi pia yaa buamoanma.
51001009	Li tie lani yaa po ke hali tin gbadi lankuli yaa daali, ti jaandi yipo U Tienu kaa cedi ki miadi o wan gbieni yi pala leni yaa yanfuoma leni yaa fanu n ñani wani U Tienu kani, ke yin bandi o yanbuama.
51001010	Yeni yi tagu n yaa tie nani lan dagidi o Diedo po maama, ke yin yaa tiendi yaala n mani opo yogunu kuli. Yin yaa tuuni a tuonŋama buoli kuli, ki kpedi ki suagi liiga U Tienu bandima nni.
51001011	Ti go miadi o ke wan pa yi u paalu li bonla kuli po kelima o paalu yu n pia ti kpiagidi yaa po, ke yin yaa pia li toli leni li juunli yogunu kuli.
51001012	Yaa tuondi mani Baa leni li pamanli, yua n teni ke yi dagidi ki baa yi biinu wani U Tienu n bili yaa ŋalimani mi yenma diema nni o nigagidiŋanba po.
51001013	O faabi ti ki ñani ti li biigili paaciamu nni ki kuani ti o Bijabuadiga yaa diema nni.
51001014	O yaa niinne ke ti pia mi daafaabima leni ti ti tuonbiadi sugili.
51001015	Wani Kilisiti n tie U Tienu tin kaa fidi ki nua yua yaa nannanli, ki go tie o Bijakpiaga yua n den ye hali ke bonlaba kuli daa tagi.
51001016	Li bonla kuli den tagi o yaa niinni, yaala n ye tanpoli leni yaala n ye ki tinga nni kuli, tin nua yaala leni tin kaa nua yaala: yaaba n ka i bali kalikaani po leni yaaba n tie bi diediba leni bi yudanba leni yaaba n pia li bali kuli. Li bonla kuli tie o yaa tagima ki tagi o yaa po.
51001017	O ye hali ke bonlaba kuli daa ye. Wani n kubi li bonla kuli ke li tuugi ki se bonŋanla.
51001018	Wani n tie Kilisiti n yini yaaba kuli yuli, bani o gbanandi. O tie o kpialo, U Tienu Bijakpiaga, wani U Tienu n den kpa fiini yua bi tinkpiba siiga, ke wan yaa tugi li yuli li bonla kuli nni.
51001019	Kelima li den mani U Tienu po ke o yedagidikaama kuli n yaa ye Kilisiti niinni.
51001020	O yanbuama po goga, o teni ke li bonla kuli, yaala n ye ŋanduna nni leni yaala n ye tanpoli po kuli, n mangi leni o kelima Kilisiti yaa po. O ñani ti yibalindi ki teni ke i mani ye kelima o soama li dapoanpoanli po yaa po.
51001021	Yinba yaaba n den tie bi canba leni U Tienu yibalinba kelima yi yantiabiada leni yi tuonbiada po,
51001022	o teni ke yi mangi leni o moala kelima o Bijua n den kpe yaa kuuma o gbanandi nni yaa po. U Tienu tieni yeni ki bua ke yin sedi o nintuali ki ŋani cain ki da pia tagiliba kuli kaa pia ban baa kuli yi leni yaala.
51001023	Li baa tie yeni ke yi n yaa se bonŋanla yaa tanpuuli n pa po kelima yi dandanli po, ki naa lebidi ki ŋa o Laabaaliŋamo suginma, yin den baa yaama. Bi waani ŋanduna yaaba kuli o Laabaaliŋamo yeni, mini Polo mo n tua yua yaa naacemo.
51001024	N mangidi n pali moala leni min laadi yipo yaa fala. N tiendi yeni ke min gbieni n gbanandi nni yaala n poadi Kilisiti yaa fala o gbanandi nni, yaadi n tie wan n yini yaaba po.
51001025	N tua Kilisiti n yini yaaba yaa tuonsoanlo kelima U Tienu den puogi nni ke min yaa wangi yi U Tienu maama kuli.
51001026	Mani n tie yaa bondoaginkaala n den wuo hali yogu yaa jamaani n pendi kuli po, ki doagidi moala o nigagidiŋanba po.
51001027	O bua ki teni o nigagidiŋanba n yaa bani o bondoaginkaala, yaala n tie ŋalimani ki pia ti kpiagidi ki ye i nibuoli kuli po. Laa bondoaginkaala tie line, Kilisiti ye yi niinni, ki teni ke yi pia mi suginma ke yi baa taani ki baa U Tienu kpiagidi.
51001028	Ti wangi wani yaa maame ki tuodi ki wangi nilo kuli, ki go bangi laa maama leni mi yanfuoma, ki bua ki cuani nilo kuli U Tienu kani, ke o dagidi cain Kilisiti nni.
51001029	Li tie lani yaa po ke n tuuni, ki moa li muali leni o yaa fidu yu n tuuni n niinni leni u paaciamu.
51002001	N bua yin bandi min moa yaa muacianli yinba leni yaaba n ye Layodise po yaa po leni yaaba n daa laa n nunga kuli po.
51002002	N tiendi yeni ke ban baa li papaali, ki taani yenma mi buama nni, ki yaa pia yaa yanfuoma n dagidi ke yin bandi yin dugi yaala yaa po cain. Li go tie ke yin bandi U Tienu bondoaginkaala, lani n tie Kilisiti.
51002003	Mi yanfuoma leni U Tienu bandima ŋalimani kuli wuo wani Kilisiti yaa niinni.
51002004	N waani yi laa maama kuli ke oba kuli n da boandi yi ki tulini yi leni mi mamanma.
51002005	Kelima baa ke mii ye leni yi n gbanandi nni, n ye leni yi n yantiali nni ki pia li pamanli leni min nua ke yi dagidi leni yiyaba maama, ke yi dandanli mo se ke li pa Kilisiti nni.
51002006	Yin den tuo Jesu Kilisiti o Diedo yeni, yin yaa tuugi mani leni o yi yema kuli nni,
51002007	ki yaa pia yi jiini o niinni ki suagi liiga o sanŋoadima nni. Yin go yaa se ke li pa yi dandanli nni nani ban den bangi yi maama. Yi pala n yaa gbie leni i tuondi opo hali ke li kandi.
51002008	Yin fangi mani yi yula ki da tuo ke oba kuli n cuo yi yama leni o nisaalo yanfuoma yaama n ŋua bi nisaaliba bangima, yaama n tie fanma fanma ki tie boandi ki ŋua bi nisaaliba danbogida leni ŋanduna paaciami, ki naa ŋua Kilisiti.
51002009	Kelima U Tienu n tie maama kuli ye Kilisiti gbanandi nni ki dagidi.
51002010	Yi mo pia li bonla kuli ke li dagidi o yaa niinni, wani yua n tugi li yuli ki die yaaba n tie mi diema danba leni u paaciamu danba kuli.
51002011	O yaa niinne, ke yi kua yaa koanciagu n naa tie o nisaalo nuu n tieni yaala, gu tie Kilisiti n tieni yaala, lani n tie ke yi landi ti nisaali-gbanandi tagibiadu.
51002012	Nani ban den taani ki piini yi leni Kilisiti kelima mi batisima po yeni, yi go fii bi tinkpiba siiga o yaa niinni ki taani leni o, kelima li dandanli U Tienu yua n den fiini o bi tinkpiba siiga paaciamu yaa po.
51002013	Yinba yaaba n den kpe kelima yi tuonbiadi leni yin kaa den kua koanciagu yi gbanandi nni maama po, U Tienu goa ki puni ti li miali kelima o yaa po: Ki puni ti sugili ti tuonbiadi kuli po.
51002014	O den bolini yaa tili yaa diani N den buni ki cuo ti ki doagidi Tin den yie o mabilikaama maama, Ki kpaa ki tabini laa tili Li dapoanpoanli po ki bolini li.
51002015	O den dindi yaaba n tie mi diema danba Leni i paaciami danba kuli bi bali, Ki doagidi mi tagima kuli po Ke o paani ba, Kelima li dapoanpoanli po.
51002016	Lani yaa po, yin da tuo ke oba kuli n jia yi ti buudi kelima yin di ki go ñu yaala po, bi lan tie yaa jaanma dana po, yaaka i ŋmapaani jaanma dana, yaaka mi fuodima dana po.
51002017	Laa bonla kuli tie yaala n baa ti cua yaa jinjingu, li bonmoanla liba tie Kilisiti.
51002018	Yin da tuo niloba kuli n fie yi nuama panpaani nani wan bua maama, baa yaaba n kpali ke bi pia li yumiinli ki jaandi malekinba. Bi puni bi yula li bonlekaala po, ki gbengidi bi yula fanma fanma bi gbanandi yantiana po.
51002019	Baa tuugi leni yua n tie li yuli, ti gbanandi kuli n tuugi yenma ki go baadi yaala n dagidi yua yaa kani kelima i jiini leni a tuga po, ki kpedi nani U Tienu n puni maama.
51002020	Yi yaa kpe leni Kilisiti, yi paadi leni ŋanduna maasuagu. Be yaa po ke yi go tuo ke ŋanduna kuana die yi nani yi da tie ŋanduna yaaba yeni?
51002021	Laa kuana nne: Ŋan da taa, ŋan da leni, ŋan da sii.
51002022	A kuli maadi yaa bonla n pia mi tienma ki baa bodi yaa maama. A kuli ŋua bi nisaaliba n bili ki bangi yaala bebe.
51002023	A kuana yeni tie nani a pia mi yanfuoma kelima a cedi bi niba n gandi ban baa jaandi maama, ki go bili bi niba n yaa miindi bi yula ki wangi bi gbanandi fala. Ama ŋaa pia mayuli ki baa todi bi niba ban yaa paani bi gbanandi bonbuakaala.
51003001	Lanwani yi yaa den fii leni Kilisiti bi tinkpiba siiga, yaa lingi mani yaa bonla n ye tanpoli po, Kilisiti n ka naankani U Tienu jienu.
51003002	Yaa kuandi mani yi yama tanpoli bonla nni, ki da kuandi yi yama ŋanduna yaa bonla nni.
51003003	Kelima yi kpe, ke yi miali mo wuo leni Kilisiti U Tienu kani.
51003004	Kilisiti, yua n tie yi miali, yaa go cua ki doagidi o yuli yaa yogunu, yi moko baa taani ki doagidi leni o o kpiagidi nni.
51003005	Lanwani yin kpa mani ŋanduna bonbuaka-biadila yaala n die yi gbananbuoli nni, mi conconma leni ti cagindi buoli kuli, leni ti gbanandi bonbuaka-biadila, leni yaala n joagini yaa buama kuli, leni mi ŋalimanbuama, yaala n tie nani i buli ŋoadima yeni.
51003006	Kelima laa bonla yaa po ke U Tienu pabienli cuonu baa cua bi niyiekaaba po.
51003007	Yi moko den tie yene yin den ye ti tuonbiadi nni yaa yogunu.
51003008	Ama moala yin ŋa mani yaala n tie na kuli: li pabienli, li mutuoli, ki nanga, ku tuotabigu leni yaa majoagindi n ña yi ñoana nni kuli.
51003009	Yin da pua faama leni yiyaba, kelima yi den landi u tagikpelu leni u bontienkaala,
51003010	ki lani u tagipaanu, yu n pandi mi bandima nni cain yogunu kuli, nani yua n tagi u yaa nannanli yeni.
51003011	Laa tagipaanu nni mi gagidima ki go ye bi nilanba leni Jufinba siiga, a junga leni a jifola siiga, yaaba n cogi leni yaaba n kaa cogi siiga, i yonbi leni yaaba n die bi yula siiga. Ama Kilisiti n tie likuli, ki go ye bikuli nni.
51003012	Lanwani yinba U Tienu nigandikaaba, wan gagidi ki ŋanbi yaaba, ke yi tie o buakaaba, yin yaa laa mani mi niñingbadima leni li ŋanbili, li yumiinli leni mi dingima leni li juunli.
51003013	Yin moandi ki juuni leni yiyaba ki yaa tiendi yiyaba po sugili. Li yaa tie ke nilo bii o lielo po, nani Kilisiti n den puni yi sugili maama, yi mo n yaa puuni yiyaba sugili yeni.
51003014	Yi yaa tieni laa bonla kuli ki gbeni, yin laa mani mi buama yaama taani ki loli yikuli yenma nani lan dagidi maama.
51003015	Kilisiti yanduanma n yaa die yi pala nni wan den yini yaa yanduanma po ke yin tua gbananyendi o yaa niinni yeni.
51003016	Kilisiti maama n gbie yi pala nni leni man pia yaa ŋalimano kuli. Yaa bangi mani ki go tundi yiyaba leni mi yanfuoma. Yaa yiini mani Pisoma, leni U Tienu yani, leni yaa yani n doagidi mi Fuoma n bangi yi yaala, ki yiini ki pagi U Tienu leni i tuondi yi pala nni.
51003017	Yin maadi yaa maama kuli leni yin tiendi yaala kuli, tieni mani likuli o Diedo Jesu yeli po, ki yaa tuondi U Tienu yua n tie Baa kelima wani Jesu yaa po.
51003018	Yinba bi puoba, yin yaa miindi mani yi yula yi ciaba kani nani lan pundi o Diedo yaaba n yaa tiendi maama.
51003019	Yinba bi podanba, yin yaa bua mani yi puoba, ki da pia bipo li mutuoli.
51003020	Yinba a bila, yin yaa tuodi ki ŋua mani yi danba maama li bonla kuli nni kelima lani n mani o Diedo.
51003021	Yinba bibaanba, yin da tiendi yaala n baa fiindi yi bila pala, ke lan da ti wudi bi gbani.
51003022	Yinba i yonbi, yin yaa tuodi ki ŋua yi canbaanba ŋanduna nni li bonla kuli nni. Yin da tieni mani yeni ban nua yi yaa yogunu bebe, nani yi bua ki mangi bi pala yeni. Ama yin yaa tiendi yeni yogunu kuli leni li payenli, kelima yi fangi o Diedo.
51003023	Yin tiendi yaala kuli, yin yaa tiendi mani leni li yankuali nani lan dagidi o Diedo po maama, ke laa tie bi nisaaliba po ka.
51003024	Yi bani ke yi baa taani leni o bila kuli ki baa wan bili yipo yaa ŋalimani ke i tie yi panpaani, kelima yi tuuni o Diedo Kilisiti po.
51003025	Yua n tieni yaala n bia kuli baa baa o biadima panpaani, kelima U Tienu naa gagidi bi niba leni biyaba.
51004001	Yinba canbaanba, yin yaa tiendi mani yi yonbi po yaala n tiegi leni yaala n pundi, ki yaa tiani ke yi moko pia Canbaa tanpoli po.
51004002	Yin yaa jaandi mani U Tienu ki da cedi, ki da yoaligi, ki yaa tuondi o mani.
51004003	Yin yaa jaandi o mani tipo ke wan pa ti u sanu tin fidi ki yaa wangi o Laabaaliŋamo, ki doagidi o bondoaginkaala yaala n tie Kilisiti maama fuuli. Li tie laa maama po ke n ye ne li kpaadidieli nni.
51004004	Yin go yaa jaandi mani npo ke min maadi laa maama nani lan pundi min maadi maama.
51004005	Yin yaa ye leni yaaba n kaa daani leni mi yanfuoma, ki da tuo yin ye leni ba yaa yogunu n bia fanma.
51004006	Yi maama n yaa mani yogunu kuli, ki tie nani yaa jiema n pia mi yaama ke li dagidi yeni. Li pundi yin yaa bani ki guani nilo kuli po yaa maguankaama n dagidi.
51004007	Tikika baa waani yi n laabaalo kuli. O tie ti kpibuado leni ti todika tin dugi yua po, leni ti naacenlielo o Diedo tuonli nni.
51004008	N soani o yikani lani yaa po lige, ke yin bandi lan tie tipo maama, wan mo n paagi yi pala.
51004009	Ti kpibuado Onesima yegi leni o. O moko tie nidugika ki tie yi siiga yua. Bi baa waani yi nekanba laabaalo kuli.
51004010	N kpaadilielo Alisitaka fuondi yi. Banabasa yiabiga Maka moko fuondi yi. N den tuodi ki teni yi li ñoabonli o maama po. O yaa cua yikani, yin ga mani o cangu bonŋanla.
51004011	Jesu, ban go yi yua Jusitusa, moko fuondi yi. Yaa Jufinba n ye ne kuli siiga, bani bebe n tie n tuonsoanlieba ki tuuni U Tienu diema tuonli. Bi paagi n pali boncianla.
51004012	Epafasa yua n tie yi siiga yua ki go tie Jesu Kilisiti naacemo moko fuondi yi. O moa yipo yogunu kuli o jaandi nni, ki miadi yipo ke yin yaa tie yaaba n dagidi cain, ki bani U Tienu n bua yaala, ki yaa se ke li pa U Tienu sanŋoadima nni.
51004013	N tieni opo siedi ke o tuuni yipo leni li yankuali boncianla, yinba leni yaaba n ye Layodise leni yaaba n ye Iyelapoli kuli.
51004014	Ti buado lotoli Luka leni Demasa moko fuondi yi.
51004015	Yin fuondi mani ti kpiiba yaaba n ye Layodise kuli, ki go fuondi Ninfa, leni Kilisiti n yini yaaba yaaba n taagi o diegu nni.
51004016	Yi yaa cogi li naa tili, yin teni ban cogi li Kilisiti n yini yaaba yaaba n ye Layodise po moko. Layodise yaaba mo n soani yipo ban baa yaa tili, yin cogi li.
51004017	Yin yedi Alikipa: «Ŋan fangi a yuli leni o Diedo n puogi a yaa tuonli, ki soani li ki dudi.»
51004018	Mini Polo n diani yaa fuondi n tie na leni n nuceli ki fuondi yi. Yaa tiani mani n kpaadi po. U Tienu yaa ŋanbili n yaa ye leni yi.
52001001	Mini Polo leni Silasa leni Timote n diani li tili yinba Kilisiti n yini yaaba, yaaba n ye Tesalonika yaa po ki ye U Tienu yua n tie Baa niinni leni o Diedo Jesu Kilisiti niinni. U Tienu ŋanbili leni o yanduanma n yaa ye lenli yi.
52001002	Ti tuondi U Tienu yogunu kuli yikuli po, ki taagi yi yela ti jaandi nni.
52001003	Ti tiani yogunu kuli kaa cedi ti Baa U Tienu kani yi dandanli leni yi buama ti Diedo Jesu Kilisiti po n teni ke yi tuuni maama, leni yi suginma n se bonŋanla maama.
52001004	Ti kpiiba, U Tienu buakaaba, ti bani ke U Tienu den gandi yi.
52001005	Kelima, tii den wangi yi o Laabaaliŋamo leni mi maama bebe ka, ama leni U Tienu Fuoma paalu leni ti dugidi o Laabaaliŋamo yeni po. Yi bani tin den ye yi siiga leni yaa tagu buolu kelima ti den bua yi ŋamu.
52001006	Yi den ŋoadi tinba leni o Diedo fuuli ki ga U Tienu Maama baa o falaciamo siiga leni U Tienu Fuoma n puuni yaa pamanli.
52001007	Lani yaa po yi den tua li bontogidikaala yaaba n daani kuli po, Maseduana leni Akayi diema kuli po.
52001008	Kelima o Diedo maama naa den yadi yikani Maseduana leni Akayi po bebe ka, ama yin pia yaa dandanli U Tienu po den yadi yadi i kaani kuli, hali ke laa go tie tiladi tin maadi lipo.
52001009	Kelima i kaani kuli bi togidi yin den ga ti cangu maama, leni yin den ŋa i buli ŋoadima ki tuo ki ŋoadi U Tienu yua n fo ki tie i moamoani maama.
52001010	Moala yi gu ke o Bijua Jesu, U Tienu n den fiini yua bi tinkpiba siiga baa ña tanpoli ki goa ki cua, yua n baa faabi ti leni U Tienu pabienli yaali n kpendi.
52002001	Ti kpiiba, yi bani ke ti cuama yi siiga ki den tie fanma.
52002002	Nani yin bani maama, bi den waani ti fala ki go sugidi ti Filipa dogu nni. Ama baa yeni ti den dugi ti Tienu po ki wangi U Tienu Laabaaliŋamo baa ke bi niba den fii ki se tipo.
52002003	Tin den tundi yi yaa tundi naa den ŋua leni boandi, bi leni yantiajoagindiba, bi leni janbi mo.
52002004	Yeni ka, ti den maadi nani U Tienu n bua tin maadi maama, kelima o biigi ti ki sua ke ti dagidi wan piani ti o Laabaaliŋamo. Lanwani, tii maadi ki bua ki yaa mangidi bi niba pala ka. Ti maadi ki bua ki yaa mangidi wani U Tienu yaa pale, wani yua n bigidi a pala.
52002005	Yi bani bonŋanla ke tin den ye yi siiga tii den maadi yipo ti ñoamandi ka. Tii den pia ŋalimani buama yantiali mo, U Tienu tie ti siedo lankuli po.
52002006	Tii den lingi kpiagidiba bi nisaaliba kani mo, li yaa tie yinba yaa kani leni nitoaba kani kuli, ki sua ke ti den pia li bali ki tieni yeni kelima ti tie Kilisiti tondiba.
52002007	Ama ti den ye yi siiga leni mi dingima nani o pomado n kubi o bila maama yeni.
52002008	Tin den pia yipo yaa buama, li den mani tipo ke ti waani yi U Tienu Laabaaliŋamo. Laa tie lani bebe ka, ti den bua ki pa yi baa ti yula moko, kelima ti buama yipo den pundi hali laa bianu.
52002009	N kpiiba, yi tiani ti tuonli leni ti coagingu po. Tin den wangi yi o Laabaaliŋamo, ti go den tuuni li tuonli u yensiinu leni ku ñiagu kuli ki baadi ti jiema, ke ti yema n da tie yi siiga oba kuli po fala.
52002010	Yinba leni U Tienu kuli tie tipo siedi, ke ti den pia yaa tagi n gagidi ki go tiegi ki naa pia ban baa fidi ki kuli ti leni yaala yinba yaaba n daani yaa siiga.
52002011	Yi go bani ke ti den ye yi siiga ki tie yua kuli po nani o jamado n tie o bila po maama.
52002012	Ti den tundi yi, ki paagidi yi pala, ki go tigini yi ke yin yaa cuoni maama n dagidi U Tienu po, wani yua n yini yi ke yin yaa taa leni o o diema nni leni o kpiagidi nni kuli.
52002013	Li tie lani yaa po ke yogunu kuli ti go tuondi U Tienu kelima yin den ga tin den wangi yi U Tienu maama yaama. Yii den ga ma nani mi tie bi nisaaliba maama ka. Ama yi den ga ma nani man tie maama i moamoani. Lan tie U Tienu maama yaama n tuuni yinba yaaba n tuo ki daani yaa siiga.
52002014	N kpiiba, yi den ŋoadi U Tienu n yini yaaba nitaana ya n ye Jude po ki ye Jesu Kilisiti nni yaa fuuli. Kelima yi dogu yaaba den waani yi fala nani bi yaa dogu yaaba Jufinba n den waani ba fala maama.
52002015	Bani n go den ku o Diedo Jesu leni bi sawalipuaba. Bi waani ti moko falabiado. Baa tiendi yaala n mangidi U Tienu pali. Bi go tie bi niba kuli yibalinba.
52002016	Bi yiedi tipo ke tin da waani bi nilanba U Tienu Laabaaliŋamo ke wan faabi ba. Bi tieni yeni ke bi tuonbiadi n pundi ti bianu. Moala, U Tienu pabienli juodi ki cuo ba.
52002017	N kpiiba, ti den paadi leni yi u yogunu waamu po ti gbanandi nni, laa tie ti yantiana nni ka. Ti go den bua hali bonŋanla ki le yi nunmu, ki moandi lipo moko.
52002018	Ti go den bua ki goa yikani. Laa luo taalima lie ke mini Polo den moandi, ama Sutaani den yie tipo.
52002019	Ŋmenba n go tie ti suginma leni ti pamanli leni ti kpiagidi badifogiliga? Naani laa tie yinba kaa, ti Diedo Jesu nintuali o yaa goa ki cua yaa yogunu?
52002020	Yeni de, yinba n tie ti kpiagidi leni ti pamanli.
52003001	Tin kaa go den fidi ki juuni kelima tin waagi leni yi maama yaa po, ti den jagi ke tinba niba lie baa ye Atena tibebe,
52003002	ki soani ti kpiilo Timote yikani, wani yua n taa ki tuuni leni U Tienu leni ti tuonsoanlielo Kilisiti Laabaaliŋamo wangima nni. Ti soani o wan paagi yi pala, ki tundi yi yin yaa se bonŋanla yi dandanli nni,
52003003	ke yi siiga oba kuli n da lengidi ki goa puoli kelima ban wangi yi yaa fala yaa po. Yi bani ke U Tienu jagi tipo lani.
52003004	Tin den ye leni yi, ti den tuodi ki waani yi ke bi baa wangi ti fala yeni. Li den tua yipo yeni nani yin bani maama.
52003005	Nani min kan go den fidi ki juuni kaa laa yi maama po, n den soani Timote yikani ke wan bandi yin se li dandanli nni maama. Kelima n den jie ke mi tulinma daano n da ti tulini yi ki teni ti tuonli yi siiga n tua fanma.
52003006	Ama Timote n ñani yikani ki kpeni ke laa waagi, o puni ti yaa laabaalo n mani. O go waani yin pia yaa dandanli leni yaa buama n tie maama. O waani ti ke yi tiani tipo yogunu kuli leni li pamanli, ki go bua ki le ti nani ti mo n bua ki le yi maama.
52003007	Lani yaa po ti kpiiba, baa ke ti ye leni mi yebiadima ki laadi fala, wan waani ti yi laabaalo ke yi se li dandanli nni yeni baagi ti.
52003008	Moala ti naani guani, kelima yi se ke li pa o Diedo sanŋoadima nni.
52003009	Moala tii pia ñoabu ki baa tuondi U Tienu lan dagidi kelima yipo. Ti tuondi o ti jaandi nni kelima tin pia yaa pamancianli o kani kelima yipo yaa po.
52003010	U yensiinu leni ku ñiagu kuli ti miadi o leni ti pala kuli ke wan tuo tin go le yi nunmu ki yaa todi yi ke yin baa ki biini yaala n poadi yi dandanli nni.
52003011	Ti Baa U Tienu leni ti Diedo Jesu n ŋanbi tipo u sanu tin go cua ki le yi.
52003012	O Diedo n teni ke yi buama yiyaba po leni bi niba kuli po n yaa yabidi ki pugidi, nani ti mo yaa buama n pugidi yipo maama.
52003013	O Diedo n yaa paagidi yi pala ke ti Baa U Tienu n yaa nua ke yi gagidi cain wani U Tienu po, kaa pia ban baa fidi ki kuli yi leni yaala ti Diedo Jesu n go baa cua leni o nigagidiŋanba kuli yaa yogunu.
52004001	Ti kpiiba, ti majuodikaama tie mine. Ti den bangi yi yi tagi n baa tie maama ki yaa mani U Tienu po. Moamoani yi tiendi yeni. Moala ti mia yi ki go tigini yi kelima o Diedo Jesu po ke yin go yaa tiendi yeni ki pugidi pugidi.
52004002	Yi bani tin den ga yaa ñoabona o Diedo Jesu kani ki teni yi.
52004003	U Tienu n bua yaala lan tie yi gagidiŋanma, ke yin kubi yi yula ki da tieni conconbuoluba kuli.
52004004	O go bua ke yi siiga yua kuli n kubi o gbanandi mi gagidiŋanma nni leni yaa yema n dagidi nni,
52004005	ki da tuo o gbanandi bonbuakaala n diedi o nani bi nilanba yaaba n kaa bani U Tienu n tiendi maama.
52004006	Oba kuli n da boandi o kpiilo laa bonla nni, ki janbi o. Ti den tuodi ki waani yi ki go kadi ki waani yi ke o Diedo baa tu laa biadima buolu kuli li panpaani.
52004007	U Tienu ki den yini ti ke tin yaa kubi mi conconma ka, ama mi gagidiŋanma po.
52004008	Lani yaa po yua n yie laa tundi kuli, waa yie nisaalo ka, o yie U Tienu yua n puni yi o Fuoma yo.
52004009	Laa go tie tiladi min diani yipo ki waani yi yin yaa bua yi kpiiba, kelima U Tienu wani oba n bangi yi ke yin yaa bua yiyaba.
52004010	Yi tiendi yene mo yi kpiiba yaaba n ye Maseduana kuli po. Ti mia ki go tundi yi ke yin yaa tiendi yeni ki pugidi.
52004011	Yin moandi mani ki yaa mani leni yiyaba, ki go yaa kubi yi ŋantaadiceli, ki yaa tuuni li tuonli ki baadi yaala n dagidi yi yema po mo nani tin den kpa bangi yi maama yeni.
52004012	Yin yaa tiendi yeni ke yaaba n kaa daani n yaa nua yi ke yi tie nimoanba ki jigindi yi, ke yin da dugi nitoa todima po.
52004013	Ti kpiiba, tii bua ke lan yaa boani yi yaaba n kpe yaa maama po, ke yin da ye leni li paboanli bipo nani yaaba n kaa pia suginmaba yeni.
52004014	Li yaa tie ke ti daani ke Jesu den kpe ki go fii bi tinkpiba siiga, ti go daani ke U Tienu baa fiini kelima Jesu po, yaaba n daani o ki kpe kuli ki teni ban taani leni o.
52004015	Ti kadi ki waani yi line nani o Diedo n den yedi ti yaala: Lani n tie ke tinba yaaba n ye ki fo hali o Diedo goacuama, ti kan ga yaaba n den kpe liiga.
52004016	Mi maalima yaa tieni, ke malekinba yudaano kpaani, ke U Tienu kakaci piebi, lanyogunu o Diedo wani oba baa ña hali tanpoli po ki jiidi. Yaaba n den kpe leni li dandanli Kilisiti po, baa kpa fii bi tinkpiba siiga.
52004017	Lani, tinba yaaba n sieni ki fo baa taani leni bani, ki yugi a tawala nni ki tuogi o Diedo mi fawaama nni. Lani ti baa yaa ye leni o Diedo hali yaa yogunu kuli.
52004018	Lanwani, yin yaa baagidi mani yiyaba pala leni laa maama.
52005001	Ti kpiiba, yaala n tie li yogini leni li dana po, laa go tie tiladi ke min diani yipo.
52005002	Kelima yi bani bonŋanla ke o Diedo daali yeni baa cua nani li conconli yene ku ñiagu.
52005003	Yaa yogunu ke bi niba baa tua: «Mi yanduanma leni laafia ye,» lanyogunu yo ke mi bolinma baa ludi ba nani u maditugukoanu n yen ludi yaa pua n baa maa yeni. Bi kan fidi ki sani ki cia.
52005004	Ama yinba, ti kpiiba, yii ye li biigili nni ke laa daali baa ludi yi nani li conconli yeni.
52005005	Yikuli tie mi yenma yaaba leni u yensiinu yaaba. Tii tie ku ñiagu yaaba leni li biigili yaaba.
52005006	Lani yaa po tin da goa mani nani yaaba n sieni yeni, ama tin yaa nua ki kubi ti yula ki gu.
52005007	Kelima yaaba n goa, goa ku ñiagoe, yaaba n ñu ki gaadi mo ñu ki gaadi ku ñiagoe.
52005008	Ama tinba, yaaba n tie u yensiinu yaaba, tin yaa kubi ti yula. Tin yaa laa li dandanli leni mi buama yaa kudiliadili, ki go ciibi mi tindima yaa suginma nani li kusanli yeni.
52005009	Kelima U Tienu naa den bili ke tin baa o pabienli nni ka, ama ke tin baa mi tindima kelima ti Diedo Jesu Kilisiti yaa po.
52005010	Wani Jesu n den kpe tipo ke tin ye ki fo leni tin kpe kuli, tin taani ki yaa ye leni o.
52005011	Lani yaa po yin yaa paagidi mani yiyaba pala, ki yaa todi yiyaba ke yikuli n suagi liiga ti Diedo sanŋoadima nni, nani yin mali ki tiendi maama.
52005012	Ti kpiiba, ti mia yi yin yaa jigindi yaaba n tuuni o Diedo tuonli yi siiga, bani yaaba n gobidi yi o sanŋoadima nni ki tuodi ki tundi yi.
52005013	Yin yaa pia bipo li faadili leni mi buama hali bonŋanla kelima bi tuonli yaa po. Yin yaa mani leni yiyaba.
52005014	Ti kpiiba, ti go tundi ki mia yi yin tuodi ki yaa tundi yaaba n ye sindisindi yema, ki yaa paagidi yaaba yaa gbani n wudi, ki todi yaaba n tadigi, ki yaa pia li juunli leni bi niba kuli.
52005015	Yin fangi mani yi yula ki da guani oba kuli o biadima panpaani. Ama yogunu kuli yin moandi mani ki yaa tiendi yaala n ŋani yiyaba po leni bi niba kuli po.
52005016	Yaa mangidi mani yi pala yogunu kuli.
52005017	Yaa jaandi mani yogunu kuli ki da cedi.
52005018	Yebuoli kuli nni, yin yaa tuondi mani U Tienu, kelima lani n tie U Tienu yanbuama yipo Jesu Kilisiti nni.
52005019	Yin da gbindi mani U Tienu Fuoma fantama.
52005020	Yin da fali mani sawali maama kuli.
52005021	Yin yaa bigidi mani li bonla kuli ki yaa kubi yaala n ŋani.
52005022	Yin foagidi mani leni biadima buolu kuli.
52005023	Mi yanduanma Tienu, wani oba n yaa gagidi ki ŋanbidi yi cain yi pala nni, yi yantiana nni leni yi gbanandi nni kuli, ke yin da pia tagiliba kuli ti Diedo Jesu Kilisiti cuama daali.
52005024	Yua n yini yi tie dugika, wani n baa tieni la.
52005025	Ti kpiiba, yin yaa miadi mani U Tienu tipo.
52005026	Fuondi mani ti kpiiba kuli ki gobini ba leni mi buamoanma.
52005027	N puogi yi o Diedo yeli po ke yin cogi yaa tili n tie na ti kpiiba kuli po.
52005028	Ti Diedo Jesu Kilisiti ŋanbili n yaa ye leni yi.
53001001	Mini Polo leni Silasa leni Timote n diani li tili yinba Kilisiti n yini yaaba, yaaba n ye Tesalonika ki ye U Tienu ti Baa leni o Diedo Jesu Kilisiti nni.
53001002	U Tienu yua n tie Baa leni o Diedo Jesu Kilisiti n pa yi li ŋanbili leni mi yanduanma.
53001003	Ti kpiiba, li pundi tin yaa tuondi U Tienu kelima yipo yogunu kuli. Li dagidi tin yaa tiendi yeni, kelima yi dandanli yabidi ki pugidi boncianla, yi buama yiyaba po mo yabidi ki pugidi.
53001004	Ti kpiagidi ti yula U Tienu n yini yaaba nitaana nni kelima yi juunli leni yi dandanli po, baa yin laadi yaa fala leni yaa yebiadima kuli.
53001005	Likuli tie siedi ke U Tienu buudi tiegi. O sua ke yi dagidi U Tienu diema po, yin laadi fala yaama yaa po moala na yeni.
53001006	U Tienu nua ke li tiegi ke wan faligi yaaba faligidi yi moala,
53001007	ki taani ki pa tinba leni yinba yaaba n laadi fala mi fuodima o Diedo Jesu yaa ñani tanpoli po leni o malekinba yaaba n pia u paaciamu, ki doagidi o yuli yaa daali.
53001008	O baa doagidi u mupienu nni ki tu yaaba n kaa bani U Tienu leni yaaba n kaa tuo ki ŋoadi ti Diedo Jesu yaa Laabaaliŋamo, bi biadima panpaani.
53001009	Bi buudi baa tie yaa bolinma n kaa pia gbenma. Bi baa paadi cain leni o Diedo nunga leni o kpiagidi paalu,
53001010	wan cua yaa daali ki baa baa ti kpiagidi o nigagidiŋanba siiga, ke yaaba n daani o kuli mo n ñuadi o ŋamu. Yi moko baa ye bi siiga kelima yi den daani ti siedi.
53001011	Li tie lani yaa po ke ti miadi U Tienu yipo yogunu kuli ke wan teni yin dagidi wan yini yi yaala yaa po. Ti go miadi o ke wan teni yin yaa tiendi wan jagi yin tieni yaa ŋanma kuli leni li dandanli tuonli kelima o paalu yaa po.
53001012	Yeni ti Diedo Jesu yeli baa baa ti kpiagidi yi siiga, ke yi mo n baa ti kpiagidi kelima o yaa po, nani ti Tienu leni ti Diedo Jesu Kilisiti ŋanbili n tie maama.
53002001	Ti kpiiba, yaala n tie o Diedo Jesu Kilisiti cuama, leni tin baa taani o kani maama, ti mia yi,
53002002	yin da tuo ke laa bonla n jaligi ki lengidi yi yantiana bi ki jieni yi leni yaa maama n naani ke mi tie sawali maama, bi maamaba, bi li yaa naani leni tiliba ñani tikani ki maadi ke o Diedo daali pundi.
53002003	Yin da tuo ke oba kuli n boandi yi, baa lan tie yaala kuli, ki yedi ke laa daali pundi, kelima laa daali kan cua se mi dandanyiema n kpa cua, ke mi biadima daano n doagidi, wani yua n baa gedi mi bodima po yeni.
53002004	O baa fiini o yuli ki yie bi niba n nua yaala nani li tie U Tienu yeni, bi ban kpiagidi yaala kuli. O baa kua ki kali hali U Tienu dieli ki yini o yuli U Tienu.
53002005	Yii tiani ke n den waani yi lankuli min den ye leni yi yaa yogunu yo?
53002006	Yi bani yaala n yie opo ke wan da doagidi hali o yogunu n pundi.
53002007	Baa moala mi biadima yeni ye ŋasiili nni ki tuuni mi tuonli. Li da baa tie yeni hali yua n yiedi mipo n ti ña likani.
53002008	Lanyogunu mi biadima daano baa doagidi, o Diedo Jesu n baa bolini yua leni o ñoabu fawaama. O cuama kpiagidi baa biidi o tuonli cain.
53002009	Sutaani paalu baa teni mi biadima daano yeni n cua leni mi bancianma boncianla leni sinankeeninba leni mi faama bonlidikaala buoli kuli.
53002010	O cuama go baa yegi leni mi biadima yaa boandi kuli ki boandi yaaba n baa bodi kelima baa den bua i moamoani ke ban baa mi faabima.
53002011	Li tie lani yaa po yo ke U Tienu baa soani bikani yaa paalu n baa teni ban yaadi ki daani mi faama.
53002012	Yeni yaaba n naa den tuo ki ŋoadi i moamoani, ama ki mangidi bi pala leni mi biadima kuli, U Tienu baa bu ki cuo ba.
53002013	Ti kpiiba, o Diedo buakaaba, li pundi tin yaa tuondi U Tienu yipo yogunu kuli, kelima o den gandi yi hali mi cilima mi tindima po kelima o Fuoma yaa gagidiŋanbima po leni li dandanli i moamoani nni yaa po.
53002014	U Tienu den yini yi lankuli po kelima tin den waani yi yaa Laabaaliŋamo po, ke yin baa yi biinu ti Diedo Jesu Kilisiti kpiagidi nni.
53002015	Lani yaa po ti kpiiba, yaa se mani ke li pa, ki ŋua tin den bangi yi yaala kuli, li yaa tie tin den maadi yaala leni ti ñoana, leni tin den diani yaala li tili nni kuli.
53002016	Ti Diedo Jesu Kilisiti wani oba, leni ti Baa U Tienu yua n den bua ti, ki puni ti kelima o ŋanbili po yaa baagi n ki pia mi gbenma leni yaa suginma n ŋani,
53002017	n yaa baagidi yi pala ki teni yin yaa se ke li pa yaala n ŋani tienma nni leni mi maama nni kuli.
53003001	Ti kpiiba, ti majuodikaama tie mine: Yaa miadi mani U Tienu tipo ke o Diedo maama n suagi liiga ki yayadi, bi niba n jigini ma nani lan tie yi yaa siiga maama.
53003002	Yin go yaa miadi o mani wan faabi ti leni bi nibiadiba leni yaaba n bia ke li kandi, kelima bi niba kuli ka tuo li dandanli.
53003003	Ama o Diedo tie tin fidi ki dugi yua yaa po. O baa teni yin yaa se ke li pa bonŋanla, ki kubi yi ke o Biado n da paadi yi.
53003004	Ti pia yipo laa dugidi o Diedo nni ke yi tiendi ki go baa tiendi tin den puogi yi yaala kuli.
53003005	O Diedo n gobidi yi yantiana yin yaa pia U Tienu buama leni Kilisiti yaa juunli.
53003006	Ti kpiiba, ti Diedo Jesu Kilisiti yeli po ti waani yi ke yin paadi leni yi kpiiba yaaba n tie kpadijedanba kaa ŋua tin bangi yi yaa bangima.
53003007	Yinba yiba bani lan pundi yin yaa togidi ti maama. Tin den ye yi siiga, tii den yie a tuona.
53003008	Tii den di oba kuli jiema fanma fanma, ama ti den tuuni li tuonli u yensiinu leni ku ñiagu kuli ki laadi fala ke ti yema n da tua oba kuli po tugili.
53003009	Laa tie ke tii den pia li bali ka, ama ti den tiendi yeni kelima ti den bua ki ŋa yipo li bontogidikaala.
53003010	Tin den ye yi siiga ti den waani yi line: «Yua n ki bua ki soani n da je moko.»
53003011	Ti maadi yeni kelima ti gba ke yi siiga bi nitianba yie kaa tuuni tuonliba kuli, ama ki goadi leni bu tingbangbaabu.
53003012	Ti waani laa niba, ki tundi ba kelima o Diedo Jesu Kilisiti yeli po, ke ban yaa tuuni li tuonli leni mi yansoangima, ki baadi bi jiema.
53003013	Ti kpiiba, yin da coagi leni a tuonŋama tienma.
53003014	Yi yaa sua ke niloba ki tuo ki ŋua tin bili yipo yaala li naa tili nni, yin faami opo ki da pia ŋantaado leni o, ke i fe n cuo o.
53003015	Yin da nua o ke o tie yi yibali ka, ama yin yaa nua o mani ke o tie yi kpiilo ki tuodi ki tundi o.
53003016	Mi yanduanma Diedo, wani oba n yaa puuni yi mi yanduanma u yogunu kuli yi yema buoli kuli nni. Wani o Diedo n yaa ye leni yikuli.
53003017	Mini Polo n diani yaa fuondi n tie na leni n nuceli. Min diani yaa tila kuli, n tiendi n maalima yeni. Lan tie min dangi maama.
53003018	Ti Diedo Jesu Kilisiti yaa ŋanbili n yaa ye leni yikuli.
54001001	Mini Polo, n tie Jesu Kilisiti tondo kelima U Tienu ti Candaano yaa ñoabonli po, leni Jesu Kilisiti yua n tie ti suginma yaa po.
54001002	N diani apo li tili, fini Timote, yua n tie n bimoanga li dandanli nni. U Tienu yua n tie Baa leni ti Diedo Jesu Kilisiti yaa ŋanbili leni o niñingbadima leni o yanduanma n yaa ye leni a.
54001003	N bua ki tiadi a min den puogi a yaala min den baa fii ki gedi Maseduana diema yaa yogunu, ke ŋan yaa ye Efesa ki tundi bi nitianba ke ban da bangi bangitoama.
54001004	Ŋan go yie bipo ke ban da pa bi yula i telimi togida, leni bi yaajanba togida ya n kaa pia gbenma nni. Kelima laa bonla kuli fiindi mi niama ki naa todi ke U Tienu tuonli suagi liiga li dandanli nni.
54001005	Laa tundi n baa cuani yaala tie yaa buama n ña yaa pali n pieni niinni, leni yaa pali siedi n ŋani, leni li dandanmoanli.
54001006	Bi nitianba lebidi ki ŋa laa bonla, ki yaadi ki ŋua mi mafanma.
54001007	Bi bua ki yaa tie li balimaama bangikacianba, ama baa bani ban maadi yaala leni ban bangi yaala leni li papaali yeni n bua ki yedi yaala.
54001008	To, ti bani ke U Tienu balimaama ŋani, li yaa tie ke o nilo ŋua ma nani lan bili maama.
54001009	Ti go bani ke baa bili li balimaama yeni o niteginka po, ama bi bili ma bi nibiadiba leni yaaba n yie li bali leni U Tienu yiekaaba leni ti tuonbiadi danba po, leni yaaba n kaa ŋua U Tienu sanu kaa fangi o mo yaa po, leni yaaba n ku bi baanba leni bi naanba, leni nikpalo kuli po,
54001010	leni mi conconma danba leni yaa jaba n taagi leni biyaba po, leni yaaba n kuadi bi niba, leni bi tuofaadanba leni yaaba n tiendi mi siedifaama po, leni yaala n nia leni bangiŋanma po kuli.
54001011	Laa bangiŋanma ŋua o Laabaaliŋamo, U Tienu yua n pundi ki yaa baadi ti kpiagidi ki go pia mi yemanmoanma n piani nni yua.
54001012	N tuondi ti Diedo Jesu Kilisiti yua n puni nni u paalu, ki sua ke n tie nidugika ke o kuani nni o tuonli nni,
54001013	mini yua n den kpa sugidi o, ki wangi o fala, ki tiendi o yaala n bia. O den gbadi npo mi niñima kelima n den tiendi yeni n yanpiima po leni n dandanluoma po.
54001014	Ti Diedo den ŋanbi npo hali ke li kandi, ki puni nni yaa dandanli leni yaa buama n ñani Jesu Kilisiti kani.
54001015	Yaa maama n tie na tie mi madugikaama, ki pundi ke bi niba n ga ma cain ke Jesu Kilisiti den cua ŋanduna nni ki baa tindi ti tuonbiadi danba. Bi siiga nni mini n cie.
54001016	Ama o den gbadi npo mi niñima line yaa po: Jesu Kilisiti cili ki doagidi o juunli mini yaa kani, ke min tua li bontogidikaala yaaba n baa daani o ki baa yaa miali n kan gbeni kuli yaa po.
54001017	U Tienu, yua n tie o Badiciamo hali yaa yogunu kuli kaa pia kuuma, tin ki nua yua, wani yua bebe n tie U Tienu n yaa baadi ti jigidi leni ti kpiagidi yaa yogu n tu yaa yogu. Amina.
54001018	N biga Timote, n teni a yaa ñoabonli n tie na, nani ban den kpa pua apo yaa sawali ki yedi maama lani n tie ŋan yaa koani li dandanli koanŋanli,
54001019	ki yaa kubi li dandanli leni yaa pali siedi n ŋani. Bi nitianba den ŋa laa bonla ke bi dandanli bodi.
54001020	Imene leni Alesanda tie laa niba siiga yaaba. N den teni ba Sutaani, ke lan bangi ba ban da go sugidi U Tienu.
54002001	Min kpa tundi yi yaala tie ke yin yaa jaandi U Tienu, ki miadi o ki tuondi o bi niba kuli po,
54002002	leni bi badiba leni bi yudanba kuli po, ke tin baa ki yaa ye leni mi yanduanma leni mi yansoangima, ki ŋua U Tienu ke li dagidi ki go tiegi.
54002003	Lani n ŋani ki go mani U Tienu ti Candaano po,
54002004	wani yua n bua bi niba kuli n tindi, ki go bandi i moamoani.
54002005	Kelima U Tienu ye ki tie yendo bebe, o candanbaalo moko ye ki tie yendo bebe U Tienu leni bi niba siiga, lani n tie Jesu Kilisiti yua n den tua nisaalo.
54002006	Wani n den puni o yuli ki kpe ki pani mi faabima panli bi niba kuli po. Laa siedi n den tieni u yogunu n den pundi.
54002007	Li tie lani yaa po ke U Tienu den puogi nni ke min yaa tie mawangika leni tondo ki bangi bi nilanba li dandanli leni i moamoani nni. N maadi i moamoani, mii pua faama.
54002008	Lanwani n bua ke bi jaba n yaa jaandi i kaani kuli ki yugidi yaa nii n ŋani cain, ki naa pia pabienli leni niamaba kuli.
54002009	N go bua ke bi puoba n yaa yie yaa tiadi n dagidi, ki pia li fangili leni li yukubili, ki da sibidi biba leni i yupiani leni wula tiadi, leni yaa lanbima yaa dunga pa, leni tiatoadi moko yaadi yaa dunga n pa.
54002010	Ama ban yaa sibidi biba leni a tuonŋama, lan dagidi yaa puoba n tieni siedi ke bi ŋua U Tienu n yaa tiendi maama.
54002011	Pua kuli n yaa cengi mi bangima leni li yumiinmoanli ki ŋmini.
54002012	Mii puni o pua u sanu wan bangi, bi wan diedi o ja, ama wan yaa ŋmini.
54002013	Kelima U Tienu den kpa tagi Adama ki yuandi ki tagi Awa.
54002014	Li naa tie Adama ka den kua mi tulinma nni, ama li tie o pua n den kua mi tulinma nni ki miidi li balimaama ki tua i tagili daano.
54002015	Baa yeni, o baa faabi kelima o maalu po, li yaa tie ke o se li dandanli nni, leni mi buama, leni mi gagidiŋanma leni li yukubili kuli nni.
54003001	Yaa maama n tie na tie mi madugikaama. O nilo yaa lingi ki bua ki tua gobidika Kilisiti n yini yaaba siiga, o bua yaa tuonli n ŋani.
54003002	Li tie tiladi ke yua n tie o gobidika Kilisiti n yini yaaba siiga n da pia ban baa fidi ki kuli o leni yaala. Wan yaa pia poyendo bebe, ki pia mi yansoangima leni u tagiŋamu, ki kubi o yuli, ki gaani bi niba cangu leni mi buama, ki go tie yua n fidi mi bangima.
54003003	Wan da tie yua n puni o yuli li dañoli, wan da tie yua n bua janjanma, wan yaa tie yua n dingi kaa bua koanli, kaa bua ligi ke li pendi.
54003004	Ama wan yaa tie yua n gobidi o diegu bonŋanla, o bila mo n tuo o maama bonŋanla ki yaa fangi o.
54003005	Kelima o nilo yaa bani ki gobidi wani oba yaa diegu, o baa ga lede ki fidi ki yaa gu U Tienu n yini yaaba?
54003006	Wan da tie yua n daani ke li daa waagi, ke ti japaadi n da ti diedi o, wan da ti baa Sutaani n den baa yaa cuonu nni.
54003007	Li go tie tiladi yaaba n kaa tie Kilisiti n yini yaaba n yaa tiendi opo yaa siedi n ŋani, ke wan da ti le i fe, ki baa Sutaani jogidu nni.
54003008	Li go tie tiladi Kilisiti n yini yaaba todikaaba moko n yaa tie bi niba n jigindi yaaba, ban da pia pala lie, ki da kuani bi yama li dañoli nni, ki da kuani bi yama yaa ñuadi n pia i fe moko nni.
54003009	Ban yaa kubi li dandanli moamoani yi n doagidi leni yaa pali siedi n ŋani.
54003010	Ban kpa biigi ba bi yaa sua ke baa pia ban baa fidi ki kuli ba leni yaala, lanwani ban kua bi tuonli nni.
54003011	Bi puobac moko n yaa tie bi niba n jigindi yaaba, ki da tie tingbangbaaba, ki yaa kubi bi yula, ki tie bi niba n fidi ki dugi yaaba po li bonla kuli nni.
54003012	Kilisiti n yini yaaba todika n yaa pia poyendo bebe ki gobidi o bila leni o diegu bonŋanla.
54003013	Yaaba n tie Kilisiti n yini yaaba todikaaba ki tuuni laa tuonli bonŋanla baa baa ti jigidi leni ti dugiciandi li dandanli Jesu Kilisiti nni.
54003014	N diani apo line ki sugini ke n baa cua a kani ke li kan waagi.
54003015	Ama n yaa fidi ki cua tonma, n bua ŋan bandi ŋan baa tiendi maama U Tienu diegu nni, lani n tie U Tienu yua n fo n yini yaaba, bani yaaba n tie i moamoani benjielu leni yi dasaali.
54003016	Oba kan nia ke U Tienu sanŋoadima bondoaginkaala ñua boncianla. Laa bondoaginkaala tie wani, Yua n den doagidi o yuli ti gbanandi nni. U Tienu Fuoma den saa opo i moamoani, Malekinba den laa o, Bi den wangi o maama i nibuoli nni, Bi den daani o ŋanduna nni, O den goa ki doni ti kpiagidi kaanu nni.
54004001	U Tienu Fuoma maadi bonŋanla ki yedi ke mi juodima yogunu yaa nagini, bi nitianba baa ŋa li dandanli Kilisiti po sanŋoadima, ki tuo ki ŋoadi i bilisinba yaa boandi leni mu cicibiadimu yaa bangima.
54004002	Kelima bi baa ŋua bi bangi-faadanba yaa palieda, bani yaaba yaa pala siedi n kpe nani ban sia yaala leni yaa kudi n tuoni yeni.
54004003	Bi bangi ke ja n da taa pua, ki go bangi ke ban da di jetianma U Tienu n tagi yaama ke yaaba n tie bi nidugikaaba ki go bani i moamoani n yaa di ki tuondi U Tienu.
54004004	Kelima U Tienu tagima kuli ŋani, laa pundi o nilo n fali jiemaba kuli, wan je ki tuondi U Tienu mipo,
54004005	kelima U Tienu Maama leni i jaandi gagidi ki ŋanbi likuli.
54004006	A yaa tundi ti kpiiba laa tundi kuli, a baa tie Jesu Kilisiti naacenŋamo, yua n dindi o yuli leni li dandanli maama leni mi bangiŋanma ŋan ŋoadi yaama cain yeni.
54004007	Ama ŋan yie yaa togida n tie fanma fanma ki nia li dandanli. Ŋan moandi ki yaa se ki pa U Tienu sanŋoadima nni.
54004008	Ti gbanandi tuonli pia mayuli waamu bebe, die ki bua ki yaa suagi liiga U Tienu sanŋoadima nni, lani n pia mayuli li bonla kuli po, kelima li niani u ñoanianu yaa miali n tie na po leni yaa miali n baa cua moko yaa po.
54004009	Laa maama tie mi madugikaama, ki pundi bi niba kuli n ga ma.
54004010	Ti tuuni ki moa kelima ti bili ti suginma U Tienu yua n fo kani, wani yua n tie bi niba kuli Candaano, ama o tie yaaba n daani o yaa po yo ki cie.
54004011	Ŋan tundi ba, ki bangi ba laa bonla.
54004012	Ŋan da tuo ke niloba kuli n fali a kelima a tie jawaalo. Ama ŋan tua li bontogidikaala bi nidugikaaba po a maama nni, a tagu nni, a buama nni, a dandanli nni leni a yantugupiengu nni kuli.
54004013	Hali min baa cua, ŋan tieni ania ki yaa cogi U Tienu maama ki yaa tundi ba ki go bangi ba.
54004014	Ŋan da yie ŋan den baa yaa paabu, U Tienu den puni a yaabu ban den pua sawali ke Kilisiti n yini yaaba nikpeliba maani apo bi nii yaa yogunu.
54004015	Ŋan pa a yuli cain laa bonla kuli po ki kuani a yama lienni bonŋanla, bi niba kuli n le ŋan suagi liiga maama.
54004016	Ŋan kubi a yuli, ki go kubi a bangima, ki yaa se ke li pa likuli nni. Kelima a yaa tiendi yeni, a baa faabi a yuli ki go faabi yaaba n cengi a bangima kuli.
54005001	Ŋan da tundi o nikpelo leni ku fuugu. Ama ŋan tundi o nani o tie a baa yeni. Ŋan tundi bi jawaaba nani bi tie a waamu yeni,
54005002	ki tundi a pociana nani bi tie a naanba yeni, bi jafanba mo nani bi tie a naataanpola yeni leni ku yantugupiengu kuli.
54005003	Ŋan yaa jigindi yaa kpepuona n kaa go pia kubikaaba.
54005004	Li kpepuoli yaa pia a bila, yaaka a yaabila, li pundi ban bandi ki yaa tiendi yaala n pundi yua n ŋua U Tienu n yaa tiendi yaala o danba po, ki guani bi danba bi ŋanma. Kelima lani n tie yaala n mani U Tienu po.
54005005	Yaa kpepuoli n ye obebe kaa pia kubika bili o suginma U Tienu kani ki miadi o u yensiinu leni ku ñiagu kuli ke wan yaa todi o.
54005006	Yaa kpepuoli n puni o yuli ŋanduna jeligu po kpe, baa ke o da fo.
54005007	Ŋan yaa wangi ba lankuli, ki tundi ba ke ban da pia ban baa fidi ki kuli ba leni yaala.
54005008	O nilo yaa kubi o niba, yaala n tugi li yuli tie o dieceli niba, o nia li dandanli, o go bia ki cie yua n kaa daani.
54005009	Ŋan da diani kpepuoli yeli a kpepuona tili nni kali o pundi bina piiluoba, ki den pia jayendo,
54005010	ki tie bi niba n pagi yua o tuonŋama po, ki go tie yua n den wubi a bila, ki gaani bi canba cangu leni mi buama, ki nigidi bi nigagidiŋanba taana, ki todi yaaba n ye leni fala, ki tieni a tuonŋama buoli kuli.
54005011	Ŋan da tuo ki diani yaa kpepuoli n da paani kelima o gbanandi yaa paadi o ke o bua ki kuni o ja, o baa lebidi ki ŋa Kilisiti,
54005012	ki baa i tagili nni ki ŋa wan den kpa niani yaa ñoanianu.
54005013	Bi go tua bi kpadijedanba yaaba n goadi ki tuadi ti diedi. Laa tie lani bebe, bi go tua bi lanpaadanba leni a tingbangbaaba, ki maadi lan kaa pundi ban maadi yaa maama.
54005014	Lani yaa po, n bua ke yaa kpepuona n da paani n kuni bi jaba, ki maa a bila, ki kubi bi diegu ŋantaadi, ki da pa yibali u sanu ban sugi ba.
54005015	Kelima baa moala a kpepotiama lebidi ki ŋua Sutaani.
54005016	Yaa pua bi yaa ja n daani yaa pia o danba ke bi tie kpepuona, wan yaa todi ba, ki da tuni Kilisiti n yini yaaba laa tugili, ke bi baa fidi ki todi yaa kpepuona n kaa pia kubikaaba.
54005017	Li pundi ke Kilisiti n yini yaaba nikpeliba yaaba n gobidi bonŋanla n baa ti jigidi ki cie. Lan pundi yaaba n baa yeni ki cie tie yaaba n kuandi bi yama U Tienu maama wangima nni leni U Tienu maama bangima nni.
54005018	Kelima li diani i Diani nni ki yedi: «Ŋan da yilini o nua ñoabu takunkumi wan ŋmaadi ki suodi ti siandi yaa yogunu.» Li go diani ki yedi: «Li pundi o tuonsoanlo n baa o panpaani.»
54005019	Ŋan da ga makuligaba kuli Kilisiti n yini yaaba nikpelo po, li yaa tie siedinba lie yaaka siedinba taa yaa ñoana nni.
54005020	Ŋan fu leni yaaba n tieni ti tuonbiadi bi niba kuli nintuali, ke yaaba n sieni n jie.
54005021	N teni a yaa ñoabonli n tie na U Tienu nintuali leni Jesu Kilisiti nintuali, leni bi maleki-gandikaaba yaa nintuali, ke ŋan yaa ŋua laa maama kuli ki da gagidi bi niba leni biyaba, ŋan tieni bikuli po yenma.
54005022	Ŋan da jaligi ki maani a nii niloba po, ki da taani leni nitoa o tuonbiadi nni. Fini aba mo n kubi a yuli ki yaa ŋani.
54005023	Ŋan da go ñu mi ñima bebe, ŋan yaa ñu duven waamu waamu, yaala n baa todi a a tugukoanu po leni yaa yiani n lindi ki co ŋa po.
54005024	Bi nitianba tuonbiadi doagidi bi niba kuli po baa ke bi daa biigi ba. Ama nitianba yaa tuonbiadi kan doagidi kali bi biigi ba.
54005025	Li go tie yeni leni a tuonŋama, ya n doagidi bonŋanla bi niba kuli po ye, ya n duagi mo kan yaa wuo hali yaa yogunu kuli.
54006001	Yaaba n ye ti yonbidi yaa lolima nni n yaa nua ke li pundi ban yaa jigindi bi canbaanba, ke bi niba n da sugi U Tienu yeli leni o bangima.
54006002	Yaa yonbi n tuuni yaa canbaanba n daani po n da fali ba kelima bi tie bi kpiiba. Ama ban yaa tuuni bipo bonŋanla ki cie, kelima bi tie yaaba n daani ki go tie bi buakaaba. Lani n tie ŋan baa bangi ki go bili ban yaa tiendi yaala.
54006003	Niloba yaa bangi bangitoama, kaa ŋua ti Diedo Jesu Kilisiti mamoanma yaama tuugi leni U Tienu tuoma,
54006004	o gbie leni ti japaadi ki naa bani pu. O pia i buali leni mi niama mi maama po ke li tie opo nani u yianu yeni. Lankuli cuani li nunponli leni li koanli leni ku tuotabigu leni mi yanmaalibiadima,
54006005	ki go teni ke yaaba yaa yama n biidi, bani yaaba n kaa go kubi i moamoani, n yaa nia leni biyaba yogunu kuli. Bi tama ke U Tienu tuoma tie ti ñuadi.
54006006	Moamoani, U Tienu tuoma pia ti ñuadi boncianla, li yaa tie ke o nilo mangi o pali leni wan pia yaala.
54006007	Kelima tii den cua leni liba kuli ŋanduna nni, ti yaa ña lienni mo ti kan fidi ki taa liba kuli.
54006008	Lanwani, ti yaa pia mi jiema leni ti tiayiekaadi, li baa dagidi tipo.
54006009	Ama yaaba n bua ki tua piada baa baa mi tulinma nni. Bi yankuabiada, ya n kaa pia yanfuoma ki baa biidi ba yeni, cuo ba nani u jogidu yeni, ki teni ke bi feli ki bodi, ke li bolini ba cain.
54006010	Kelima i ligi buama tie bonbiadila buoli kuli yaa jiinu. Bi nitianba den kuani bi yama mi ligibuama nni, ki yaadi ki ŋa li dandanli ki kuani bi yula li pabiidicianli nni.
54006011	Ama fini U Tienu nilo, ŋan sani ki ŋa laa bonla ki yaa ŋua mi teginma, leni U Tienu tuoma, leni li dandanli, leni mi buama, leni li juunli, leni mi dingima.
54006012	Ŋan yaa moa li dandanli yaa muaŋanli, ki cuo yaa miali n kan gbeni, U Tienu n den yini a ke ŋan baa yaali, ŋan go den tieni yaa siediŋamo bi niba boncianla nintuali kelima yaali yaa po.
54006013	N teni a li ñoabonli U Tienu yua n puni yaala n fo kuli li miali yaa nintuali, leni Jesu Kilisiti nintuali, wani yua n den tieni o siediŋamo Ponisa Pilata nintuali,
54006014	ke ŋan yaa ŋua min teni a yaa ñoabonli na cain, ki da tudi baa waamu hali ti Diedo Jesu Kilisiti n baa doagidi o yuli yaa yogunu.
54006015	Li yogunu yaa pundi, U Tienu baa teni ke o doagidima yeni n tieni, Wani U Tienu yua bebe n pia ti kpiagidi, Yua yaa bali n cie batoali kuli, Wani bi badiba kuli Badiciamo Leni bi diediba kuli yaa Diedo.
54006016	Wani bebe n ki pia kuuma, Ki ye miali kuli n kan nagini yaa yenma nni. Miali kuli n daa laa yua Ki kan fidi ki le o mo. Wani n pia yaa jigidi leni yaa paaciamu N ki pia gbenma hali yaa yogunu kuli. Amina!
54006017	Ŋan tundi yaaba n tie a piada ŋanduna na niinni ke ban da pia ti japaadi, ki da piani bi yula bi piama po, yaama n naa pia dugidi. Ama ban piani bi yula U Tienu po, wani yua n puuni ti li bonla kuli ke li kandi, ki bua tin mangi ti pala lipo.
54006018	Ŋan go tundi ba ke ban yaa tiendi yaala n ŋani, ki tiendi a tuonŋama ke li yaba, ke lani n yaa tie bi piama. Ŋan go tundi ba ke ban yaa pia ti bulicindi, bi nii mo n yaa tiani.
54006019	Ban yaa tiendi yeni ki biliti bi yula po o ŋalimanmoano yaa yogunu n baa ti cua po ki fidi ki cuo li miamoanli.
54006020	Fini Timote, ŋan yaa gu U Tienu pianli, ki paadi leni yaa mafanma n ki yegi leni li dandanli leni yaa niama n ñani bi niba bandima yaama n ki tie moamoani kani.
54006021	Bi nitianba ŋoadi laa bonla ki yaadi ki ŋa li dandanli. U Tienu ŋanbili n yaa ye leni yikuli.
55001001	Mini Polo yua n tie Jesu Kilisiti tondo kelima U Tienu yanbuama po, wan soani yua min yaa wangi wani U Tienu n den niani yaa miali n ye Jesu Kilisiti nni yaa maama.
55001002	N diani li tili fini Timote n bibuadiga po. Ti Baa U Tienu leni ti Diedo Jesu Kilisiti n pa ŋa li ŋanbili paabu leni mi yanduanma ki go gbadi apo mi niñima.
55001003	N tuondi U Tienu min tuuni yua po leni yaa pali siedi n ŋani, nani n yaajanba n den tuuni opo maama. U yensiinu leni ku ñiagu kuli n yaa jaandi U Tienu, n miadi o apo ki tuondi o kaa cedi.
55001004	N tiadi a ninsiidi ki bua ki le ŋa boncianla n pali n go mangi lan kandi.
55001005	N go tuondi U Tienu kelima n tiadi a dandanmoanli po, a yaa Lowisa leni a naa Yunisa n den kpa pia yaa dandanli buolu, n bani cain ke a moko pia laa dandanli.
55001006	Lani yaa po n bua ki tundi a ŋan yaa tigi nani mi fantama yeni U Tienu n den puni a yaa ŋanbili-paabu min den maani apo n nii yaa yogunu.
55001007	Kelima U Tienu ki puni ti yaa Fuoma n pia i jeje, o puni ti yaa Fuoma n pia li papaali leni mi buama leni li yukubile.
55001008	Lanwani ŋan da jie i fe ŋan tiendi yaa siedi ti Diedo po yaa po, leni mini o kpaadili po moko. Ŋan taani leni nni o Laabaaliŋamo fala nni kelima U Tienu paalu po.
55001009	O den faabi ti ki yini ti yaa yiinu n gagidi. Waa den tieni yeni kelima ti tuonŋama po ka, li tie kelima o yanjagili leni o ŋanbili po, wan den tieni tipo yaala Jesu Kilisiti nni hali ke ŋanduna daa tagi.
55001010	Ti Candaano Jesu Kilisiti cuama ŋanduna nni doagidi tipo laa ŋanbili moala. Wani Jesu den paadi mi kuuma paalu ki doagidi tipo li miali, yaali n baa ye hali yaa yogunu kuli, kelima o Laabaaliŋamo wangima yaa po.
55001011	U Tienu den puogi nni ke min tua laa Laabaaliŋamo wangika leni o tondo leni o bangika.
55001012	Li tie lani yaa po ke n laadi yaa fala n tie na moala, ama mii jie i fe lipo baa waamu kelima n bani min daani yua, ki go bani ke o pia u paalu ki baa fidi ki kubi n pianlia hali li daali n pundi.
55001013	Ŋan den gbadi n kani yaa mamoanma baa tie apo li bontogidikaala. Ŋan yaa ŋua ma, ki se ke li pa li dandanli leni mi buama nni, tin pia yaala Jesu Kilisiti nni.
55001014	Ŋan yaa kubi U Tienu n den piani a yaa pianmoanli kelima o U Tienu Fuoma Yua yua n ye ti niinni yaa paalu po.
55001015	A bani ke ti Diedo yaaba yaaba n ye Asi diema lebidi ki ŋa nni. Fijela leni Elimojena tie bi siiga yaaba.
55001016	O Diedo n yaa gba Onesifola leni o deni yaaba po mi niñima kelima o den yen duani n yama ki mangidi n pali, waa den jie i fe n kpaadi po.
55001017	Wan den cua Loma yaa yogunu o den tieni ania ki lingi nni hali ki laa nni.
55001018	O Diedo n gbadi opo mi niñima o goacuama daali. A bani ki cie nilo kuli wan den todi nni yaa todima kuli min den ye Efesa.
55002001	Lanwani fini n biga, yaa paagidi a pali yaa ŋanbili n ye Jesu Kilisiti nni niinni.
55002002	Ŋan den gbadi n kani yaala siedinba boncianla nintuali, a mo n piani la bi nidugikaaba, yaaba mo n baa fidi ki yaa bangi nitoaba.
55002003	Ŋan tuo ki ga fala leni nni nani Jesu Kilisiti yaa minteeliŋanli yeni.
55002004	Yua n tie minteeli, ki bua ki mangi o toagoli-yudaano pali kan pa o yuli mi yema ŋantaadi po.
55002005	Yua n tiini mi nuama kan baa i panpaani se wan sani nani ban bili maama.
55002006	O kpakpaalo yua n tuuni o tuonli leni fala, n tie yua n baa kpa baa o tuonli ñuadi.
55002007	Ŋan ga min yedi a yaala na, kelima o Diedo baa pa ŋa mi yanfuoma ŋan fidi ki bandi likuli.
55002008	Ŋan yaa tiani Jesu Kilisiti po, yua n den fii bi tinkpiba siiga, wani yua n tie Dafidi puoliŋuanu nani min wangi yaa Laabaaliŋamo n yedi maama.
55002009	Laa Laabaaliŋamo yaa po yo ke n laadi fala hali ke bi kpaani nni ti kpaadi nani n tie o nibiado yeni, ama baa kpaa U Tienu maama wani.
55002010	Lani yaa po n tuo li kuli kelima bi nigandikaaba po, ke bani moko n baa yaa tindima n ye Jesu Kilisiti nni leni yaa kpiagidi n kan gbeni.
55002011	Mine n tie mi madugikaama: Ti yaa kpe leni o, Ti baa ye ki fo leni o moko.
55002012	Ti yaa juuni fala nni, Ti baa diedi leni o. Ti yaa nia o, O mo baa nia ti.
55002013	Tinba yaa tie wan baa fidi ki dugi yaaba po, Wani n wani n tie tin fidi ki dugi yua po, Kelima o kan tieni yaala n baa nia wan tie maama.
55002014	Ŋan yaa tiadi ba laa maama kuli, ki tundi ba U Tienu nintuali ke ban da nia leni biyaba mi maama bundima po kelima laa pia todima baa waamu, li yaa tie ki bolini yaaba n gbadi ma yaaka.
55002015	Ŋan moandi ki doagidi U Tienu nintuali ke a tie ban biigi ki pagi yaa nilo, nani yaa tuonsoanlo n kaa jie i fe o tuonli po, ama ki wangi i moamoani maama ke li tiegi.
55002016	Ŋan sani ki foagidi leni mi mafanma yaama n nia li dandanli, kelima yaaba n kubi ma baa suagi liiga U Tienu yiema nni yogunu kuli.
55002017	Bi maama tie nani yaa nabiadili n lugi ti gbanandi yeni. Imene leni Fileta tie bi yaa siiga yaaba.
55002018	Bi den yaadi ki ŋa i moamoani, ki yedi ke bi tinkpiba fiima pendi, ki guliti bi tianba dandanli.
55002019	Baa yeni, U Tienu n pu yaa tanpuuli se bonŋanla, ki ñii mi naa maama po: «O Diedo bani o yaaba,» leni: «Yua n yedi ke o tie o Diedo yua kuli n sani ki ŋa mi biadima.»
55002020	Li diecianli nni a kan le yaa tadimu n tie wula leni ŋanjilifa bebe ka, a go baa le yaamu n tie ti daadi leni ti tandi moko. Mu taditianmu ye yaa tuona n pia ti kpiagidi po, mu tianmu mo a tuonfana po.
55002021	Lanwani o nilo yaa ŋanbi o yuli ki paadi leni min maadi yaa biadima maama na kuli, o baa tie nani yaa tadiga n tie a tuonkpiaga po yeni, o canbaa n gagidi yaaga o tuonli po ke ki pia mi fuoma ki bogini ki dagidi yaa tuonli n ŋani kuli po.
55002022	Ŋan sani ki ŋa bi nipanba bonbuaka-biadila, ki yaa lingi mi teginma, li dandanli, mi buama, mi yanduanma ki taani leni yaaba n jaandi o Diedo leni li papienli.
55002023	Ŋan yie yaa niama n ŋua mi yanluoma, kelima a bani ke mi fiindi a koana.
55002024	Kelima laa pundi o Diedo naacemo n yaa pia a koana, ama wan yaa tie yua yaa yama n dingi bi niba kuli po, ki yaa pia mi bangima paabu ki go yaa pia li juunli.
55002025	Wan go yaa tie yua n tundi yaaba n yiedi opo leni mi dingima, ki yaa sugini U Tienu n pa ba ban lebidi bi yama, ki fidi ki bandi i moamoani,
55002026	lani n tie ban go goa ki baa bi yama ki ña Sutaani jogidi nni yii n den cuo ba ki teni ke bi tiendi o yanbuama.
55003001	N bua ŋan bandi ke a juodidana yaa nagidi, yaa yogini n pa baa cua.
55003002	Kelima bi niba baa bua bi yula ŋamu bebe, ki tua i ligi buakaaba. Bi baa tie ñoakpalidanba leni japaadanba, ki tie a nisugida, leni bi danyiekaaba, leni ŋanwaadanba, ki go tie yaaba n kaa fangi U Tienu.
55003003	Bi go baa tie yaaba n bia ki naa pia niñingbadima, ki tie ku tuotabigu danba, leni yaaba n kaa kubi bi yula, leni ku tugutongu danba, ki tie bi niŋanba kuli yibalinba,
55003004	leni i janbi danba, leni bi yanjegibidanba, leni bi yusiedanba, ki bua yaala n mani bipo ki cie U Tienu.
55003005	Bi baa pia U Tienu tuoma yaa nannanli, ama bi nia yaala n tie li paalu. Ŋan foagidi leni laa nibuolu.
55003006	Bi siiga bi jatianba wuondi ki caa ti diedi nni ki boandi yaa puoba n tadi ki tugi ti tuonbiadi ke li bonbuaka-biadila buoli kuli die ba.
55003007	Bi ŋua mi bangima yogunu kuli ki naa fidi ki pundi i moamoani yaa bandima.
55003008	Nani Janesi leni Jamibilesi n den yie Musa maama, laa jaba moko yie i moamoani yene. Bi tie yaa niba yaa yantiana n joagini ki biidi, bi dandanli mo ki fidi ki sedi mi biigima nni.
55003009	Ama bi kan suagi liiga bi boandi bangima nni kelima bi yanluoma baa doagidi bi niba kuli po nani laa niliediba yaama n den doagidi maama.
55003010	Ama fini, a den ŋoadi n bangima, leni n tagu leni n yanjaga, leni n dandanli, leni n dingima, leni n buama, leni n juunli,
55003011	leni ban den wangi nni yaa fala, leni min den ye yaa yepaama nni. Bee fala yo ke mii den laa Antiosa leni Ikoniyuma, leni Lisita dogi nni? Baa den waani nni o laa fala? Ama o Diedo den faabi ki ñani nni likuli nni.
55003012	Moamoani yaaba n bua ki yaa cuoni ke li tiegi Jesu Kilisiti nni kuli, bi baa wangi ba fala.
55003013	Ama bi nibiadiba leni i boandi danba baa suagi liiga mi biadima nni ki yaadi biba ki go yaandi nitoaba.
55003014	Ama fini wani n yaa se ke li pa ŋan den bandi yaala ki go daani la. A bani ŋan den bandi la yua yaa kani.
55003015	Hali a biwaama nni a bani i Diani, yi n gagidi ki fidi ki puni a mi yanfuoma mi tindima po kelima li dandanli Jesu Kilisiti nni yaa po.
55003016	I Diani kuli den diani U Tienu gobidima yaa niinni. I pia mi fuoma mi bangima po, ki maadi ki cuo bi niba, ki tundi ba mi tudima nni, ki go bangi ba mi teginma.
55003017	Yeni, ke U Tienu nilo n ŋanbi cain ki bogini ki fidi ki yaa tiendi a tuonŋama kuli.
55004001	N teni a yaa ñoabonli n tie na U Tienu nintuali leni Jesu Kilisiti yua n baa jia ti buudi leni yaaba n fo leni yaaba n kpe kuli nintuali, ki puogi a kelima o cuama leni o diema kuli po,
55004002	ŋan yaa wangi U Tienu maama, tieni ania ki moandi li yaa pa leni li yaa dingi kuli. Ŋan maadi ki guli yaaba n pia mi niama, ki fu leni yaaba n tudi, ki yaa tundi bi niba, ki go bangi ba leni li juunmoanli.
55004003	Kelima u yogunu baa ti cua ke bi niba kan go tuo ki yaa ŋua mi bangiŋanma, ama bi baa bua yaala n mani bipo bebe, ki lingi bi bangikaaba ki pugidipugidi, bani yaaba n baa bangi ba ban bua ki yaa gba yaala.
55004004	Bi go baa lebidi ki ŋa i moamoani cengima ki yaa cengi a togidifana.
55004005	Ama fini wani, ŋan kubi a yuli li bonla kuli nni, ki tuo ki yaa laadi fala ki juuni lienni, ki tuuni o Laabaaliŋamo wangika yaa tuonli, ki soani a tuonli bonŋanla.
55004006	Mini yaa po, bi wuli nni nani mi padiñima yeni, n kuuma yogunu pundi.
55004007	N moani li muaŋanli ki gbeni, n sani mi nuama ki gbeni, n kubi li dandanli.
55004008	Baa moala bi bili npo mi teginma badifogiliga, o Diedo yua n tie o bujiateginka n baa pa nni yaaga o goacuama daali. O kan pa mini n bebe ka, ama yaaba n den bua o goacuama kuli.
55004009	Ŋan moandi ki cua n kani tontoni
55004010	kelima Demasa den ŋa nni kelima o bua yaa jamaano tie na yaa bonla, ki gedi Tesalonika. Kilesa fii ki gedi Galati, Tita mo fii ki gedi Dalimati diema.
55004011	Luka bebe n ye leni nni. A yaa kpendi ŋan taa Maka wan yegi leni a, kelima o baa pia npo mi fuoma boncianla li tuonli po.
55004012	N den soani Tikika Efesa.
55004013	A yaa kpendi ŋan cuani npo min den ŋa yaa kpalibu Tilowasa Kalipusa deni. Ŋan cuani npo a tila moko, min bua yaa ki cie tie ya n tie ti gbandi.
55004014	O maano Alesanda den tieni nni mi biadima boncianla. O Diedo baa guani o nani o tuona n tie maama.
55004015	A moko n fangi a yuli leni o kelima o den yie ti maama boncianla.
55004016	Min den kpa sedi ki baa maadi ki ga n yuli u bujiakaanu kani, oba kuli ki den todi nni, bikuli den ŋa nni. O Diedo n da guani ba la.
55004017	Wani o Diedo den todi nni ki puni nni u fidu ke n fidi ki waani o Laabaaliŋamo kuli cain, ke bi nilanba kuli n gbadi. O den ga nni o yangbanlo ñoabu nni.
55004018	Wani o Diedo n go baa ga nni leni bonbiadila kuli po, ki faabi nni ki kuani nni o diema tanpoli po. Wani n yaa baadi ti kpiagidi hali yaa yogunu kuli. Amina.
55004019	Ŋan fuondi Pilisika leni Akilasa, leni Onesifola deni yaaba.
55004020	Elasita sedi Kolinta dogu nni. Tilofima yia ke n ŋa o Mile.
55004021	Ŋan moandi ki cua n kani ke ku fawaagu daa pundi. Yubulusa leni Puda leni Linusa leni Kilodia leni ti kpiiba yaaba n sieni kuli fuondi a.
55004022	O Diedo n yaa ye leni a. U Tienu ŋanbili n yaa ye leni yikuli. Amina.
56001001	Mini Polo yua n tie U Tienu naacemo leni Jesu Kilisiti tondo, ki baa gobidi U Tienu n gandi yaaba li dandanli nni ke ban bandi yaa moamoani n ŋua U Tienu tuoma.
56001002	Laa bonliedila kuli tanpuuli tie ke bi suginma tie ke bi baa yaa miali n kan gbeni, U Tienu yua n kan pua faama n den niani yaa miali hali ke ŋanduna daa ye.
56001003	Wan den bili yaa yogunu n den pundi, wani U Tienu ti Candaano n den doagidi o maama wan puogi nni min yaa wangi yaama kelima o yanbuama po.
56001004	N diani fini n bimoanga Tita po kelima tikuli n taani ki pia yaa dandanli po yaa po. U Tienu yua n tie Baa leni Jesu Kilisiti ti Candaano n pa ŋa li ŋanbili leni mi yanduanma.
56001005	N den ŋa ŋa Kileta diema nni, ke ŋan ŋanbi yaala n sieni ki bua mi ŋanbima, ki gandi mi diema yeni dogi kuli nni Kilisiti n yini yaaba nikpeliba nani min den yedi a maama.
56001006	Li tie tiladi ke nikpelo kuli n yaa tie ban kan fidi ki kuli yua leni bonlaba. O baa yaa pia poyendo bebe, leni yaa bila n daani Jesu bi niba n kan fidi ki tabi yaaba leni cagindiba bi ke bi tie biyenyieda.
56001007	Li tie tiladi ke Kilisiti n yini yaaba gobidika n yaa tie U Tienu naacen-juoginka, wan da pia ban baa fidi ki kuli o yaala. Wan da tie tupaalu daano, ki da tie mutuodaano, ki da tie dañolo, ki da tie nipualo, ki da tie yua n kuandi o yama yaa i janbi yaa ñuadi nni.
56001008	Wan yaa tie yua n gaani bi niba cangu, ki bua yaala n ŋani, ki yaa pia li kpaagili, ki tiegi, ki gagidi U Tienu po, ki kubi o yuli.
56001009	Wan yaa kubi i moamoani maama yaama n tie mi madugikaama nani ban den bangi o maama, ke wan fidi ki bangi mi bangiŋanma yeni ki yaa paagidi bi pala, ki go maadi ki guliti yaaba n bua ki nia ma.
56001010	Li pia bi niyiekaaba boncianla, ama bi yaba yaaba n kua ku koanciagu siiga ki cie ki boandi biyaba ki go maadi majoagindi buoli kuli.
56001011	Li tie tiladi ŋan mubini bi ñoana, kelima bi yagini ti dietiandi yama ki bangi ki lingi ki baa i janbi ñuadi.
56001012	Bani, Kileta yaaba siiga yeni yendo, bi sawalipualo den yedi: «Kileta yaaba tie bi tuofaadanba yogunu kuli leni ti fuayanbiaditi, ki go tie ku nuagu danba yaaba n pia i kpadije.»
56001013	Laa siedi tie moamoani. Lani yaa po ŋan fu leni ba boncianla ke ban baa li dandanmoanli,
56001014	ki da go ŋua Jufinba yaa telimi leni bi nisaaliba yaa balimaama, bani yaaba n lebidi ki yie kaa go ŋua i moamoani.
56001015	Li bonla kuli ŋani cain yaaba n ŋani cain po. Ama liba kuli ki ŋani cain yaaba n joagini po, bani yaaba n kaa daani yeni po kelima bi yantiali leni bi pala siedi kuli joagini.
56001016	Bi tua ke bi bani U Tienu, ama bi nia o bi bontienkaala nni. Bi tie cancaginniba leni niyiekaaba kaa fidi ki tieni tuonŋanliba kuli.
56002001	Ama fini wani, ŋan yaa bangi yaala n ŋua mi bangiŋanma.
56002002	Ŋan yaa wangi a jakpela ke ban yaa kubi bi yula, ki yaa tie bi niba n jigindi yaaba, ki pia li yantiaŋanli, ki se ke li ŋani li dandanli nni leni mi buama leni li juunli nni.
56002003	Ŋan go yaa wangi a pociana ke bi tagi n yaa tuugi leni mi gagidiŋanma, ban da tie tuotabigu danba, yaaka dañogaada. Ama li pundi ban yaa bangi yaala n ŋani,
56002004	ki tundi bi pomadiba ban yaa bua bi ciaba leni bi bila,
56002005	ki kubi bi yula, ki yaa pia yaa yantiali n ŋani, ki yaa tuuni bi diedi tuona bonŋanla, ki go yaa ŋanbidi bi niba po, ki miindi bi yula bi ciaba kani ke oba kuli n da sugidi U Tienu maama.
56002006	Ŋan go yaa tundi bi jawaaba mo ke ban yaa pia mi yama li bonla kuli nni.
56002007	Ŋan tua bipo li bontogidikaala a tuonŋama nni. Ŋan yaa bangi yaa bangima n ŋani ki go pundi.
56002008	Ŋan maadi yaa maama kuli n yaa ŋani, bi niba n kan fidi ki jaligi yaama, ke yibali n fiagi ki da baa wan baa fidi ki maadi tipo yaa mabiadima kuli.
56002009	Ŋan tundi i yonbi ke ban yaa fangi bi canbaanba li bonla kuli nni, ki go yaa mangidi bi pala, ki da nia leni ba,
56002010	ki da su liba. Ban doagidi ke bi tie nidugikaaba, ke ban teni bi niba n yaa jigindi U Tienu ti Candaano yaa bangima.
56002011	U Tienu ŋanbili yaala n cuani mi tindima bi niba kuli po doagidi.
56002012	Li bangi ti ke tin paadi leni U Tienu yiema leni ŋanduna bonbuakaala, ki yaa ye ŋanduna na niinni leni li yantiaŋanli, ki tiendi yaala n tiegi, ki fangi U Tienu,
56002013	ki go gu tin sugini yaala ke li pia li pamancianli yeni, lani n tie ti Tienu yua n tie Tienciamu leni ti Candaano Jesu Kilisiti yaa kpiagidi yaa doagidima.
56002014	O den puni o yuli ki kpe tipo ke wan da ki faabi ti leni mi biadima kuli, ki ŋuudi ki ŋanbi ti tin tua wani n die yaaba, yaaba n baa pia li yankuali a tuonŋama po.
56002015	Lani n tie ŋan baa maadi maama, ki tundi ba ki tigini ba, ki fu leni ba leni li bali. Ŋan da tuo oba kuli n fali a.
56003001	Ŋan yaa tiadi ba ke ban yaa fangi mi diema gobidikaaba leni li bali danba kuli, ki tuo ki yaa ŋua bi maama, ki go bogini tuonŋanli kuli po.
56003002	Ban da maadi niloba kuli po mabiadima. Ban yaa bua mi yanduanma, ki yaa mani leni bi niba, ki pia mi dingima bi niba kuli kani.
56003003	Ti moko den kpa tie yanluodanba, niyiekaaba leni bi niyaadikaaba. Ti gbanandi bonbuaka-biadila buoli kuli den die ti. Ti den pia ku tugutongu leni li nunponbiadili, ki tie lan pundi ban yaa nani yaaba, ki go nani ti lieba mo.
56003004	Ama U Tienu ti Candaano ŋanbili leni o buama bi niba po n den doagidi yaa yogunu,
56003005	o den faabi ti. Laa tie kelima ti den tieni yaa tuona n tiegi ka, ama li tie o niñingbadima yaa po. O den faabi ti kelima yaa maaliema yaa batisima leni U Tienu Fuoma Yua n goa pandi ti maama yaa po.
56003006	U Tienu den teni ke ti Candaano Jesu Kilisiti yadi tipo o Fuoma yeni ke li kandi,
56003007	ke tinba yaaba n baa li moamoansaali kelima o ŋanbili yaa po, baa baa yaa miali n kan gbeni, tin sugini ki baa yaali.
56003008	Laa maama tie mi madugikaama. N bua ŋan bangi ki go ñii lipo bonŋanla, ke yaaba n daani U Tienu n yaa tiendi ania a tuonŋama tienma po. Lani n ŋani, ki go pia mi fuoma bi niba kuli po.
56003009	Ama ŋan loagidi li boofanli, leni yaajanba yela togida, leni a koana, leni yaa niama n tuugi leni li balimaama, kelima lankuli naa pia fuoma, laa pia mayuli.
56003010	Yaa nilo n fiindi mi paadima, ŋan tundi o yenma, ki go pugini mi liema. Lani yaa pendi, ŋan paadi leni o,
56003011	ki bani ke o sindi oba ki goa ki tiendi ti tuonbiadi, ki kuani o yuli ti buudi nni.
56003012	N yaa soani Alitema yaaka Tikika a kani, ŋan jaligi ki cua ki tuogi nni Nikopolisa dogu nni, kelima n jagi ke n baa ye lankani ku fawaagu banlu kuli.
56003013	Ŋan moandi ki bogini li balimaama bangikaciamo Sena leni Apolosa sancenli, ke liba n da poadi ba.
56003014	Li tie tiladi ke ti yaa yaaba moko n bandi ki yaa tiendi ania a tuonŋama tienma po, ke ban fidi ki yaa baadi yaala n tie bipo tiladi, ke bani biba n da tie nani yaa tibu n kaa luoni yeni.
56003015	Yaaba n ye ne leni nni kuli fuondi a. Ŋan fuondi ti danlinba li dandanli nni. U Tienu yaa ŋanbili n yaa ye leni yikuli.
57001001	Mini Polo yua n tie kpaadili kelima Jesu Kilisiti po, leni ti kpiilo Timote, n diani li tili fini Filemo ti buado leni ti tuonsoanlielo po,
57001002	leni ti kpiilo Apiya, leni Alikipa ti minteelilieli o Diedo toabu nni leni Kilisiti n yini yaaba, yaaba n taagi fini Filemo diegu nni kuli po.
57001003	Ti Baa U Tienu leni o Diedo Jesu Kilisiti n pa yi li ŋanbili leni mi yanduanma.
57001004	N tiadi apo yogunu kuli n jaandi nni ki tuondi n Tienu
57001005	kelima bi wangi nni ŋan pia yaa dandanli o Diedo Jesu po leni ŋan pia yaa buama bi nigagidiŋanba po.
57001006	N miadi U Tienu ke ŋan pia yaa taanyenma leni ti kelima li dandanli yaa po, n yaa pia mayuli ki teni ŋan bandi tin pia yaa sela kelima tin ye leni Kilisiti yeni po.
57001007	N kpiilo, a buama yeni mangi n pali ki go baagi nni boncianla kelima a duandi bi nigagidiŋanba yama.
57001008	Lanwani, baa ke n pia u sanu kelima Kilisiti po ki puogi a yaala n pundi,
57001009	yaala n mani npo ki cie tie ki mia ŋa bu miabu kelima mi buama yaa po. Mini Polo, yua n tie jakpelo ki go tie kpaadili moala kelima Jesu Kilisiti po,
57001010	n mia ŋa bu miabu n biga Onesima po, min mali yua ti kpaadi nni.
57001011	Waa den kpa pia apo fuoma, ama moala o pia ma apo, ki go pia ma mini mo yaa po.
57001012	N soani o wan goa a kani, o tie nani n boagidi mini nba yeni ki soani a kani.
57001013	N den bua wan bi yaa ye n kani ki ga a kaanu ki yaa todi nni min ye ti kpaadi nni kelima o Laabaaliŋamo po yaa yogunu.
57001014	Die mii den bua ki tieni liba kali min kpa buali a ki bandi ŋan jagi yaala, ke a ŋanma n da tie nani u paalu yeni ka, ama lan yaa tie a yama po.
57001015	Daalinba o den paadi leni a u yogunu waamu ke ŋan goa ki ga o wan yaa ye leni a hali yaa yogunu kuli.
57001016	Moala a kan go yaa nua o ke o tie yonbo ka, ama ke o di cie yonbo. O tie a kpibuado. O tie yeni mini yaa po, ki baa tie yeni fini yaa po ki cie kelima ti gbanandi nni leni o Diedo nni.
57001017	Lanwani a yaa nua ke n tie a danli, ŋan ga o nani ŋan bi baa ga mini maama.
57001018	Wan bii apo yaala, leni wan pia apo yaa panli, ŋan coadi la ke li tie n yaa panli.
57001019	Mini Polo n diani yaa maama n tie na leni n nuceli, mini n baa pa ŋa la. N kan maadi fini aba n kubi npo yaa panli, lani n tie ke a pia li miali kelima n yaa po.
57001020	Lanwani n kpiilo, tieni npo laa ŋanbili kelima o Diedo po. Duani n yama Kilisiti nni.
57001021	Min diani lankuli yeni, n dugi apo ke a baa tuo ki tieni min yedi yaala, ki go bani ke a baa tieni baa ki cie min yedi yaala.
57001022	Ŋan go ŋanbi npo li candieli mo, kelima n sugini ke U Tienu baa guani nni yikani kelima yi jaandi po.
57001023	Epafasa, mini leni yua n taa ki ye li kpaadidieli nni kelima Jesu Kilisiti yaa po, fuondi a.
57001024	N tuonsoanlieba Maka, Alisitaka, Demasa leni Luka moko fuondi a.
57001025	O Diedo Jesu Kilisiti yaa ŋanbili n yaa ye leni yi.
58001001	Hali yogu U Tienu den maadi leni ti yaajanba bi sawalipuaba ñoana nni yogini boncianla leni mabuoli boncianla.
58001002	Ama moala, mi juodima dana nni, o maadi leni tinba o Bijua yaa ñoabu nni. O den bili ke wane n diedi li bonla kuli, o yaa niinne ke o go tagi li ŋandunli kuli.
58001003	Wani Bijua yeni n yadi U Tienu kpiagidi yendima. U Tienu n tie maama, o Bijua moko tie yeni cain. O go kubi mi tagima kuli ke mi ye kelima o maama paaciamu po. Wan den soani ti tuonbiadi ŋuudi-ñanma tuonli ki dudi, o den kali hali tanpojoma, U Tienu yua n pia ti kpiagidi jienu po.
58001004	Bijua den tua yua n pia ti kpiagidi ki cie malekinba nani wan baa yaa yeli n pia ti kpiagidi ki cie bi yaa yela maama.
58001005	Kelima u laa yogunu ke U Tienu maadi leni o malekinba siiga baa yendo ki yedi o: “A tie n Bijua, Mini n mali a dinla.” U laa yogunu ke o maadi malekoba maama ki yedi: “N baa tie a Baa, A mo baa tie n bijua.”
58001006	Ama U Tienu n soani o Bijakpiaga ŋanduna nni yaa yogunu o go yedi: “O malekinba kuli n kpiagi o.”
58001007	Wan maadi malekinba po, o yedi: “O teni ke o malekinba Tua nani u faalu yeni, Ki go teni ke o naacenba tua mupienu.”
58001008	Ama wan maadi o Bijua yaa maama o yedi: “Fini U Tienu, a bali kalikaanu Baa ye hali yaa yogunu kuli, A badigbiamu mo tie mi teginma gbiamu.
58001009	A bua mi teginma, Ki nani mi biadima. Li tie lani yaa po, fini U Tienu, ke a Tienu gandi a Ki wuli a yuli po li pamanli kpama, Ki teni ke a pia ti jigidi ki cie a lieba.”
58001010	O go yedi: “Fini o Diedo, hali mi cilima, A den pu ki tinga tanpuuli. Tanpoli mo tie a yaa tagime.
58001011	Lani kuli baa bodi, Ama fini wani, a baa ye, Likuli baa kpeligi Ki cadi nani li liadili yeni.
58001012	A baa kokoli la nani bu kpalibu yeni, Likuli baa lebidi nani o nilo N lebidi o liadili maama. Ama fini, a tie yenma yogunu kuli, A bina mo ki pia gbenma hali abada.”
58001013	U laa yogunu ke U Tienu go maadi leni o malekinba kuli siiga baa yendo ki yedi: “Kali n jienu po, Hali min guli a yibalinba ŋan ŋmaa ba?”
58001014	Malekinba yeni kuli ki tie fuoma yaaba, yaaba n tuuni wani U Tienu po, wan tuuni yaaba ke bi todi mi tindima yaa faajieba kaa?
58002001	Lani yaa po li pundi tin fangi ti yula ki cie mi kpiama ki kubi tin den gbadi yaa maama bonŋanla, ke tin da ti yaadi ki ŋa ma.
58002002	Ti bani ke malekinba n den wangi yaa maama, den sedi bonŋanla, ki tiendi mo. Yua n den miidi kaa tuo ki ŋua man bili yaala kuli den baadi yaa panpaani n dagidi.
58002003	Lanwani ti yaa fangi laa tindicianma, o Diedo wani oba n den kpa waani ti yaama yaa maama, ti baa tieni lede ki sani ki cia o cuonu? Yaaba n den gbadi laa maama o Diedo ñoabu nni mo den tieni tipo siedi ke mi tie moamoani.
58002004	U Tienu moko den ñii bi siedi leni sinankeeninba leni li bonlidikaala leni yaa bancianma buoli n yaba, leni U Tienu Fuoma Yua paabu nani wan bua maama.
58002005	U Tienu ki teni malekinba ke ban yaa die yaa ŋanduna n kpendi, tin maadi yua yaa maama na.
58002006	Niloba yedi kaanuba i Diani nni: “U Tienu, o nisaalo tie be ke a tiani opo, O nisaalo n mali yua, Tie be ke a kubi o bonŋanla Ki lani ti kpiagidi leni ti jigidi?
58002007	A den jiini o u yogunu waamu Ke malekinba cie o, Ki yilini o ti pagidi Leni ti kpiagidi bonyilikaala.
58002008	A teni ke o diedi likuli Nani u bonŋmaakaanu yeni.” U Tienu n den dini o nisaalo li bali ke o die li bonla kuli yeni, waa ŋa liba kuli ke waa die la. Ama ti daa laa ke o die likuli.
58002009	Ama ti laa Jesu, U Tienu n den jiini yua u yogunu waamu ke malekinba cie o, ki puni o ti pagidi leni ti kpiagidi ki go dini o li bali kelima wan den laa fala ki kpe yaa kuuma yaa po. O den kpe bi niba kuli po kelima U Tienu ŋanbili po.
58002010	U Tienu, yua n den tagi li bonla kuli o yuli po ki go kubi likuli, den bua bila boncianla n taani leni o o kpiagidi nni. Lanwani o den sua ke li den pundi wan teni Jesu n dagidi ki yaa ŋani cain kelima wan laa yaa fala po, ke wan fidi ki tindi ba.
58002011	Jesu yua n gagidi bi niba U Tienu po leni wan gagidi yaaba yeni kuli taa Baayendo. Li tie lani yaa po ke waa jie i fe ki yini ba o waamu
58002012	wan den maadi ki yedi: “N baa waani n waamu a yeli, Ki yiini ki pagi a li nitaanli siiga.”
58002013	O go yedi: “N baa dugu o yaa po.” Ki go yedi: “Mini nna, mini leni U Tienu N puni nni yaa bila.”
58002014	Kelima a bila n tie nisaaliba ki pia ti gbanandi leni mi soama yeni, Jesu moko den tua nisaalo ki pia ti gbanandi leni mi soama. O den tua yeni ki baa kpe, ke o kuuma n bolini Sutaani paalu wani yua n pia mi kuuma paalu,
58002015	ki baa faabi mi kuuma jawaandi n den kubi yaaba ti yonbidi nni hali bi miana dana kuli.
58002016	Li doagidi cain ke waa den cua ki baa todi malekinba ka. Ama o den cua ki baa todi Abalahama buolu yo.
58002017	Lani yaa po, li den tie tiladi ke wan tua nani o waamu yeni li bonla kuli nni. Yeni, ke wan yaa tie yaa kopadicianba bado n gba bipo mi niñima ki go tie o nidugika wan tuuni bipo yaa tuonli U Tienu kani leni wan go den padi i candanbaani padili ki baa sugili bi niba tuonbiadi po maama.
58002018	O baa fidi ki todi ban tulini yaaba, kelima wani oba den laa fala ban tulini o yaa yogunu.
58003001	Lani yaa po n kpiiba, bi nigagidiŋanba, yinba U Tienu n yini yaaba yin kpaagi mani Jesu po, wani yua n tie o Tondo leni tin tiendi siedi yaa dandanli po yaa kopadicianba bado.
58003002	O den tie nidugika yua n den puogi o laa tuonli po, nani Musa n den tie maama U Tienu diegu nni kuli po.
58003003	Nani yua n maa li dieli n pia ti kpiagidi ki cie wan maa yaa dieli maama, yeni bi sua ke li pundi Jesu n yaa pia ti kpiagidi ki cie Musa.
58003004	Dieli kuli pia li maado, ama yua n maa li bonla kuli tie U Tienu.
58003005	Musa den tie nidugika U Tienu diegu nni kuli, ki tiendi siedi U Tienu n den baa yuandi ki yedi yaala yaa po.
58003006	Ama Kilisiti wani n tie nidugika kelima o tie Bijua ki die U Tienu diegu. Tinba n tie o diegu li yaa tie ke ti kubi leni li papaali hali mi juodima tin kpiagidi ti yula yaa suginma yaa po.
58003007	Lanwani, nani U Tienu Fuoma Yua n yedi maama: “Dinla, yi yaa gbadi o nialu,
58003008	Yin da juagi mani yi pala Nani yin den fiini mi yiema Ki biigi o mi fanpienma nni yaa yogunu.”
58003009	U Tienu yedi: “Yi yaajanba den biigi nni lankani Ki bua ki le nni, Baa ke bi den laa N tuona hali bina piinaa.
58003010	Lani yaa po n pali den beni Leni laa nifiima ke n yedi: ‹Yogunu kuli bi yama bodi Baa bani n sani.›
58003011	Li tie lani yaa po ke n den poli N pabienli nni ki yedi: ‹Bi kan kua n fuodima nni.› ”
58003012	N kpiiba, yin fangi mani yi yula ke yi siiga niloba n da pia yaa pali n bia ki luo li dandanli hali yaala ke o baa lebidi ki ŋa U Tienu yua n fo.
58003013	Ama hali tin da ye i Diani n yini yaa yogunu: “Dinla” yeni, tin yaa paagidi tiyaba pala, ki da tuo ti tuonbiadi boandi n juagi ti pala.
58003014	Kelima ti taa leni Kilisiti ki tie yenma leni o li yaa tie ke ti kubi tin den kpa pia yaa dugidi hali mi juodima.
58003015	Nani lan yedi moala na maama: “Dinla, yi yaa gbadi o nialu, Yin da juagi mani yi pala Nani yi yiema yogunu yeni.”
58003016	Ŋmenba n den gbadi U Tienu nialu ki fiini mi yiema yeni, laa tie Musa n den gobidi ki ñani yaaba Ejipiti diema nni kuli kaa?
58003017	O pali den be leni ŋmenbe hali bina piinaa? Laa tie yaaba n den tiendi ti tuonbiadi ki kpe ke bi kpiema baa ki yayadi mi fanpienma nni kaa?
58003018	U Tienu den poli leni ŋmenba mo ki yedi ke bi kan kua o fuodima nni? Laa tie yaaba n den yie ki naa ŋua o kaa?
58003019	Lanwani, ti laa ke baa den fidi ki kua o fuodima nni kelima bi dandanluoma po.
58004001	Lanwani hali ke U Tienu n den niani yaa ñoanianu o fuodima nni kuama po da baa ye, tin fangi mani ti yula ke yi siiga baa niyendo n da ti sua ke li pendi.
58004002	Kelima bi den waani ti U Tienu maama nani bani yeni. Ama ban den gbadi yaa maama yeni naa den todi ba liba, kelima baa den ga ma leni dandanli.
58004003	Tinba yaaba n daani yaa po, ti kua laa fuodima nni, wan yedi yaama yaa po: “N poli n pabienli nni ki yedi: ‹Bi kan kua N fuodima nni hali abada.›” O den yedi yeni baa ke o tuona kuli den soani ki gbeni hali ŋanduna tagima yogunu.
58004004	Kaanuba o maadi li daleleeli daali maama ki yedi: “U Tienu den fuodi leni o tuona kuli li daleleeli daali.”
58004005	Lanwani ki go yedi: “Bi kan kua n fuodima nni hali abada.”
58004006	Yaaba n den kpa gbadi U Tienu maama yeni ki den kua mi niinni kelima bi dandanluoma po. Ama u sanu da ye nitianba po ban kua laa fuodima nni.
58004007	Lani yaa po U Tienu go bili datoali, ki yi li: “Dinla.” Li waagi ke o den ti maadi li maama Dafidi ñoabu nni, nani lan kpa yedi maama: “Dinla, yi yaa gbadi o nialu, Yin da juagi mani yi pala.”
58004008	Li yaa tie ke Josue den puni ba mi fuodima, U Tienu kan go den yuandi ki maadi datoali maama.
58004009	Lanwani U Tienu fuodima daali yaa fuodima baa bili U Tienu niba po.
58004010	Kelima yua n kua U Tienu yaa fuodima nni, fuodi leni o tuona nani U Tienu n den fuodi leni o ya maama.
58004011	Lanwani tin moandi mani hali bonŋanla ki kua laa fuodima nni, ke ti siiga niloba kuli n da pia mi yiema ki gbali mi kuama nani bani yeni.
58004012	Kelima U Tienu maama fo ki tuuni leni u paalu. Mi mani ki cie jugisieñoaliedi, ki muu ki paadi o naano leni li yantiali, ki go paadi a tuga leni o londo. Mi bigidi o nilo yanmaalima leni o yanjaga.
58004013	Tagimaba kuli ki wuo U Tienu nuni po, likuli ye mubima ki doagidi cain o nuni po, tin baa togidi wani yua ti tuona kuli.
58004014	Lanwani, kelima ti pia yaa kopadicianba bado, yua n den kua tanpoli po, lani n tie Jesu U Tienu Bijua. Lani yaa po tin yaa se bonŋanla tin tiendi siedi yaa dandanli po nni.
58004015	Kelima tii pia yaa kopadicianba bado n kan fidi ki gbadi tipo mi niñima ti tadingu nni. Bi den tulini o li bonla kuli nni nani tinba, ama waa den tieni tuonbiadi.
58004016	Lanwani tin yaa nagidi leni li papaali U Tienu bali kalikaanu, li ŋanbili n ye naankani. Lankani ti baa baa mi niñingbadima leni li ŋanbili leni mi todima lan bua yaa yogunu.
58005001	Kopadicianba bado kuli tie ban gandi yua bi niba siiga, ki dini o ke o tuuni U Tienu tuonli bi niba po, ki padi U Tienu po yaa pada n tie bu paabu leni ya n tie ti tuonbiadi po.
58005002	O fidi ki juuni leni bi yanboandanba leni bi niyaadikaaba, kelima wani oba yen pia ku tadingu yogunu kuli.
58005003	Li tie o tadingu yeni yaa po ke li tie tiladi wan yaa padi a pada wani oba tuonbiadi po nani wan padi bi niba kuli po maama.
58005004	Oba kuli kan ga o yuli po laa jigidi, kali U Tienu n yini yua nani wan den yini Alono maama.
58005005	Yeni, Kilisiti moko ki den ga o yuli po kpiagidi leni wan tua bi kopadicianba bado yeni. Ama li tie yua n den yedi o: “A tie n Bijua, Mini n mali a dinla.”
58005006	O go yedi kaanto: “A tie kopadiciamo hali yaa yogunu kuli, Nani Melikisedeki yeni.”
58005007	Wani, wan den tie nisaalo ki ye o gbanandi nni yaa yogunu, o den miadi U Tienu leni i tantani leni ti ninsiidi, wani yua n baa fidi ki faabi o leni mi kuuma. U Tienu den gbadi o miabu kelima o den fangi wani U Tienu.
58005008	Baa ke o tie Bijua, o den bandi mi tuoma U Tienu po kelima wan laa yaa fala yaa po.
58005009	Wan den teni ke o ŋani ki dagidi cain yeni, o den tua yua n cuani yaa tindima n kaa pia gbenma yaaba n tuo ki ŋua o kuli po.
58005010	U Tienu dini wani ke o tie bi kopadicianba bado nani Melikisedeki yeni.
58005011	Ti pia mi maama boncianla ki bua ki maadi laa bonla po, li bundima pa kelima yi tie yaaba n kaa gaani maama tontoni.
58005012	Moala li bi pundi ke yinba n yaa tie bangikaaba, ama yi go baa bua ban yaa bangi yi mi bangicilikaama U Tienu maama bangima siiga. Kelima yi tua nani yaaba n da baa ñu mi naaŋanma bebe, ki kan fidi ki ga yaa jiema n juagi.
58005013	Yua n da ñu mi naaŋanma bebe daa bandi ki gagidi yaala n tiegi leni yaala n ki tiegi, kelima o da tie canpandiga.
58005014	Ama yaa jiema n juagi tie yaaba n kpedi ki dagidi yaa po, bani yaaba n pia yaa yantiali n maani ki bigidi ki gagidi yaala n ŋani leni yaala n bia.
58006001	Lanwani tin cedi Kilisiti maama bangicilikaama, ki suagi ki pundi yaa bangima n tie yaaba n kpedi ki dagidi yaa po. Tin da go pu yaa tanpuupanli n tie: Ki lebidi ki ŋa yaa tuona n baa cuani mi kuuma leni li dandanli U Tienu po
58006002	leni mi batisima bangima, leni i nii maanma, leni bi tinkpiba fiima leni yaa buudi n baa yuandi ki cua.
58006003	Lani n tie tin baa suagi ki tieni yaala U Tienu yaa tuo.
58006004	Yaaba n den baa ke U Tienu yendi ba yenma, ke bi leni yaa paabu n ñani tanpoli po, ki taani leni yaaba n baa o U Tienu Fuoma Yua,
58006005	ki leni ki bandi U Tienu maama n mani maama, ki go bandi yaa yogunu n kpendi yaa paalu,
58006006	bani yaa yaadi, li kan tuo yanlebidima n yaa go ye bipo. Kelima bani biba go joani U Tienu Bijua li dapoanpoanli po, ki go fiagi o a sala nni.
58006007	Yaa tinga n baadi ke ki taaga mi boncianla yaa pudi yaala n pia mi fuoma yaaba n ko ga po, laa tinga baadi U Tienu seli.
58006008	Ama ki yaa pudi i konkoni leni muadimalikoni, kaa pia fuoma. Bi kan waaginni ke bi soli ga, ki go juodi ke bi juu ga.
58006009	Ama n buakaaba, baa ke ti maadi yeni, ti bani cain ke yi se u sanŋamu nni yaala n tie mi tindima yaa po.
58006010	U Tienu tiegi. O kan sundi yin den tieni yaala ki doagidi yi buama opo leni yin den todi bi nigagidiŋanba ki go baa todi ba maama.
58006011	Ti bua hali bonŋanla ke yi siiga yua kuli n go yaa pia li yankuali yeni hali mi juodima yogunu, ke yin baa yin sugini yaala kuli cain.
58006012	Tii bua yin yaa tie kpadijedanba, ama yin yaa togidi yaaba n baadi U Tienu n niani yaala kelima li dandanli leni li juunli yaa po.
58006013	U Tienu n den niani Abalahama u ñoanianu yaa yogunu, o den poli ke o baa kuani u. Oba n ki ye ki cie o yeni, o den taa wani oba yaa yeli ki poli
58006014	ki yedi: “Moamoani n baa seligi a ki yaa pugidi a puoliŋuani.”
58006015	Abalahama n den juuni ki gu, o den baa U Tienu n niani o yaala.
58006016	Bi nisaaliba yaa poli li poli, bi yen taa yua n cie ba yaa yeli ki poli. Li poli mo tie yaali n tie nani i kpaaligi yeni ki teni mi niama kuli n gbeni.
58006017	U Tienu moko n den bua lan doagidi cain yaaba n baa baa wan niani ba yaa ñoanianu yaa po ke o yanjagili kan lebidi, o den niani u ñoanianu ki pugini li poli.
58006018	U Tienu den bili laa bonliedila, yaala n kan lebidi, wan kan pua faama yaala yaa po, ki bua ki yaa paagidi ti pala boncianla, tinba yaaba n sani ki baa opo ki cuo wan bili tipo yaa suginma ki muubi.
58006019	Laa suginma tie tipo nani ku ñinbiagu kubikpiagili yaali n siendi gu bonŋanla. Mi se ki go pa bonŋanla ki piani bu kpalidoaginkaabu ki pendi ki kua liiga po u kaangagidiŋanmoanu nni,
58006020	Jesu n den ga ti liiga ki kua naankani tinba yaa po, o tua yaa kopadicianba bado n tie nani Melikisedeki yeni ki baa ye hali yaa yogunu kuli.
58007001	Melikisedeki yeni den tie Salema dogu bado ki go tie Tanpojoma Tienu yaa kopadiciamo. Abalahama n den paadi bi badiba ki lebidi ki kuni yaa yogunu, Melikisedeki den ñani ki tuogi o ki gaali o.
58007002	Abalahama n den baa yaa fagidi kuli, o den ñani li dim, ki puni Melikisedeki. A yaa soagini o yeli, Melikisedeki yeni tie mi "teginma bado", ki go tie Salema bado, lani n bundi "mi yanduanma bado."
58007003	Waa pia baa, waa pia naa, waa pia o yaajanba togida, waa pia o miali cilima leni o miali juodima. O tie nani U Tienu Bijua ki baa tie kopadiciamo yaa yogunu kuli.
58007004	Yin kpaagi mani wani Melikisedeki n kpiagi maama. Baa ti yaajakpialo Abalahama den puni o fagidi kuli yaa dim.
58007005	U Tienu balimaama bili ke Lefi buolu yaaba siiga yaaba n tuuni li kopadician-tuonli n yaa gaani dim Isalele yaaba kuli kani, bani bi kpiiba yeni, baa ke bikuli tie Abalahama puoliŋuani.
58007006	Wani Melikisedeki yeli ki diani Lefi buolu yaajanba yela nni. Ama o den ga dim Abalahama kani, ki gaali o, wani, yua n den baa U Tienu ñoaniani.
58007007	Laa pia tama ke yua n gaali nitoa pia ti kpiagidi ki cie wan gaali yua.
58007008	Lefi buolu kopadicianba maama, yaaba n gaani dim yeni tie nisaaliba ki baa kpe. Ama Melikisedeki yaa po, li kadi ki yedi ke o ye ki fo.
58007009	Lanwani, Lefi, yua n den gaani dim yeni, o moko den ñani dim kelima Abalahama den ñani.
58007010	Kelima Lefi da den ye o yaaja Abalahama tugu nni Melikisedeki n den ñani ki tuogi o yaa yogunu.
58007011	Lefi buolu kopadicianba tuonli den tie U Tienu n den teni Isalele buolu yaaba yaa balimaama yaa tanpuuli. Lanwani, li yaa tie ke Lefi buolu kopadician-tuonli yeni den ŋani ki dagidi cain, be yaa po ke li tie tiladi ke kopadiciantoa n cua nani Melikisedeki yeni, kaa tie Alono buolu?
58007012	Yaaba n tuuni bi kopadicianba tuonli buolu n lebidi yeni, li tie tiladi ke li balimaama mo n lebidi.
58007013	Moamoani, mi maama na n maadi yua yaa po tie buoto yua, yaa buolu siiga ke baa niyendo ki den tuuni li padibinbinli tuonli.
58007014	Nilo kuli bani cain ke ti Diedo tie Juda buolu yua, ama Musa n den maadi Juda buolu po, waa den maadi bi kopadicianba maama.
58007015	Kopadiciantoa n den cua ki tie nani Melikisedeki yeni doagidi tin maadi yaa maama na ki cie.
58007016	Waa den tua kopadiciamo kelima wan mali ki tie yaa nibuolu yua po ka. Ama o den tua yeni kelima o pia yaa miali n kan bodi yaa paalu.
58007017	Li tieni opo yaa siedi n tie na: “A tie kopadiciamo hali yaa yogunu kuli, Nani Melikisedeki yeni.”
58007018	Lani yaa po mi mabilikakpiama den bodi, kelima mi tadigi kaa pia todima.
58007019	Li balimaama yeni ki den fidi ki ŋanbi liba kuli ke li dagidi cain. Ama U Tienu den yuandi ki cuani tipo yaa suginma n ŋani ki cie, tin baa nagidi U Tienu kelima yaama yaa po.
58007020	Laa bonla den tieni leni li poli. Yaaba n den tua bi kopadicianba naa tua leni poli.
58007021	Ama Jesu n den tua o kopadiciamo, U Tienu den poli ki yedi o: “O Diedo n poli Ki kan lebidi o yanjagili, ki yedi: ‹A baa tie kopadiciamo Hali yaa yogunu kuli.›”
58007022	Lani yaa po, Jesu tie siedi yaa ŋantaado n ŋani ki cie yaa po.
58007023	Bontoala go ye, bi kopadicianba den yaba kelima mi kuuma den teni ke baa fidi ki ye yaa yogunu kuli.
58007024	Ama Jesu n ye ki fo hali yaa yogunu kuli yeni, teni ke o tuuni yaa kopadician-tuonli n ye yaa yogunu kuli po.
58007025	Li tie lani yaa po, ke o baa fidi ki faabi yaaba n nagidi U Tienu kelima o yaa todima po yaa yogunu kuli, kelima o ye ki fo yogunu kuli ki miadi U Tienu bipo.
58007026	Wani n tie yaa kopadicianba bado buolu n dagidi tipo. Kelima o gagidi ki ŋani cain, waa pia tagiliba kuli, tuonbiadiba kuli mo ki ye o niinni. O paadi leni ti tuonbiadi danba, U Tienu den duoni o ke o pendi tanpoli kuli.
58007027	Waa taa leni yaa kopadicianba badiba n sieni, kelima li den tie bipo tiladi daali kuli ban yen kpa padi a pada bani biba yaa tuonbiaceli po, ki nan yuandi ki padi bi niba kuli yaa tuonbiadi po. O den tieni lani yenma ke li dagidi i yogini kuli po, wan den puni o yuli yeni.
58007028	Li balimaama den dini bi nisaaliba yaaba n tadi ke bi tua bi kopadicianba. Ama li poli yaa maama yaama den yuandi ki cua li balimaama puoli po yeni teni ke Bijua, wani yua n dagidi ki ŋani cain hali yaa yogunu kuli, n yaa tie bi kopadicianba bado.
58008001	Yaala n tugi li yuli tin maadi yaa maama kuli siiga n tie na: ti pia yaa kopadicianba bado n ka tanpoli, U Tienu yua n pia ti kpiagidi jienu po.
58008002	Lankane ke o tuuni u kaangagidiŋamu nni, lani n tie o Diedo wani oba n tii yaa gbandiemoanli, ke nisaalo ka tii li.
58008003	Bi yen dini bi kopadicianba bado kuli ke wan yaa kpendinni U Tienu kani bu paabu leni a pada. Lanwani li tie tiladi ke ti yaa kopadicianba bado yeni moko n yaa pia wan baa pa U Tienu yaala.
58008004	O yaa bi ye ŋanduna nni o kan bi yaa tie baa kopadiciamo moko. Kelima yaa kopadicianba n kpendinni bu paabu nani li balimaama n bili maama da ye.
58008005	Bani n tuuni i jaandi taanma tuonli yaali yeni tie tanpoli bonmoanla nannanli leni li jinjingu. U Tienu den tuodi ki waani Musa yeni, wan den baa tii li gbandieli yaa yogunu, ki yedi o: “Ŋan fangi a yuli ki tieni likukuli lan yaa tie nani min waani a yaa nannanli li juali po yeni.”
58008006	Ama moala Kilisiti pia yaa tuonli n ŋani ki cie yeni, kelima o tie yaa ŋantaado n ŋani ki cie yaa candanbaalo. Laa ŋantaado se yaa ñoaniani n ŋani ki cie po.
58008007	O ŋantaadikpialo yaa den ŋani cain kaa pia poadi, li kan den yaa tie tiladi ki lingi o bonyuamo.
58008008	Ama li tie nani ke o Diedo jaligi o niba ki yedi: “Diidi, u yogunu kpendi Ke n baa kuani yaa ŋantaado n paani Leni Isalele leni Juda buoli yaaba siiga O Diedo n yedi yeni.
58008009	O kan yaa tie nani min den kuani Yaa ŋantaado leni bi yaajanba, Min den cuo bi nii ki dadi Ki ñani ba Ejipiti diema nni yaa daali. Kelima baa den tuo ki kubi n ŋantaado. Lanwani mini mo ki go den yagi n yama bipo. O Diedo n yedi yeni.”
58008010	O Diedo go yedi: “Laa dana yaa pendi, Diidi min baa kuani leni Isalele buolu yaaba yaa ŋantaado: N baa kuani n balimaama bi yantiana nni Ki diani ma bi pala nni. N baa tie bi Tienu, Bani mo baa tie n niba.
58008011	Bi siiga oba kuli Kan go bangi o yieninlielo, Yaa ka o kpiilo ki yedi o: Bandi o Diedo. Kelima ki cili yaa biga n wa ki cie, Ki yaa caa hali yua n kpeli ki cie, Bikuli baa bandi nni.
58008012	Kelima n baa tieni bipo sugili Bi tudima kuli po, Ki kan go tiadi bi tuonbiadi po.”
58008013	Wan yedi o ŋantaadipaano yeni, o teni ke o ŋantaadikpialo kpeligi. To, yaala n kpeligi ki podi mo bua ki pendi.
58009001	O ŋantaadikpialo moko den pia o ñoabona ya n tuugi leni i jaaandi leni u kaangagidiŋamu yu n den ye ŋanduna nni.
58009002	Lane, bi den tii li gbandieli. Li kaankpialu ban yi yu u kaangagidiŋamu niinni u fidisantuankaanu, tabili leni dupen bilika.
58009003	Bu kpalidoaginkaliebu liiga ban yi yaa kaanu u kaangagidiŋanmoanu den ye.
58009004	Lienni den pia wula padibinbinli ban den juugi a dugibila naani, ki go pia ku ŋantaadikpaku ban tabini yaagu wula ku kaani kuli. Ku ŋantaadikpaku niinni wula tiagu yaagu n pia mana den ye, leni Alono gbiamu yu n den bundi, leni o ŋantaado tanpabimu.
58009005	Selubanba nannana, ya n doagidi ke U Tienu ye likani leni o kpiagidi, den se ku ŋantaadikpaku tanpoli ke bi fiabi tiani ki yiini ku ŋantaadikpaku bonbiili po, ban yi yaali li candanbaali kaanu. Ti kan maadi laa bonla bonbidibidi maama kuli moala po.
58009006	Ban den ŋanbi laa bonla kuli yeni bi kopadicianba den maani ki kua li gbandieli kaankpialu niinni ki tuuni yaa tuona n tuugi leni i jaandi.
58009007	Bi kopadicianba bado bebe n den yen kua binli kuli yenma li gbandieli kaanlielu nni. O kan kua se o kubi mi soama yaama n baa padi wani oba po leni ku niligu n tieni yaa tagili kaa bani kuli po.
58009008	U Tienu Fuoma Yua den wangi yeni ke hali li gbandiekpiali n da ye yaa yogunu kuli, u sanu daa ŋanbi yaala n tie u kaangagidiŋanmoanu nni kuama po.
58009009	Laa bonla tie li nannanli u naa yogunu po, ki waani ti ke ban cuani yaa paabu leni yaa pada kuli kan fidi ki ŋanbi o nilo wan dagidi cain, ki teni o pali siedi n duani.
58009010	Laa ñoabona kuli den tuugi leni mi jiema leni li bonñokaala, leni mi waliŋanbima buoli kuli, yaama n baa ye hali mi lebidima yogunu n baa cua.
58009011	Ama Kilisiti den cua ki tie kopadicianba bado yaa bonŋanla n baa cua po. O kua yaa gbandieli n yaba ki go ŋani ki cie niinni bi nisaaliba n ki den tii yaala, ki naa tie mi naa tagima nni yaala mo.
58009012	O den kua u kaangagidiŋanmoanu nni yenma, ke li dagidi i yogini kuli po. Waa den kua leni a naabila leni a ŋuabuana yaa soama ka, ama leni wani oba yaa soaceli, ki baa tipo yaa daafaabima n baa ye hali yaa yogunu kuli.
58009013	Kelima li yaa tie ke a naatona leni a ŋuabuana soama leni o naasalo fantanpienma den mii yaaba n joagini po ki ŋanbi ba ki ñani bi gbanandi joagindi yeni,
58009014	lanwani laa pia kuli tama ke Kilisiti yaa soama, wani yua n den puni o yuli U Tienu nani yaa padili n ki pia joagindi kelima U Tienu Fuoma yaama n ye hali yaa yogunu kuli paalu yaa po, baa ŋuudi ki ŋanbi ti pala siedi leni yaa tuona n baa cuani mi kuuma ke tin yaa tuuni U Tienu yua n ye ki fo yaa po.
58009015	Li tie lani yaa po ke Kilisiti tie o ŋantaadipaano candanbaalo ke U Tienu n yini yaaba kuli baa baa wan den niani ba yaa ŋalimani, yi n baa ye hali yaa yogunu kuli. Lankuli baa tieni kelima Kilisiti kpe ke o kuuma faabi ba leni ban den tieni yaa tuonbiadi o ŋantaadikpialo n den die ba yaa yogunu.
58009016	O nilo yaa ŋa ñoabu bonlaba po, li tie tiladi ke lan doagidi ke laa nilo kpe.
58009017	Kelima laa ñoabu kan yaa pia fuoma, yua n ŋa bu n da fo yaa yogunu. Ama bu pia mi fuoma, yua n ŋa bu yaa kpe.
58009018	Lani yaa po baa U Tienu ŋantaadikpialo ki den bili kali ban kodi ti yandi ki wuli ti soama.
58009019	Musa n den waani Isalele yaaba U Tienu balimaama ñoabona kuli yaa yogunu, o den taa a naabila leni a ŋuabuana soama ki kali ma leni mi ñima, ki go taa ti pekobimoandi leni isope tiidi benu ki tu mi soama yeni, ki mii li tili lini liba po leni bi niba kuli po, ki yedi:
58009020	“Line n tie o ŋantaado soama U Tienu n bili yipo yua.”
58009021	Musa go den tu laa soama ki mii li gbandieli leni lin pia yaa tiadi kuli i jaandi po.
58009022	Li balimaama nni li bua ki yaa tie ke li bonla kuli n yen ŋanbidi leni mi soama. Mi soama yaa wuli, tuonbiadi sugili ki ye.
58009023	Li den tie tiladi ke tanpoli bonla nannana n ŋanbi kelima laa pada po, ki go tie tiladi ke yaa pada n ŋani ki cie n ŋanbi tanpoli bonmoanla.
58009024	Kelima Kilisiti ki den kua bi nisaaliba n tii yaa kaangagidiŋamu yu n tie u bonmoanu nannanli niinni ka. O den kua tanpoli oba yaa niinni, ki baa ye U Tienu kani moala ki miadi o tipo.
58009025	Waa den kua tanpoli po ki baa yen padi o yuli i yogini boncianla, nani bi kopadicianba bado kuli n yen kua u kaangagidiŋanmoanu nni ki kubi mi soapanma maama.
58009026	Li yaa den tie yeni, Kilisiti den baa cili ŋanduna tagima yogunu ki yaa laadi fala. Ama moala ŋanduna juodima yogunu, o cua ki padi o yuli yenma u yogunu kuli po, ki bolini ti tuonbiadi.
58009027	Nani lan bili nisaalo kuli po ke o baa kpe yenma maama, lan yaa pendi ti buudi n cua.
58009028	Li tie yeni ke Kilisiti den padi o yuli ki kpe yenma, ki tugi bi nisaaliba boncianla tuonbiadi. O go baa cua mi liema ki doagidi o yuli ke li kan go yaa tie ti tuonbiadi ñanma po ka, ama yaaba n den gu o tindima po.
58010001	U Tienu balimaama den pia yaa bonŋanla n baa ti cua yaa jinjingu laa tie laa bonŋanla n tie maama cain. Li tie lani yaa po ke mi kan fidi ki ŋanbi bi niba cain kelima ban padi yaa pada binli kuli ke a tie yenma kaa cedi, yaaba n nagidi U Tienu yeni.
58010002	Lani yaaka, bi den baa cedi a pada, kelima yaaba n jaandi yeni den baa ŋanbi cain yenma yogunu kuli po, ki kaa go faami bi tuonbiadi po.
58010003	Ama laa pada den tiadi ba bi tuonbiadi binli kuli,
58010004	kelima li kan tuo ke a naatona leni a ŋuabuana soama n fidi ki ñani ti tuonbiadi.
58010005	Li tie lani yaa po ke Kilisiti n den kua ŋanduna nni yaa yogunu, o den yedi: “Ŋaa bua li padili leni bu paabu kuli, Ama a tagi npo ti gbanandi.
58010006	Ŋaa den tuo ki ga a padijuukaana, Baa ti tuonbiadi sugili yaa pada.
58010007	Lane n den yedi: ‹U Tienu, n cua ki baa tieni a yanbuama. Li maadi n yaa maame li tigbabikaali nni.› ”
58010008	O kpa yedi:“Ŋaa den bua pada, ŋaa den tuo bu paabu, leni a padijuukaana leni ti tuonbiadi sugili yaa pada.” O den yedi yeni, baa ke laa pada den ŋua li balimaama n bili maama.
58010009	Lanwani o den yuandi ki yedi: “N cua ki baa tieni a yanbuama.” Wan yedi yeni, o bolini a padikpiala buolu ki bili li padiyuanli buolu.
58010010	Kelima U Tienu yanbuama yeni po Kilisiti den puni o gbanandi ki tua li padili ki kpe tipo yenma ke li dagidi yogunu kuli po, ki gagidi ki ŋanbi ti.
58010011	Kopadiciamo kuli yen se o tuonli kaanu daali kuli, ki tuuni o tuonli ki go padi i yogini boncianla padibuoli yendu ya n kan fidi ki ñani ti tuonbiadi hali abada.
58010012	Ama wani, Kilisiti n den padi padiyenli bebe ti tuonbiadi po yaala n dagidi yogunu kuli po, o den kali U Tienu jienu po.
58010013	O gu moala ke o yibalinba n tua o taaŋmaakaanu.
58010014	Kelima o padiyenli yeni yaa po, o teni ke wan gagidi ki ŋanbi yaaba dagidi cain hali yaa yogunu kuli po.
58010015	U Tienu Fuoma Yua moko tieni tipo siedi ke li tie yeni. O kpa yedi:
58010016	“Yaa dana n tie na yaa pendi, N baa kuani leni ba yaa ŋantaado n tie na: N baa bili n balimaama bi pala nni Ki go diani ma bi yantiana nni.” O Diedo n yedi yeni.
58010017	Lane o pugini ki yedi: “N kan go tiadi bi tuonbiadi Leni bi biadima kuli po.”
58010018	To, ti tuonbiadi sugili n ye naankani, padili ki go ye ti tuonbiadi po.
58010019	Lanwani, n kpiiba, ti pia li papaali ki baa kua u kaangagidiŋanmoanu nni kelima Jesu soama po.
58010020	O pigidi tipo u sanpaanu yu n ye ki fo ki pendi bu kpalidoaginkaabu, lani n tie o gbanandi.
58010021	Wani n tie ban dini tipo yaa kopadicianba bado U Tienu diegu po.
58010022	Lankuli yaa po tin yaa nagidi U Tienu kani leni li payenli, leni li dandanmoanli, ki yaa pia yaa pala n ŋuudi ki ñani yaa pali siedi n bia leni yaa gbanandi n ŋuudi leni mi ñinŋanma.
58010023	Tin yaa se ke li pa ki tiendi siedi tin pia yaa suginma po ki da cedi, kelima yua n niani ti u ñoanianu tie dugika.
58010024	Tin yaa tiani mani tiyaba po ki tigini tiyaba ke tin yaa pia mi buama ki tiendi a tuonŋama.
58010025	Tin da ŋa mani ti taanma nani bi tianba n maani ki tiendi maama. Ama tin yaa paagidi mani tiyaba pala ki pugidi yin laa ke o Diedo daali nagidi yeni.
58010026	Ti yaa baa ki bandi i moamoani, ki yuandi ki tiendi ti tuonbiadi ti yama po, padili naa go ye ti tuonbiadi po,
58010027	kali ki yaa gu leni i jeje U Tienu bujiali daali leni yaa fantama n co ki baa bolini bi niyiekaaba.
58010028	Yua n den miidi Musa balimaama kuli, bi baa kpa o siedinba lie bi siedinba taa yaa ñoana nni, ke bi naa den gbadi opo niñima.
58010029	Lanwani, yua n fali U Tienu Bijua, ki nua ke o ŋantaado yaa soama yaama den n ŋuudi ki ŋanbi o yeni tie fanma, ki go sugi li ŋanbili-paabu Fuoma, naani o yaa cuonu ka baa bia ki cie?
58010030	Ti bani yua n den yedi: “Mini n tie o pantuulo, mini n baa tuu i biadi panpaani,” wani n go yedi: “O Diedo U Tienu baa jia o niba ti buudi.”
58010031	Li tie yaa bonla n pia i jeje hali boncianla ki baa U Tienu yua n fo nuu nni.
58010032	Yin yaa tiani mani lan den tie yipo maama yaa dana n pendi, U Tienu n den kpa yendi yi yama yaa yogunu. Baa ke bi den waani yi fala boncianla yi den juuni ki moa li muacianli ki se ke li pa lienni.
58010033	Yogunuba bi yen fiagidi yi ki go wangi yi fala bi niba kuli nintuali, yogunuba yi den yen taani yenma leni ban den faligi yaaba.
58010034	Yi den gba a kpaada po mi niñima, ki go tuo ki mangi yi pala bi niba n den fie yi bonpiakaala yaa yogunu, kelima yi bani ke yi pia yaa ŋalimani n cie, yi n baa ye hali yaa yogunu kuli.
58010035	Lanwani yin da ŋa mani yin pia yaa dugidi, yaadi n pia yaa panpaani n yaba.
58010036	Li pundi ke yin yaa pia li juunli ki se ke li pa, ke yin tieni U Tienu yanbuama ki dudi ki baa wan den niani ke o baa pa yi yaala.
58010037	Li diani: “Li go sieni u yogunu waamu bebe, Yogunjenjenga, Ke yua n baa ti cua Baa cua ke li kan waagi.
58010038	N niteginka baa ye ki fo Kelima o dandanli po. O yaa guani puoli N pali kan yaa mani leni o.”
58010039	Tinba wani, tii tie yaaba n guani puoli ki baa yuandi ki bodi siiga nni yaaba ka, ama ti tie yaaba n daani ti naani tindima po.
58011001	Li dandanli tie ke o nilo bani cain ke o pia wan sugini ki baa yaala, ki go tie wan kaa nua yaala yaa doagidima.
58011002	Li tie kelima li dandanli yaa po ke U Tienu den tieni bi nikpiaba po o siediŋamo.
58011003	Li tie kelima li dandanli yaa po ke ti bani ke U Tienu den tagi ŋanduna leni o maama. Lanwani tin nua yaala ñani tin ki nua yaala nni.
58011004	Li tie kelima li dandanli yaa po ke Abela den padi U Tienu po yaa padili n ŋani ki cie Kayina yaali. Li tie li dandanli yaa po ke U Tienu den yedi ke o tiegi ki den ga wan padi opo yaa padili. Laa dandanli yaa po ke o baa maadi, baa ke o kpe.
58011005	Li tie kelima li dandanli yaa po ke U Tienu den taa Enoka ŋanduna nni ke waa bandi mi kuuma. Baa go den laa o kelima U Tienu den taa o. Hali ke o daa den taa o, i Diani den tieni opo siedi ke o mangidi U Tienu pali.
58011006	Oba kuli kan fidi ki mangi U Tienu pali kali li dandanli yaa po, kelima li tie tiladi ke yua n pundi U Tienu kani kuli n daani ke o ye ki baa pa yaaba n lingi o kuli i panpaani.
58011007	Li tie kelima li dandanli yaa po ke Nowe den cengi U Tienu n den tuodi ki waani o ke yaala n baa tieni, baa ke bi daa den nua la. Li fangili yaa jeje den cuo o U Tienu po, ke o kpie ku ñinbiaciangu ki baa ga o deni yaaba miana. Wan den tieni yeni, o den buni ki cuo ŋanduna, ki den baa li moamoansaali, yaali n baadi kelima li dandanli yaa po.
58011008	Li tie kelima li dandanli yaa po ke Abalahama den tuo ki tieni U Tienu n yedi o yaala wan den yini o yaa yogunu, ki fii ki gedi wan baa baa ki diedi yaa diema nni. O den fii ki caa kaa bani wan caa naankani.
58011009	Li tie kelima li dandanli yaa po ke o den kua ki kali nani o nilamo yeni U Tienu n den niani o yaa diema nni. O den ye a gbandiena nni leni Isaaka leni Jakobo, bani yaaba n den taani leni o ki baa U Tienu ñoanianu yeni.
58011010	Abalahama den tieni yeni kelima o den gu ke o baa le yaa dogu n pia a tanpuupaala, U Tienu n tie yu yaa dianka leni u maalo.
58011011	Li tie kelima li dandanli yaa po ke U Tienu den puni Sala u fidu ke o baa u buolu, baa ke o podi wani yua n den tie ŋoaliga, kelima o den nua ke yua n niani u ñoanianu yeni tie dugika.
58011012	Li tie lani yaa po ke jayendo kani, wani yua n den podi hali ki nagini mi kuuma, i puoliŋuani den ñani boncianla, yaaba yaa coali n tie nani a ŋmabila kaa pia coadima, nani mi ñincianma jaali tanbiima yeni.
58011013	Laa niba kuli den kpe ki kubi li dandanli. Bi daa den baa U Tienu n den niani ba yaala. Ama bi den tuodi ki laa la hali foagima, ki mangi bi pala lipo, ki tuo ke bi tie canba ki ye u yogunu waamu po ŋanduna nni.
58011014	Yaaba n maadi yeni doagidi cain ke bi lingi bi doceli.
58011015	Bi yama yaa den baali ban den ñani yaa dogu nni, bi den baa fidi ki guani lipo.
58011016	Die moamoani bi den kuani bi yama ki bua ki pundi yaa dogu n ŋani ki cie, wuni tanpoli yu yeni. Lani yaa po laa pia U Tienu po fe ban yini o bi Tienu, kelima o ŋanbi bipo u dogu.
58011017	Li tie kelima li dandanli yaa po ke Abalahama den padi Isaaka, U Tienu n den biigi o yaa yogunu. Wani, yua n den baa u ñoanianu, den tuo ki baa padi o bonjayenyenga,
58011018	baa ke U Tienu den yedi o: “A baa baa i puoliŋuani Isaaka yaa kani.”
58011019	O den kpaagi ki nua ke U Tienu pia u paalu ki baa fiini baa bi tinkpiba. Li tie lani yaa po ke U Tienu go den guani o o bijua. Laa bonla tie nannanli buolu.
58011020	Li tie kelima li dandanli yaa po ke Isaaka den gaali Jakobo leni Esayu yaa yema n ye liiga po.
58011021	Li tie kelima li dandanli yaa po ke Jakobo n den baa kpe yaa yogunu, o den gaali Josefi bila biga kuli, ki ñi o gbiamu yuli po ki kpiagi U Tienu.
58011022	Li tie kelima li dandanli yaa po ke Josefi n den bua ki pundi o miali bianu, o den maadi Isalele buolu yaaba ñama Ejipiti nni maama, ki go bili li ñoabonli ban baa tieni o tinkpikpaba maama.
58011023	Li tie kelima li dandanli yaa po ke Musa n den mali yaa yogunu, o danba den wuoni o hali ŋmaali taa, kelima bi den laa ke o tie yaa biga n ŋani, baa den jie o bado ñoabonli.
58011024	Li tie kelima li dandanli yaa po ke Musa n den fandi, o den yie ke ban da yini o Falono bisalo bijua.
58011025	O den sua ke bi yaa taani ki faligi o leni U Tienu niba cie wan mangi o pali leni ti tuonbiadi yemanma yaala n tie bonpendikaala.
58011026	O den kpaagi ki nua ke U Tienu n Gandi Yua fe tie opo bonmoanla ki cie Ejipiti ŋalimani kuli, kelima o den nua liiga po wan baa baa yaa panpaani.
58011027	Li tie kelima li dandanli yaa po ke o den fii ki ñani Ejipiti nni, kaa jie o bado pabienli. O den juuni ki se ke li pa, kelima o nua oba kuli n ki nua yua.
58011028	Li tie kelima li dandanli yaa po ke o den teni ke Isalele yaaba cili mi Pendima jaanma, ki go mii mi soama a buliñoana po ke mi kuuma maleki n da sii Isalele yaaba bonjakpiala.
58011029	Li tie kelima li dandanli yaa po ke Isalele yaaba den duodi mi Ñincianmoanma nani ki tinkuonga yeni. Ama Ejipiti yaaba n den moandi ki baa tieni yeni, mi den milini ba.
58011030	Li tie kelima li dandanli yaa po ke Isalele yaaba den cuoni ki lindi Jeliko dogu bilinciami hali dana lele, ke i bilinciami yeni baa.
58011031	Li tie kelima li dandanli yaa po ke li poconconli Lahaba ki den taani ki bodi leni U Tienu yiekaaba, kelima o den ga Isalele yaaba dodiidiba cangu ki todi ba.
58011032	N go baa yedi be ki pugini? Mii pia yaa yogunu n baa dagidi min togidi Jedeyono maama, leni Balaka leni Samisona leni Jefite, leni Dafidi leni Samueli, leni bi sawalipuaba yaa maama kuli.
58011033	Bi dandanli po den teni ke bi paadi mi diema boncianla, ki tiendi yaala n tiegi, ki go baadi U Tienu n den niani ba yaala. Bi den luoni i yangbanli ñoana,
58011034	ki go gbindi yaa fantama n co jama, ki sani ki faabi bi yula mu jugisiemu ñoana nni, ki paadi i yiani, ki tua jakoanda bu toabu nni, ki deli bi nilanba toagola.
58011035	Li dandanli po den teni ke bi potianba baa ke bi kpiiba yaaba n kpe goa ki fii bi tinkpiba siiga. Bi den waani bi nitianba mo fala ke baa tuo ki ga mi faabima kelima bi den bua ki baa yaa tinkpifiima n ŋani ki cie.
58011036	Bi den ñuadi bine ki pua ba i baliji, ki go kpaa bi tianba ti kpaadi ki kuani ba li kpaadidieli nni.
58011037	Bi den lugidi bine a tana, ki go waani bi tianba falaciamo, ki go jia bi tianba leni ti sasaadi ki jendi ba, ki go ku bi tianba leni mu jugisiemu. Bi nitianba mo den tie luoda ki goagoadi ki yie ti pegbandi leni ti ŋuagbandi, ke bi niba bia bipo ki wangi ba fala.
58011038	Ŋanduna ki den pundi ki yaa pia laa nimoanba o niinni. Bi den goagoadi mi fanpienma nni leni a juana nni, ki ye ti tanlondi nni leni i fali nni kuli.
58011039	Baa ke bani kuli den baa ke U Tienu tieni bipo o siediŋamo kelima bi dandanli yaa po, baa den baa wan den niani ba yaala,
58011040	kelima U Tienu den jagi tipo yaala n ŋani ki cie, kaa bua ban ŋanbi ki dagidi cain ke tii ye lienni.
58012001	To, kelima yaa siedinba n yaba boncianla lindi ti nani ku tawaligu yeni, tin tugidi mani yaa tugili n yie tipo kuli leni yaa tuonbiadi n yaba ki lindi ti, ki yaa tiini leni li juunli yaa nuama n bili tipo.
58012002	Tin yaa tiini ki nua Jesu yua n tie li dandanli cilika leni li ŋanbika. Kelima yaa pamanli n den bili opo yaa po, o den tuo li dapoanpoanli yaa kuuma, ki fali yaa fe n ye lienni, ki kali U Tienu bali kalikaanu jienu po.
58012003	Yin kpaagikpaagi opo mani, wani yua n den juuni leni ti tuonbiadi danba n den yie opo maama kuli, ke lan todi yi yin da coagi ki luo li papaali ki cedi.
58012004	Yin koani yaa koanli leni ti tuonbiadi yeni, yi daa koani hali ke bi wuli yi soama.
58012005	Yi sundi U Tienu n tundi yi yaa tundi nani bibaa n baa tundi o bila maama ki yedi: “N bijua, ŋan da fali o Diedo N tundi a yaa tundifala, Ki da luo li papaali Wan fu leni a yaa yogunu.
58012006	Kelima o Diedo tundi Wan bua yua leni fala, Ki pua wan nua yua Ke o tie o biga kuli.”
58012007	Yin juuni mani leni laa fala. U Tienu tiendi yi yeni kelima o nua yi ke yi tie o bijaba. Ki laa bonjaga n ye ke o baa kan tundi o tundifala?
58012008	Ama yi yaa baa a bila kuli n baadi yaa tundifala, yi tie kpiaba, yii tie bimoana.
58012009	Ti baanba yaaba n tie nisaaliba den tundi ti tundifala ke ti fangi ba. Lanwani li pundi tin miini ti yula ti Baa yua n ye tanpoli kani, ke tin yaa pia li miali.
58012010	Ti baanba den yen tundi ti tundifala u yogunu waamu bebe nani ban sua ke li dagidi maama, ama U Tienu tundi ti tundifala ti ŋamu po ke tin taani leni o o gagidiŋanma nni.
58012011	Li tie moamoani ke tundifala kuli yen cili ki yaa tie pabiidili bonla kaa tie pamanli. Ama li yen yuandi ki cuani lan bangi yaaba yaa po mi teginma leni mi yanduanma.
58012012	Lanwani yin paagi mani yi nii yi n yoaligi, leni yi duna ya n tadigi.
58012013	Yi taana n yaa ŋua yaa sani n cuubi ke yua n diani taali n da kpigidi, ama lin paagi.
58012014	Yin lingi mani mi yanduanma leni bi niba kuli, ki go lingi mi gagidiŋanma, kelima yua n naa pia mani kan le o Diedo.
58012015	Yin fangi mani yi yula ke oba n da muni o yuli U Tienu ŋanbili. Yin go fangi mani yi yula ke yaa jiinu n bia ki to kuli n da toa a benkpela, ki cuani ti yanyagidi ki yaa joagindi bi niba boncianla.
58012016	Yin go fangi mani yi yula ke oba n da tie conconma daano, leni yua n fali yaala n gagidi nani Esayu yeni, yua n den kuadi o nikpedi kelima jeyenma po.
58012017	Yi bani ke lan pendi, wan den bua o baa n gaali o, waa den baa. Baa ke o den lingi leni ti ninsiidi, waa den fidi ke o baa lebidi jagili.
58012018	Yii nagini ban den baa fidi ki sii yaa juali, yaali n co mi fantama. Yii nagini ku gbangbadibiadigu leni li biigicianli leni ku faaciangu
58012019	leni kakaci piebima leni u nialu fuugu n den ye naankani. Yaaba n den gbadi laa nialu den mia ke wun da go maadi ba baa mayenma ki pugini,
58012020	kelima baa den fidi yaa ñoabonli n tie na: “Baa yanga yaa sii li juali ban lugidi o a tana.”
58012021	Ban den laa yaala yeni kuli den pia i jeje hali ke Musa yedi: “N jie ti jawaandi hali ki digibi.”
58012022	Ama yi cua Siyono juali, lani n tie U Tienu yua n ye ki fo yaa dogu, yaa Jelusalema n ye tanpoli kani, malekinba yaaba n yaba ki pundi a tuda tuda bam yaa kani.
58012023	Yi cua yaaba n tie U Tienu bikpiala, ban diani yaaba yaa yela tanpoli po nitaanli kani, yi cua U Tienu kani, bi niba kuli bujialo kani. Yi cua bi niteginkaaba naani n ye naankani, bani U Tienu n ŋanbi yaaba ke bi dagidi cain kani.
58012024	Yi cua Jesu kani, wani yua n tie o ŋantaadipaano yaa candanbaalo, leni o soama kani yaama n mii ki maadi yaa maama n ŋani ki cie Abela yaa soama n den maadi yaala.
58012025	Fangi mani yi yula ki da yie ke yi kan cengi yua n maadi leni yi moala. Kelima yaaba n den yie kaa cengi yua n soagindi ba U Tienu maama ŋanduna nni naa den fidi ki sani ki cia. Lanwani ti yaa yie kaa cengi yua n ye tanpoli po, laa pia tama ke ti kan fidi ki sani ki cia.
58012026	Laa yogunu o nialu den teni ki tinga digibi, ama moala o niani ti yaa ñoanianu n tie na: “Yenma goga, n baa teni ki tinga n digibi. Li kan yaa tie ki tinga bebe ka. N baa teni tanpoli moko n digibi.”
58012027	Lan yedi: “Yenma goga,” yeni waani ti ke yaala n tagi ki baa fidi ki digibi kuli, baa pendi, ke yaala n kan digibi mo n suagi ki yaa ye.
58012028	Lanwani, kelima ti baa baa yaa diema n kan digibi, tin yaa ye leni i tuondi, ki kpiagidi U Tienu ki ŋua o leni li fangili leni i jeje ke li mani opo,
58012029	kelima ti Tienu tie yaa fantama n bolindi.
58013001	Suagi mani ki yaa pia mi buama yi kpiiba po.
58013002	Yin da sundi mani ki yaa gaani bi canba cangu. Kelima bi tianba den tieni yeni ki ga malekinba cangu kaa bani.
58013003	Yin yaa tiani mani a kpaada po nani yi moko taa leni ba ki tie kpaada yeni. Yin go yaa tiani ban faligi yaaba po, ki bani ke yi moko ye ti gbanandi nni ki tie ban baa fidi ki faligi yaaba.
58013004	Bi niba kuli n yaa jigindi li potaali, ki da tuo li potaali yaa duanu n tabi leni ti joagindi. Kelima, U Tienu baa jia ti buudi leni mi conconma buoli danba kuli.
58013005	Yin da pa mani yi yula i ligi buama po. Ama yin yaa mangidi yi pala leni yin pia yaala moala kelima U Tienu yedi: “N kan ŋa ŋa, N kan lu ŋa hali abada.”
58013006	Lanwani ti pia li papaali ki yedi: “O Diedo n tie n todika, n kan jie pu. O nisaalo baa fidi ki tieni nni be?”
58013007	Yin yaa tiani mani yi gobidikaaba po, bani yaaba n den waani yi U Tienu maama. Yin kpaagi mani bi yema leni bi juodima ki yaa togidi bi dandanli.
58013008	Jesu Kilisiti tie yenma wonli leni dinla leni yaa yogunu kuli.
58013009	Yin da tuo bangitoama yaama n tie bangicanma n cuo yi yama kelima li ŋani ke li ŋanbili n yaa paagidi o nilo pali, ke lan da tie yaa mabilikaama n maadi mi jiema po ka. Yaaba n ŋua laa mabilikaama buolu naa baadi todimaba lipo.
58013010	Tin pia yaa padibinbinli, yaaba n tuuni likani, naa pia sanu ki ñani li jiema ki je.
58013011	Bi kopadicianba bado yaa padi yaa yandi ti tuonbiadi po, o yen taa ti soama ki kuani u kaangagidiŋanmoanu nni. Ama bi yen ñani ban kodi yaa yandi li nagili niinpo, ki sia ti tin buodi.
58013012	Li tie lani yaa po ke Jesu moko den laa fala ki kpe u dogu niinpo, ki baa gagidi ki ŋanbi bi niba leni o soaceli.
58013013	Lanwani tin ña mani ki gedi o kani li nagili niinpo, ki taani leni o o fe nni.
58013014	Kelima nekanba ŋanduna nni tii pia yaa dogu n baa ye yaa yogunu kuli, ama ti lingi yu n baa ti cua.
58013015	Lanwani kelima Jesu po, tin yaa padi mani U Tienu po yaa padili n tie ti pagidi yaa yogunu kuli, lan tie ti ñoana n yaa pagi o yeli.
58013016	Yin da sundi ki yaa tiendi mi ŋanma leni ti bulicindi, kelima lani n tie yaa pada buolu n mangidi U Tienu pali.
58013017	Yin yaa tuodi ki ŋua mani yaaba n gobidi yi, ki yaa fangi ba kelima bi gu yi naani, ki bani ke bi baa togidi U Tienu yi maama. Yaa tiendi mani yeni ke ban fidi ki yaa togidi ma leni li pamanli ki naa yenbidi, kelima li kan yaa pia yipo fuomaba.
58013018	Yaa jaandi mani tipo. Kelima ti bani cain ke ti pala siedi ŋani ki go bua ti tagi n yaa tiegi li bonla kuli nni.
58013019	Min miadi yaala hali boncianla tie ke yin yaa tiendi yeni ke U Tienu n pa nni u sanu min goa ki cua yikani tontoni.
58013020	Mi yanduanma Tienu yua n den fiini ti Diedo Jesu bi tinkpiba siiga, wani yua n tie i pe yankpaaciamo, kelima o soama yaama n kuani yaa ŋantaado n baa ye hali yaa yogunu kuli po,
58013021	wani n teni yin fidi ki yaa tiendi yaala n ŋani kuli, ki yaa go tiendi o yanbuama kuli. Wan go teni Jesu Kilisiti n yaa tuuni ti niinni yaala n mani opo kuli. Wani Kilisiti n yaa baadi ti kpiagidi hali yaa yogunu kuli. Amina.
58013022	N kpiiba, n mia yi ke yin juuni ki ga i naa tundi, kelima min diani yipo yaa maama ki fuu.
58013023	N bua yin bandi ke bi faabi ti kpiilo Timote. O yaa cua n kani tonma, ti baa yegi ki cua ki le yi.
58013024	Yin fuondi mani yi gobidikaaba kuli leni bi nigagidiŋanba kuli. Yaaba n ye Itali diema fuondi yi.
58013025	U Tienu ŋanbili n yaa ye leni yikuli.
59001001	Mini Jaka, U Tienu leni o Diedo Jesu Kilisiti naacemo, n diani yinba i piiga n buoliedi yi n yayadi ki ye ŋanduna nni kuli po. N fuondi yi bonŋanla.
59001002	N kpiiba, yin yaa nua mani ke yaa biigima buoli kuli n cua yikani tie pamanli bonla.
59001003	Kelima yi bani ke yi dandanli biigima baa cuani li juunli.
59001004	Ama li tie tiladi ke li juunli n yaa tuuni li tuonli ki dudi cain, ke yin tua yaaba n ŋani ki dagidi cain ki da luo liba kuli.
59001005	Yi siiga niloba yaa luo mi yanfuoma, wan mia U Tienu yua n puuni bi niba kuli leni ti bulicindi kaa fu leni ba, o baa pa o ma.
59001006	Ama wan mia leni li dandanli, ki da bangi o yaa baa baa bi o yaa kan baa. Kelima yua n maliti ke daalinba o kan baa tie nani mi ñincianma ñinguona, u faalu n lengidi ki pengi ya yeni.
59001007	Yaa nilo n tie yeni kuli n da tama ke o baa baa liba kuli o Diedo kani.
59001008	Kelima o tie yama lie daano, waa se kaanyendu o bontienkaala kuli nni.
59001009	Ti kpiiba siiga yua n tie luodo n yaa mangidi o pali boncianla leni U Tienu n jigini o maama.
59001010	Yua n tie piado mo n yaa mangidi o pali leni U Tienu n jiini o maama, kelima o baa pendi nani ti muadi puuma yeni.
59001011	U yienu pudi ke u wulitonma teni ke ti muadi kuodi ke ti puuma mo suodi, tin pia yaa jawaama mo bodi. O piado moko baa mali ki suodi yene o ŋantaadi siiga.
59001012	Li pamanli ye leni yua n fidi ki juuni mi biigima nni. Kelima bi yaa biigi o ki pagi o yaa yogunu, o baa baa li miali badifogiliga, o Diedo n niani ke o baa pa yaaba n bua o kuli yaaga.
59001013	Ban tulini o nilo yaa yogunu, wan da yedi: “U Tienu n tulini nni.” Kelima bi kan tulini U Tienu wan tieni yaala n bia, wani oba mo kan tulini niloba kuli.
59001014	Bi tulini nilo kuli wani oba bonbuaka-biadila yaa dia o ki cuo o yaa yogunu.
59001015	Lanwani, o bonbuaka-biadila yaa punbi, li baa maa ti tuonbiadi. Ti tuonbiadi mo yaa kpedi ki dagidi, tini mo baa maa mi kuuma.
59001016	N kpibuadiba, yin da boandi mani yi yula yaa maama n tie na po:
59001017	Li semoanli leni yaa paabu n ŋani kuli ñani tanpoli po, mi yenma Baa kani, wani yua n ki lebidi, ke lebidima jinjingu mo ki ye o niinni.
59001018	O yanbuama po, o den mali ti kelima i moamoani maama yaa po ke tin yaa tie o tagima kuli siiga li bonkpiala.
59001019	N kpibuadiba, yin bandi line: Li pundi nilo kuli n cengi tontoni, ki da maadi tonma, ki da bieni o pali tontoni mo.
59001020	Kelima o nisaalo pabienli kan cuani U Tienu teginma.
59001021	Lanwani yin lu mani yaala n tie ti joagindi leni mi biadima kuli, ki yaa gaani U Tienu n buli yaa maama yi pala nni leni li yumiinli, kelima mi baa fidi ki tindi yi naani.
59001022	Yin da cengi U Tienu maama bebe, ki boandi yi yula ke mi cengima yeni dagidi, kali yin yaa tiendi man yedi yaala mo.
59001023	Yua n cengi U Tienu maama ki naa tieni man yedi yaala tie nani yua n nua o nunga n tie maama ki maduubiga nni,
59001024	ki ñani ki gedi ki sundi tontoni wan tie maama.
59001025	Ama yua n nuali bonŋanla yaa balimaama n ŋani cain ki faabidi bi niba yaa niinni, ki suagi ki tiendi yeni kaa sundi wan cengi yaala, ki tiendi man yedi yaala, laa nilo baa baa li seli wan tiendi yaala kuli nni.
59001026	O nilo yaa tama ke o jaani, ki naa kubi o lanbu, o boandi o yuli. Laa nilo yaa jaanma tie fanma fanma.
59001027	Yaa jaanma n ŋani cain ki naa pia joagindi ti Baa U Tienu nintuali tie, ki yaa todi a kpienbila leni a kpepuona bi fala nni, ki go kubi o yuli leni ŋanduna joagindi.
59002001	N kpiiba, yinba yaaba n daani ti Diedo Jesu Kilisiti yua n pia ti kpiagidi yeni, laa pundi yin yaa tiendi mi gagidima bi niba siiga.
59002002	Min bagi yaala tie line: O nilo n kua yi taanli nni ki pili wula ñoagibili, ki go yie yaa tiadi n pia ti kpiagidi, o luodo mo n kua ki yie a kpacala.
59002003	Li yaa tie ke yi jigini yua n yie yaa tiayiekaadi n pia ti kpiagidi yeni ki yedi o: “Kali ne ti jigidi kaanu,” ki yedi o luodo mo: “Yaa se ne,” yaaka: “Kali tiipo n taana kani.”
59002004	Naani yii tieni mi gagidima yi yama nni ki go bigidi leni li yantiabiadili ka?
59002005	N kpibuadiba, cengi mani! Naani U Tienu ki gandi yaaba n tie luoda ŋanduna nuni po ke ban tua a piada li dandanli nni, ki go baa wan niani ke o baa pa yaaba n bua o kuli yaa diema kaa?
59002006	Ama yinba, yi fali o luodo. Laa tie a piada ka mabindi yi ki caani yi li bujiali kani?
59002007	Bani ka sugidi yaa yeŋanli n ye yi niinni?
59002008	Yi yaa kubi U Tienu diema balimaama nani lan diani maama li ŋani, mani yaama n yedi: “Ŋan bua a nisaalilielo nani ŋan bua a yuli maama.”
59002009	Ama yi yaa tiendi mi gagidima bi niba siiga, yi tiendi ti tuonbiadi, li balimaama mo buni ki cuo yi kelima yi miidi ma.
59002010	Kelima yua n kubi li balimaama ki nan miidi baa balimayenma bebe, pia i tagili mikuli po.
59002011	Kelima yua n yedi: “Ŋan da conbi”, wani n go yedi: “Ŋan da kpa o nilo” moko. Lanwani a yaa conbi ki nan ku nilo, a tua li balimaama miidika.
59002012	Yin yaa maadi mani ki go tiendi, ki bani ke U Tienu baa jia ti buudi leni yi ki ŋua yaa balimaama n puuni mi faabima.
59002013	U Tienu yaa jia ti buudi yaa yogunu, o kan gbadi mi niñima yua n kaa den gbadi o lieba po mi niñima yaa po. Mi niñingbadima paani li bujiali.
59002014	N kpiiba, o nilo yaa yedi ke o pia li dandanli ki naa pia a tuona, li pia be fuoma? Naani o dandanli yeni baa fidi ki tindi o bi?
59002015	Li yaa tie yi siiga, ja bi pua luo ti tiayiekaadi ki go luo daali kuli bonjekaala,
59002016	ke yi siiga nni yendo yedi o: “Yaa kuni leni mi yanduanma, ki ban yeli mi fantama ki go je ki guo,” ama ki naa puni o yaala n tie o yema po tiladi, li pia be fuoma?
59002017	Li tie yeni leni li dandanli: li yaa pia a tuona, li kpe.
59002018	Ama niloba yaa yedi: “Fini a pia li dandanli, n mo pia a tuona.” N baa yedi o: “Waani nni a dandanli yaali n ki pia tuona, n mo n baa waani a n dandanli kelima n tuona yaa po.”
59002019	A daani ke U Tienu ye ki tie yendo bebe, a tieni ke li ŋani. Ama mu cicibiadimu moko daani yeni, ki jie ki digibi.
59002020	Fini o yanluodaano na, naani a bua ki bandi ke yaa dandanli n ki pia a tuona tie fanma bi?
59002021	Naani ti yaaja Abalahama ki den baa li moamoansaali kelima a tuona po wan den padi o bijua Isaaka li padibinbinli po kaa?
59002022	A laa ke o dandanli den taani ki yegi leni o tuona, ke o tuona yeni mo den teni ke o dandanli ŋani ki dagidi cain.
59002023	Yeni i Diani n yedi yaala tieni: “Abalahama den daani U Tienu ke U Tienu den coadi opo la ke li tie teginma.” Bi den yi o U Tienu danli.
59002024	Yi laa, o nilo baa li moamoansaali kelima o tuona po, laa tie kelima o dandanli bebe po ka.
59002025	Li go tie yeni Lahaba li poconconli po. O den baa li moamoansaali o tuona po, kelima o den ga bi tondiba cangu ki teni ke bi tagi santo ki kuni.
59002026	Lanwani, nani yaa gbanandi n ki pia naano n kpe maama, yaa dandanli n ki pia tuona moko kpe yene.
59003001	N kpiiba, yi siiga nni niba boncianla n da lingi ki baa tua bangikaaba, kelima yi bani ke U Tienu baa jia leni tinba bi bangikaaba yaa buudi n pa ki cie.
59003002	Tikuli tudi yaa tudima buoli n yaba. O nilo yaa tudi o maama nni baa waamu, o tie yaa nilo n ŋani ki dagidi cain ki fidi ki paani o gbanandi kuli.
59003003	Ti yaa kpibini i taami mu biamu ke ban tuo ki yaa tiendi tin bua yaala, ti fidi ki gobidi bi gbanandi kuli.
59003004	Yin go kpaagi mani ti ñinbiaciandi, baa ke ti yaba boncianla ke ti tafaaciandi mo tudi ti, o ñinbiagobido gobidi ti leni yaa bonpegidikaala n wa, ki tendi ke ti caa wan bua naankani.
59003005	Bu lanbu mo tie yene, bu wa i gbananbuoli kuli siiga, ama bu baa fidi ki fiini buba ki maadi mi japaamaama boncianla. Diidi mani, mi fantama waamu bebe baa fidi ki buoni yaa fuali n yaba.
59003006	Bu lanbu mo tie nani mi fantama yeni, ki go tie yaa bonbiadila n ye ti gbananbuoli siiga, ki joagindi ti gbanandi kuli. Ku fantanbuogu fantama ye bu niinni ki teni ke bu cuondi mi fantama o nisaalo miali yema kuli nni.
59003007	O nisaalo baa fidi ki paadi ti fuayandi buoli kuli, ti bonyugiditi buoli kuli, li bonbalinkaala buoli kuli leni yaa bonfuoda buoli n ye mi ñima nni kuli, o paadi ba ki diedi ba mo.
59003008	Ama bi nisaaliba siiga oba kuli kan fidi ki paadi bu lanbu. Bu tie ban kan fidi ki diedi yaa bonbiadila, yaa loabidi n baa cuani mi kuuma gbie bu niinni.
59003009	Ti pagi o Diedo ti Baa leni buni, ki go solini bi nisaaliba, U Tienu n den tagi yaaba o yaa nannanli nni leni buni.
59003010	Ti pagidi leni ti solindi kuli ña ñoayenbu nni. N kpiiba, laa pundi lan yaa tie yeni.
59003011	Naani yaa ñima n mani leni yaa ñima n to baa fidi ki taani ki yaa ña ñinbunyenli nni bi?
59003012	N kpiiba, naani bu kankanbu baa fidi ki luoni olifie bonluonkaala bi? Naani duven tibu mo baa fidi ki luoni a kankana bi? Yaa ñinbunli n tie ñinyaama mo kan fidi ki bundi ñinmanma.
59003013	Yi siiga ŋme tie o yanfodaano ki pia mi bandima ki fani? Wan doagidi o tagiŋamu nni o tuonŋama ya n yegi leni li yumiinli leni mi yanfuoma.
59003014	Ama yi yaa pia li nunponbiadili ki niagi leni yi yaba, yin da kpiagi yi yula ki da pua faama i moamoani po.
59003015	Laa yanfuoma buolu naa tie yaama n ñani tanpoli. Ama mi tie ŋanduna yaama, ki go tie ti gbanandi yaama ki ñani mu cicibiadimu kani.
59003016	Kelima li nunponbiadili leni mi niagima n ye naankani, li bonla kuli baa tie sisindi sindi, li bontienka-biadila buoli kuli mo baa ye likani.
59003017	Ama yaa yanfuoma n ñani tanpoli n tie maama nne: Mi kpa ŋani cain, yaala n ŋua mo tie ke mi kpendinni mi yanduanma, mi dingi, mi pia li yumiinli ki gbie leni mi niñingbadima, mi tiendi a tuonŋama, maa tiendi gagidima bi niba siiga, maa pia pala lie mo.
59003018	Yaaba n lingi mi yanduanma tuuni yaa tuona n tiegi mi yanduanma nni.
59004001	Yin pia yaa koana leni yaa janjanma kuli yi siiga yeni, likuli ŋua be? Laa ŋua yi bonbuaka-biadila, yaala n tiendi bu toabu yi gbanandi nni ka yoo?
59004002	Yi pia yin bua yaala boncianla, ama yi naa fidi ki baa la. Lani yaa po yi tie nikpaba leni li nunponli danba, ki naa fidi ki baa yin bua yaala. Yi pia a koana leni mi janjanma yi siiga. Yii baadi kelima yii miadi U Tienu.
59004003	Yi mia o mo ki naa baa, kelima yi mia ki tudi, ki bua ki biani la yi yucela bonbuaka-biadila po.
59004004	Yinba mi conconma danba yeni, yii bani ke ŋanduna yaa buama tie yibalindi leni U Tienu yo? Lanwani yua n bua ki yaa danli leni ŋanduna kuli tua U Tienu yibali.
59004005	Naani yi tama ke i Diani maadi fanma fanma bi? I yedi ke U Tienu bua wan kuani yaa Fuoma ti niinni hali ki pia li nunponli mipo.
59004006	U Tienu n tieni tipo yaa ŋanbili yaba ki cie kelima i Diani yedi: “U Tienu yie bi japaadanba, Ama o puuni bi yumiindanba o ŋanbili.”
59004007	Lanwani yin yaa miindi mani yi yula U Tienu kani. Yin yaa yiedi mani ku tuotabigu yudaano po, lani o baa sani ki foagidi yikani.
59004008	Yin nagini mani U Tienu kani, o mo baa nagini yikani. Yinba, ti tuonbiadi danba, yin nidi mani yi nii. Ŋanbi mani yi pala yinba yama lie danba.
59004009	Yin bandi mani yi yebiadima ki yaa ye leni li paboanli ki yaa mua. Yin teni yi laadi n lebidi ki tua bubula, ki go teni yi pamanli n lebidi ki tua pabiidili.
59004010	Yin miini mani yi yula o Diedo kani, o baa jigini yi.
59004011	N kpiiba, yin da maadi yiyaba po yaala n bia. Yua n maadi yaala n bia o kpiilo po, bi ki jia leni o ti buudi, o maadi yaala n bia li balimaama po ki go ja ma ti buudi. Ama a yaa jia ti buudi leni li balimaama, ŋaa go tie li balimaama kubido ka, ama mi bujialo.
59004012	Yendo bebe n ye ki tie li balimaama makadikaama daano leni li bujialo, wani yua n baa fidi ki faabi ki go bolini. A mo tie ŋme, fini yua n jia leni a nisaalilielo ti buudi?
59004013	Moala yin cengi mani n maama, yinba yaaba n tua: “Dinla, yaaka saala, ti baa fii ki gedi u naa dogu, yaaka une, ki ban bindi likani, ki yaa tiendi u kpendu ki ñu ti ñuadi.”
59004014	Yinba yaaba n ki bani yi miali yema n baa tua maama saala. Yi tie nani ku gbangbadigu yeni, yaagu n ye u yogunu waamu po, ama ki baa yuandi ki bodi.
59004015	Li pundi yin yaa tua: “O Diedo yaa bua ti baa ye ki fo ki tieni line bi line.”
59004016	Ama moala yi maadi mi japaamaama, ki kpiagi yi yula. Yi yaa kpiagidi yi yula yeni li tie yaa bonla n bia.
59004017	Lanwani, yua n bani ki tieni yaala n ŋani ki naa tieni la, li tie opo tuonbiadi.
59005001	Moala yinba a piada, yin cengi mani! Yin yaa buudi mani a bubupaala kelima yaa fala n baa baa yipo yaa po.
59005002	Yi ŋalimani bedi, ti lulugidi mo ŋmani yi tiayiekaadi.
59005003	I tantonmoani biidi yi wula leni yi ŋanjilifa. I tantonmoani yeni baa fii ki sedi yipo ki kuli yi, ki bolini yi gbanandi nani mi fantama yeni. Yi dogini dogini yi ŋalimani a juodidana na niinni.
59005004	Diidi, yaa tuonsoanba n den yendi yi kuani ke yi janbi ba yeni, panpaani mua ki kuli yi. Yaaba n den yendi yi kpaandi yaa moe mo doni ki pundi hali o Diedo U Paaciamu Kuli Daano tuba nni.
59005005	Yi den ye ŋanduna nni leni mi yemanma ki go kuandi yi yama yi gbanandi bonbuakaala nni. Yi den di ki gbengidi nani a yanwubida ban wubi yaaba mi kodima daali po yeni.
59005006	Yi cuo o niteginka ki jia leni o ti buudi ki ku o, waa yie yipo.
59005007	Lanwani n kpiiba, yin yaa pia li juunli hali o Diedo cuama. Diidi mani, o kpakpaalo yen gu ki tinga bonluonkaala, yaala n pia mayuli hali boncianla, ki juuni lipo hali wan baa baa ki takpiaga leni ki tajuodikaaga kuli.
59005008	Yi moko n juuni ki paagi yi pala, kelima o Diedo cuama nagini.
59005009	N kpiiba, yin da yenbidi mani yiyaba po ke U Tienu n da bu leni yi ki cuo yi lipo. Wani o bujialo tuodi ki se bu buliñoabu kani.
59005010	N kpiiba, yin teni mani bi sawalipuaba yaa fala leni bi juunli n yaa tie yipo li bontogidikaala, bani yaaba n den maadi o Diedo yeli nni.
59005011	Diidi mani, ti tua ke li pamancianli ye leni yaaba n laa fala ki go den juuni lienni. Yi gbadi Joba n den pia yaa juunli leni o Diedo n den yuandi ki puni o yaala o juodima yogunu. Kelima o Diedo pia mi niñingbadima ki go pia li ŋanbili boncianla.
59005012	N kpiiba, yaala n tugi mayuli tie line: Yin da poli leni tanpoli, bi leni ki tinga, baa leni poliba kuli. Ama yi yaa yedi: “Mm,” lan yaa tie, mm. Yi yaa yedi: “A-a,” mo, lan yaa tie, a-a, ke U Tienu n da ti jia leni yi ti buudi.
59005013	Naani yi siiga niloba ye leni fala bi? Wan jaandi. Naani niloba ye leni li pamanli bi? Wan yiini U Tienu yani ki pagi o.
59005014	Naani yi siiga niloba yia bi? Wan yini Kilisiti n yini yaaba nikpeliba ban jaandi opo, ki sogi o mi kpama o Diedo yeli nni.
59005015	Li dandanli yaa jaandi baa paagi yua n yia yeni. O Diedo baa fiini o. Li yaa tie ke o den tieni ti tuonbiadi, o baa baa sugili.
59005016	Lanwani yin tuo mani yi tuonbiadi yiyaba nintuali, ki go yaa jaandi yiyaba po ke yin paagi. O niteginka jaandimoani pia u paalu hali boncianla.
59005017	Elia den tie nisaalo nani tinba yeni. O den jaandi jaandimoani ke ki taaga n da mi. Ki taaga naa den baa laa diema nni baa waamu hali bina taa leni boagidima.
59005018	Lani n pendi o go den jaandi ke ki taaga den mini, ke ki tinga mo loni ki bonluonkaala.
59005019	N kpiiba, yi siiga niyendo yaa yaadi ki ŋa i moamoani, ke nitoa gobidi ki guani o lienni,
59005020	yin bandi mani ke yua n gobidi ki guani ti tuonbiadi daano wan den yaadi ki ŋa yaa sanu nni, o faabi o wan da kua mi kuuma nni, ki piini yaa tuonbiadi n yaba boncianla.
60001001	Mini Pieli, Jesu Kilisiti tondo, n diani li tili yinba U Tienu n gandi yaaba ke bi yayadi ki ye ku cangu Ponta, Galati, Kapadosi, Asi leni Bitini diema kuli nni.
60001002	U Tienu yua n tie Baa den gandi yi nani wan den tuodi ki bani ki jagi maama, ki teni ke o Fuoma gagidi yi ke yin yaa tuodi ki tiendi Jesu Kilisiti n yedi yaala, ke o soama mo n mii ki ŋanbi yi. Li ŋanbili leni mi yanduanma n yaa pugidi yipo boncianla.
60001003	U Tienu ti Diedo Jesu Kilisiti yaa Baa n baa ti pagidi! O niñingbadicianma po teni ke ti pia li miapanli, leni yaa suginma n fo kelima Jesu Kilisiti fiima bi tinkpiba siiga yaa po.
60001004	Ti gu U Tienu n bili tipo yaa ŋalimani tanpoli po, yi n kan bodi ki kan joagini, ke yi ŋamu mo kan yindi.
60001005	O bili la yinba yaa po, wani U Tienu paaciamu n kubi yaaba kelima li dandanli po, yaa tindima n baa yuandi ki doagidi mi juodima yogunu po.
60001006	Lanwani mangi mani yi pala boncianla, baa li yaa tie tiladi ke moala po biigima buoli boncianla teni ke yi ye leni li pabiidili u yogunu waamu po.
60001007	Laa bonla cua ki baa doagidi yi dandanli n moani maama. Wula, baa ke o tie bonmoanla, baa fidi ki biidi, ama bi yen biigi o leni mi fantama. Li tie yenma leni yi dandanli, yaala n tie bonmoanla ki cie wula ban baa biigi yaali ki bandi lin moani maama, ke yin baa ti pagidi leni ti kpiagidi leni ti jigidi Jesu Kilisiti n baa doagidi yaa yogunu.
60001008	Baa ke yi daa laa o, yi bua o. Baa ke moala yii nua o, yi daani o, ki pia yaa pamancianli n pia ti kpiagidi, ki pendi bu ñoabu yedima,
60001009	kelima yi baa yi dandanli panpaani, lani n tie yi tindima.
60001010	Bi sawalipuaba yaaba n den pua sawali U Tienu n den bili yipo yaa ŋanbili po, den lingi ki buali ki bua ki bandi laa tindima maama fuuli.
60001011	Kilisiti Fuoma yaama n den ye bi niinni den tuodi ki waani ba Kilisiti n baa le yaa fala leni wan baa yuandi ki baa yaa kpiagidi. Bi den moandi ki bua ki bandi lankuli n baa tieni yaa yogunu leni li yogunu n baa tie maama.
60001012	U Tienu den doagidi ki waani ba ke ban soagindi yaa maama yeni ki tie bani biba po ka, li tie yinba yaa po. Moala yi gbadi laa bonla maama yaaba n wangi yi o Laabaaliŋamo kani. Bi den baa o U Tienu Fuoma Yua paalu, U Tienu n soani yua ke o ñani tanpoli po ki cua ŋanduna nni, ki wangi yi la. Baa malekinba bua hali boncianla ki diegi ki bandi laa bonla n tie yaala.
60001013	Lani yaa po yin bogini, yi yantiana mo n yaa se kaanyendu, ki bili yi suginma yin baa baa yaa ŋanbili nni Jesu Kilisiti n baa doagidi yaa yogunu.
60001014	Yin yaa tie yaa bila n tuodi ki tiendi U Tienu n yedi yaala, ki da go ŋua yin den kpa pia yaa bonbuaka-biadila, yi yama n den pii yaa yogunu.
60001015	Ama, nani yua n yini yi n gagidi ki ŋani maama, yi mo n gagidi ki yaa ŋani yeni yi tagi kuli nni.
60001016	Kelima li diani ki yedi: «Yin gagidi ki yaa ŋani, kelima mini n gagidi ki ŋani.”
60001017	Li yaa tie ke yi miadi U Tienu ki go yini o yi Baa, wani yua n ja nilo kuli ti buudi nani o tuona n tie maama, ki naa tiendi gagidima bi niba siiga, lani yaa po yin yaa ye mani leni li fangili o nintuali yin ye ŋanduna nni ki tie canba yaa yogunu bianu kuli.
60001018	Kelima yi bani ke U Tienu ki den taa yaa bonla n baa bodi nani ŋanjilifa leni wula yeni ka, ki da ki faabi yi leni yaa yema n tie fanma fanma, yin den baa yaama yi yaajanba kani.
60001019	Ama, o den da ki faabi yi leni Kilisiti yaa soama, yaama n pia mayuli hali boncianla ki tie nani ban padi yaa pebiga n ki pia poadoba kuli yaama maama yeni.
60001020	U Tienu den tuodi ki gandi wani Kilisiti lankuli po hali ke ŋanduna daa tagi, ki doagidi o ŋanduna juodima yogunu yinba yaa po.
60001021	Li tie kelima wani Kilisiti yaa po ke yi daani U Tienu wani yua n den fiini o bi tinkpiba siiga ki puni o ti kpiagidi, ke yin yaa pia li dandanli leni mi suginma wani U Tienu po.
60001022	Moala yi ŋanbi yi yula leni yin ŋua i moamoani ke yin fidi ki yaa pia yaa buama n kaa pia tuonanma yi kpiiba po. Lanwani yin yaa bua mani yiyaba hali boncianla leni yi pala kuli.
60001023	Lani yaa po yi pia li miapanli. Yii pia li ke li ŋua leni yaa bonbuoli n baa bedi ka. Ama leni yaali n kan bedi. Lan tie U Tienu maama yaama n fo ki baa ye hali yaa yogunu kuli po.
60001024	Kelima li diani: «Bi nisaaliba kuli tie nani ti muadi yeni, Bi kpiagidi kuli moko tie nani ti muadi puuma yeni. Ti muadi kuodi ke ti puuma mo suodi,
60001025	Ama o Diedo maama baa ye hali yaa yogunu kuli.” Laa maama tie ban den wangi yi yaa Laabaaliŋamo.
60002001	Lani yaa po yin ŋa mani mi biadima leni i boandi kuli, leni pala lie yantiali, leni li nunponbiadili, leni ti sugidi buoli kuli.
60002002	Nani a canpanda n bua mi biima maama, yi mo n yaa bua mani yaa naaŋanma n tie U Tienu maama, yaama n ŋani cain ke yin kpedi mi tindima nni kelima mi yaa po.
60002003	Lanwani, «moala ke yi leni ki laa ke o Diedo ŋani.”
60002004	Yaa kpendi mani o Diedo kani, wani yua n tie yaa tanli n fo kani, bi nisaaliba n den yie ki luni yaali, ama U Tienu n den gandi yaala ke li pia mayuli boncianla.
60002005	Yinba yaaba moko n tie nani yaa tana n fo, teni mani ban maa yi yin tua U Tienu diegu, o Fuoma n ye naankani. Lani, yi baa tua yaa kopadicianba n gagidi U Tienu po, ki padi opo yaa pada n gagidi, ki go mani opo kelima Jesu Kilisiti yaa po.
60002006	Kelima i Diani nni li yedi: «Diidi, n bili Siyono dogu nni li tanpuuli tanjigi Min gandi yaali ke li tie tanmoanli. Yua n dugi li tanli yeni po kuli, kan fiagi.”
60002007	Laa tanli tie jigidi yinba yaaba n daani po. Ama yaaba n kaa daani po yaa po, li tie: «Bi tanmaaba n den yie yaa tanli, Lini n tua li tanpuuli tanjigi.”
60002008	Li go yedi: «Li tie li tantuudikaali, Leni li tingbali tancianli.” Bi tuudi kelima baa tuo ki daani U Tienu maama nani lan den bili bipo maama.
60002009	Ama yinba wani, yi tie ban den gandi yaa nibuolu, o Bado yaa kopadicianba, yaa nibuolu n gagidi ki ŋani, wan baa yaa nibuolu o yuceli po. O yini yi ke yin ña li biigili nni ki kua o yenma yaama n ŋani cain nni, ke yin yaa wangi o tuona yaa n ŋani boncianla.
60002010	Yii den kpa tie n nibuolu, ama moala yi tua o nibuolu. Yii den kpa baa ke o gbadi yipo niñima, ama moala o gbadi yipo mi niñima.
60002011	N buakaaba, n mia ki tundi yi, yinba yaaba n tie bi canba leni bi sancenba ŋanduna nni, ke yin yaa yiedi ki da tiendi yi gbanandi bonbuakaala yaala n tiendi bu toabu leni yi yantiana.
60002012	Yin yaa pia mani u tagiŋamu bi nilanba siiga. Lanwani, baa bi yaa kuli yi ke yi tiendi yaala n bia, ban le yi tuonŋama, ki kpiagi U Tienu, o cuama daali.
60002013	Lanwani yin yaa miindi mani yi yula kelima o Diedo po bi nisaaliba n dini yaa bali danba kuli kani, lan tie mi diema badiciamo yua n tugi li yuli,
60002014	yaaka gufeneelinba kani, wan soani yaaba ban yaa pa i tagili danba bi biadima panpaani, ki yaa pagi yaaba n tiendi yaala n tiegi mo.
60002015	Lanwani U Tienu bua ke yin yaa tiendi yaala n ŋani yeni ki fidi ki mubini bi yanboandanba leni bi yanpiidanba ñoana.
60002016	Yi tie yaaba n faabi, yaa tie mani yaaba n faabi n baa tie maama. Yin da teni yin die yi yula maama po n pa yi u sanu yin wuoni yi biadima. Ama yin yaa tie nani U Tienu naacenba n dagidi ki yaa tiendi maama.
60002017	Yin jigini mani bi nisaaliba kuli, ki bua mani yi kpiiba. Yaa fangi mani U Tienu, ki jigindi o badiciamo.
60002018	Yinba bi naacenba, yin yaa fangi mani yi canbaanba ki miindi yi yula bikani, laa tie yaaba n ŋani ki go dingi bebe kani ka, baa yaaba yaa yama n pa moko yaa kani.
60002019	Kelima bi yaa faligidi o nilo ke waa pia tagili, ke o tuo ki ga kelima o fangi U Tienu, li tie yaa bonla n ŋani.
60002020	Bi yaa faligidi yi kelima yi tieni ti tuonbiadi ke yi juuni, li baa cuani yipo be pagidi? Ama yi yaa tieni yaala n ŋani ke bi faligi yi, ke yi juuni, li tie yaa bonla ŋani U Tienu nintuali.
60002021	U Tienu den yini yi lani yaa po kelima Kilisiti wani oba moko den laa fala yinba yaa po, ki ŋa yipo li bontogidikaala ke yin yaa ŋua o yaa fuuli.
60002022	Wani yua n ki den tieni tuonbiadiba kuli, Ke baa den gbadi boandiba kuli o ñoabu nni.
60002023	Ban den sugi o yaa yogunu, waa den guani liba. Ban den faligidi o yaa yogunu, waa den funi leni ba. Ama o den tendi o yuli Yua n ja ti buudi leni mi teginma.
60002024	Wani yua n den tugi ti tuonbiadi O gbanandi nni ku daagu po, Ke tinba yaaba n kpe ti tuonbiadi po yeni, N yaa di ye ki fo ki baa tiendi mi teginma. Li tie kelima o poagilima yaa po ke yi paagi.
60002025	Yi den tie nani yaa pe n yaadi yeni, Ama moala yi guani yi yankpaaŋamo kani, Wani yi guudika yaa kani.
60003001	Yinba bi puoba mo, yin yaa miindi yi yula yi ciaba kani, ke bi siiga tianba yaa tuo U Tienu maama, yi tagi n tie maama n teni ban tuo ki daani, baa ke yii maadi ba maamaba kuli,
60003002	ama kelima bi nua yi tagi n ŋani ki go pia li fangili maama.
60003003	Yi ŋamu n da ŋua yin sibidi yi gbanandi maama, ki piani yi yudi, ki go bobi yaa jafantiadi n tie wula leni yaa tiayiekaadi n ŋani ki pendi ka.
60003004	Ama lan yaa tie yaa ŋamu n wuo yi pala nni ki kan yindi, lani n tie mi dingima leni mi yansoangima, U Tienu n nua yaama ke mi pia mayuli boncianla.
60003005	Kelima yaa puoba n den ye hali yogu ki den bili bi suginma U Tienu kani den maani ki sibidi biba yene, ki miindi bi yula bi ciaba kani,
60003006	nani Sala n den tiendi maama. O den tuodi ki ŋua Abalahama maama ki yi o o diedo. Yi tie Sala puoliŋuani moala, yi yaa tiendi yaala n ŋani, kaa tuo ke jawaandiba kuli cuo yi.
60003007	Yinba bi podanba moko, yua kuli n yaa ye leni o pua leni mi yanfuoma, ki yaa faami ke bi tadi ki cie. Yin yaa jigindi ba, kelima bi moko taa leni yi ki baa U Tienu kani li ŋanbili leni li miali. Yin yaa tiendi mani yeni ke liba kuli n da pigini yi jaandi.
60003008	N tundijuodike n tie ne. Yikuli n yaa pia mani yantiayenli leni yiyaba, ki yaa gba mani yiyaba po mi niñima, ki gbie leni mi buama yi kpiiba po, ki go yaa pia mi niñingbadima leni li yumiinli yiyaba po.
60003009	Yin da guani oba kuli o biadima, ki da sugi ki guani oba. Ama yin gaali, kelima U Tienu den yini yi lani yaa po ke yi mo n baa o kani li seli.
60003010	Kelima li diani: «Yua n bua ki yaa ye ki pia li pamanli, Ki go bua ki le yaa miali dana n ŋani, Wan kubi o lanbu leni mi biadima, Ki kubi o ñoacuuna mo leni i boandi maama.
60003011	Wan foagidi leni yaala n bia ki yaa tiendi yaala n ŋani, Ki lingi mi yanduanma ki yaa ŋua ma.
60003012	Kelima o Diedo nuni nua bi niteginkaaba, O tuba mo cengi bi jaandi. Ama o Diedo fii ki se yaaba n tiendi mi biadima po.”
60003013	Yi yaa pia li yankuali ki tiendi yaala n ŋani, ŋme baa waani yi fala?
60003014	Li pamanli ye leni yi baa bi yaa waani yi fala yin tiendi yaala n ŋani yaa yogunu mo. Yin da jie mani bi nisaaliba baa waamu, ki da yagi yi yama.
60003015	Yin yaa jigindi mani Kilisiti yi pala nni wani yua n tie o Diedo. Yin bogini mani ke yogunu kuli bi yaa buali yi yin pia yaa suginma, yin fidi ki doagidi ki waani ba.
60003016	Ama lan yaa tie leni mi dingima leni li fangili. Yaa pia mani yaa pali siedi n ŋani, lani, baa bi yaa sugidi yi ki kuli yi ke yi tie i tagili danba, yaaba n sugidi yin pia yaa tagiŋami Kilisiti nni yeni n le i fe.
60003017	Li yaa tie ke U Tienu n bua yin le fala, kelima yi tiendi yaala n ŋani, li cie yin le o kelima yi tiendi yaala n bia.
60003018	Kilisiti moko den laa fala yenma ti tuonbiadi po ke li dagidi u yogunu kuli po. Wani yua n tiegi den kpe yaaba n ki tiegi po, ke wan gobidi ki gedini yi U Tienu kani. O den kpe ti gbanandi po, ama o den goa ki baa li miali kelima mi Fuoma po.
60003019	Li tie leni laa Fuoma yaa paalu po ke o den gedi ki ban waani U Tienu maama yaa naani ban ye li kpaadidieli nni.
60003020	Hali yogu bi den fiini mi yiema U Tienu po, ke o den juuni leni ba ke li waagi. Li den tie Nowe n den kpie ku ñinbiaciangu yaa yogunu. Bi niba waamu, lan tie niba nii, yaaba n den kua ku ñinbiaciangu yeni niinni ki faabi leni mi ñima.
60003021	Mi ñima yeni den tie yaa batisima n faabi yi moala yaa nannanli. Laa tie ke mi batisima ŋuudi ki ñani ti gbanandi joagindi ka, li tie yaa nilo n puni o yuli U Tienu leni yaa pali siedi n ŋani. Yi baa ki faabi kelima Jesu Kilisiti fiima bi tinkpiba siiga yaa po.
60003022	Jesu kua tanpoli po ki ye U Tienu jienu, ki die malekinba, li bali danba leni tanpoli paaciami danba kuli.
60004001	Lanwani, kelima Kilisiti n den laa fala o gbanandi nni yeni, yi mo n bogini ki sedi leni laa yantiali, kelima yua n laa fala o gbanandi nni paadi leni ti tuonbiadi.
60004002	Lani yaa po, yaa dana n sieni yipo hali yi miali bianu, yin da go ye ki ŋua ti gbanandi bonbuakaala ka, yin yaa ye ki tiendi U Tienu yanbuama.
60004003	Kelima yaa yogunu n pendi yi den taa yaa yogunu n dagidi ki tiendi bi nilanba yaa yanbuama, ki puuni yi yula mi conconma, yi gbanandi bonbuaka-biadila po, li dañogaadili, ki di ki go ñu ke li pendi leni ti cagindi yaa buŋoadima po.
60004004	Li paki ba ke yii go yegi leni ba ki kuani yi yama laa cagindi nni. Lani yaa po bi sugidi yi.
60004005	Ama bi baa togidi bi tuona kuli wani yua n bogini ki baa jia ti buudi leni yaaba n fo leni yaaba n kpe kuli.
60004006	Li tie lani yaa po ke bi den waani yaaba n kpe o Laabaaliŋamo, ke ban fidi ki yaa pia U Tienu miali kelima mi Fuoma po, baa ke ti buudi den cuo ba nani bi nisaaliba kuli yeni.
60004007	Li bonla kuli juodima nagini. Yin faami mani ki yaa kubi yi yula, ke yin fidi ki yaa jaandi.
60004008	Yaala n cie likuli tie ke yin yaa bua mani yiyaba leni yi pala kuli, kelima mi buama doagini ti tuonbiadi boncianla.
60004009	Yin yaa gaani mani yiyaba cangu ki da yenbidi.
60004010	Yi siiga yua kuli n yaa todi o lieba leni wan den baa U Tienu kani yaa ŋanbili-paabu buolu. Yeni, yi baa yaa tie U Tienu naacen-juoginkaaba leni wan puni yua kuli yaa paabu buolu po.
60004011	O nilo yaa maadi, lan yaa tie ke wangi U Tienu maama. Yua n tuuni U Tienu tuonli, wan yaa tuuni leni U Tienu n puuni o yaa fidu. Yin yaa tiendi yeni ke wani U Tienu n yaa baadi ti kpiagidi li bonla kuli nni kelima Jesu Kilisiti po, wani yua n die ti kpiagidi leni u paalu kuli hali yaa yogunu kuli. Amina!
60004012	N buakaaba, lan da paki yi leni yaa falaciamo n tie nani mi fantama ki ye yi siiga ki baa biigidi yi nani li tie yipo boncanla yeni.
60004013	Ama yin yaa mangidi mani yi pala leni yin taani leni Kilisiti o fala nni, ke o kpiagidi yaa doagidi yaa yogunu yi moko n yaa ye leni li pamankandikaali.
60004014	Bi yaa sugidi yi kelima Kilisiti yeli po, li pamanli ye leni yi kelima ti kpiagidi Fuoma, wani U Tienu Fuoma yeni ye leni yi.
60004015	Ama yi siiga nni oba kuli n da le fala kelima o tie nikpalo, yaaka conconli, bi kelima o tieni biaditoama po, bi kelima o kua yaa maama n kaa pundi o yaa niinni.
60004016	Ama o yaa laa fala kelima o tie Kilisiti yua, wan da jie i fe lipo, wan kpiagi U Tienu leni ban yini o laa yeli.
60004017	U yogunu pundi ke ti buudi baa cili leni U Tienu diegu. Lanwani li yaa tie ke ti buudi cili leni tinba, yaaba n yie kaa tuo ki tiendi U Tienu Laabaaliŋamo n yedi yaala mo yaa juodima baa tie lede?
60004018	Nani i Diani n yedi maama: «O niteginka yaa tindi leni fala, yua n yie U Tienu ki tie ti tuonbiadi daano mo te?”
60004019	Lanwani li pundi ke yaaba n laadi fala kelima U Tienu yanbuama po n suagi ki yaa tiendi yaala n ŋani, ki teni bi yula wani o Tagido yua n tie o dugika.
60005001	Lanwani, mini yua moko n tie o nikpelo, ki go tie siedi Kilisiti falaciamo po, ki go baa taani ki baa U Tienu n baa doagidi yaa kpiagidi, mia ki go tundi yi siiga yaaba n tie bi nikpeliba line:
60005002	Yin yaa kpaa mani U Tienu yankulu, yu n ye yikani. Yin da tiendi la nani li tie tiladi ka, ama lan yaa tie yi yama po, nani U Tienu n bua maama. Yin da tiendi yeni kelima yi bua ki baa i ligi ka, ama yaa tiendi mani la ke yi yama ye lienni moamoani.
60005003	Yin da gobidi ban piani yaaba leni u paalu, ama yin yaa tie li bontogidikaala u yankulu po.
60005004	Lanwani o yankpaaciamo yaa doagidi o yuli yaa yogunu, yi baa baa yaa kpiagidi n kan yindi yaa badifogiliga.
60005005	Yinba bi jawaaba mo, yin yaa miindi mani yi yula bi nikpeliba kani. Yikuli n yaa miindi mani yi yula yiyaba kani, ki yaa laa li yumiinli ki yaa todi yiyaba kelima li diani: «U Tienu yiedi bi japaadanba, Ama o puuni bi yumiindanba o ŋanbili.”
60005006	Lanwani yin yaa miindi mani yi yula U Tienu nuu yu n pia u paalu kani, ke u yogunu yaa pundi wan kpiagi yi.
60005007	Yin tuni mani wani U Tienu yi yanyagidi kuli kelima wani oba n kubi yi.
60005008	Yin yaa kubi mani yi yula ki yaa faami, kelima yi yibali Sutaani, goadi nani yaa yangbanlo n duni ki lingi wan baa cuo yua ki ŋmani yeni.
60005009	Yin yaa se ke li pa yi dandanli nni ki yie opo, kelima yi bani ke yi kpiiba yaaba ye ŋanduna nni kuli mo laadi laa fala buolu.
60005010	U Tienu yua n die li ŋanbili kuli, yini yi Kilisiti nni, ke yin taani leni o ki baa yaa kpiagidi n kan gbeni, yi yaa den laa fala u yogunu waamu po. Wani oba n baa ŋanbi yi cain, ki teni yin yaa se bonŋanla, ki paagi yi pala ke liba kuli kan fidi ki lengidi yi.
60005011	Wani U Tienu n yaa die u paaciamu hali yaa yogunu kuli. Amina.
60005012	Silasa, o nidugika, min nua yua ke o tie ti kpiilo, wani n todi nni ke n diani yipo yaa tijenjenga n tie na. N bua ki paagi yi pala, ki tieni yipo siedi ke yi se bonŋanla U Tienu ŋanbili yaali n tie i moamoani.
60005013	U Tienu n gandi yaa nitaanli yaali n ye Babilona nani wan gandi yinba maama fuondi yi. N bijua Maka moko fuondi yi.
60005014	Yin fuondi mani yiyaba ki gobini yiyaba leni mi buamoanma. Mi yanduanma n yaa ye leni yinba yaaba n ye Kilisiti nni kuli.
61001001	Mini Simono Pieli, Jesu Kilisiti naacemo leni o tondo, n diani li tili yipo, yinba yaaba n taa leni ti ki baa yaa dandanli n tie bonmoanla, kelima ti Tienu leni Jesu Kilisiti ti Candaano teginma po.
61001002	Li ŋanbili leni mi yanduanma n yaa pugidi yipo boncianla, kelima U Tienu leni ti Diedo Jesu yaa bandimoanma po.
61001003	U Tienu yaa paaciamu po, o den puni ti li bonla kuli yaala n baa todi ti li miali nni leni U Tienu tuoma nni, ki teni ke ti bandi wani yua n den yini ti o kpiagidi leni o ŋanbili po.
61001004	Li tie lani yaa po ke o puni ti wan den niani yaa ñoanianciami yi n tie bonbuadimoanla, ke yin tua yaaba n pia U Tienu tagu kelima yini yaa po, ki faabi leni mi yanbuabiadima n cuani yaa joagindi ŋanduna nni.
61001005	Kelima lankuli yaa po yin moandi mani bonŋanla ki yaa pugidi yi dandanli po u tagiŋamu, ki go yaa pugidi u tagiŋamu po mi bandima,
61001006	ki go yaa pugidi mi bandima po li yukubili, ki go yaa pugidi li yukubili po li juunli, ki go yaa pugidi li juunli po U Tienu tuoma,
61001007	ki go yaa pugidi U Tienu tuoma po mi kpiilibuama, ki go pugidi mi kpiilibuama yeni po mi buamoanma.
61001008	Kelima laa bonŋanla yaa ye yi niinni ki pugidipugidi, li baa teni yin yaa tuuni, ki go teni yin yaa kpedi ti Diedo Jesu Kilisiti yaa bandima nni ki pugidi.
61001009	Ama yua n kaa pia la, o tie juamo, ki sundi ke U Tienu ñani opo wan den tieni yaa tuonbiadi hali yogu ki ŋanbi o.
61001010	Lani yaa po n kpiiba, yin moandi mani ki cie mi kpiama, ki teni U Tienu n yini yi ki gandi yi maama n yaa se ki pa bonŋanla. Kelima yi yaa tiendi yeni yi kan tudi ki baa hali abada.
61001011	Yeni, yi baa baa U Tienu n luodi ki yaani yipo ti Diedo leni ti Candaano Jesu Kilisiti diema yaama n kan pendi hali abada yaa niinni.
61001012	Li tie lani yaa po ke n baa tiadi yi laa bonla yogunu kuli baa ke yi bani la, ki go se ke li pa yin baa yaa moamoani bangima nni.
61001013	N sua ke li pundi min tigini yi leni laa tiadima hali ke n da ye li naa gbandieli nni, lani n tie n gbanandi,
61001014	kelima n bani ke n baa ña n gbandieli yeni niinni ke li kan go waagi, nani ti Diedo Jesu Kilisiti n den doagidi npo maama.
61001015	N go baa tieni ania ki teni ke n yaa ti ye, yi baa fidi ki yaa tiani laa bonla po yogunu kuli.
61001016	Tin den waani yi ti Diedo Jesu Kilisiti goacuama leni o paalu maama, tii den ŋua bi niba n bungi ki ñani yaa telimi leni bi nunfanbu ka. Ama ti den laa o bali kpiagidi leni ti nunceli.
61001017	O den baa ti jigidi leni ti kpiagidi U Tienu yua n tie Baa yaa kani. Li tie yaa yogunu ke u nialu den ñani U Tienu bali kpiagidi nni ki yedi: “One n tie n Bijabuadiga, n pali n mani yua yaa po hali boncianla.”
61001018	Ti den gbadi u nialu yeni tiba ke u maadi tanpoli po tin den ye leni o yaa juali n gagidi ki ŋani yuli po yaa yogunu yo.
61001019	Lanwani ti dugi ke bi sawalipuaba maama tie moamoani cain. Li pundi yin fangi laa maama bonŋanla, kelima mi tie nani yaa fidisanga n yieni yaa kaanu n biigi niinni yeni hali lan baa fandi, mi yenma n yendi, ke ki tiŋaŋmabiga mo n pudi yi pala nni.
61001020	Yaala n tugi li yuli tie line, yin bandi ke oba kan fidi ki bundi baa mayenma yaa sawali maama n ye i Diani nni o yuli po,
61001021	kelima sawali maamaba kuli ki den tieni o nisaalo yanbuama po. Ama o U Tienu Fuoma Yua n den tudi ba ke bi maadi U Tienu n yedi yaala.
61002001	Bi sawalipua-faadanba mo den ye Isalele yaaba siiga. Bi bangi-faadanba baa ye yi moko yaa siiga yene. Bi baa boandi ki kuani mi bangitudikaama yi siiga nni, yaama n baa bolini bi niba. Bi baa yie o Diedo yua n den da ki faabi ba, ki cuani bi yula po yaa bolinma n baa baa bipo tontoni.
61002002	Niba boncianla baa ti ŋoadi ba bi cancaginyema nni, ki teni bi niba n sugidi i moamoani sanu.
61002003	Kelima bi bangi-faadanba yeni ŋaliŋabuama po bi baa baadi yi kani li baali ban bungi ki ñani yaa bangifaama po. Bi bujiali cuonu bili bipo hali yogu ki kpendi, bi bolinma mo kan go waagi ki cua.
61002004	U Tienu naa den cedi yaa malekinba n den tieni ti tuonbiadi, ama o den luni ba li biigili yaa kuli nni, ban kubi ba naankani hali ti buudi daali.
61002005	Waa den cedi o ŋandunkpialo moko, ama o den faabi Nowe yua n den tie mi teginma mawangika leni niba lele, wani U Tienu n den soani ki tabolinkaaga ŋanduna nni o niyiekaaba po yaa yogunu.
61002006	Wani U Tienu go den buni ki cuo Sodoma leni Gomola ki buoni yi ke yi tua fantanpienma. O den teni ke i dogi yeni tua nannanli, U Tienu yiekaaba yaaba n baa yuandi ki cua po.
61002007	Ama o den ga Loto miali, wani yua n den tie niteginka ki yagi o yama boncianla kelima laa nibiadiba cancaginyema po.
61002008	Daali kuli laa niteginka den ye bi siiga leni ti yanyagiciandi kelima wan nua ki go gba ke bi tiendi yaa biadima po.
61002009	Lankuli yaa po ti laa ke o Diedo bani ki faabi yaaba n fangi o leni mi biigima, ki go bani ki sieni yaaba n ki tiegi ki faligi ba ti buudi daali.
61002010	O bujiali cuonu n baa cuo yaaba ki cie tie yaaba n ŋua bi gbanandi bonbuakaala yaala n joagini, ki go fali o Diedo bali. Laa bangi-faadanba pia ti japaadi leni yaa tuli n pa, baa jie ki sugidi baa malekinba yaaba n pia ti kpiagidi.
61002011	Baa malekinba yaaba n pia u fidu leni u paaciamu ki cie bi bangi-faadanba yeni kan sugi ba ki kuli ba o Diedo kani.
61002012	Ama laa niba tie nani ti yandi yeni yaadi n ye ban cuo ki kodi po. Bi sugidi ban ki bani yaala. Bi baa kpa ba nani ti yandi yeni.
61002013	Bi go baa baa ban tieni yaa biadima kuli yaa panpaani. Bi mangidi bi pala ki tiendi bi bonbuaka-biadila baa u yensiinu. Bi biidi ki joagini. Bi go mangidi bi pala ban boandi ki di leni yi yaa yogunu.
61002014	Bi nuni gbie leni mi conconma. Bi kan tieni tuonbiadi ki guo. Bi boandi ki dadi yaaba n tadi, ki gbie leni mi ŋaliŋabuama. U Tienu solindi jagi bi yula po.
61002015	Bi ŋa yaa sanu n tiegi, ki yaadi ki ŋoadi Beola bijua Balaama n den tagi yaa sanu, wani yua n den bua ki baa yaa panpaani n ki tiegi.
61002016	Ama o ŋunñua, yaa yanga n ki maadi, den funi leni o o tagili po ki maadi nani o nisaalo n maadi maama, ki teni ke o sawalipualo yeni yanpiima sedi.
61002017	Bi bangi-faadanba yeni tie nani yaa ñinbuna n kaa go pia ñima, ki go tie nani ku tafaaciangu n figi ki kaadi yaa tawala yeni. U Tienu bili bipo yaa kaanu n tie li biigicianli.
61002018	Bi gbie leni ti japaadi ki maadi yaa macianma n ki pia mayuli. Bi boandi ki dia leni ti gbanandi bonbuakaala yaaba n faabi leni bi niyaadikaaba yeginu ke li daa waagi.
61002019	Bi niani ba ke bi baa baa mi faabima, ama bani biba tie ti joagindi yonbi, kelima nilo kuli tie yaala n diedi o yaa yonbo.
61002020	Kelima li yaa tie ke yaaba n den faabi leni ŋanduna joagindi kelima ti Diedo, Jesu Kilisiti o Candaano yaa bandima po, bi yaa go kua lienni ke ti paadi ba, bi juodima baa bia ki cie bi cilima.
61002021	Bi yaa den bandi mi teginma sanu den baa tu bipo ki cie ban bandi ki lebidi ki ŋa ban den baa yaa balimaama n gagidi ki ŋani yeni.
61002022	Li tie bipo nani yaa kpanjama n tie moamoani na n yedi yaala: “O sangbanlo goa ki dini o siindi,” leni: “Bi wali o duoñua ke o goa ki labini ti moamoadi nni.”
61003001	N buakaaba, line n tie min diani yipo yaa tilieli. A tilieda yeni kuli nni n moandi ki tiadi yi yaala n baa tigini yi yantiana yin yaa tia yaala n tiegi bonŋanla.
61003002	Yin yaa tiadi bi sawalipuaba yaaba n gagidi ki ŋani n den soagindi yaa maama hali yogu po, ki go yaa tiadi o Diedo ti Candaano balimaama, yi tondiba n den wangi yaama.
61003003	Yin tuodi ki bandi ke mi juodima yogunu, li ñuali danba baa cua leni bi ñuali, bani yaaba n ŋua bi gbanandi bonbuakaala.
61003004	Bi baa tua yi: “Waa den niani u ñoanianu ke o baa goa ki cua te? O nan ye le? Kelima hali ti yaajanba n kpe, ki taa ki pundi hali moala, li bonla kuli tie nani lan den tie maama mi tagima cilima yogunu yeni.”
61003005	Baa ke bi bani, bi yen sundi bi yama po ke hali yogu U Tienu den maadi o maama ke tanpoli tagi, ke ki tinga mo ñani mi ñima nni, ke mi lindi ki cebini ga.
61003006	Li tie laa bonla po ke o ŋandunkpialo den bodi kelima mi ñima den milini o cain.
61003007	U Tienu maama yeni baa kubi yaa tanpoli leni yaa tinga n ye moala, ki sieni la mi fantama po hali ti buudi daali leni U Tienu yiekaaba bolinma daali.
61003008	N buakaaba, yaa bonyenla n ye na, laa pundi yin sundi la, o Diedo po dayenli tie nani bina tudili, ke bina tudili mo tie nani dayenli yeni.
61003009	O Diedo baa kuani o ñoanianu li kan waagi, baa ke bi nitianba nua ke o waagidi. Li tie ke o pia yipo li juunle, kelima waa bua baa niyendo n bodi, ama ke bi niba kuli n lebidi bi yama.
61003010	O Diedo daali baa cua ki ludi bi niba nani li conconli yeni. Laa daali tanpoli baa bodi leni ku fuciangu. Yaala n ye lienni kuli baa cuo mi fantama ki nandi. Ki tinga leni yaala n ye lienni kuli mo baa cuo ki buodi.
61003011	Lanwani, nani laa bonla kuli n baa nandi ki bodi yeni, li pundi yi tagu n gagidi ki yaa ŋani, ki go tuo U Tienu n yaa die yi cain.
61003012	Yin yaa gu wani U Tienu daali cuama, ki yaa tiendi yaala n baa teni li daali yeni n jaligi ki cua. Laa daali tanpoli kuli baa cuo ki buodi, yaala n go ye kuli mo baa nandi.
61003013	Ama ti guudi o tanpopaano leni ki tinpanga, mi teginma n baa ye naankani, nani o ñoanianu n yedi maama.
61003014	Lanwani n buakaaba, kelima yi gu laa bonla kuli, yin yaa moandi ke o yaa cua, wan sua ke yii pia joagindiba leni tagiliba kuli, ama ke yi pia mi yanduanma leni o.
61003015	Yin yaa nua mani ke ti Diedo n pia yaa juunli tie yi tindima po, nani ti kpibuado Polo moko n den diani yipo maama ki ŋua U Tienu n den puni o yaa yanfuoma.
61003016	O dangi yeni o tila kuli nni o yaa maadi laa bonla maama, baa ke lienni pia yaa maama yaa gbadima n pa. Bi nitianba, yaaba n tie yanboandanba ki naa go se ke li pa, ŋmiagidi ki golindi li bundima nani ban tiendi maama leni yaa Diani n sieni bi bodima po.
61003017	Lanwani n buakaaba, kelima yi tuodi ki bani laa bonla kuli, yin yaa fangi mani yi yula ke U Tienu yiekaaba n da dadi yi bi yaadima nni, ke yi kan go yaa se ke li pa.
61003018	Ama yin yaa suagi liiga ti Diedo leni ti Candaano Jesu Kilisiti yaa ŋanbili nni leni o yaa bandima nni ki pugidi. Wani n yaa baadi ti kpiagidi moala leni hali yaa yogunu kuli. Amina.
62001001	Ti diani ki wangi yi li miali maama, Yaama n den ye hali mi cilima, Tin den gbadi, ki laa yaala leni ti nuni, Ki diidi ki go sii yaala leni ti nii.
62001002	Li miali yeni den doagidi ke ti laa li. Ti tiendi lipo siedi ki wangi yi yaa miali n kan gbeni, Yaali n den ye Baa kani, wan den doagidi tipo yaali yeni.
62001003	Tin laa ki go gbadi yaala, ti wangi lane Ki bua yi mo n yaa pia yanyenma leni ti, Nani tin pia yaa yanyenma leni Baa leni o Bijua Jesu Kilisiti maama yeni.
62001004	Ti diani yipo yaala n tie na ke ti pamanli n dagidi cain.
62001005	Tin den gbadi yaa maama o kani ki wangi yi tie Ke U Tienu tie mi yenma. Li biigili naa ye o niinni baa waamu.
62001006	Ti yaa tua ke ti pia yanyenma leni o, ki nan ye li biigili nni, Ti pua faama, tii ŋua i moamoani.
62001007	Ama ti yaa ye mi yenma nni nani U Tienu wani oba n ye mi yenma nni maama, Ti pia yanyenma leni tiyaba, O Bijua Jesu yaa soama mo baa ŋuudi ti pala Ki ñandi tipo ti tuonbiadi kuli cain.
62001008	Ti yaa tua ke tii pia tuonbiadi, ti boandi ti yula, I moamoani ki ye ti niinni.
62001009	Ti yaa tuo ti yaa tuonbiadi, O tie tin fidi ki dugi yua po ki go tiegi mo. O baa pa ti sugili ti tuonbiadi po Ki go ŋuudi ki ñani tipo ti biadima kuli cain.
62001010	Ti yaa tua ke tii tieni tuonbiadi, Ti yedi ke U Tienu tie tuofaadaano, o maama ki ye ti niinni.
62002001	N bibuadimu, n diani yipo yaala n tie na ke yin da tieni tuonbiadi. Li yaa tie ke yua n tieni ti tuonbiadi, ti pia o candanbaalo ti Baa U Tienu kani, Jesu Kilisiti o niteginka.
62002002	Wani n tie i candanbaani padili ti tuonbiadi po. Laa tie ti yaa tuonbiadi bebe po ka, ama ŋanduna yaaba kuli yaa tuonbiadi po.
62002003	Yaala n baa doagidi ke ti bani U Tienu n tie line: Ti yaa kubi o balimaama.
62002004	Yua n tua: «N bani o,» ki naa kubi o balimaama, o tie tuofaadaano, i moamoani naa ye o niinni.
62002005	Ama yua n kubi o maama, U Tienu buama ye o pali nni moamoani ki dagidi cain. Yeni, ti bani ke ti ye o niinni.
62002006	Li pundi ke yua n yedi ke o ye o niinni n yaa cuoni nani wani o Diedo n den cuoni maama.
62002007	N buakaaba, mii diani yipo balimapanma ka, mi tie balimakpelima, yin pia yaama hali mi cilima. Mi balimakpelima yeni tie yin den gbadi yaa maama.
62002008	Baa yeni, n diani yipo balimapanma, yaama n doagidi Kilisiti niinni leni yi yaa niinni, kelima li biigili pendi, mi yenmoanma yendi no.
62002009	Yua n tua ke o ye mi yenma nni, ki nan nani o kpiilo, o da ye li biigili nni.
62002010	Yua n bua o kpiilo, o ye mi yenma nni, tingbali bonla ki ye o niinni.
62002011	Ama yua n nani o kpiilo ye li biigili nni. O cuoni li biigili nni kaa bani wan caa naankani, kelima li biigili teni ke o joa.
62002012	N bibuadimu, n diani yipo kelima yi baa yi tuonbiadi sugili kelima Jesu yeli po.
62002013	Yinba bibaanba, n diani yipo kelima yi bani yua n ye hali mi cilima. Yinba bi jawaaba, n diani yipo kelima yi paadi o Biado.
62002014	Yinba a biwaala, n den diani yipo kelima yi bani Baa. Bibaanba, n den diani yipo kelima yi bani wani yua n ye hali mi cilima. Bi jawaaba, n den diani yipo kelima yi pia u fidu, U Tienu maama mo ye yi niinni, yi go paadi o Biado.
62002015	Yin da bua mani ŋanduna leni yaala n ye lienni. Yua n bua ŋanduna, waa pia buama Baa po o pali nni.
62002016	Kelima yaala n ye ŋanduna nni kuli, ti gbanandi bonbuakaala leni o nuni bonbuakaala leni mi yema japaadi, laa ñani U Tienu kani, li ñani ŋanduna nni.
62002017	Ŋanduna pendi, o bonbuakaala moko pendi, ama yua n tiendi U Tienu yanbuama baa ye hali yaa yogunu kuli.
62002018	Yinba a biwaala, mi juodima yogunu nagini. Yi gbadi ke Kilisiti-yieka baa cua. To, baa moala Kilisiti-yiekaaba ye boncianla. Lani yaa po ti bani ke mi juodima yogunu nagini.
62002019	Kilisiti-yiekaaba yeni den ñani ti siiga, ama baa den tie ti siiga yaaba. Kelima bi yaa den tie ti siiga yaaba, bi bi baa ye leni ti. Ama ban ñani ti siiga yeni doagidi ke bikuli naa tie ti yaaba.
62002020	Ama yinba wani, yi baa U Tienu Fuoma Yua, yua n teni ke yikuli pia mi bandima.
62002021	Min den diani yipo yeni laa tie ke yii bani i moamoani ka, ama kelima yi bani i moamoani, ki go bani ke faamaba kuli ki ñani i moamoani kani.
62002022	Ŋme n tie o tuofaadaano, kali yua n nia ke Jesu ki tie U Tienu n Gandi Yua? Wani n tie Kilisiti-yieka, wani yua n nia Baa leni Bijua.
62002023	Yua n nia Bijua kuli, nia Baa moko, yua n tuo Bijua kuli o pia Baa moko.
62002024	Yinba yaa po, li pundi yin den gbadi yaala hali mi cilima n yaa ye yi niinni. Li yaa tie ke yin den gbadi yaala hali mi cilima ye yi niinni, yi moko baa ye Bijua leni Baa niinni.
62002025	Wani n niani ti yaala tie yaa miali n kan gbeni.
62002026	N den diani yipo mi naa maama kelima yaaba n yaandi yaa po.
62002027	Ama yinba wani, yin den baa mi Fuoma yaama yeni, ye yi niinni ke laa go tie tiladi ban go bangi yi. Kelima mi Fuoma yaama n bangi yi li bonla kuli ki tie moamoandaano kaa tie faadaano. Lani yaa po yin yaa ye o niinni nani wan bangi yi maama.
62002028	Lanwani n bibuadimu, yin yaa ye o niinni, ke wan baa doagidi yaa yogunu, tin yaa pia li papaali, ke o goacuama daali tin da jie i fe.
62002029	Yi yaa bani ke o tiegi, yin bandi mani ke yua n tiendi yaala n tiegi kuli tie wan mali yua.
62003001	Diidi mani ki le U Tienu ti Baa n pia tipo yaa buacianma hali ki yini ti o bila. Ti tie yeni. Yaala n teni ke ŋanduna yaaba ki bani ti tie ke baa bani wani.
62003002	N buakaaba, moala ti tie U Tienu bila. Tin baa tua yaala daa doagidi, ama ti bani ke o yaa doagidi yaa yogunu, ti baa tie nani wani n tie maama, kelima ti baa le o nani wan tie maama.
62003003	Yua n pia laa suginma kuli baa ŋanbidi o yuli, nani wani o Diedo n ŋani maama yeni.
62003004	Yua n tieni ti tuonbiadi kuli miidi U Tienu balimaama. Ti tuonbiadi tie li balimaama yaa miidima.
62003005	Yi bani ke wani o Diedo n den doagidi ki baa ñani tin yaa tuonbiadi. Tuonbiadiba kuli ki ye o niinni baa waamu.
62003006	Yua n ye o niinni kuli kan yaa tiendi tuonbiadi. Yua n tiendi ti tuonbiadi kuli daa laa o, waa bani o mo.
62003007	N bibuadimu, yin da tuo mani ke oba kuli n boandi yi. Yua n tiendi yaala n tiegi, o tiegi nani Kilisiti n tiegi maama.
62003008	Yua n tiendi ti tuonbiadi tie Sutaani yua, kelima wani Sutaani den tiendi ti tuonbiadi hali mi cilima ki pundi hali moala. U Tienu Bijua den cua ki doagidi o yuli, ki baa bolini Sutaani tuona.
62003009	U Tienu n mali yua kuli kaa tiendi tuonbiadi, kelima wani U Tienu miali buolu ye o niinni, o kan fidi ki yaa tiendi ti tuonbiadi kelima U Tienu mali o.
62003010	Line n doagidi U Tienu bila leni Sutaani yaa bila n paadi leni biyaba maama: Yua n kaa tiendi yaala n tiegi kuli, bi kaa bua o kpiilo kuli, waa tie U Tienu biga.
62003011	Diidi yin den gbadi yaa maama hali mi cilima n tie na: Tin yaa bua mani tiyaba.
62003012	Tin da tie mani nani Kayina yua n den tie o Biado yua, ki den ku o waalo. Be yaa po ke o den kodi o? Kelima o tuona den bia, ke o waalo ya tiegi.
62003013	N kpiiba, ŋanduna yaaba yaa nani yi, lan da lidi yi.
62003014	Ti bani ke ti ñani mi kuuma nni ki kua li miali nni kelima ti bua ti kpiiba. Yua n kaa pia mi buama da ye mi kuuma nni.
62003015	Yua n nani o kpiilo kuli tie nikpalo, yi bani ke nikpaloba mo kuli ki pia yaa miali n kan gbeni o niinni.
62003016	Line n teni ke ti bani mi buama n tie yaala: Lan tie ke Jesu Kilisiti den puni o miali ti yaa po. Li pundi ti mo n yaa puuni ti miana ti kpiiba po.
62003017	O nilo yaa pia, ki nan nua ke o kpiilo luo, ke o pia opo i nunkuomi, U Tienu buama ye o niinni lede?
62003018	N bibuadimu, tin da pia mani mi buama tiyaba po leni mi maama bebe, ama tin yaa pia a tuona po leni i moamoani nni.
62003019	Lani yaa po ti baa bani ke ti tie i moamoani yaaba, ki go duani ti yama U Tienu nintuali.
62003020	Lanwani baa ti pala yaa buni ki cuo ti, ti bani ke U Tienu cie ti pala ki go bani li bonla kuli.
62003021	N buakaaba, ti pala yaa buni ki cuo ti, ti pia li papaali U Tienu kani.
62003022	Tin miadi yaala kuli, ti baadi la o kani kelima ti kubi o balimaama, ki go tiendi yaala n mani opo.
62003023	O balimaama n tie mine: Tin yaa daani o Bijua Jesu Kilisiti, ki yaa bua tiyaba nani wan bili tipo yaa balimaama n yedi maama.
62003024	Yua n kubi li balimaama ye o U Tienu niinni, U Tienu mo ye o niinni. Lane ti bani ke o ye ti niinni kelima wan puni ti o Fuoma yaama yaa po.
62004001	N buakaaba, yin da dugi mani yaaba n yedi ke bi pia U Tienu Fuoma kuli po. Ama yin biigi ba ki bandi bi yaa pia U Tienu n puuni yaa Fuoma, kelima bi sawalipua-faadanba boncianla yayadi ŋanduna nni.
62004002	Line n baa teni yin bandi yua n pia U Tienu Fuoma: Yua n tuo ke Jesu Kilisiti den cua ki tie nisaalo kuli pia U Tienu Fuoma.
62004003	Yua n nia ke Jesu ki den tie nisaalo kuli, waa pia U Tienu Fuoma. Ama o pia Kilisiti-yieka yaa yantiali. Yi den gbadi ke Kilisiti-yieka baa cua, baa moala o ye ŋanduna nni.
62004004	N bibuadimu, yi tie U Tienu yaaba. Yi paadi bi sawalipua-faadanba, kelima yua n ye yi niinni pia u paalu ki cie yua n ye ŋanduna nni.
62004005	Bani, bi tie ŋanduna yaaba, lani n teni bi maama tie ŋanduna yaama, ŋanduna yaaba mo cengi ba.
62004006	Ama tinba wani tie U Tienu yaaba. Yua n bani U Tienu kuli cengi ti maama. Yua n kaa tie U Tienu yua kuli, waa cengi ti maama. Lani n teni ke ti bani i moamoani Fuoma leni mi tuofaama gagidima.
62004007	N buakaaba, tin yaa bua mani tiyaba, kelima mi buama ña U Tienu kane. Yua n pia mi buama kuli, U Tienu mali o, o mo bani U Tienu.
62004008	Yua n kaa pia buama daa bani U Tienu, kelima U Tienu tie buama.
62004009	U Tienu n den doagidi o buama tipo maama n tie line: U Tienu den soani o Bijayenyenga ŋanduna nni ke tin yaa pia li miali kelima o yaa po.
62004010	Mi buama yeni naa tie ke tinba ka den bua U Tienu, ama mi tie ke wani n den bua ti, ki soani o Bijua ke o tua i candanbaani padili ti yaa tuonbiadi po.
62004011	N buakaaba, U Tienu yaa bua ti yeni, li pundi ti mo n yaa bua tiyaba.
62004012	Oba kuli daa laa U Tienu, ama ti yaa bua tiyaba, U Tienu ye ti niinni, o buama moko ye ti niinni ki dagidi cain.
62004013	Line n teni ke ti bani ke ti ye o niinni ke o mo ye ti niinni: Lan tie ke o puni ti o Fuoma.
62004014	Tinba n den laa ki tiendi siedi ke Baa soani o Bijua, ke o tie ŋanduna Candaano.
62004015	Yua n tuo ke Jesu tie U Tienu Bijua kuli, U Tienu ye o niinni, o moko ye U Tienu yaa niinni.
62004016	Tinba, ti bani U Tienu n pia tipo yaa buama, ki dugi mipo. U Tienu tie buama. Yua n ye mi buama nni ye U Tienu niinni, U Tienu mo ye o niinni.
62004017	Diidi mi buama n ŋanbi cain ti niinni maama, ke ti baa fidi ki yaa pia li papaali li bujiali daali. Nani wani Kilisiti n tie maama, ti moko tie yeni ŋanduna nni.
62004018	Mi buama naa pia ti jawaandi. Yaa buama n ŋani cain deli ki ñani ti jawaandi, kelima ti jawaandi ye kelima u cuonu n ye. Ti jawaandi n pia yua daa pia mi buama ke li dagidi.
62004019	Tinba, ti bua o kelima wani n den kpa bua tinba.
62004020	O nilo yaa tua ke o bua U Tienu, ki nan nani o kpiilo, o tie tuofaadaano, kelima yua n naa bua o kpiilo wan nua yua, o baa ga lede ki bua U Tienu wan ki nua yua.
62004021	Tin baa Kilisiti kani yaa balimaama tie mine: li pundi ke yua n bua U Tienu n yaa bua o kpiilo moko.
62005001	Yua n daani ke Jesu tie U Tienu n Gandi Yua, tie U Tienu biga. Yua n bua ki biga baa kuli baa bua o biga mo.
62005002	Yaala n baa teni tin yaa bani ke ti bua U Tienu bila tie line: Ti yaa bua U Tienu ki go tiendi o balimaama n yedi yaala.
62005003	Mi buama U Tienu po tie line: Tin yaa kubi o balimaama. O balimaama yeni naa tie tugikpiagili,
62005004	kelima U Tienu n mali yua kuli paani ŋanduna. Yaala n teni ke ti paani ŋanduna tie ti dandanli.
62005005	Ŋme paani ŋanduna? Li tie yua n daani ke Jesu tie U Tienu Bijua.
62005006	Jesu Kilisiti tie yua n den cua leni mi ñima leni mi soama. Waa den cua leni mi ñima bebe ka, o den cua leni mi ñima leni mi soama. Mi Fuoma n tiendi siedi lipo kelima mani mi Fuoma yeni n tie i moamoani.
62005007	Bi tie bi taa yaaba n tiendi siedi:
62005008	Lan tie U Tienu Fuoma, mi ñima leni mi soama, ke bani bonba taa yeni kuli siedo tie yenma.
62005009	Ti yaa saa i moamoani bi nisaaliba n tieni yaa siedi po, U Tienu n tieni yaa siedo cie, kelima li tie wan tieni yaa siedo o Bijua po.
62005010	Yua n daani U Tienu Bijua pia laa siedi o niinni. Ama yua n naa daani U Tienu, o yedi ke U Tienu pua faama, kelima waa daani U Tienu n tieni yaa siedi o Bijua po.
62005011	Laa siedi n tie na: U Tienu puni ti yaa miali n kan gbeni, laa miali ye o Bijua niinni.
62005012	Yua n pia U Tienu Bijua pia li miali, yua n ki pia U Tienu Bijua, waa pia miali.
62005013	N diani yipo lani ke yinba yaaba n daani U Tienu Bijua yeli nni n yaa bani ke yi pia yaa miali n kan gbeni.
62005014	Tin pia yaa dugidi U Tienu kani tie tine: Tin mia yaala ke li tie o yanbuama bonla kuli, o cengi ti.
62005015	Ti yaa bani ke o cengi ti mo, ti go bani ke ti pia tin mia o yaala.
62005016	O nilo yaa laa ke o kpiilo tiendi yaa tuonbiadi n kan juodi mi kuuma, wan jaandi opo, U Tienu baa pa o li miali. Li tie yaaba n tieni yaa tuonbiadi n kan juodi mi kuuma yaa maama. Li pia yaa tuonbiadi n baa juodi mi kuuma. Laa tie laa tuonbiadi yaa po ke n yedi ban jaandi.
62005017	Yaala n ki tiegi kuli tie tuonbiadi. Ama ti tuonbiadi buolu ye, yaadi n kan juodi mi kuuma.
62005018	Ti bani ke U Tienu n mali yua, waa tiendi tuonbiadi, kelima U Tienu Bijua kubi o ke o Biado kan sii o.
62005019	Ti bani ke ti tie U Tienu yaaba, ki go bani ke o Biado diedi ŋanduna kuli.
62005020	Ti go bani ke U Tienu Bijua cua ki puni ti mi yanfuoma ke tin bandi yua n tie o Moamoandaano. Ti ye o Moamoandaano niinni ki go ye o Bijua Jesu Kilisiti yaa niinni. Wani n tie U Tienu i moamoani leni yaa miali n kan gbeni.
62005021	N bibuadimu, fangi mani yi yula leni i buli.
63001001	Mini o nikpelo n diani li tili fini Cannaa po, U Tienu n gandi yua, leni a bila kuli po, min bua yinba yaaba leni i moamoani. Laa tie mini bebe ka bua yi, yaaba n bani i moamoani kuli bua yi.
63001002	Ti bua yi kelima i moamoani yaa po, yi n ye ti niinni ki go baa ye leni ti hali yaa yogunu kuli.
63001003	U Tienu yua n tie Baa leni Jesu Kilisiti yua n tie Baa bijua n pa ti li ŋanbili ki yaa gba tipo mi niñima, ki go yaa puuni ti mi yanduanma, i moamoani nni leni mi buama nni.
63001004	N pali den mangi boncianla min den laa ke a bila siiga bi tianba cuoni i moamoani nni nani Baa n bili tipo li balimaama maama.
63001005	Lanwani moala, Cannaa, min mia ŋa yaala tie line: Tin yaa bua tiyaba. Min diani apo yaama yeni naa tie balimapanma ka, ama li tie tin den pia yaama hali mi cilima.
63001006	Mi buama yeni tie tin yaa cuoni nani U Tienu balimaama n bili maama. Lani n tie yin baa ŋua yaa balimaama tiladi nani yin den bandi maama hali mi cilima.
63001007	Kelima mi tulinma danba boncianla cua ki yayadi ŋanduna nni, yaaba n naa tuo ke Jesu Kilisiti den cua ki tua nisaalo. Laa nibuolu n tie mi tulinma daano leni Kilisiti-yieka.
63001008	Fangi mani yi yula ke ti tuonli bonluonkaala n da bodi, ama ke yin baa yi panpaani kuli.
63001009	Yua n suagi liiga ki naa ye Kilisiti yaa bangima nni kuli, waa pia U Tienu. Ama yua n se mi bangima yeni niinni, wani n pia Baa leni Bijua kuli.
63001010	O nilo yaa cua yikani ki naa kubi laa bangima, yin da ga o cangu, ki da yedi o: «Biala biala.»
63001011	Kelima yua n yedi o: «Biala biala,» taani leni o o tuonbiada nni.
63001012	N go pia mi maama boncianla ki bua ki diani yipo. Die mii bua ki diani leni mi tidianñima li tili nni ka. Ama n sugini ke n baa cua yikani tin le tiyaba ki boe, ke ti pamanli n dagidi cain.
63001013	A kpiilo, U Tienu n gandi yaa pua yaa bila fuondi a.
64001001	Mini o nikpelo n diani li tili fini n buado Gayusa min bua yua leni i moamoani.
64001002	N buado, n sugini ke a yema kuli dagidi apo, ke a pia laafia a gbanandi po nani ŋan pia laafia a naano po maama.
64001003	Ti kpiiba yaa den cua yaa yogunu ki tieni siedi ke a tie moamoandaano ki cuoni i moamoani yaa yenma nni, n pali yen mangi hali boncianla.
64001004	Yaala n mangi n pali ki cie tie ki yaa gba ke n bila ŋua i moamoani.
64001005	N buado, a doagidi ke a tie nidugika leni ŋan tiendi yaala ti kpiiba po, baa yaaba n tie bi canba.
64001006	Bi den togidi Kilisiti n yini yaaba taanli siiga ŋan pia yaa buama. Li baa ŋani ŋan todi ba ban suagi liiga bi sancenli po nani lan dagidi U Tienu po maama.
64001007	Kelima bi den fii ki gedi Jesu Yeli po, ki naa ga liba bi nilanba kani.
64001008	Lani yaa po li pundi ke tinba n yaa gaani laa nibuolu cangu, ke ti mo n taani leni ba i moamoani wangima tuonli nni.
64001009	N den diani mi maama waamu Kilisiti n yini yaaba po. Ama Diotefe, yua n bua ki yaa tugi li yuli bi siiga yeni naa tuo tipo.
64001010	Lani yaa po, n yaa cua, n baa togidi wan tiendi yaala kuli leni wan maadi tipo yaa mabiadima leni yaa faama kuli. Laa tie lani bebe. O go yie, waa gaani ti kpiiba cangu. Baa yaaba n bi bua ki ga bi cangu mo, waa tuo bipo, ki go deli ki ñani ba Kilisiti n yini yaaba nitaanli nni.
64001011	N buado, ŋan da togidi yaala n bia, ama ŋan yaa togidi yaala n ŋani. Yua n tiendi yaala n ŋani tie U Tienu yua, ama yua n tiendi yaala n bia daa laa U Tienu.
64001012	Bi niba kuli, leni i moamoani iba tiendi Demetilusa po yaa siedo n ŋani. Ti moko tiendi opo laa siedi. A bani ke ti siedi tie moamoani.
64001013	N pia mi maama boncianla ki bua ki diani apo, ama mii bua ki diani leni mi tidianñima leni u tidianmuanu.
64001014	N sugini ke n baa le ŋa ke li kan waagi, tin fidi ki boe.
64001015	Mi yanduanma n yaa ye leni a. A danlinba fuondi a. Ŋan fuondi ti danlinba kuli yendo yendo.
65001001	Mini Juda, yua n tie Jesu Kilisiti naacemo ki go tie Jaka waalo, n diani li tili yipo, yinba U Tienu yua n tie Baa n yini yaaba ki go bua yaaba, ki kubi yaaba Jesu Kilisiti po.
65001002	Mi niñingbadima, mi yanduanma leni mi buama n yaa pugidi yipo hali boncianla.
65001003	N buakaaba, n den bua hali boncianla ki diani yipo yaala n tie tikuli n taani ki pia yaa tindima yaa po. Ama n den sua ke li tie npo tiladi min diani ki tundi yi ke yin koani li dandanli koanli, U Tienu n den teni o nigagidiŋanba yaa dandanli yenma u yogunu kuli po.
65001004	Kelima bi nitianba wuoni ki kua yi siiga, i Diani n den maadi yaaba yaa bujiali cuonu hali yogu. Bi tie U Tienu yiekaaba, yaaba n lebidi ti Tienu ŋanbili ke lan tua mi conconma bonla. Bi go yie Jesu Kilisiti, wani yua bebe n tie ti Canbaa leni ti Diedo.
65001005	Baa ke yi bani yaala n tie na kuli bonŋanla, n bua ki go tiadi yi ke o Diedo den faabi o niba Isalele yaaba ki ñani ba Ejipiti nni. Ama o den yuandi ki bolini bi siiga yaaba n naa den dugi opo.
65001006	Yaa malekinba n naa den kubi ban pia yaa bali, ki ŋa bi yekaanu, U Tienu kpaa ba yaa kpaadi n baa ye hali yaa yogunu kuli, ki kubi ba li biigili nni hali li bujiali cuonu dacianli n cua.
65001007	Li go tie yeni Sodoma leni Gomola leni bi tinkundogi yaaba po, yaaba n den tieni nani laa malekinba, ki puni bi yula ki tiendi mi conconma leni ti cagindi buoli kuli po. Baa moala bi laadi yaa fantama n kan gbindi yaa buudi fala, ki tie bi niba kuli po li bondiidikaala ki tuodi ki tundi ba.
65001008	Baa yeni, laa jaba yaa yanmaalima n cuo ba maama po teni ke bi cagini bi yula, ki fali U Tienu bali, ki sugidi o malekinba yaaba n pia ti kpiagidi.
65001009	Lanwani baa malekinba yudaano Miseli n den nia leni Sutaani Musa o kpiemo gbanandi po yaa yogunu, waa den tuo ki maadi o buudi leni sugidi maama. Ama o den yedi o: “O Diedo n yie apo.”
65001010	Ama laa jaba sugidi ban kaa bani yaala. Baa ban bani yaala bi ŋua bi yanmaalima nani ti yandi yeni ki bolini bi yula.
65001011	Fala n baa bipo, kelima bi ŋoadi Kayina n den ŋua yaa sanu. Bi go luni bi yula Balaama yaa yaadima nni kelima bi bua ki baa mi panpaani. Bi fiini mi janjanma ki bodi nani Kole yeni.
65001012	Li tie bani n joagini yin n taani leni yi kpiiba ki di yaa jiema. Lankane bi yen di ki go ñu ke li pendi, kaa jie fe, ki nua bi yaa yula bebe. Bi tie nani u faalu n tudi yaa tawala ke ŋaa pia ñima yeni. Bi go tie nani li fali yaa tiidi n naa loni baa i yogunu, ama ki kuodi ki kpe ke bi ŋabi i yeni.
65001013	Bi doagidi bi tuona yaa n pia i fe nani mi ñincianma ñinguona n lengidi ki lu ti ñinpunpudi li boanjaali po maama yeni. Bi go tie nani yaa ŋmabila n yaadi yeni. U Tienu bili bipo ke bi kaanu baa ye li biigicianli nni hali yaa yogunu kuli po.
65001014	Li go tie bani yaa po ke Enoka yua n den tie nifiima lele ki cili hali Adama kani, den pua sawali ki yedi: “Diidi ki le, o Diedo kpendi leni o nigagidiŋanba tudatuda bam.
65001015	O baa jia ti buudi leni bi niba kuli, ki cuo yaaba n yie o kuli kelima ban yie o ki tieni yaala yaa po. O go cuo ti tuonbiadi danba yaaba n yie o yeni, kelima ban sugidi o yaa sugidi yaa po kuli.”
65001016	Laa niba tie yaaba n yenbidi, yaaba yaa pala n biidi bi yema po. Bi ŋua bi gbanandi bonbuakaala, ki maadi mi japaamaama, ki banbidi bi niba ke ban baa bikani li baali.
65001017	Ama yinba n buakaaba, yin yaa tiani mani ti Diedo Jesu Kilisiti tondiba n den tuodi ki waani yi yaama.
65001018	Bi den tua yi: “Mi juodima yogunu li ñuali danba baa ye, yaaba n ŋua bi gbanandi bonbuakaala, ki yie U Tienu.”
65001019	Laa niba tie yaaba n tiendi yi siiga nni mi paadima, ki ŋua bi gbanandi bonbuaka-biadila kaa pia U Tienu Fuoma.
65001020	Ama yinba n buakaaba, yin yaa suagi liiga yi dandanli yaali n gagidi ki ŋani boncianla nni, ki yaa jaandi leni o U Tienu Fuoma Yua yaa paalu.
65001021	Yin yaa kubi mani yi yula U Tienu buama nni, ki gu ti Diedo Jesu Kilisiti n pa yi yaa miali n kan gbeni kelima o niñingbadima po.
65001022	Yin yaa gba mani mi niñima bi nitianba yaaba yaa yama n bangi po.
65001023	Yin faabi ba ki lobidi ba mi fantama nni. Yin yaa gba nitoaba po yaa niñima n kali leni i jeje, ki nan yaa nani baa bi tiayiekaadi, ban den joagini yaadi leni bi gbanandi bonbuakaala.
65001024	U Tienu fidi ki kubi yi ke yin da tuudi ki baa, ki go sieni yi o kpiagidi nintuali ke yi naa pia ban baa fidi ki kuli yi leni yaala, leni li pamancianli.
65001025	Wani U Tienu bebe yua n tie ti Candaano, kelima Jesu Kilisiti yua n tie ti Diedo po, n yaa baadi ti kpiagidi, ti jigidi, u paaciamu leni li bali, yaa yogunu n pendi, moala leni yaa yogunu kuli! Amina!
66001001	Line n tie Jesu Kilisiti doagidima, U Tienu n den teni o yaama, ke wan waani o naacenba yaa bonla n baa ti tieni tiladi ke li kan go waagi. Wani Jesu n den soani o maleki o naacemo Jan kani, ki teni ke o bandi mi doagidima yeni.
66001002	Jan tieni siedi ke wan den laa yaala kuli tie U Tienu maama leni Jesu Kilisiti yaa siedi.
66001003	Li pamanli ye leni yua n cogi leni yaaba n cengi sawali maama ki kubi yaama n diani mi niinni kuli. Kelima li yogunu ku.
66001004	Mini Jan n diani li naa tili Kilisiti n yini yaaba nitaanleleeda ya n ye Asi diema nni po. U Tienu yua n den kpa ye, ki ye moala, ki go baa ti cua, leni o fuoma yaaba lele yaaba n ye u bali kalikaanu nintuali,
66001005	leni Jesu Kilisiti yua n tie o siedi-dugika leni o nikpialo yua n kpa fii bi tinkpiba siiga, leni ŋanduna badiba kuli bado, n pa yi li ŋanbili leni mi yanduanma! Wani yua n bua ti ki den faabi ti leni ti tuonbiadi kelima o soama yaa po,
66001006	ki go teni ke ti tua kopadicianba diema o Baa U Tienu po, n baa ti kpiagidi leni u paaciamu hali yaa yogunu kuli. Amina!
66001007	Diidi ki le mani, O kpendi ti tawadi nni, Nunbu kuli baa le o, Baa yaaba n den muu o. Ŋanduna nibuoli kuli Baa buudi kelima opo. Yeni n yeni, Amina!
66001008	O Diedo U Tienu U Paaciamu Kuli Daano, yua n den kpa ye, ki ye moala ki go baa ti cua, wani n yedi: «N tie Alifa leni Omega, lani n tie mi cilima leni mi juodima.”
66001009	Mini Jan, yi kpiilo, yua n taa leni yi o falaciamo leni U Tienu diema, leni li juunli nni Jesu nni, bi den gedini nni Patimosa kpendegili kelima U Tienu Maama leni Jesu yaa siedi po.
66001010	U Tienu Fuoma den cuo nni o Diedo daali. N den gbadi u nialiciamu n puoli, ke u tie nani bi piebi kakaci yeni.
66001011	U den tua: «Ŋan baa le yaala, ŋan diani la li tili nni ki soani Kilisiti n yini yaaba nitaanleleeda ya n ye Efesa, Similina, Peligama, Tiatila, Salida, Filadelifi leni Layodise dogi nni kuli po.”
66001012	N den jigidi ki baa le yua n maadi leni nni. Min den jigidi yaa yogunu n den laa wula fidisantuankaani lele.
66001013	Yua n naani leni o nisaalo den ye i fidisantuankaani yeni siiga. O den laa liadicianli ke li jiidi hali o taafaadi, ki ñaagi o benli wula ñagidu.
66001014	O yuli leni o yudi den pieni paipai nani ti kunkundi yeni. O nuni den tie nani u mupienu yeni.
66001015	O taana den ñuliti nani ban tongi yaa kumoandi ki buaga nni ke ti moandi yeni. O nialu mo den tie nani mi ñincianma yaa fuugu yeni.
66001016	O den muubi ŋmabila lele o jienu. Jugisieñoaliedi, yaaga n mani den ña o ñoabu nni. O nunga den ñuliti nani u yienu n yen kpadi u yensiinu maama yeni.
66001017	Min den laa o yaa yogunu, n den baa o taana kani nani n kpe yeni. O den maani npo o jienu ki yedi: «Ŋan da jie liba. Mini n tie o kpialo leni o juodika,
66001018	yua n ye ki fo. N den kpe, ama diidi ki le, n go fo ki baa ye hali yaa yogunu kuli. N kubi mi kuuma leni bi tinkpiba yekaanu sendabila.
66001019	Lanwani, ŋan diani ŋan laa yaala, yaala n ye moala leni yaala n baa ti yuandi ki cua.
66001020	Ŋan laa ke n muubi yaa ŋmabileleeda n jienu nni yeni, leni wula fidisantuankaani lele yeni tie line: A ŋmabileleeda tie Kilisiti n yini yaaba nitaanleleeda yaa malekinba, fidisantuankaani lele yeni mo tie Kilisiti n yini yaaba nitaana lele yeni.”
66002001	Ŋan diani Kilisiti n yini yaaba, yaaba n ye Efesa po yaa maleki po ki yedi o: «Yua n muubi a ŋmabileleeda o jienu ki go cuoni wula fidisantuankaani lele siiga yeni yedi yaala n tie na:
66002002	‹N bani a bontienkaala, leni a tuonfala, leni a juunli. N bani ke a kan tuo bi nibiadiba po. A den biigi yaaba n tua ke bi tie tondiba ki naa tie yeni, ki sua ke bi tie tuofaadanba.
66002003	A pia li juunli. A laa fala kelima n yeli po, ki naa coagi ki cedi.
66002004	Ama min fu leni a yaala tie ke a ŋa a buakpiama.
66002005	Lanwani ŋan tiadi ŋan baa naani, ki lebidi a yama, ki go yaa tiendi nani ŋan den kpa tiendi maama. Lan yaaka, n baa cua a kani ki tuadi a fidisantuankaanu ki ñani u u kaanu, se ŋan lebidi a yama.
66002006	Baa yeni, yaala n ŋani a kani tie ke a nani Nikolasa ŋoadikaaba bontienkaala, min moko n nani yaala.
66002007	Yua n pia a tuba, wan cengi mi Fuoma n tua Kilisiti n yini yaaba nitaana yaala. Yua n koani mi jama ki paadi, n baa pa o wan yaa di li miali tibu, yaabu n ye U Tienu denpo ŋalijani nni, yaa bonluonkaala.› “
66002008	Ŋan diani Kilisiti n yini yaaba Similina po yaa maleki po ki yedi o: «Yua n tie o kpialo leni o juodika, wani yua n den kpe ki go ye ki fo yedi yaala n tie na:
66002009	‹N bani ŋan ye leni yaa fala leni a luoma. Ama moamoani a pia. N go bani yaaba n tua ke bi tie Jufinba, ki naa tie n sugidi a yaa sugidi. Ama bi tie Sutaani nitaanli yaaba.
66002010	Ŋan da jie ŋan baa ti le yaa fala. Cengi, li kan go waagi ke ku tuotabigu yudaano baa kuani yi siiga bi nitianba li kpaadidieli nni, lan tua yipo mi biigima. Bi baa waani yi fala dana piiga. Ŋan yaa tie nidugika hali mi kuuma. Lani, n baa pa ŋa li miali yaa badifogiliga.
66002011	Yua n pia a tuba, wan cengi mi Fuoma n tua Kilisiti n yini yaaba nitaana yaala. Yua n koani mi jama ki paadi, mi kuliedima kan nandi o.› “
66002012	Ŋan diani Kilisiti n yini yaaba Peligama po yaa maleki po ki yedi o: «Yua n kubi jugisieñoaliedi yaaga n mani yedi yaala n tie na:
66002013	‹N bani a deni n ye naankani. Likani tie Sutaani bali kalikaanu n ye naani. A kubi n yeli, ŋaa den nia li dandanli baa ban den kpa n nidugika Antipasa yaa dana nni yi dogu nni, Sutaani n ye naani yeni.
66002014	Ama min fu leni yaa bonla po tie ke a pia a kani yaaba n ŋua Balaama bangima, yua n den bangi Balaaka ke o tulini Isalele yaaba ke bi ŋmani ti padinandi ki go conbi.
66002015	A go pia a kani yaaba moko n ŋua Nikolasa bangima.
66002016	Ŋan lebidi a yama, lan yaaka, n baa cua a kani tontoni ki koani leni laa niba leni n ñoabu jugisiega.
66002017	Yua n pia a tuba, wan cengi mi Fuoma n tua Kilisiti n yini yaaba nitaana yaala. Yua n koani mi jama ki paadi, n baa pa o yaa mana n den wuo, ki go pa o li tanpienli, ban diani li yepanli yaali po, oba kuli n ki bani yaali se yua n baa li bebe.› ”
66002018	Ŋan diani Kilisiti n yini yaaba Tiatila po yaa maleki po ki yedi o: «U Tienu Bijua, yua yaa nuni n yieni nani u mupienu yeni, ke o taana mo tie nani ban duuni yaa kumoandi ke ti ñuliti yeni yedi yaala n tie na:
66002019	‹N bani a bontienkaala leni a buama, a dandanli leni a todima nitoaba po leni a juunli. Ŋan go yuandi ki tiendi yaa tuonŋama yaba ki cie ŋan den kpa tiendi ya.
66002020	Ama min fu leni a yaala po tie ke a cedi yaa pua n yi Jesabeli, yua n tua ke o tie sawalipualo, bangi n naacenba ki tulini ba, ke bi tiendi mi conconma ki go ŋmani ti padinandi.
66002021	N den puni o u yogunu wan lebidi o yama, ama waa bua ki lebidi o yama o conconma po.
66002022	Lanwani n baa lu o fala duanu po, ki taani leni yaaba n conbi leni o kuli ki waani ba falabiado, se bi yaa lebidi bi yama bi tuona po.
66002023	N go baa kpa o bila. Lanwani Kilisiti n yini yaaba nitaana kuli baa bandi ke n tie yua n nua bi niba yantiana leni bi pala kuli, ki go baa pa yi siiga yua kuli o panpaani nani wan tieni maama.
66002024	Ama yinba Tiatila yaaba, yaaba n sieni kaa ŋoadi laa bangima, kaa bandi ban yi yaa bangima "Sutaani ŋasiili", n yedi yi line: N kan go tuni yi tugitoali, kali
66002025	yin yaa kubi yin pia yaala kankani hali min cua.
66002026	Yua n koani mi jama ki paadi ki tiendi min bili yaala hali mi juodima, n baa dini o li bali wan yaa die i nibuoli.
66002027	O baa gobidi ba leni ti kudi badigbiamu, nani ban mudi ti tandi tiadi maama yeni.
66002028	N go baa pa o ki tiŋaŋmabiga.
66002029	Yua n pia a tuba, wan cengi mi Fuoma n tua Kilisiti n yini yaaba nitaana yaala.› ”
66003001	Ŋan diani Kilisiti n yini yaaba Salida po yaa maleki po ki yedi o: «Yua n pia U Tienu fuoma yaaba lele leni a ŋmabileleeda yedi yaala n tie na: ‹N bani a tuona. A yeli ñani ke a fo, ama a kpe.
66003002	Ŋan yaa gu bonŋanla, ki paagi yaala n sieni ki bua ki kpe, kelima n sua ke a tuona naa ŋani ki dagidi cain n Tienu po.
66003003	Ŋan tiadi ŋan den baa ki go gbadi yaa bangima, ki kubi ma, ki lebidi a yama. A yaa gu bonŋanla, n baa cua a kani nani li conconli yeni, a kan bandi min baa cua ki ludi a yaa yogunu.
66003004	Baa yeni a pia bi niba waamu Salida, yaaba n kaa joagini bi tiadi. Bi baa yie ti tiapiendi ki yegi leni nni, kelima bi pundi ki baa la.
66003005	Yua n koani mi jama ki paadi, bi baa yieni o ti tiapiendi. N kan duuni ki ñani o yeli li miali tili nni, ama n baa tuo ke n bani n Baa leni o malekinba nintuali.
66003006	Yua n pia a tuba, wan cengi mi Fuoma n tua Kilisiti n yini yaaba nitaana yaala.› “
66003007	Ŋan diani Kilisiti n yini yaaba Filadelifi po yaa maleki po ki yedi o: «Yua n Gagidi ki Ŋani, Ki tie o Moamoandaano, Wani yua n kubi Dafidi sendabiga, O yaa luodi, oba kuli kan luoni, O yaa luoni mo, oba kuli kan luodi, Wani n yedi yaa maama n tie na:
66003008	N bani a tuona. Diidi, n luodi ki yaani apo bu buliñoabu, niloba n kan luoni yaabu kelima a pia u paalu waamu bebe. Ama baa yeni, a kubi n maama ki naa nia n yeli.
66003009	Diidi, yaaba n tie Sutaani nitaanli yaaba, ki pua faama ke bi tie Jufinba ki naa tie yeni, n baa teni ban cua ki gbaani a nintuali ki bandi ke n bua ŋa.
66003010	Nani ŋan den pia li juunli ki go kubi n maama yeni, n moko baa kubi a mi biigima yogunu, yaama n baa ti cua ŋanduna niba kuli po.
66003011	N baa cua, li kan waagi. Ŋan yaa kubi ŋan pia yaala kankani ke oba kuli n da fie a badifogiliga.
66003012	Yua n koani mi jama ki paadi kuli, n baa teni wan tua benjielu n Tienu diegu nni, ki kan go ña lienni. N go baa diani opo n Tienu yeli leni n Tienu dogu yeli, lani n tie Jelusalema-paano, yu n baa ña tanpoli po n Tienu kani ki jiidi. N go baa diani opo n yepanli.
66003013	Yua n pia a tuba, wan cengi mi Fuoma n tua Kilisiti n yini n yaaba nitaana yaala.”
66003014	Ŋan diani Kilisiti n yini yaaba Layodise po yaa maleki po ki yedi o: «Diidi yua n tie Amina, wani o siedi-dugika leni o moamoandaano yua n tie U Tienu tagima kuli cilika, wani n yedi yaala n tie na:
66003015	‹N bani a tuona. Ŋaa soangi, ŋaa tuoni mo. Li baa cie apo a yaa bi soangi, bi a yaa bi tuoni.
66003016	Yeni yaa po nani ŋan tie yaala n baligi, kaa tuoni, kaa soangi mo yeni, n baa sii ŋa ki ñani a n ñoabu nni.›
66003017	Kelima a tua: ‹N tie piado ki pia ke li dagidi ki naa luo pu.› Ama ŋaa bani ke a tie fala daano, niñinnilo, luodo, juamo, ki go ye mubili.
66003018	Lani yaa po n tundi a ke ŋan da n kani ban ŋanbi yaa wula u maafanu nni ke ŋan tua piado, ki go da n kani ti tiapiendi ki yaa yie ban da go le a mubima fe, ki go da n kani u nunñoagu ki duo a nuni ki yaa nua.
66003019	Mini, n fu ki go tundi min bua yaaba leni tundifala. Lanwani ŋan go baa li yankuali ki pugini, ki lebidi a yama.
66003020	Diidi, n se bu buliñoabu kani ki tua: Gafala! O nilo yaa gbadi n nialu ki luodi npo bu buliñoabu kuli, n baa kua o deni ki je leni o, o mo n je leni nni.
66003021	Yua n koani mi jama ki paadi, n baa teni wan yaa ka leni nni n bali kalikaanu po, nani mini nba n den koani mi jama ki paadi, ki ka leni n Baa o bali kalikaanu po maama yeni.
66003022	Yua n pia a tuba, wan cengi mi Fuoma n tua Kilisiti n yini yaaba nitaana yaala.”
66004001	Lani n pendi, n go den laa ke bu buliñoabu yaa tanpoli. Min den kpa gbadi yaa nialu ke u naani leni ban piebi kakaci yeni go den yedi nni: «Do ki cua na, n baa waani a yaa bonla n baa yuandi ki cua tiladi.”
66004002	Lanyogunu U Tienu Fuoma den cuo nni. Diidi, li bali kalikaanu den ye tanpoli, ke o nilo mo den ka lipo.
66004003	Yua n den ka lipo den naani leni jasipe leni saliduani yaa tana yeni. O taniano yua n den naani leni emelodi yaa tanli yeni den lindi ki cebini li bali kalikaanu.
66004004	Piilie n bali kalikaani naa den se ki lindi li bali kalikaanu yeni, ke piilie n nikpeliba naa ka yipo, ki yie ti tiapiendi ki yili wula badifogilimu.
66004005	I tañigi leni i niali leni i tatantani den ñani li bali kalikaanu kani. Fidisanmu lele yaamu n co den ye li bali kalikaanu nintuali. Mu tie U Tienu fuoma yaaba bilele.
66004006	Li bali kalikaanu nintuali, li den tie nani mi ñincianma yaama n naani leni ki maduubiga, ki tie nani mi tanpenpelinma yeni. Bonfuoda naa den lindi li bali kalikaanu, ki pia i nuni boncianla bi nintuali leni bi puoli po kuli.
66004007	O bonfuodikpialo den tie nani o yangbanlo yeni, o bonfuodilielo den tie nani ki naabiga yeni, o bonfuoditaalo den pia nani o nisaalo yaa nunga, o bonfuodinaalo mo den tie nani jiebani yua n yugi yeni.
66004008	A bonfuodinaada yeni yua kuli den pia fiabi luoba luoba, ki pia i nuni boncianla bi lindima leni bi poagima nni kuli. Ku ñiagu leni u yensiinu kuli bi maadi kaa cedi ki tua: «O gagidi ki ŋani, o gagidi ki ŋani, o Diedo U Tienu, U Paaciamu Kuli Daano gagidi ki ŋani, wani yua n den kpa ye, ki ye moala ki go baa cua.”
66004009	A bonfuoda yaa kpiagidi ki jigindi ki go tuondi yua n ka li bali kalikaanu po, wani yua n fo ki baa ye hali yaa yogu n tu yaa yogu kuli yaa yogunu,
66004010	bi piilie n nikpenaadiba mo yeni gbaandi yua n ka li bali kalikaanu po nintuali. Bi yen kpiagidi wani yua n fo ki baa ye hali yaa yogunu kuli, ki yiliti bi wula badifogilimu ki lu li bali kalikaanu nintuali ki tua:
66004011	«Ti Diedo, ti Tienu, A pundi ki yaa baadi ti kpiagidi Leni ti jigidi leni u paaciamu, Kelima fini n tagi li bonla kuli, A yanbuama po mo ke likuli tagi, Ki go baa ye.”
66005001	N go den laa ke yua n ka li bali kalikaanu po muubi li tigbabikaali o jienu, ke li diani li tugu nni leni li puoli kuli, ke bi tabini mi maalima bontabinkaala lele.
66005002	N go den laa yaa maleki n pia u paalu ke o kpaani: «Ŋme pundi ki tabidi mi maalima bontabinkaala, ki gbabidi li tili na?”
66005003	Tanpoli po leni ki tinga nni leni ki tinga tiipo oba kuli ki den fidi ki gbabidi li tili ki nuali lienni.
66005004	N den buudi boncianla kelima baa den laa oba kuli yua n pundi ki gbabidi li tili ki nuali lienni.
66005005	Lani bi nikpeliba siiga yendo den yedi nni: «Ŋan da buudi. Diidi, yua n tie Juda buolu Yangbanlo, Dafidi benkpeli yeni, koani mi jama ki paadi ki baa fidi ki tabidi mi maalima bontabinkaala lele ki go gbabidi li tili yeni.”
66005006	Lani, n go den laa ki Pebiga, ke li naani ke bi kodi ga, ke ki se li bali kalikaanu kani, a bonfuodinaada leni bi nikpeliba yeni siiga. O den pia yina lele leni nuni lele yi n tie U Tienu fuoma yaaba bilele, wan soani yaaba ki tinga kuli nni.
66005007	Ki Pebiga yeni den nagini ki ga li tili yua n ka li bali kalikaanu po jienu nni.
66005008	Wan den ga li tili, a bonfuodinaada leni bi piilie n nikpenaadiba den gbaani wani ki Pebiga nintuali. Bi siiga yua kuli den muubi ku kogidigu, leni wula tadibuomu ke mu gbie leni a dugibila, yaala n tie bi nigagidiŋanba jaandi.
66005009	Bi den yiini bu yanpanbu ki tua: «A pundi ki ga li tili, Ki tabidi mi maalima, Kelima bi den kodi a, Ke a da bi niba U Tienu po Leni a soama, Ki faabi ba i buoli kuli nni Leni i mabuoli kuli, I nibuoli kuli nni Leni mi diema kuli siiga.
66005010	A teni ke bi tua diema Leni kopadicianba U Tienu po. Bi baa diedi ki tinga nni.”
66005011	N go den nuali ki gbadi malekinba boncianla niali, bani yaaba n lindi li bali kalikaanu leni a bonfuodinaada leni bi nikpeliba. Bi coali den tie tudapiiga taalima tudapiiga, hali a tudatuda bam.
66005012	Bi den kpaani ki tua: «Ban den kodi yaa Pebiga pundi ki baa U paaciamu leni o ŋalimano, Mi yanfuoma leni u fidu, Ti jigidi, ti kpiagidi leni ti pagidi.”
66005013	N go den gbadi ke mi tagima kuli, tanpoli po leni ki tinga nni, ki tinga tiipo leni mi ñincianma nni kuli yiini ki tua: «Wani yua n ka li bali kalikaanu po Leni ki Pebiga, N yaa baadi ti pagidi leni ti jigidi, Ti kpiagidi leni u paaciamu Yaa yogu n tu yaa yogu.”
66005014	A bonfuodinaada den tua: «Amina.” Bi nikpeliba mo den gbaani ki kpiagi ba.
66006001	Lani, n den laa ke ki Pebiga den tabidi maalima bontabinkaala lele yeni siiga yenma yaa yogunu. N den gbadi ke a bonfuodinaada siiga yendo maadi ke o nialu tie nani i tatantani yeni ki yedi: «Cua na.”
66006002	N den diidi ki laa ke o tanpieno. Yua n jagi o den kubi li dabanli. Bi den puni o ki badifogiliga, ke o ñani likani ki tie jakoando ki baa paadi.
66006003	Ki Pebiga n go den tabidi maalima bontabinkaala lie, n den gbadi ke o bonfuodilielo yedi: «Cua na.”
66006004	Lanwani tantoa den ñani ki moani. Bi den puni yua n jagi o u paalu ke wan teni mi yanduanma n gbeni bi niba siiga ki tinga nni, bi niba n yaa ku biyaba. Bi go den teni o ki jugisiecianga.
66006005	Ki Pebiga n den tabidi maalima bontabinkaala taa yaa yogunu, n den gbadi ke o bonfuoditaalo yedi: «Cua na.” N go den diidi ki laa o tanboano. Yua n jagi o den kubi u kpiagu bonbiigikaala.
66006006	N den gbadi u nialu a bonfuodinaada siiga ke u yedi: «Ŋalikama kilo yendo baa tie dayenli tuonli yaa panpaani. Olije mo kilo bonba taa baa tie dayenli tuonli yaa panpaani. Ŋan da biidi mi kpama leni duven.”
66006007	Ki Pebiga n den tabidi maalima bontabinkaala naa yaa yogunu, n den gbadi o bonfuodinaalo nialu ke o yedi: «Cua na.”
66006008	N den diidi ki laa yaa taamo n bua ki yaa tie suudi yeni. Yua n den jagi o yeli yi mi Kuuma, ke bi tinkpiba diema den ye o puoli. Bi den puni ba u paalu ki tinga kaannaadi kuli siiga kaanyendu, ban kpa likani yaaba leni ki jugisiega leni mi koncianma leni u yianbiadipuodiko leni ki tinga fuayanbiaditi.
66006009	Ki Pebiga n den tabidi maalima bontabinkaala muu yaa yogunu, n den laa ban den kodi yaa niba yaa naani li padibinbinli tiipo. Bi den ku ba kelima U Tienu maama leni ban den tieni yaa siedi kaa cedi yaa po.
66006010	Bi den kpaani ki tua: «Canbaa yua n gagidi ki ŋani ki tie moamoandaano, hali u laa yogunu ke a go baa waagi ki daa jia ti buudi leni ki tinga niba nni, ki guani ba bi panpaani ti yaa soama po?”
66006011	Bi den puni bi siiga yua kuli li liadipiencianli, ki waani ba ban da juuni waamu ki pugini, hali bi naacenlieba, bi kpiiba, ban baa kpa yaaba nani bani yeni, n pundi lan bili yaa coali bianu.
66006012	N den laa ki Pebiga n tabidi maalima bontabinkaala luoba yaa yogunu. Diidi, mi tindigibicianma den tieni. U yienu den boandi nani li cabiboanli yeni, o ŋmaalo den moandi nani mi soama yeni,
66006013	A ŋmabila den baa ki tinga po nani ku faaciangu n figi bu kankanbu ke a kankankaana suodi maama yeni.
66006014	Tanpoli den fuadi nani ban yen gbabi li tigbabikaali maama yeni. A juana kuli leni a kpendega kuli den ñani bi kaani ki fuadi.
66006015	Ki tinga nni badiba, a nikpiaga, a minteela yudanba, a piada, bi paatieba, i yonbi leni yaaba n die bi yula kuli den sani ki wuoni ti tanlondi nni leni a juana tanciama nni.
66006016	Bi den miadi a juana leni a tanciama ki tua: «Baa mani tipo ki wuoni ti yua n ka li bali kalikaanu po leni ki Pebiga pabienli po.
66006017	Kelima bi pabienli dacianli pundi. Ŋme n baa fidi ki yaa ye?”
66007001	Lani n pendi n den laa malekinba naa ke bi se ki tinga ñoakunnaadi kani. Bi den kubi ki tinga faciannaaditi, ke tin da go figi baa waamu ki tinga nni leni mi ñincianma po leni tibuba kuli po.
66007002	N go den laa malekitoa ke o yugi ki ñani u yienu n pudi naani po. O den kubi U Tienu yua n fo yaa maalima, ki kpaani ki maadi leni bi maleki-naadiba, yaaba n den baa li bali ki baa waani ki tinga leni mi ñincianma fala, ki yedi:
66007003	«Yin da sii ki tinga leni mi ñincianma leni i tiidi hali tin tabini U Tienu naacenba yutuna o maalima no.”
66007004	N den gbadi yaaba n baa mi maalima yeni coali n pundi yaa bianu. Isalele buoli kuli nni, bi den tabini kobiga n piinaa n niba tudanaa (144,000) po.
66007005	Juda buolu nni bi den tabini piiga n niba tudalie po, Lubena buolu nni piiga n tudalie, Gada buolu nni piiga n tudalie,
66007006	Asela buolu nni piiga n tudalie, Nefitali buolu nni piiga n tudalie, Manase buolu nni piiga n tudalie,
66007007	Simeyono buolu nni piiga n tudalie, Lefi buolu nni piiga n tudalie, Isakala buolu nni piiga n tudalie,
66007008	Sabulono buolu nni piiga n tudalie, Josefi buolu nni piiga n tudalie, Benjamina buolu nni piiga n tudalie.
66007009	Lani n pendi n den laa yaa niligu n yaba hali ke oba kuli kan fidi ki coadi ba, bani, yaaba n ñani ŋanduna diema kuli nni, leni i nibuoli kuli nni, leni i mabuoli kuli nni. Bi den se li bali kalikaanu leni ki Pebiga nintuali, ki laa a liadipienciama ki muubi ti kpakpafaadi.
66007010	Bi den kpaani ki tua: «Ti Tienu yua n ka Li bali kalikaanu po leni ki Pebiga, Bani n die mi tindima.”
66007011	Malekinba kuli den se ki lindi li bali kalikaanu leni bi nikpeliba leni a bonfuodinaada. Bi den baa ki labini li bali kalikaanu nintuali ki kpiagi U Tienu ki tua:
66007012	«Amina. Ti Tienu n die ti pagidi leni ti kpiagidi, Mi yanfuoma leni i tuondi, Ti jigidi, u paaciamu leni u fidu Hali yaa yogunu kuli. Amina.”
66007013	Bi nikpeliba yeni siiga nni yendo den buali nni: «Yaaba n laa a liadipienciama na tie ŋmenba? Bi ñani le?”
66007014	N den goa ki yedi o: «Canbaa, a bani.” O den yedi nni: «Bi tie yaaba n ñani o falaciamo nni, bi ŋuudi bi liadiciama ki Pebiga yaa soama nni ki pendi ŋa.
66007015	Li tie lani yaa po ke bi ye U Tienu bali kalikaanu nintuali ki kpiagidi o o dieli nni u yensiinu leni ku ñiagu kuli. Wani yua n ka li bali kalikaanu po baa kuani ba o gbandieli nni.
66007016	Mi koma leni u ñunñuunu kan go cuo ba hali abada, u yienu kan go pua ba, ku tontongu mo kan go yaa ye bipo.
66007017	Kelima ki Pebiga, yua n ye li bali kalikaanu siiga baa tie bi yankpaalo, ki gobidi ki caani ba li miali ñinbuna kani, U Tienu mo baa duuni ki ñani bi ninsiidi kuli bi nuni nni.”
66008001	Ki Pebiga n den tabidi mi maalima bontabinkaala lele yaa yogunu, li bonla kuli den tie suo tanpoli po hali leedi boagidima.
66008002	N den laa yaa maleki-leleediba n se U Tienu nintuali, ke bi teni ba kakacinba lele.
66008003	Maleki toa, yua n kubi ban juugi a dugibila yaa tiagu nni ke ku tie wula den cua ki sedi li padibinbinli kani. Bi den teni o a dugibila boncianla, ke wan taani leni bi nigagidiŋanba jaandi, ki juu la wula padibinbinli, yaali n ye li bali kalikaanu nintuali kani po.
66008004	A dugibila yeni muñii den ñani maleki nuu nni ki taani leni bi nigagidiŋanba jaandi ki doni U Tienu nintuali.
66008005	Maleki yeni den taa a dugibila juutiagu ki gbieni leni li padibinbinli yaa fantama ki luni ki tinga nni. I tatantani, i niali, mi tañigima leni mi tindigibima den tieni.
66008006	Bi maleki-leleediba yaaba n den kubi kakacinba lele den bogini ki baa piebi.
66008007	O maleki-kpialo den piebi o kakaci ke a tatana leni yaa fantama n kali leni mi soama den baa ki tinga po, ke ki tinga boagidima taa kuli siiga boagidiyenma den buodi. Tiidi taa kuli siiga tiyenbu den buodi. Ti moasoangidi kuli den buodi cain.
66008008	O maleki-lielo den piebi o kakaci ke bi luni mi ñincianma nni yaa bonla n naani leni yaa joacianli n co, ke mi ñincianma boagidima taa kuli siiga boagidiyenma tua soama,
66008009	ke yaa tagima n ye mi ñincianma nni ki fo, bonla taa kuli siiga bonyenla den kpe, ñinbiadi taa kuli siiga yengu den bodi.
66008010	O maleki-taalo den piebi o kakaci ke yaa ŋmabicianli n co nani u mukaanu yeni den ñani tanpoli po ki baa. Li den baa kpeni taa siiga kuli kaanyendu nni leni a ñinbuna kuli nni.
66008011	Li ŋmabili yeni yeli yi: "U Tonu." Mi ñima kuli, kaani taa kuli siiga kaanyendu den lebidi ki to. Niba boncianla yaaba n den ñuni den kpe kelima mi ñima n lebidi to yeni yaa po.
66008012	O maleki-naalo den piebi o kakaci. Bi den pua u yienu leni o ŋmaalo leni a ŋmabila ki teni ke bikuli boagidima taa siiga kuli boagidiyenma den biigi hali ke li daali yenma boagiditaadima siiga boagidiyenma den bodi, ku ñiagu mo den tua yeni.
66008013	Min go den diidi yaa yogunu, n den gbadi ke jiebani yua n yugi hali tanpoli kpaani: «Fala, fala, fala baa ki tinga niba po kelima yaa maleki-taadiba n sieni n baa piebi bi kakacinba ki tieni yaa fuugu po.”
66009001	O maleki-muulo den piebi o kakaci. N den laa ke li ŋmabili ñani tanpoli po ki baa ki tinga po. Bi den puni li u kulu falu yaa sendabiga.
66009002	Li ŋmabili yeni den luodi u kulu yeni ke i muñii ñani lienni nani yaa buaga n yaba yaa muñii yeni. U yienu leni mi fawaama kuli den biigi kelima yaa muñii n ñani u falu nni yeni po.
66009003	I naaci den ñani i muñii nni, ki yadi ki tinga nni. Bi den puni i naaci yeni u paalu nani ki tinga nni yaa nami yeni.
66009004	Bi den yie ipo ke yin da sii ti muadi leni ti kpinfaadi leni tibuba kuli, kali yaa niba n kaa pia U Tienu maalima bi yutuna po.
66009005	Baa den puni i naaci yeni u sanu yin kpa ba, ama yin yaa wangi ba fala bebe hali ŋmaali muu. Yin den tieni yaa funfunma den tie nani o namo n juni yua n laadi yaa funfunma yeni.
66009006	A dana yeni niinni bi niba baa lingi mi kuuma ki nan kan le ma, bi baa bua ki kpe, ama mi kuuma baa sani ki foagidi leni ba.
66009007	I naaci yeni den tie nani ban bobini yaa taami bu toabu po yeni. Li den tie nani i yili wula badifogilimu yeni, i nunmu den tie nani bi niba nunmu yeni,
66009008	i yudi den tie nani bi puoba yaa yudi yeni, i ñina mo den tie nani i yangbanli yaa ñina yeni,
66009009	i bena den tie nani i laa a kuliada yeni, i fiabi fuugu den tie nani i taami boncianla n dia ti toateliti ki tiini ki caa bu toabu po yeni.
66009010	I den pia a juona leni li bonjunkaala nani i nami yeni. I paalu yu n baa fidi ki yaa faligidi bi niba hali ŋmaali muu den ye i juona nni.
66009011	I bado n tie u kulu yaa maleki. Ebilu maama nni bi yi o Abadona, Gileka maama nni bi yi o Apoliyo, lani n tie o bolindo.
66009012	O falakpialo pendi, fala lie mo sieni ki da baa tieni.
66009013	O maleki-luobilo den piebi o kakaci. N den gbadi ke u nialu maadi wula padibinbinli yinnaada, yaali n se U Tienu nintuali.
66009014	U den yedi o maleki-luobilo, yua n kubi kakaci yeni: «Ŋan loti ban den loli yaa maleki-naadiba u kpenciamu Yufilata kani.”
66009015	Li sua ke bi den bogini laa malekinba ke bi se ki gu hali li yogunu leni li daali leni li ŋmaalo leni li binli n baa pundi, ke bi loti ba ban kpa bi niba nni niba taa kuli siiga niyendo.
66009016	Bi tandanba yaaba n den tie jakoanda coali den tie tuda piiga hali taalima tuda piilie (200,000,000). N den gbadi bi coali yeni.
66009017	N bonlekaala nni n den laa i taami leni yaaba n jagi ba. Bi den laa yaa kuliada n moani nani mi fantama yeni, ki go boani nani mi siema, ki go duudi nani li cidibili yeni. Bi taami yula den tie nani a yangbanyula yeni. U mupienu leni i muñii leni li cidibili den ña bi ñoana nni.
66009018	Laa falataadiba, lan tie mi fantama i muñii leni li cidibili yaala n den ña i taami ñoana nni yeni den ku niba taa siiga kuli niyendo.
66009019	Kelima i taami yeni paalu den ye bi ñoana nni leni bi juona nni. Bi juona den tie nani i we yeni, ki pia a yula ban baa wangi bi niba fala leni ya.
66009020	O falabiado yeni n kaa den ku yaaba, baa den lebidi bi yama leni bi nii n tagi yaala. Baa den cedi kaa go kpiagidi mu cicibiadimu, i buli, yaala n tie wula, yaa ka ŋanjilifa, yaa ka ti kumoandi, yaa ka a tana, yaa ka ti daadi, yaala n kaa nua, kaa gba, kaa cuoni mo.
66009021	Baa den lebidi bi yama yaala n tie mi kukpama po, leni bi ñoagibiadi, leni bi conconma, leni bi subu.
66010001	Lani n den laa malekitoa yua n pia u paalu, ke o ña tanpoli po ki ji. O den bobi ku tawaligu nani ti tiadi yeni, o taniano den yilini o yuli, o nunga den tie nani u yienu yeni, o taana mo den tie nani mi fantama yeni.
66010002	O den muubi ki tibiga o nuu nni ke ki gbabidi. O den ŋmaa o jientaali mi ñincianma po, ki go ŋmaa o gantaali mo ki tinga po,
66010003	ki tiani boncianla nani o yangbanlo n duni maama. Wan den tiani, i tatantan-leleedi niali den tiani.
66010004	I tatantan-leleedi niali n den tiani yeni, n den bua ki diani, ama n den gbadi u nialu ke u maadi tanpoli po ki yedi: «Ŋan yaa kubi i tatantan-leleedi n yedi yaala ŋasiili nni, ki da diani la mo.”
66010005	Min den laa yaa maleki ke o se mi ñincianma leni ki tinga po yeni den yugidi o jienu tanpoli
66010006	ki poli yua n ye hali yaa yogunu kuli yeli nni, wani yua n den tagi tanpoli leni yaala n ye lienni kuli, ki tinga leni yaala n ye lienni kuli, leni mi ñincianma leni yaala n ye mi niinni kuli ki yedi: «Li kan go pa yogunu.
66010007	O maleki-leleelo yaa bogini ki baa piebi o kakaci, U Tienu bondoaginkaala baa tieni ki dudi nani wan den tuodi ki waani o naacenba, bi sawalipuaba maama.”
66010008	Lani, min den kpa gbadi yaa nialu ke u maadi tanpoli po go den maadi leni nni ki yedi: «Gedi ki ga ki tibiga yaaga n gbabidi ki ye maleki yua n se mi ñincianma leni ki tinga po nuu nni.”
66010009	N den gedi maleki yeni kani ki yedi o wan teni nni ki tibiga. O den yedi nni: «Ga ga, ki ŋmani ki nali ga. Ki baa to a tugu nni, ama a ñoabu nni ki baa mani nani ti siadi yene.”
66010010	N den ga ki tibiga maleki yeni nuu nni ki ŋmani ga. Ki den mani n ñoabu nni nani ti siadi yeni, ama min den ŋmani ki nali ga, ki den to n tugu nni.
66010011	Lani bi den yedi nni: «Li tie tiladi ŋan go pua sawali yaa nibuoli n yaba po leni yaa diema leni yaa mabuoli leni yaa badiba n yaba po.”
66011001	Bi den teni nni yaa kankagili n pa nani u gbiamu yeni ki tie bonbiigikaala, ki yedi nni: «Gedi ki biigi U Tienu diegu leni li padibinbinli, ki coadi yaaba n ye likani ki kpiagidi U Tienu.
66011002	Ŋan cedi ki da biigi o dieli luolu, kelima bi ŋa u bi nilanba po yo. Bi baa ŋmaadi ki biidi o dogagidiŋamu hali piinaa n ŋmaali lie.
66011003	N baa pa n siediliediba u paalu ban yaa pua sawali hali tudili n kobilie n dana piiluoba. Bi baa yie li paboanli tiadi.”
66011004	Bi jaba yeni tie olifie tiliedi leni i fidisantuankaanliedi, yi n se ki tinga Diedo kani.
66011005	O nilo yaa bua ki tieni ba yaala n bia, mi fantama yeni baa ña bi ñoana nni ki bolini bi yibalinba. Tiladi yua n bua ki tieni ba yaala n bia baa kpe yeni.
66011006	Bi pia u paalu ki baa luoni tanpoli ke ki taaga n da mi ban baa pua sawali yaa yogunu. Bi go pia u paalu ki baa teni i kpeni ñima n lebidi ki tua soama, ki go teni o falabiado buoli kuli n baa ki tinga nni ban bua yaa yogunu kuli.
66011007	Bi yaa tieni bi siedi ki gbeni, ki fuayanga yua n baa ña u kulu nni baa tuogi leni baa ki paadi ba ki kpa ba,
66011008	ki ŋa ban yaa bili u dogu fanma nni, ban pua mi kpanjama ki yini yaa dogu Sodoma leni Ejipiti, lankane ke bi den joani bi Diedo li dapoanpoanli po ki ku o.
66011009	I nibuoli leni i mabuoli leni mi diema kuli nni, bi niba baa diidi bi kpiema hali dana taa leni boagidima, ki yie ke bi kan piini ba.
66011010	Ki tinga nni yaaba kuli pala baa mangi boncianla kelima bi kuuma po. Bi baa tieni i badi, ki mangi bi pala ki soani biyaba po bu paabu, kelima bi sawalipua-liediba yeni den wangi ki tinga nni yaaba o falabiado.
66011011	Dana taa leni boagidima yeni n den pendi, li miali fuoma den ñani U Tienu kani ki kua bi niinni ke bi fii ki sedi. Lanwani ti jawaanciandi den cuo yaaba n nua ba.
66011012	Bi sawalipua-liediba yeni den gbadi ke u nialu kpaani tanpoli po ki yedi ba: «Do mani na.” Bi den kua ku tawaligu nni ki doni tanpoli po ke bi yibalinba nua.
66011013	Lanyogunu liga mi tindigibicianma den tieni. U dogu yeni kaanpiiga kuli, kaanyendu den baa ki mumudi. Niba tuda lele mo den kpe kelima mi tindigibima yeni po, ke ti jawaanciandi den cuo yaa niba n sieni kuli ke bi kpiagi U Tienu yua n ye tanpoli po ki die.
66011014	O falalielo pendi, o falataalo baa cua ke li kan waagi.
66011015	O maleki-leleelo den piebi kakaci. I nialiciami den kpaani tanpoli po ki yedi: «Moala ŋanduna diema tua ti Diedo Leni wani Gandi Yua yaa yaama O baa die hali yaa yogunu kuli.”
66011016	Bi piiliedi n nikpenaadiba yaaba n ka bi bali kalikaani po U Tienu nintuali den labini ki kpiagi o,
66011017	ki yedi: «Ti Diedo U Tienu, U Paaciamu Kuli Daano, Fini yua n ye moala, Ki den kpa ye, Ti tuondi a ke a taa A paaciamu ki diedi.
66011018	I nibuoli bieni bi pala, A pabienli cuonu yogunu pundi. Ŋan baa jia ti buudi Leni bi tinkpiba yaa yogunu pundi, Ŋan baa pa a naacenba Bi panpaani yaa yogunu pundi, Bani a sawalipuaba Leni bi nigagidiŋanba Leni yaaba n fangi a yeli, Taliginba leni bi paatieba kuli. Ŋan baa bolini yaaba n den bolini Ki tinga moko yaa yogunu pundi.”
66011019	Bi den luodi U Tienu diegu tanpoli po, ke ku ŋantaadikpaku doagidi lienni. Mi tañigima leni i niali leni i tatantani leni mi tindigibima den tiendi, ke a tatana baa boncianla.
66012001	Yaa maalicianma n pia li pakili den doagidi tanpoli ki tie mi ne, o pua ke o bobi u yienu nani ti tiadi yeni, ke o taana ŋmaa o ŋmaalo, ki ciibi yaa badifogiliga n pia piiga n ŋmabila lie.
66012002	O den punbi ke o maayogunu nagini, ke u maditugukoanu pia o ke o mua kelima wan laadi yaa fala ti madi yaa po.
66012003	Maalitoama go den doagidi tanpoli. Yaa bonfuodi-biadiciamo n moani den se. O den pia yula lele leni yina piiga, ki go pia badifogilimu lele o yula po.
66012004	O juoli den fuli a ŋmabila boagidima taa siiga boagidiyenma, ki luni a ki tinga po. O bonfuodibiado yeni den sedi o pua yua n baa maa yeni kani, ke o yaa mali yaa yogunu wan nali o biga.
66012005	O pua yeni den mali bonjaga, yua n baa gobidi i nibuoli kuli leni yaa badigbiamu n tie kudi. Bi den duoni o biga U Tienu leni o bali kalikaanu kani.
66012006	O pua den sani ki gedi U Tienu n ŋanbi opo yaa kaanu mi fanpienma nni, ban baa dindi o naankani hali tudili n kobilie n dana piiluoba.
66012007	Bu toabu den tieni tanpoli po. Miseli leni o malekinba den tuogi bu toabu leni o bonfuodibiado yeni. Wani moko leni o yaa malekinba den tuogi leni ba.
66012008	Ama baa den fidi ki paadi Miseli leni o yaa malekinba, baa go den pia yekaanu tanpoli po.
66012009	Bi den luni o bonfuodi-biadiciamo yeni, wani o waakpelo, ban go yi yua ku tuotabigu yudaano leni Sutaani, wani yua n boandi ki tinga nni yaaba kuli. Bi den luni o ki tinga nni, wani leni o malekinba.
66012010	Lani n den gbadi ke u nialiciamu kpaani tanpoli po ki yedi: «Moala ti Tienu tindima, O paaciamu leni o diema cua, Wani Gandi Yua mo Yaa bali yogunu moko pundi, Kelima bi ñani ku tuotabigu yudaano Tanpoli po ki luni, Wani yua n den kuliti ti kpiiba U Tienu kani U yensiinu leni ku ñiagu kuli.
66012011	Bi den paadi o Kelima ki Pebiga soawulima Leni bi siedi maama yaa po, Baa den bua ki ga bi miana, Hali ki baa jie mi kuuma.
66012012	Lani yaa po tanpoli, Leni yinba yaaba n ye lipo, Yin mangi mani yi pala. Ama o falaciamo ye leni yinba Ki tinga leni mi ñincianma, Kelima ku tuotabigu yudaano Jiidi yi kani leni li pabienli Kelima o bani ke o yogunu ki fuu.”
66012013	O bonfuodibiado n den laa ke bi luni o ki tinga nni, o den ŋoadi ki faligidi o pua yua n mali ki bonjaga yeni.
66012014	Lani bi den puni o pua yeni jiebanciamo fiabi boni lie ke wan yugi ki gedi o kaanu yu n ye mi fanpienma nni, ban baan kubi o naanpo ki yaa dindi o hali bina taa leni boagidima, wan foagidi leni o wa yeni.
66012015	O wa yeni den sii yaa ñima n yaba nani u kpenciamu yeni ke man ŋoadi ki tugi o pua.
66012016	Ama ki tinga den todi o pua ki yaadi ki ñoabu ki ñuudi o bonfuodibiado n sii yaa ñincianma.
66012017	O bonfuodibiado pali den beni leni o pua ke o gedi ki baa tuogi bu toabu leni o bila yaaba n sieni, bani yaaba n ŋua U Tienu mabilikaama ki kubi Jesu yaa siedi.
66012018	O den sedi mi ñincianma jaali tanbiima po.
66013001	Lani n den laa ki fuayanga ke o ña mi ñincianma nni. O den pia yina piiga leni yula lele. O yinpiiga yeni siiga yinli kuli den ciibi ki badifogiliga. Yaa yela n tie sugidi U Tienu po den taabi o yula po.
66013002	Min den laa yaa fuayanga yeni den tie nani o naamunpieno, ama o taana den tie nani yaa fuayanbiadi-cianga n yi ulisi yeni, o ñoabu mo den tie nani o yangbanlo yaabu. O bonfuodibiado den teni ki fuayanga yeni o paalu, ki kaani o o yaa bali kalikaanu po, ki dini o o bacianli.
66013003	N den laa ke ki fuayanga yeni yula siiga nni yuyenli den baa mi poagilima yaama n baa fidi ki kpa o, ama mi poagilima yeni den paagi. Li den paki ki tinga yaaba kuli ke bi ŋoadi o.
66013004	Bi den gbaani ki kpiagi o bonfuodibiado kelima o puni ki fuayanga li bali. Bi go den gbaani ki kpiagi ki fuayanga ki tua: «Ŋme ye ki tie nani ki fuayanga? Ŋme baa fidi ki tuogi leni o bu toabu?”
66013005	Ki fuayanga den baa yaa ñoabu n maadi mi japamaama leni ti sugidi U Tienu po, ki tiendi o biadima hali piinaa n ŋmaali lie.
66013006	O den yaadi o ñoabu ki sugidi U Tienu, leni o yeli, leni o yekaanu, leni yaaba n ye ku niinni tanpoli po kuli.
66013007	O go den baa li bali ki baa tuogi leni U Tienu nigagidiŋanba bu toabu ki paadi ba. O den baa u paalu ki diedi i nibuoli kuli leni i mabuoli kuli leni mi diema kuli.
66013008	Ki tinga nni yaaba kuli baa gbaani ki kpiagi ki fuayanga, bani yaaba yaa yela n kaa diani ki pebiga miali tili nni, lani n tie ban den kodi yaaga hali ke ŋanduna daa tagi.
66013009	Yua n pia a tuba, wan cengi yaa maama n tie na.
66013010	Lan bili yua yaa po Ke bi baa gedini o ti yonbidi kuli, O baa gedi ti yonbidi. Yua n kpa nitoa leni ki jugisiega, Bi baa kpa o mo leni ki jugisiega. Lani yaa po yo ke li pundi bi nigagidiŋanba n yaa pia li juunli ki se leni dandanli.
66013011	Lani n den laa fuayantoaga ke o ña ki tinga nni. O den pia yina lie ya n naani leni ki pebiga yaa, ki maadi nani o bonfuodibiado n maadi maama.
66013012	O den pia ki fuayankpiaga yaa bali kuli ki tuuni o nintuali ki teni ke ki tinga leni yaaba n ye lienni kuli n gbaani ki kpiagi ki fuayankpiaga, wani yua n den baa yaa poagilima n baa fidi ki kpa o, ke o nan paagi yeni.
66013013	O den tiendi mi bancianma hali ki teni ke mi fantama ña tanpoli po ki baali ki tinga nni ke bi niba nua.
66013014	O den boandi ki tinga nni yaaba leni wan den tiendi yaa bancianma ki fuayankpiaga nintuali. O den teni ke ki tinga nni yaaba n tagi ki fuayankpiaga, yua n den baa ki jugisiega poagilima ki go paagi yeni, nannanli.
66013015	O go den baa u paalu ki teni ke ki fuayankpiaga nannanli fo, ki fidi ki maadi ki teni ban kpa yaaba n kaa tuo ki gbaani ki kpiagi ki fuayankpiaga nannanli kuli.
66013016	O den bili ke bi niba kuli, taliginba leni bi paatieba, a piada leni a luoda, yaaba n die bi yula leni i yonbi kuli n baa mi maalima bi nijienu yaaka bi yutuna po,
66013017	ke oba kuli kan fidi ki da liba, yaaka ki kuadi liba kuli, kali wan yaa pia mi maalima yeni, yaaka ki fuayankpiaga yeli, yaaka ki yeli coali.
66013018	Line bua mi yanfuoma. Yua n pia mi yanfuoma kuli n coadi ki bandi ki fuayanga yeli coali, kelima li tie o nisaalo coali. Laa coali tie kobiluoba n piiluoba n bi luoba.
66014001	N den diidi ki laa ke ki Pebiga se yaa juali n yi Siyono po, ke kobiga n piinaa n niba tudanaa (144,000) se leni o. Bi den tie yaaba n den pia ki Pebiga yeli leni o Baa yeli bi yutuna po.
66014002	N go den gbadi ku fuugu ke ku ñani tanpoli po ki tie nani a ñingola fuugu leni u tatantanpaalu fuugu, ki go tie nani bi kogidipuaba n pua ki tiendi yaa fuugu yeni.
66014003	Bi den yiini bu yanpanbu u bali kalikaanu nintuali leni a bonfuodinaada leni bi nikpeliba nintuali. Oba kuli ki den fidi ki bandi bu yanpanbu yeni kali bani, i kobiga n piinaadi n tudinaadi ban den da ki faabi yaaba ki tinga nni.
66014004	Bani n tie yaaba n kaa den joagini bi yula leni bi puoba, ki tie nani a powandiana yeni. Bi baa ŋua ki Pebiga wan caa naani kuli. Bi tie wan da yaaba bi niba kuli siiga, ke bi tie nani li bonluonka-kpiala yeni U Tienu po leni ki Pebiga po.
66014005	Faamaba kuli ki den ye bi ñoana nni, baa pia ban baa fidi ki kuli ba leni yaala.
66014006	N go den laa malekitoa ke o yugi tanpoli mi fawaama nni. O den kubi yaa laabaaliŋamo n ye hali yaa yogunu kuli ki baa wangi ki tinga nni yaaba kuli, mi diema, i mabuoli leni i nibuoli yaaba kuli.
66014007	O den kpaani leni u nialu ki tua: «Yin fangi mani U Tienu ki kpiagi o kelima o bujiali yogunu pundi. Yin gbaani ki kpiagi wani yua n den tagi tanpoli, ki tinga, mi ñincianma leni a ñinbuna kuli.”
66014008	Malekitoa, o bonlielo den ŋoadi o ki yedi: «U baa, u dociamu Babilona baa, wuni, yaa dogu n den teni ke i nibuoli kuli ñuni yaa duven n tie u conconbiadima ki gaadi.”
66014009	Malekitoa, o bontaalo den ŋoadi ba ki kpaani: «Yaa nilo n gbaani ki kpiagi ki fuayanga leni o nannanli ki ga o maalima o yutunli yaaka o jienu po,
66014010	o moko baa ño yaa duven n tie U Tienu pabienli cuonu, laa duven ki laa leni liba, ama o kuodi o o pabienli cuonu tadiñokaaga nni. O baa laadi fala mi fantama leni li cidibili nni, bi maleki gagidiŋanba nintuali leni ki Pebiga nintuali.
66014011	Bi funfunma muñii baa do hali yaa yogunu kuli, bi kan baa fuodima u yensiinu leni ku ñiagu kuli, bani yaaba n gbaani ki kpiagi ki fuayanga leni o nannanli ki go ga o yeli maalima.”
66014012	Lani yaa po yo ke li pundi bi nigagidiŋanba n yaa pia li juunli, bani yaaba n tuo ki ŋua U Tienu mabilikaama ki kubi li dandanli Jesu po.
66014013	N den gbadi ke u nialu maadi tanpoli ki yedi: «Diani yaa maama n tie na: ‹Li pamanli ye leni yaaba n kpe leni li dandanli o Diedo nni.› “ U Tienu Fuoma den goa ki yedi: «Yeni de, kelima bi baa fuodi leni bi tuonfala, kelima bi tuonŋama ŋua ba.”
66014014	N den diidi ki laa ku tawapiengu ke yua n naani leni o nisaalo ka lipo. O den yili wula badifogiliga, ki muubi ku moaciemangu o nuu nni.
66014015	Malekitoa den ñani U Tienu diegu nni, ki kpaani ki yedi yua n ka ku tawaligu po yeni: «Taa a moaciegu ki ce, kelima li yogunu pundi, ki tinga kpaandi mo beni.”
66014016	Yua n den ka ku tawaligu po den taa o moaciegu ki ceni ki taani ki tinga kpaandi.
66014017	Malekitoa den ñani U Tienu dieli yaali n ye tanpoli po niinni ki moko muubi ku moaciemangu.
66014018	Malekitoa, yua n die li padibinbinli fantama moko den ñani likani ki kpaani ki yedi yua n muubi ku moaciemangu: «Taa a moaciemangu ki ce ki tinga duven tiidi bonjoana kelima yi beni.”
66014019	Maleki den ceni ki tinga duven tiidi bonjoana, ki kuodi duven ŋanbikaanu nni, lani n tie yaa ŋanbikaanu n pia U Tienu pabienli.
66014020	Bi den ŋmaadi ti bonfiidi duven ŋanbikaanu nni u dogu kunu. Mi soama den ña u kani, ki kpedi ki pundi hali i taami biamu kani. Mi den puubi ki pundi nani dajena kobitaa.
66015001	Lani, n den laa maaliciantoama tanpoli po, yaama n yaba ki pia li pakili. Malekinba lele den kubi falabiadi lele, yi n tie i falabiadi-juodike, kelima U Tienu pabienli cuonu baa tieni ki dudi leni laa falabiadi.
66015002	N go den laa yaala n naani leni mi ñincianma ke li tie tanpenpelinma ke li kali leni mi fantama. N go laa yaaba n paadi ki fuayanga leni o nannanli leni o yeli coali ke bi se mi tanpenpelinma yeni po. Bi den muubi U Tienu n den teni ba yaa kogiditi,
66015003	ki yiini U Tienu naacemo Musa yanbu, buni, ki Pebiga yanbu, ki tua: «O Diedo U Tienu, U Paaciamu Kuli Daano, A tuona yaba ki pia mi ñuadima. A sani tiegi ki tie moamoani, Fini yua n tie i nibuoli kuli bado.
66015004	Ti Diedo, ŋme n ye kaa baa fangi a Ki kpiagidi a yeli? Kelima fini bebe n gagidi ki ŋani. I nibuoli kuli baa cua Ki labini a nintuali ki kpiagi a Kelima a teginma doagidi.”
66015005	Lani yaa puoli n den laa U Tienu diegu ke siedi gbandieli mo luodi tanpoli po.
66015006	Yaa maleki-leleediba n kubi i falabiadi-leleedi den ñani U Tienu diegu nni ki yie yaa tiadi n ŋani ki pia ti kpiagidi ki ñuliti, ki ñaagi bi bena wula gbanñagiditi.
66015007	A bonfuodinaada siiga nni yendo den teni bi maleki-leleediba yeni wula tadibuomu lele, yaamu n gbie leni U Tienu yua n ye hali yaa yogunu kuli pabienli cuonu.
66015008	U Tienu kpiagidi leni o paaciamu den teni ke o dieli gbie leni i muñii. Oba kuli ki den fidi ki kua U Tienu diegu nni hali bi maleki-leleediba n kubi yaa falabiadi-leleedi n baa tieni ki dudi.
66016001	N den gbadi u nialiciamu ke u maadi U Tienu diegu nni ki yedi bi maleki-leleediba: «Gedi mani ki wuli ki tinga nni U Tienu pabienli cuonu yu n ye tadibuomu lele nni.”
66016002	O maleki-kpialo den gedi ki wuli yaala n ye o tadibuoga nni ki tinga nni, ke yaa sinala n bia ki koani boncianla cuo yaa niba n pia ki fuayanga maalima ki gbaani ki kpiagidi o nannanli.
66016003	O maleki-lielo den wuli yaala n ye o tadibuoga nni mi ñincianma po, ke mi lebidi ki tua soama yaama n tie nani mi tinkpisoama yeni, ke yaala n fo ki ye mi ñincianma nni kuli kpe.
66016004	O maleki-taalo den wuli yaala n ye o tadibuoga nni i kpeni leni a ñinbuna po, ke lani mo lebidi ki tua soama.
66016005	N den gbadi ke yaa maleki n die mi ñima kuli yedi: «Fini yua n ye moala, Ki den kpa ye mo, Yua n gagidi ki ŋani, A tiegi leni ŋan jia Leni bi niba yaa buudi.
66016006	A teni ke bi ñuni ban den wuli yaa nigagidiŋanba leni yaa sawalipuaba kuli soama. Bi ŋani yene.”
66016007	N go den gbadi ke u nialu ñani li padibinbinli kani ki yedi: «Yeni de, fini o Diedo U Tienu, U Paaciamu Kuli Daano, A bujiali tie moamoani ki go tiegi.”
66016008	O maleki-naalo den wuli yaala n ye o tadibuoga nni u yienu po ke u baa u paalu ki fulini bi niba leni u fantama.
66016009	Ku tontonbiadigu den fulini ba ke bi sugidi U Tienu yeli, wani yua n die laa falabiadi yeni. Baa den lebidi bi yama ki kpiagi U Tienu.
66016010	O maleki-muulo den wuli yaala n ye o tadibuoga nni ki fuayanga bali kalikaanu po ke o diema kuli biigi. Bi niba den ŋmani bi landi kelima bi funfunma po,
66016011	ki sugidi tanpoli U Tienu kelima bi funfunma leni bi sinala po. Ama baa den lebidi bi yama bi tuonbiada po.
66016012	O maleki-luobilo den wuli yaala n ye o tadibuoga nni u kpenciamu Yufilata po ke u ñuudi, ki baa pigidi u sanu yaa diema n ye hali puoli po yaa badiba n baa tagi naankani.
66016013	N den laa cicibiadimu taa, yaamu n tie nani a loanda yeni, ke mu ñani o bonfuodibiado ñoabu nni leni ki fuayanga ñoabu nni leni o sawalipua-faadaano yaa ñoabu nni.
66016014	Mu tie yaa cicibiadimu n tiendi yaa bancianma n tie mi maalima. Mu caa ki tinga kuli badiba kani, ki baa taani ba bu toabu po U Tienu U Paaciamu Kuli Daano dacianli daali.
66016015	O Diedo yedi: «Diidi, n baa cua ki ludi yi nani li conconli yeni. Li pamanli baa ye leni yua n gu ki kubi o tiayiekaadi ke wan da cuoni mubili ban le o fe.”
66016016	Mu cicibiadimu yeni den taani ŋanduna badiba yeni Ebilu maama n yi yaa kaanu Amagedo po.
66016017	O maleki-leleelo den wuli yaala n ye o tadibuoga nni mi fawaama nni. U Tienu diegu nni, u nialiciamu den maadi u bali kalikaanu kani ki yedi: «Li tieni ki dudi n yeni.”
66016018	Mi tañigima leni i niali leni i tatantani leni mi tindigibicianma den tieni. Hali bi niba n cili ki ye ŋanduna nni ki taa ki pundi hali moala, laa tindigibima buolu daa tieni.
66016019	U dociamu tinga den yagidi kaani taa. I nilanbuoli dogi mo den baa ki mumudi. U Tienu den tiadi u dociamu Babilona yeni po, ki baa teni wun ño yaa duven n ye o pabiencianli tadiñokaaga nni.
66016020	A kpendega kuli den bodi, baa go den laa a juana mo.
66016021	A tatanciama, ya n den kpiagi hali boncianla mo den ñani tanpoli ki baa bi niba po. Bi niba den sugi U Tienu kelima a tatana yeni falabiado po, kelima laa falabiado den bia ke li kandi.
66017001	Lani yaa maleki-leleediba n den kubi tadibuomu lele yeni siiga nni yendo den cua n kani ki maadi leni nni ki yedi: «Cua na, n baa waani a ban baa jia ti buudi leni li poconconcianli yaali n ka mi ñincianma po ki cuo li yaa cuonu.
66017002	Ki tinga nni badiba den ŋua o ki conbi leni lini, ki tinga nni yaaba mo ñuni o yaa duven n tie o conconma ki gaadi.”
66017003	O den taa nni nani ti dangidi yeni ki gedini nni mi fanpienma po. N den laa o pua ke o jagi yaa fuayanga n moani, ke yaa yela n sugidi U Tienu taabi ki kaani kuli. Ki den pia yula lele leni yina piiga.
66017004	O pua yeni den yie ti tiamoandi leni yaadi n moani colicoli, ki go bobi wula leni yaa tanbila n pia mayuli boncianla leni yaa lanbima yaa dunga pa boncianla. O den muubi wula tadiñokaaga ke ki gbie leni o conconma cagindi leni mi joagindi kuli.
66017005	O yutunli po den pia yaa yeli n tie bondoaginkaala: "U dociamu Babilona, a poconcona leni ki tinga cagindi kuli yaa naa."
66017006	N den laa ke o pua yeni ñuni bi nigagidiŋanba soama leni Jesu siedinba yaa soama hali ki gaadi. Min den laa o yeni, li den paki nni boncianla.
66017007	Maleki den yedi nni: «Be yaa po ke li paki a? N baa doagidi apo li bondoaginkaala, o pua leni wan jagi yaa fuayanga ke ki pia yula lele leni yina piiga yeni.
66017008	Ŋan laa yaa fuayanga yeni den kpa ye, waa go ye moala. O baa do ki ña u kulu nni, ki gedi mi bodima nni. Ki tinga nni yaaba siiga yaaba yaa yela n kaa diani li miali tili nni hali ŋanduna tagima yogunu, bi yaa laa ki fuayanga yua n den kpa ye, kaa go ye moala, ki go baa cua ki yaa ye yeni, li baa paki ba.
66017009	Line bua o nilo n kpaagi lipo leni mi yanfuoma. A yuleleeda yeni tie o pua yeni n ka yaa joaleleeda po.
66017010	A go tie badiba lele. Bi siiga nni bonba muu den pendi, yendo ye moala, yua n sieni daa cua. O yaa cua o baa tieni u yogunu waamu bebe.
66017011	Yaa fuayanga n den kpa ye kaa go ye moala yeni tie o badiniilo, ki moko tie bi badi leleediba yeni siiga yendo, ki caa mi bodima nni.
66017012	Ŋan laa yina piiga ya yeni tie badiba piiga yaaba n daa ga bi diema, ama ki fuayanga yaa dini li bali yaa yogunu, bi mo baa taani leni o ki je li bali ki tua badiba u yogunu waamu bebe po.
66017013	Bikuli baa pia jagiyenli, ki pa ki fuayanga bi paalu leni bi bali.
66017014	Bi baa tuogi bu toabu leni ki Pebiga, ama ki Pebiga baa paadi ba kelima o tie bi diediba Diedo leni bi badiba Bado. Wan den yini ki gandi yaaba, yaaba n tie o nidugikaaba, baa taani leni o ki moko n paadi ba.”
66017015	Maleki yeni go den yedi nni: «Ŋan laa yaa ñima ke mi yaba yeni, li poconconli n ka yaama yaa po yeni, mi tie i nibuoli leni a nigola leni mi diema boncianla, leni i mabuoli.
66017016	Ŋan laa yina piiga leni ki fuayanga yaaga yeni baa nani li poconconli, ki koadi o piama kuli, ki ŋa o mubili. Bi go baa je o gbanandi, ki buoni o.
66017017	Kelima U Tienu puni ba yaa yantiayenli ki baa tieni o yanjagili, ki pa ki fuayanga bi bali hali U Tienu maama n tieni ki dudi.
66017018	Ŋan laa yaa pua yeni tie yaa dociamu n die ki tinga badiba kuli.”
66018001	Lani yaa puoli n den laa malekitoa ke o ñani tanpoli po ki ji. O den pia li bali boncianla, o kpiagidi mo den yendi ki tinga.
66018002	O den kpaani leni u nialiciamu: «U baa, u baa, u dociamu Babilona baa. U tua mu cicibiadimu yekaanu, Muni i bilisinba buoli kuli yekaanu, Leni yaa bonyugiditi n joagini Ki gundi mo n jiidi naankani.
66018003	U tua yeni Kelima i nibuoli kuli den ñuni Yaa duven n tie U pabienli conconma ki gaadi. Ki tinga badiba den ŋua u Ki conbi leni u, Ki tinga kpenda mo den tua piada Kelima u yeŋanbua-kandikaama po.”
66018004	N go den gbadi nialito ke u maadi tanpoli po ki yedi: «Yinba n niba, yin ña mani u niinni, Ke yin da taani leni u u tuonbiadi nni, Ke yin da ti taani leni u falabiado nni.
66018005	Kelima u tuonbiadi dogini Ki pundi hali tanpoli po, U Tienu mo tiadi Wun tieni yaa biadima kuli.
66018006	Guani u nani wun den tieni yi maama, Ki pa u taalima lie wun den tieni yaala po. Wun den tieni duven yeni Yaa tadiñokaaga nni, Tieni mani upo yeni taalima lie.
66018007	Wun den kpiagidi u yuli Ki kuani u yama mi yemanma nni Ke li pendi ki pundi yaa bianu, Pa u mani mi funfunma leni li paboanli Ki pundi laa bianu. Kelima u yedi u pali nni: ‹N ka u bali kalikaanu po Ki tie pobado, mii tie kpepuoli ka. N kan le kuuma paboanli.›
66018008	Kelima lankuli yaa po yaa falabiadi n tie na baa baa upo dayenli: Mi kuuma, li paboanli leni mi konbiadima. Bi baa buoni u leni mi fantama, kelima U Tienu, yua n jia leni u ti buudi ki cuo u, pia u paalu.
66018009	Ki tinga badiba yaaba n den ŋua u ki conbi leni u ki taani leni u, ki puni bi yula wun den ye yaa yemanma nni hali ke li pendi, bi yaa laa u buonma muñii, bi baa buudi ki mua upo i kumoe.
66018010	Ti jawaandi baa cuo ba kelima u funfunma po, ban piadi ki sedi foagima ki tiani: ‹Fala, fala, fini u dociamu, Fini Babilona, Yaa dogu n den pia u paaciamu. A buudi baa apo yenma Ki yogunjenjenga nni.›
66018011	Ki tinga kpenda pala baa boandi, bi baa buudi upo kelima oba kuli ki go da ban caa foagima ki ban kpendinni yaa tiadi,
66018012	yaadi n tie wula leni ŋanjilifa, leni yaa tanbila n pia mayuli boncianla leni yaa lanbima yaa dunga pa boncianla, leni len yaa caba, leni yaa caba n moani leni ya n yi sua leni ya n moani colicoli, leni yaa daadi n pia u nuulimanu buoli kuli, leni yaa tiabuoli n tagi leni a luonñina, leni yaa tiabuoli n tagi leni yaa daadi n ŋani boncianla, leni yaa tiadi n tagi leni ti kumoandi leni ti kuboandi leni yaa tanpiena buolu n ŋani boncianla,
66018013	leni sinamomi dapaga, leni yaa tisinma yaa nuulu n mani, leni tulale, leni mili, leni a dugibila, leni duven leni mi kpama, leni mi yonŋanma, leni ŋalikama leni i ne leni i pe, leni i taami leni ti toateliti leni i yonbi leni bi naani.
66018014	Ki tinga kpenda go baa yedi laa dogu: ‹A nuni n den moani yaa bonluonkaala po kuli foagidi leni a. Ŋan den kpie yaa kpama nni ki pia yaa kpiagidi kuli pendi, a kan go le la hali abada.›
66018015	Yaa kpenda n den baa mi piama u dociamu yeni niinni baa piadi ki sedi foagima kelima u funfunma jawaandi po. Bi pala baa boandi ban buudi
66018016	ki yedi: ‹Ŋain, o falaciamo baa u dociamu, Yaa dogu n den laa len tiadi, Ki go laa ti tiamoandi Leni yaadi n moani colicoli, Ki bobi wula leni yaa tanbila N pia mayuli boncianla Ki ñuliti ki pelini Leni yaa lanbima yaa dunga n pa. Laa ŋalimanciamo kuli Bodi yenma ki yogunjenjenga nni.›
66018017	Ti ñinbiaciandi danba leni yaaba n kua ti niinni, leni ti tuonsoanba, leni yaaba n tuuni bi tuonli mi ñincianma nni kuli den piadi ki sedi foagima,
66018018	ki laa u dogu yeni buonma muñii ki tiani: ‹U laa dogu n den naani leni u naa dociamu?›
66018019	Bi den taa mi tama ki wuli bi yula po ki mua i kumoe ki tangi: ‹Fala, fala baa u dociamu, yu yaa piacianma po n den teni ke yaaba n pia ti ñinbiaciandi mi ñincianma nni kuli tua piada. U bodi yenma yogunjenjenga nni nilo ki go ye u niinni.›
66018020	Tanpoli, mangi a pali u bodima po. Yinba bi nigagidiŋanba, Bi tondiba leni bi sawalipuaba kuli Mo n mangi yi pala. Kelima U Tienu tu yipo li panli Ki jia u ti buudi.”
66018021	Lani yaa maleki n pia u paalu boncianla den yua yaa tancianli n naani leni li naacianli, ki luni li mi ñincianma nni ki yedi: «Yene ke bi baa pieni Ki lu u dociamu Babilona, Ke bi kan go le u hali abada.
66018022	Fini Babilona, Bi kan go gbadi a niinni Bi kogidipuaba leni ti baantiadi, Leni yaaba n piebi mu yelimu, Leni yaaba n piebi kakacinba Yaa niali hali abada. Bi kan go le tuonbanmaba kuli daano A niinni hali abada. Bi kan go gbadi naali moe A niinni hali abada.
66018023	Ki fidisanga yenma Kan go yendi a niinni hali abada. Bi kan go gbadi li pocaan-pamanli Niali a niinni hali abada. Kelima a kpenda den tie Bi nicianba ki tinga nni, A den boandi i nibuoli kuli Leni a tanbipuali.
66018024	Fini Babilona niinni ke bi den laa bi sawalipuaba, bi nigagidiŋanba leni ban den kodi yaaba ki tinga nni kuli yaa soama.”
66019001	Lani yaa puoli n den gbadi ke ku fuugu tieni tanpoli nani yaa niligu n yaba yaa fuugu, ke bi tua: «Aleluya. Ti Tienu n die mi tindima Leni ti kpiagidi leni u paaciamu
66019002	Kelima o buudi tiegi Ki go tie moamoani. O den jia ti buudi Leni li poconconcianli ki cuo o, Wani, yua n den joagini Ki tinga leni o conconma. O den tu o naacenba soawulima panpaani Ki buali bi soama o nuu nni.”
66019003	Bi go den kpaani ki yedi: «Aleluya. Ban juu u dociamu yaa muñii Baa do hali yaa yogunu kuli.”
66019004	Bi piiliedi n nikpenaadiba leni a bonfuodinaada den gbaani ki kpiagi U Tienu yua n ka li bali kalikaanu po ki yedi: «Amina. Aleluya.”
66019005	U nialu den maadi u bali kalikaanu kani ki yedi: «Pagi mani ti Tienu, Yinba o naacenba yaaba n fangi o, Taliginba leni bi paatieba kuli.”
66019006	Lani n den gbadi ku fuugu ke ku tie nani yaa niligu n yaba yaa fuugu, ki go tie nani mi ñincianma yaa fuugu, leni i tatantanciami yaa fuugu yeni, ke ku tua: «Aleluya. O Diedo U Tienu, U Paaciamu Kuli Daano cili o diema.
66019007	Tin mangi mani ti pala Ki yaa pia li pamancianli Ki kpiagi o, kelima ki Pebiga Potaali yogunu pundi, O pocaano bogini ki bobi.
66019008	Bi puni o wan bobi len yaa tiadi, Ke ti pieni ki ñuliti ki ŋani cain.” Len yaa tiadi yeni bundima tie bi nigagidiŋanba teginma.
66019009	Lani maleki yeni den yedi nni: «Diani yaa maama n tie na: li pamanli ye leni ban yini yaaba ki Pebiga pocaajiema po.” O go den yedi nni: «Mi naa maama tie U Tienu n maadi yaa moamoani.”
66019010	N den gbaani o taana kani ki baa kpiagi o, ama o den yedi nni: «Da tieni yeni. N tie fini leni a kpiiba, yaaba n kubi Jesu yaa siedi kuli yaa tuonsoanlielo. Kpiagi U Tienu. Kelima Jesu yaa siedi n teni ke bi soani mi naa maama.”
66019011	Lani n den laa ke tanpoli luodi ki yaa, ke o tanpieno se. Yua n jagi o, yi o Dugika leni o Moamoandaano. O bujiali tiegi, o togidi bu toabu mo leni mi teginma.
66019012	O nuni tie nani mi fantanlanma yeni, o ciibi mu badifogilimu boncianla. O yeli diani ki taabi o, oba kuli n ki bani yaa yeli kali wani oba.
66019013	O yie mi soama n yayadi yaa tiayiekaagu po. O yeli tie U Tienu Maama.
66019014	Tanpoli toagola den ŋua o ki jagi i tanpieni, ki laa yaa len tiadi n pieni ki ŋani cain.
66019015	Yaa jugisiega n mani, den ñani o ñoabu nni wan baa pua i nibuoli leni yaaga. O muubi ti kudi badigbiamu ki baa gobidi ki kpaa ba. O baa ŋmaa duven ŋanbikaanu nni yu n tie U Tienu U Paaciamu Kuli Daano pabiencianli nni.
66019016	O yeli yaali n tie na diani ki taabi o kpalibu leni o panli kuli po: Bi badiba Bado Leni bi diediba Diedo.
66019017	N go den laa maleki ke o se u yienu nni ki kpaani ki yedi yaa bonyugiditi n yugi tanpoli kuli: «Yin taani ki cua mani U Tienu jecianma po,
66019018	ki je bi badiba gbanandi, bi toatieba yudanba gbanandi, bi paatieba gbanandi, i taami leni bi tandanba gbanandi, bi niba kuli gbanandi, i yonbi leni yaaba n die bi yula, taliginba leni bi paatieba kuli yaadi.”
66019019	N go den laa ki fuayanga leni ŋanduna badiba leni bi toagola, ke bikuli taani ki baa tuogi bu toabu leni yua n jagi o tanpieno leni o toagola yeni.
66019020	O den cuo ki fuayanga, wani leni o sawalipua-faadaano, yua n den tiendi mi bancianma o nintuali ki boandi yaaba n ga ki fuayanga maalima ki go gbaani ki kpiagi o nannanli. O den luni bani bonba lie kuli ke bi fo ku fantanbuogu nni, li cidibili n co naani.
66019021	Wani, yua n jagi o taamo yeni, den ku bi toagola ya n sieni leni yaa jugisiega n ñani o ñoabu nni, ke ti bonyugiditi kuli dini bi gbanandi ki guo.
66020001	N den laa maleki ke o ñani tanpoli po ki ji, ki pia u kulu yaa sendabiga, ki muubi ti kpaaciandi o nuu nni.
66020002	O den cuo o bonfuodibiado, o waakpelo yeni, lani n tie, ku tuotabigu yudaano Sutaani, ki loli o hali bina tudili po.
66020003	O den luni o u kulu yeni niinni ki luoni u buliñoabu ki tabini mi maalima ke wan da go boandi i nibuoli hali bina tudili yeni n baa pendi. Lan yaa pendi, tiladi bi go baa loti o u yogunu waamu po.
66020004	N den laa i bali kalikaani, ke yaaba n ka ipo den baa li bali ki baa jia ti buudi. N go den laa ban jendi yaaba yaa yula yaa naani kelima Jesu yaa siedi po leni U Tienu Maama po, leni yaaba n kaa den gbaani ki kpiagi ki fuayanga leni ki nannanli, kaa ga o maalima bi yutuna yaaka bi nii po. Bi den goa ki baa li miali ki die leni Kilisiti hali bina tudili.
66020005	Line n tie bi tinkpiba fiikpiama. Yaa tinkpiba n sieni wani ki den fii hali bina tudili yeni n baa pendi.
66020006	Li pamanli ye leni yaa nigagidiŋanba n fii bi tinkpiba fiikpiama nni. Mi kuliedima naa pia paalu bi yaa po, ama bi baa tie U Tienu leni Kilisiti yaa kopadicianba, ki taani ki yaa die leni Kilisiti hali bina tudili.
66020007	Bina tudili yeni yaa pendi, bi baa loti Sutaani wan ña o kpaadidieli nni.
66020008	O baa ña ki boandi i nibuoli, yi n ye hali ki tinga kaannaadi kuli, lani n tie Gogi leni Magogi, ke wan fidi ki taani baa bu toabu po. Bi coali baa tie nani mi ñincianma tanbiima yeni.
66020009	Bi den ñani ki tinga nni kuli ki cua ki baa U Tienu n bua yaa dogu, ki lindi ki cebini bi nigagidiŋanba toanagili leni o dobuadu. Ama mi fantama den ñani tanpoli po ki buoni ba.
66020010	Bi den luni ku tuotabigu yudaano yua n den boandi ba, u fantankpenu nni, li cidibili n co mi fantama naani, ki fuayanga leni o sawalipua-faadaano n ye naankani, ke bikuli baa ye leni mi funfunma u yensiinu leni ku ñiagu kuli hali yaa yogunu kuli.
66020011	Lani n den laa u bali kalikaanpienciamu leni yua n ka u po. Ki tinga leni tanpoli kuli den sani ki foagidi o kani, ke baa go laa ba.
66020012	N go den laa bi tinkpiba kuli, bi paatieba leni taliginba kuli, ke bi se u bali kalikaanu nintuali. Bi den gbabidi a tila. Bi go den gbabidi titoali, yaali n tie li miali tili. Bi den jia ti buudi leni bi tinkpiba nani bi bontienkaala n den tie maama, ki ŋua ban den diani bipo yaala a tila yeni niinni.
66020013	Mi ñincianma den cedi ke yaa tinkpiba n ye mi niinni ñani, mi kuuma leni bi tinkpiba kaanu moko den cedi ke yaa tinkpiba n ye bi niinni ñani. Bi den jia leni yua kuli ti buudi nani o bontienkaala n den tie maama.
66020014	Bi den luni mi kuuma leni bi tinkpiba kaanu u fantankpenu nni. U fantankpenu yeni tie mi kuliedima.
66020015	Ban ki den laa yua yaa yeli ke li diani li miali tili nni kuli, bi den luni o u fantankpenu nni.
66021001	N den laa o tanpopaano leni ki tinpanga, kelima o tanpokpialo leni ki tinkpiaga kuli den bodi, mi ñincianma moko ki go den ye.
66021002	N den laa u dogagidiŋamu, Jelusalema-paano, ke u ñani U Tienu kani tanpoli po ki ji. U den bogidi uba, ki bobi nani o pocaano n baa tieni o calo po maama.
66021003	N den gbadi u nialiciamu ke u maadi u bali kalikaanu kani ki yedi: «Diidi ki le, moala U Tienu yekaanu ye bi nisaaliba siiga. O baa ye leni ba, bi baa tie o nibuolu, wani U Tienu oba baa ye leni ba ki tie bi Tienu.
66021004	O baa duuni ki ñani ti ninsiidi kuli bi nuni nni. Mi kuuma kan go yaa ye, li paboanli, leni a bubula, leni mi funfunma moko kan go yaa ye, kelima li bonkpiala pendi.”
66021005	Yua n den ka u bali kalikaanu po den yedi: «Diidi ki le, n teni ke li bonla kuli kpandi bonpanla.” O go den yedi: «Ŋan diani laa maama kelima mi tie moamoani ki go tie madugikaama.”
66021006	O go den yedi nni: «Li gbeni. N tie Alifa leni Omega, mi cilima leni mi juodima. U ñunñuunu n pia yua kuli, n baa pa o wan ño li miali ñinbunli kani ki kan pa liba kuli.
66021007	Yua n koani mi jama ki paadi baa baa laa sela kuli, n baa tie o Tienu, o mo baa tie n biga.
66021008	Ama bi jawaandanba, leni yaaba n ki daani leni ti cagindi danba, leni bi nikpaba, leni mi conconma buoli kuli danba, leni u ñoagubiadu danba, leni i buli danba, leni yaaba n pua mi faama kuli, bikuli yekaanu baa tie mi fantama leni li cidibili n co yaa kpenu nni. Lani n tie mi kuliedima.”
66021009	Lani yaa maleki-leleediba n den kubi yaa tadibuo-leleedimu n gbie leni i falabiadi-leleedi-juodike siiga nni yendo den cua n kani ki maadi leni nni, ki yedi: «Cua na, n baa waani a o pocaano, yua n tie ki Pebiga pua.”
66021010	U Tienu Fuoma den cuo nni, ke maleki den gedini nni yaa joacianli n kpedi yuli po. O den waani nni u dogagidiŋamu Jelusalema, ke u ñani U Tienu kani tanpoli po ki ji.
66021011	U den pia U Tienu kpiagidi, ki ñuliti nani jasipe tanli yaali yaa dunga n pa ki tie nani mi tanpenpelinma yeni.
66021012	U bilinciamu den pia, ki go kpedi, ki lindi ki cebini u. U den pia piiga n buliñoajala lie, ke piiga n malekinba lie se a buliñoajala yeni kani. Isalele piiga n buoliedi yela den taabi a buliñoajala yeni po.
66021013	Puoli po pia buliñoajala taa, jienu po buliñoajala taa, ganu po buliñoajala taa, nintuali po mo buliñoajala taa.
66021014	U dogu bilinciamu yeni den pia piiga n tanpuuna lie, ke ki Pebiga piiga n tondiliediba yela taabi apo.
66021015	Yaa maleki n den maadi leni nni yeni den kubi wula bonbiigikaala yaala n tie nani li kankagili yeni, ki baa biigi u dogu leni u buliñoajala leni u bilinciamu.
66021016	U dogu yeni kaannaadi den da. U foagimu leni u pianu kuli den da. Maleki den biigi u leni li bonbiigikaala, ki sua ke u foagimu tie piiga n tudalie, ke u pianu leni u kpedima kuli da yeni.
66021017	O den biigi u bilinciamu ki sua ke u piano tie kobiga n piinaa n nukpanduna naa. Maleki den biigi nani bi nisaaliba n bigidi maama yeni.
66021018	U bilinciamu yeni den ma leni jasipe tana, ke u dogu uba mo ma leni yaa wula n ŋani cain ki tie nani ki maduubiga yeni.
66021019	Bi den tieni u dogu bilinciamu tanpuuna yaa tana n pia mayuli boncianla. Bi den tieni li tanpuukpiali jasipe, li tanpuulieli safila, li tanpuutaali kaliseduana, li tanpuunaali emeloda,
66021020	li tanpuumuuli sadonisa, li tanpuuluobili saliduana, li tanpuuleleeli kisolita, li tanpuuniili belila, li tanpuuyiali topasi, ki tanpuupiiga kisopasa, li piiga n tanpuuyenli iyasinta, li piiga n tanpuulieli ametisi.
66021021	A piiga n buliñoajalieda den tie piiga n pelinba lie, buliñoajabu kuli den ma leni peli yendo bebe. U dogu yeni fanma den tie yaa wula n ŋani ki tie nani ki maduubiga yeni.
66021022	Mii den laa U Tienu diegu lienni kelima wani o Diedo U Tienu u Paaciamu Kuli Daano, leni ki Pebiga tie u kaangagidiŋamu.
66021023	U dogu yeni kaa bua yienu, u kaa bua ŋmaalo, kelima U Tienu kpiagidi baa yendi u, ki Pebiga moko tie u fidisanga.
66021024	I nibuoli kuli baa cuoni u yenma nni, ki tinga badicianba baa kpendinni upo bi kpiagidi.
66021025	U dogu yeni buliñoajala baa yaa yogunu kuli ki kan yaa luondi, kelima ku ñiagu kan yaa ye.
66021026	Bi baa kpendinni u niinni i nibuoli kpiagidi leni i jigidi.
66021027	Joagindi baa kuli kan baa ki kua u niinni. Yua n tiendi ti cagindi leni yua n pua mi faama kan kua u niinni, kali yaaba yaa yela n diani ki Pebiga tili nni, li miali tili nni yeni, bani bebe n baa baa ki kua u niinni.
66022001	Lani maleki yeni den waani nni li miali kpenciamu yu n tie yengiyengi nani mi tanpenpelinma yeni, ke u ña U Tienu leni ki Pebiga bali kalikaanu kani.
66022002	U dogu fanma siiga leni u kpenciamu boanjaalieda po yaa miali n kan gbeni tibu ye ki luoni piiga n taalima lie binli kuli, ŋmaali kuli yenma. Bu faadi baa tie i nibuoli paagima po.
66022003	U Tienu solindi kaa go ye. U Tienu leni ki Pebiga bali kalikaanu baa ye u dogu yeni niinni. O naacenba baa kpiagidi o,
66022004	ki nua o nunga, o yeli mo baa taabi bi yutuna.
66022005	Ku ñiagu kan go yaa ye. O naacenba kan go bua fidisanga, bi kan bua yienu yenma mo kelima o Diedo U Tienu baa yendi bipo. Bi baa die hali yaa yogunu kuli.
66022006	Maleki yeni go den yedi nni: «Laa maama tie madugikaama, ki go tie moamoani. O Diedo U Tienu yua n puuni bi sawalipuaba o Fuoma soani o maleki wan waani o naacenba yaa bonla n baa tieni tiladi ke li kan waagi.”
66022007	O yedi: «Diidi, n cuama kan waagi. Li pamanli ye leni yua n tuo ki kubi li naa tili sawalipua-maama.”
66022008	Mini Jan n den gbadi ki go laa laa bonla kuli. Min den gbadi ki laa la yaa yogunu, n den gbaani yaa maleki n waani nni la nintuali, ki baa kpiagi o.
66022009	Ama o den yedi nni: «Fangi a yuli ki da tieni yeni. N tie a tuonsoanlielo, leni a kpiiba bi sawalipuaba, leni yaaba n tuo ki kubi yaa maama n ye li naa tili nni kuli yaa tuonsoanlielo. Kpiagi U Tienu.”
66022010	Lani maleki yeni den yedi nni: «Ŋan da wuoni li naa tili sawalipua-maama kelima li yogunu kuli.
66022011	Yua n naa tiegi n suagi ki yaa tiendi yaala n ki tiegi. Yua n joagini n suagi ki yaa joagini o yuli. Yua n tiegi n suagi ki yaa tiendi yaala n tiegi. Yua n gagidi ki ŋani n suagi ki yaa gagidi ki ŋanbidi.”
66022012	Jesu yedi: «Diidi, n cuama kan go waagi. N baa cua leni n panpaani ki pa yua kuli nani o tuona n tie maama.
66022013	N tie Alifa leni Omega, o kpialo leni o juodika, mi cilima leni mi juodima.
66022014	Li pamanli ye leni yaaba n ŋuudi bi liada, ke ban baa ki yaa di li miali tibu bonluonkaala, ki go yaa tagi ki kua u dogu buliñoana kani.
66022015	Ama i sangbanli, u ñoagubiadu danba, mi conconma buoli kuli danba, bi nikpaba, i buli danba, yaaba n bua mi faama ki go pua ma kuli baa ye niinpo.
66022016	Mini Jesu den soani n maleki ke wan doagidi yipo laa bonla kuli Kilisiti n yini yaaba nitaana nni. N tie Dafidi benkpeli leni o puoliŋuanu, ki go tie ki tiŋaŋmabiga yaaga n yendi ki ñuliti.”
66022017	Mi Fuoma leni o Pocaano kuli yedi: «Cua na!” Yua n gba kuli moko n yedi: «Cua na!” U ñunñuunu n pia yua kuli n cua. Yua n bua kuli n cua, ki yaa ñu li miali ñima ke panpaani ki ye.
66022018	N tuodi ki waani yua n gbadi li naa tili sawalipua-maama kuli: o nilo yaa pugini lipo bonlaba, U Tienu baa pugini o panpaani po yaa falabiadi n diani li naa tili nni.
66022019	O nilo yaa ñani bonlaba li naa tili sawalipua-maama nni, U Tienu baa ñani o biinu li miali tibu nni leni u dogagidiŋamu nni, ban maadi yaala yaa maama li naa tili nni.
66022020	Yua n saa i moamoani yaa bonla n tie na po yedi: «Yeni de, n cuama kan waagi.” Amina, ŋan cua, o Diedo Jesu.
66022021	O Diedo Jesu yaa ŋanbili n yaa ye leni yikuli. ———————- —————————————————————————————— ———————- —————————————————————————————— 54 Error! No text of specified style in document. Error! No text of specified style in document. Error! No text of specified style in document. Error! No text of specified style in document. 55,1
