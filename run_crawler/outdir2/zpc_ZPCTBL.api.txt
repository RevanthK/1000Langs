40001001	Ni rguixogueꞌn quie ja xuzixtaꞌo Jesucristo. Naca Abraham len rey David xuzixtaꞌo Jesucristo.
40001002	Abraham guquëꞌ xuzi Isaac, naꞌ Isaac guquëꞌ xuzi Jacob, naꞌ Jacob guquëꞌ xuzi Judá len ja bichinëꞌ.
40001003	Naꞌ Judá guquëꞌ xuzi Fares len Zara, naꞌ lao z̃naꞌjëꞌ Tamar. Naꞌ Fares guquëꞌ xuzi Esrom, naꞌ Esrom guquëꞌ xuzi Aram.
40001004	Naꞌ Aram guquëꞌ xuzi Aminadab, naꞌ Aminadab guquëꞌ xuzi Naasón, naꞌ Naasón guquëꞌ xuzi Salmón.
40001005	Naꞌ Salmón guquëꞌ xuzi Booz, naꞌ lao z̃naꞌnëꞌ Rahab. Naꞌ Booz guquëꞌ xuzi Obed, naꞌ lao z̃naꞌnëꞌ Rut. Naꞌ Obed guquëꞌ xuzi Isaí.
40001006	Naꞌ Isaí guquëꞌ xuzi rey David, naꞌ rey David lënëꞌ z̃gula Urías gucajëꞌ xuzi z̃naꞌ Salomón.
40001007	Naꞌ Salomón guquëꞌ xuzi Roboam, naꞌ Roboam guquëꞌ xuzi Abías, naꞌ Abías guquëꞌ xuzi Asa.
40001008	Naꞌ Asa guquëꞌ xuzi Josafat, naꞌ Josafat guquëꞌ xuzi Joram, naꞌ Joram guquëꞌ xuzi Uzías.
40001009	Naꞌ Uzías guquëꞌ xuzi Jotam, naꞌ Jotam guquëꞌ xuzi Acaz, naꞌ Acaz guquëꞌ xuzi Ezequías.
40001010	Naꞌ Ezequías guquëꞌ xuzi Manasés, naꞌ Manasés guquëꞌ xuzi Amón, naꞌ Amón guquëꞌ xuzi Josías.
40001011	Naꞌ Josías guquëꞌ xuzi Jeconías len ja bichinëꞌ tiempo cati unitaꞌ benꞌ Babilonia cati yahuaꞌajëꞌ preso benꞌ Israel lao yedyi quiejëꞌ.
40001012	Ude beyudyi naꞌ, Jeconías guquëꞌ xuzi Salatiel, naꞌ Salatiel guquëꞌ xuzi Zorobabel.
40001013	Naꞌ Zorobabel guquëꞌ xuzi Abiud, naꞌ Abiud guquëꞌ xuzi Eliaquim, naꞌ Eliaquim guquëꞌ xuzi Azor.
40001014	Naꞌ Azor guquëꞌ xuzi Sadoc, naꞌ Sadoc guquëꞌ xuzi Aquim, naꞌ Aquim guquëꞌ xuzi Eliud.
40001015	Naꞌ Eliud guquëꞌ xuzi Eleazar, naꞌ Eleazar guquëꞌ xuzi Matán, naꞌ Matán guquëꞌ xuzi Jacob.
40001016	Naꞌ Jacob guquëꞌ xuzi José, benꞌ quie María, naꞌ María guquëꞌ z̃naꞌ Jesús, benꞌ naca Cristo.
40001017	Lao tiempo uzu Abraham hasta bdyinnan tiempo uzu rey David, udaohue chidaꞌ tiempo unitaꞌjëꞌ. Lëscanꞌ lao tiempo uzu rey David hasta bdyinnan tiempo yehuaꞌa benꞌ Babilonia benꞌ Israel preso yedyi quiejëꞌ, udaohue itu chidaꞌ tiempo unitaꞌjëꞌ. Lëscanꞌ lao tiempo yehuaꞌa benꞌ Babilonia benꞌ Israel preso yedyi quiejëꞌ hasta bdyinnan tiempo golo Cristo, udaohue itu cueꞌ chidaꞌ tiempo unitaꞌjëꞌ.
40001018	Caora cati golo Jesucristo guca caniga: Z̃naꞌnëꞌ María napëꞌ compromiso utzaganaꞌlënëꞌ José. Pero antes binesiꞌ laguedyijëꞌ sujëꞌ tuz̃e, caora naꞌ gucabëꞌ José banuꞌa María xcuidiꞌ. Pero por nun quie Bichi Be quie Diuzi nuꞌanëꞌ xcuidiꞌ.
40001019	José naquëꞌ benꞌ huen bireꞌennëꞌ gaohuëꞌ María xquia lao yedyi. Reꞌennëꞌ usannëꞌ lenëꞌ sin que inezi ja benëꞌ.
40001020	Tu racanëꞌ pensari bi huenëꞌ, cati ptilalao tu ángel quie Diuzi lenëꞌ lao bichi gala quiëꞌ. Naꞌra una ángel rëbinëꞌ lëbëꞌ: ―José, z̃iꞌi suba David luëꞌ, bidzeboꞌ siuꞌ María gacanëꞌ z̃guloꞌ, porque nun quie Bichi Be quie Diuzi banuꞌanëꞌ xcuidiꞌ.
40001021	Lëbëꞌ su tu z̃iꞌinëꞌ, naꞌ hueloꞌ laobiꞌ JESUS. Canaꞌ hueloꞌ laobiꞌ porque z̃iꞌinëꞌ ute uselabiꞌ dulaꞌ xquia quie benꞌ yedyi quiebiꞌ.
40001022	Yugulu cabëꞌ guca naꞌ, bzunan diꞌidzaꞌ quie Diuzi cabëꞌ una Diuzi lao naꞌa tu benꞌ udixogueꞌ xtiꞌidzaꞌnëꞌ tiempote. Cani unëꞌ dza naꞌ:
40001023	Huazu tu nigula cuidiꞌ, benꞌ binesulë beꞌmbyu, huaꞌanëꞌ tu z̃iꞌinëꞌ. Naꞌ siꞌ laobiꞌ Emanuel. Ta inaro xtiꞌidzaꞌro: Zëlë Diuzi raꞌo.
40001024	Cati udëlebë José lao bichi gala quienëꞌ, bënëꞌ cabëꞌ gudyi ángel quie Diuzi lëbëꞌ. Aoz̃iꞌnëꞌ María para z̃gulanëꞌ.
40001025	Pero biuzulënëꞌ lëbëꞌ cabëꞌ rzulë ja benëꞌ z̃gulajëꞌ hasta que golo z̃iꞌinëꞌ nëro. Naꞌ bëꞌnëꞌ lao z̃iꞌinëꞌ JESUS.
40002001	Cati golo Jesús lao yedyi Belén ga nebaba Judea, caora naꞌ uzu tu benꞌ lao Herodes naquëꞌ rey. Naꞌra bdyin ja benꞌ zaꞌ zaquëꞌ ga rlë ubidza, bdyinjëꞌ ciudad Jerusalén. Nacajëꞌ benꞌ psëdi quie bélo.
40002002	Naꞌra unabajëꞌ: ―¿Gaz̃i zu rey quie benꞌ Israel, benꞌ zagolo? Nitaꞌndoꞌ zacaꞌ ga rlë obidza blëꞌëndoꞌ bélo ta naca seña golobiꞌ. Quie lennaꞌ zaꞌndoꞌ ta gapalaꞌnndoꞌbiꞌ.
40002003	Cati unezi rey Herodes cabëꞌ unajëꞌ, lega ptëbi pensari quienëꞌ lëbëꞌ. Lëscanꞌ yugulu ja benꞌ ciudad Jerusalén, lega ptëbi pensari quiejëꞌ lëjëꞌ.
40002004	Naꞌra guz̃i rey Herodes yugulu ja xanꞌ pxuzi len ja benꞌ rusëdi ja ley rnao benꞌ Israel. Naꞌ unabanëꞌ rëbinëꞌ lëjëꞌ: ―¿Ganꞌ galo benꞌ naca Cristo?
40002005	Naꞌ ra unajëꞌ rëbijëꞌ lëbëꞌ: ―Galoguëꞌ yedyi Belén ga nebaba Judea, porque cani rnën lëꞌë guichi bë profeta dza naꞌte:
40002006	Leꞌe benꞌ yedyi Belén quie yu nebaba Judá, baꞌalaꞌcazi naca yedyi quiele yedyi daoꞌ, hualo ladole tu benꞌ inabëꞌra, benꞌ inabëꞌ benꞌ Israel, benꞌ quie Diuzi. Canaꞌ rnën lëꞌë guichi.
40002007	Naꞌra belarazi guz̃i rey Herodes ja benꞌ psëdi quie bélo. Unabanëꞌ lëjëꞌ dyëꞌëdi bi tiempo golo bélo.
40002008	Naꞌ useꞌelaꞌnëꞌ lëjëꞌ Belén rëbinëꞌ lëjëꞌ: ―Uletzio Belén inabale dyëꞌëdi bi naca quie xcuidiꞌ. Cati babedzelelebiꞌ nadetixogueꞌle nëꞌëdiꞌ tacuenda guidariaꞌ gapalaꞌnaꞌbiꞌ. ―Canaꞌ unanëꞌ rëbinëꞌ lëjëꞌ.
40002009	Ude beyudyi una rey Herodes gudyinëꞌ lëjëꞌ canaꞌ, naꞌra zio benꞌ psëdi quie bélo. Naꞌra lëbélo blëꞌëjëꞌ caora nitaꞌjëꞌ zacaꞌ ga rlë obidza, udyialaonan laojëꞌ hasta que bdyinnan laohue ga zu xcuidiꞌ.
40002010	Cati blëꞌëjëꞌ ga bdyin bélo, lega bedaohuetzeguejëꞌ.
40002011	Caora uyuꞌujëꞌ luꞌu yuꞌu, blëꞌëjëꞌ xcuidiꞌ lëbiꞌ z̃naꞌbiꞌ María. Naꞌra uditzuz̃ibijëꞌ udapalaꞌnjëꞌ bdaoꞌ naꞌ. Naꞌra laosalotejëꞌ caja quiejëꞌ nuꞌajëꞌ, bëꞌjëꞌbiꞌ regalo ta nuꞌajëꞌ, bëꞌjëꞌbiꞌ oro len yalo len ja aceite z̃io.
40002012	Beyudyi naꞌ, guca tu chopa dza nitaꞌjëꞌ naꞌ cati uxusajëꞌ de que bireyaꞌalaꞌ yeyojëꞌ ganꞌ zaꞌjëꞌ, ganꞌ reꞌ rey Herodes. Quie lenaꞌ uz̃iꞌjëꞌ neza tula zeyojëꞌ yedyi quiejëꞌ.
40002013	Ude beyudyi bezaꞌ ja benꞌ psëdi quie bélo yenaꞌjëꞌ xcuidiꞌ, naꞌra uxusa José blëꞌënëꞌ tu ángel quie Diuzi rëbinëꞌ lëbëꞌ: ―Uyasabachiꞌ udëꞌëlaꞌ bdaoꞌ naꞌ len z̃naꞌbiꞌ. Uz̃unolëloꞌbiꞌ tziolaꞌobiꞌ yu nebaba Egipto. Naꞌ yegaꞌnlaꞌobiꞌ hasta que iniaꞌ luëꞌ gala tzioꞌ, porque rey Herodes hueguiloguëꞌbiꞌ ta gutiëꞌbiꞌ.
40002014	Naꞌra udëlebë José, uyasanëꞌ, uz̃iꞌnëꞌ xcuidiꞌ len z̃naꞌbiꞌ lao rëla ziojëꞌ yu nebaba Egipto.
40002015	Naꞌzi begaꞌnjëꞌ ulezajëꞌ uzujëꞌ hasta que bdyin hora guti rey Herodes. Canaꞌ guca tacuenda bzun diꞌidzaꞌ quie Diuzi cabëꞌ gudyinëꞌ profeta rëbinëꞌ lëbëꞌ cani: “Yu nebaba Egipto babeyëz̃aꞌ z̃iꞌinaꞌ yerobiꞌ.”
40002016	Cati gucabëꞌ rey Herodes uz̃iꞌ ja yëꞌ benꞌ psëdi quie bélo, naꞌra bdzaꞌnëꞌ, bënëꞌ mandado gati ja xcuidiꞌ de chopa iza huio para z̃anle, biꞌ necuaꞌ Belén len ja biꞌ necuaꞌ yedyi regaꞌn gaꞌalaꞌ. Canaꞌ bënëꞌ mandado según cabëꞌ tiempo una ja benꞌ psëdi quie bélo gudyijëꞌ lënëꞌ.
40002017	Canaꞌ bzu diꞌidzaꞌ quie profeta Jeremías caora unëꞌ:
40002018	Yero tu rchiꞌ ja benꞌ yedyi Ramá, rbedyijëꞌ rnayaꞌjëꞌ. Naꞌ rbedyi ja nigula quie ja benꞌ Israel por nun quie z̃iꞌijëꞌ. Bireyudyicazi cuedyijëꞌ ta yezujëꞌ gusto danꞌ aguti z̃iꞌijëꞌ.
40002019	Pero bëꞌ beyudyi guti rey Herodes, caora naꞌ ptilalao tu ángel quie Diuzi lao bichi gala quie José ga zunëꞌ yedyi nebaba Egipto. Naꞌra gudyinëꞌ lëbëꞌ:
40002020	―Uyasa, uz̃iꞌlë xcuidiꞌ len z̃naꞌbiꞌ. Uleyozi lao yedyi nebaba Israel, porque aguti ja benꞌ reꞌen guti xcuidiꞌ.
40002021	Naꞌra uyasa José uz̃iꞌnëꞌ xcuidiꞌ len z̃naꞌbiꞌ, ziolënëꞌ lëbiꞌ lao yedyi ga nebaba Israel.
40002022	Pero cati unezi José rnabëꞌ Arquelao lao laza xuzinëꞌ Herodes, naꞌra bdzebinëꞌ yeyonëꞌ naꞌ. Bdzebinëꞌ como danꞌ aoxusanëꞌ ta bitzionëꞌ estado Judea. Quie lenaꞌ zionëꞌ estado Galilea.
40002023	Caora bdyinnëꞌ naꞌ, naꞌra zionëꞌ tzesunëꞌ yedyi Nazaret. Canaꞌra bzu diꞌidzaꞌ quie ja profeta ga unajëꞌ de quie ina ja benëꞌ naca Jesús benꞌ yedyi Nazaret.
40003001	Naꞌra uyo Juan bautista yu nebaba Judea ga naca lato dachi. Uyonëꞌ yetixogueꞌnëꞌ ja benëꞌ xtiꞌidzaꞌ Diuzi.
40003002	Naꞌra nëꞌ rëbinëꞌ lëjëꞌ: ―Reyaꞌalaꞌ utzaꞌle pensari quiele usanle ca tamala ruele, porque baruen bago dza inabëꞌ Diuzi lao yedyi layu.
40003003	Quie Juan unë profeta Isaías caora unëꞌ: Huazu benꞌ naꞌ lao lato dachi ga bidyia yuꞌu. Huanënëꞌ zidzo yëbinëꞌ laguedyinëꞌ caniga: “Huele hueluba neza quiele cuenda huida benꞌ naca xaꞌnro, usalole tu neza li.”
40003004	Guco Juan laꞌariꞌ de guitzaꞌ quie z̃aba camello. Naꞌ tu cincho guidi bdzeꞌnëꞌ lëꞌënëꞌ. Udaonëꞌ bëchiꞌzu, hueꞌenëꞌ bdyinꞌdaoꞌ quie bezu cera ta rdzela guixiꞌ daoꞌ.
40003005	Naꞌ rio ja benꞌ Jerusalén renaꞌjëꞌ ruzënagajëꞌ quienëꞌ. Lëzi rio ja benꞌ yedyi nebaba Judea len ja benꞌ nitaꞌ gaꞌalaꞌ ga de yao Jordán.
40003006	Caora naꞌ cati uxubalëpijëꞌ dulaꞌ xquia quiejëꞌ, naꞌra bëꞌ Juan laojëꞌ luꞌu yao Jordán.
40003007	Cati blëꞌë Juan bdyin ja benꞌ partido fariseo len ja benꞌ partido saduceo zaꞌjëꞌ ganꞌ ruꞌe Juan lao ja benëꞌ, naꞌra nëꞌ rëbinëꞌ lëjëꞌ: ―¡Ca bëla rguiꞌidyiꞌ benëꞌ nacale! ¿Nuz̃i udixogueꞌ leꞌe ta te ilale cabëꞌ castigo quie Diuzi bazaꞌ gaꞌalaꞌzi?
40003008	Ulehue dyaꞌa ta uluꞌen nacan li aotzaꞌ pensari quiele, aruele quie Diuzi.
40003009	Bihuele pensari bihue Diuzi leꞌe castigo por nun quie nacale z̃iꞌi suba Abraham. Porque rniaꞌ leꞌe hasta yo huaca hue Diuzi benꞌ gaca z̃iꞌi Abraham.
40003010	Ca quie yebandyo baden listo para ichugon yaga ta birbia taz̃ixi ta tzeina, canaꞌ nacarën quiele. Chi bihue quiele xtiꞌidzaꞌ Diuzi ca rnënëꞌ, huataꞌ castigo quiele tziole lao guiꞌ gabila.
40003011	Nëꞌëdiꞌ tali ruꞌa lao benëꞌ conlë nisa yelaꞌ gacajëꞌ seña de que aotzaꞌ pensari quiejëꞌ aruejëꞌ quie Diuzi. Pero bazaꞌ tu benꞌ zazaꞌra zenao nëꞌëdiꞌ. Lëbëꞌ udzeꞌnëꞌ Bichi Be quie Diuzi luꞌu guicho laxtaꞌo ja benꞌ rale quienëꞌ. Lëzi huenëꞌ mandado tzei ja benꞌ birale quienëꞌ lao guiꞌ gabila. Nacarëꞌ benꞌ z̃e ca nëꞌëdiꞌ. Tanto nacarëꞌ benꞌ z̃e ca nëꞌëdiꞌ, ni siquiera biyeyaz̃ogaꞌ cuiogaꞌ guidi yuꞌu niꞌanëꞌ.
40003012	Bazënëꞌ becueꞌ ta uchaꞌanëꞌ trigo len bëbi quien. Naꞌra yeziꞌchiꞌnëꞌ trigo luꞌu lidyin. Yeyudyi naꞌ uzeinëꞌ bëbi quien lao guiꞌ ta biyeyulacazi.
40003013	Naꞌra uzaꞌ Jesús yu nebaba Galilea bdyinnëꞌ ga de yao Jordán ga zu Juan cuenda hueꞌ Juan laonëꞌ lëbëꞌ.
40003014	Naꞌ biguꞌun Juan hueꞌnëꞌ lao Jesús. Lenaꞌ unëꞌ gudyinëꞌ Jesús: ―Luëꞌla reyaꞌalaꞌ hueꞌloꞌ laohuaꞌ. ¿Naꞌ como bazaoꞌ niga ta huaꞌ laoloꞌ?
40003015	Naꞌra una Jesús rëbëꞌ Juan: ―Reyaꞌalaꞌcazi hueꞌloꞌ laohuaꞌ, porque canaꞌ reꞌennan huero ta uzuro diꞌidzaꞌ duz̃e cabëꞌ una Diuzi. Naꞌra guca Juan de acuerdo, bëꞌnëꞌ lao Jesús.
40003016	Naꞌra beyudyi bëꞌ Juan lao Jesús, bero Jesús luꞌu nisa. Caora naꞌ laoyalote guibá blëꞌë Jesús uyëzi Bichi Be quie Diuzi ca quie ga rëzi paloma. Bdyinnëꞌ ga zë Jesús.
40003017	Naꞌra unë Diuzi ga zuëꞌ guibá unëꞌ: ―Lëz̃iꞌinaꞌ ni, nedyëꞌëdaꞌbiꞌ. Redaohuedaꞌ zuaꞌ gusto conlë lëbiꞌ.
40004001	Naꞌra guca dza uquiëꞌ Bichi Be quie Diuzi Jesús lao lato dachi ga bidyia yuꞌu. Naꞌ lao lato naꞌ bdyinrë xanꞌ taxiꞌibiꞌ guꞌunna iquixi Jesús huenëꞌ tamala.
40004002	Lëganꞌ naꞌ begaꞌn Jesús chopa galo dza len chopa galo yela, biudaohuëꞌ. Bëꞌ guca lao chopa galo dza, naꞌ uduenëꞌ.
40004003	Naꞌra ubigaꞌ xanꞌ taxiꞌibiꞌ ganꞌ zë Jesús rëbina lënëꞌ: ―Chi nacoꞌ z̃iꞌi Diuzi, bë mandado iyaca yo niga yëta xtila.
40004004	Naꞌra una Jesús rëbinëꞌ taxiꞌibiꞌ: ―Lëꞌë guichi laꞌiya quie Diuzi nan ca niga: “Quele tuzi yelaꞌ huao gaoro yeziꞌro fuerza, denꞌ lëscanꞌ ruen dyiabëꞌ hue quiero ca na Diuzi ta yeziꞌro fuerza.”
40004005	Naꞌra uquiëꞌ taxiꞌibiꞌ Jesús lao yedyi laꞌiya Jerusalén. Naꞌra pcuënan lënëꞌ guicho idaoꞌ rnabëꞌra.
40004006	Naꞌ rëbinan lënëꞌ: ―Chi tali nacoꞌ z̃iꞌi Diuzi, uquino cuinloꞌ guicho idaoꞌ. Bibi ziꞌ gaqueloꞌ, como danꞌ na guichi laꞌiya quie Diuzi ca niga: Iseꞌelaꞌ Diuzi ja ángel quienëꞌ ta gapajëꞌ luëꞌ. Huidajëꞌ idehuia inaꞌjëꞌ luëꞌ cuenda ni lëꞌëtiꞌ bigacoꞌ ziꞌ chanꞌ ga reꞌ yo.
40004007	Naꞌra una Jesús gudyinëꞌ xanꞌ taxiꞌibiꞌ: ―Lëzi narë lëꞌë guichi laꞌiya quie Diuzi: “Bihuenële Diuzi bizinaquezi chi uzunëꞌ diꞌidzaꞌ cabëꞌ unëꞌ, chi biuzunëꞌ diꞌidzaꞌ cabëꞌ unëꞌ.”
40004008	Tatula uquiëꞌcazi taxiꞌibiꞌ lënëꞌ lao yaꞌa sibi gula. Bluꞌenan lënëꞌ duz̃ete yedyi de lao yedyi layu. Bluꞌenan lënëꞌ cabëꞌ naca yelaꞌ z̃e quien.
40004009	Naꞌra una xanꞌ taxiꞌibiꞌ rëbin lënëꞌ: ―Duz̃eten gunaꞌ quioꞌ chi quitzoꞌ z̃iboꞌ tzionlaꞌadyoꞌ nëꞌëdiꞌ.
40004010	Canaꞌra una Jesús rëbinëꞌ lënan: ―Beyo, Satanás, porque lëꞌë guichi laꞌiya quie Diuzi nan caniga: “Tzionlaꞌadyiꞌro tuzi Diuzi quiero. Tuzi lëbëꞌ huero ca mandado ruenëꞌ quiero.”
40004011	Naꞌra zeyo taxiꞌibiꞌ ganꞌ zë Jesús. Naꞌ lazaꞌte ja ángel, gucalëjëꞌ lëbëꞌ ta yeziꞌnëꞌ fuerza.
40004012	Cati unezi Jesús de Juan luꞌu dyiguiba, bebiꞌnëꞌ zeyoguëꞌ yu nebaba Galilea.
40004013	Pero bibegaꞌnnëꞌ yedyi Nazaret, uyoguëꞌ yesunëꞌ yedyi lao Capernaum ga reꞌ ruꞌa lagun ga naca bezaꞌ quie yu nebaba Zabulón len yu nebaba Neftalí.
40004014	Canaꞌ guca ta bzun diꞌidzaꞌ quie Diuzi bzu profeta Isaías lëꞌë guichi tiempote. Cani rnën:
40004015	Lao yu nebaba Zabulón len yu nebaba Neftalí, ga de neza zion ruꞌa lagun itzalaꞌ yao Jordán, ga reꞌ yu nebaba Galilea, lao yu naꞌ nitaꞌ benꞌ binaca benꞌ Israel.
40004016	Lëja benꞌ naꞌ rdajëꞌ lao lato lao chula, pero aoseꞌelaꞌ Diuzi benꞌ gacalë lëjëꞌ cabëꞌ racalë xniꞌ guiꞌ lëjëꞌ ta ilëꞌëjëꞌ ga naca chula. Lëja benꞌ naꞌ rdajëꞌ lao lato lao chula, pero useꞌelaꞌ Diuzi benꞌ gacalë lëjëꞌ cabëꞌ racalë xniꞌ guiꞌ lëjëꞌ ta ilëꞌëjëꞌ ga naca chula.
40004017	Caora naꞌ uzulao Jesús udixogueꞌnëꞌ benëꞌ xtiꞌidzaꞌ Diuzi unëꞌ: ―Reyaꞌalaꞌ utzaꞌle pensari quiele, porque baruen bago dza inabëꞌ Diuzi lao yedyi layu.
40004018	Zio Jesús yuꞌunëꞌ neza zacaꞌ ruꞌa lagun Galilea. Naꞌ blëꞌënëꞌ chopa benꞌ rze bela. Tunëꞌ laonëꞌ Simón, benꞌ laorë Pedro. Naꞌ itunëꞌ laonëꞌ Andrés. Naca Andrés bichi Simón. Naꞌ yuꞌujëꞌ rulëtojëꞌ yëxo luꞌu nisa.
40004019	Naꞌra una Jesús gudyinëꞌ lejëꞌ: ―Ulenao nëꞌëdiꞌ. Cabëꞌ ruele rbiole bela yuꞌu luꞌu nisa, canaꞌ uluꞌenaꞌ leꞌe cuiole benꞌ inao xneza Diuzi.
40004020	Laohue naꞌtezi lapsantejëꞌ yëxo quiejëꞌ ziolëjëꞌ Jesús.
40004021	Lëꞌëtiꞌzi ude Jesús zioguëꞌ mazara cati blëꞌënëꞌ ichopa ja benëꞌ naca bichëꞌ. Tunëꞌ laonëꞌ Santiago, itunëꞌ laonëꞌ Juan. Nacajëꞌ z̃iꞌi Zebedeo. Yuꞌujëꞌ lao barco len xuzijëꞌ redaꞌjëꞌ yëxo quiejëꞌ. Naꞌra blidza Jesús lëjëꞌ ta unaojëꞌ lëbëꞌ.
40004022	Naꞌra lapsanrëtejëꞌ barco len xuzijëꞌ ziolëjëꞌ Jesús.
40004023	Zio Jesús yugulu yedyi nebaba Galilea. Ruzioñeꞌenëꞌ benëꞌ luꞌu idaoꞌ quiejëꞌ laonan sinagoga tu tu yedyi ga rdenëꞌ. Udixogueꞌ Jesús ca naca tahuen quie xtiꞌidzaꞌ Diuzi baruen bagozi dza inabëꞌ Diuzi yedyi layu. Lëscanꞌ beyue Jesús yugulu cueꞌ yelaꞌ hueꞌ yuꞌu ja benëꞌ.
40004024	Unezijëꞌ quie Jesús yugulu benꞌ nitaꞌ yedyi nebaba Siria. Naꞌ uquiëꞌjëꞌ ja benꞌ redzagalaoja bitezi yelaꞌ hueꞌ, len benꞌ yuꞌu ja taxiꞌibiꞌ, len benꞌ raca z̃uguti, len benꞌ naz̃i. Naꞌra beyue Jesús lëjëꞌ.
40004025	Zë ja benꞌ unao Jesús. Unao benꞌ yedyi nebaba Galilea, len benꞌ yedyi nebaba Decápolis, len benꞌ ciudad Jerusalén, len benꞌ yedyi nebaba Judea, len benꞌ nitaꞌ yedyi reꞌ itzalaꞌ yao Jordán. Tu canaꞌ ja yedyi udaojëꞌ lënëꞌ.
40005001	Cati blëꞌë Jesús babeguꞌudiꞌ benꞌ zë, naꞌra urënëꞌ tu lao yaꞌa ureꞌnëꞌ. Naꞌra beyëcho ja benꞌ quienëꞌ lënëꞌ.
40005002	Canaꞌ uzulao Jesús ruzioñeꞌenëꞌ lëjëꞌ. Naꞌ una Jesús:
40005003	―Yedaohue nu ja benꞌ raca yëchiꞌ ca naca dulaꞌ xquia quie, danꞌ naque quiejëꞌ ga rnabëꞌ Diuzi.
40005004	Yedaohue nu ja benꞌ raque bayëchiꞌ quie dulaꞌ xquia ta raca lao yedyi layu, danꞌ yeyuez̃elaꞌadyiꞌ Diuzi lëjëꞌ.
40005005	’Yedaohue nu ja benꞌ gaxo, danꞌ gaque quiejëꞌ layu ganꞌ una Diuzi hueꞌnëꞌ lëjëꞌ.
40005006	’Yedaohue nu ja benꞌ reꞌen inao xneza Diuzi cabëꞌ reꞌen gao yoꞌo nu benꞌ rdue rbile, danꞌ Diuzicazi gacalënëꞌ lëjëꞌ ta inaojëꞌ xnezëꞌ.
40005007	’Yedaohue nu ja benꞌ reyëchiꞌlaꞌadyiꞌ benꞌ tula, danꞌ yeyëchiꞌlaꞌadyiꞌ Diuzi lëjëꞌ.
40005008	’Yedaohue nu ja benꞌ anaca yëri laxtaꞌohue, danꞌ hualëꞌëjëꞌ Diuzi.
40005009	’Yedaohue nu ja benꞌ rue dyiabëꞌ cueꞌ chizi laxtaꞌo benëꞌ, danꞌ huëbi Diuzi lejëꞌ: “Z̃iꞌinaꞌ leꞌe.”
40005010	’Yedaohue nu ja benꞌ racatzegue tamala quie por nun quie ruejëꞌ ca reꞌen Diuzi, danꞌ naca quiejëꞌ ga rnabëꞌ Diuzi.
40005011	’Yedaohuele leꞌe cati inayaꞌ benëꞌ leꞌe huenëjëꞌ leꞌe bizinaquezi, siꞌjëꞌ leꞌe yëꞌ, inëjëꞌ quiele por nun quie naole xnezaꞌ.
40005012	Yedaohuele sule gusto como danꞌ huataꞌ tu tahuen gula quiele gun Diuzi leꞌe guibá. ja benꞌ profeta, benꞌ useꞌelaꞌDiuzi, bizinaquezi psacaꞌrë ja benëꞌ lëjëꞌ dza tiempote tu binenitaꞌle. Naꞌ una Jesús:
40005013	―Ca quie nu zediꞌ naca quiele. Pero chanꞌ naꞌ abeyula zediꞌ, ¿biz̃i huero ta huen dyin tatula? Bira gueꞌennan huenan dyin. Anacan zi ta chuꞌunron ta utzutzu ulio benëꞌ len.
40005014	’Ca quie nu guiꞌ ta ilëꞌë benëꞌ ga naca chula, canaꞌ naca quiele. Tu yedyi reꞌ lao yaꞌa, bigaca igüiꞌonan ta biilëꞌëron.
40005015	Nunu rusë guiꞌ candil uzulen ta iseniꞌna luꞌu cajón. Reyaꞌalaꞌ uzëron tu luꞌu yuꞌu ga naca sibi cuenda ilëꞌë ja yugulu benꞌ yuꞌu luꞌu yuꞌu.
40005016	Canaꞌ naca quiele, reyaꞌalaꞌ tale dyëꞌëdi lao ja benëꞌ tacuenda ilëꞌëjëꞌ ruele tadyaꞌa ca reꞌen Diuzi huele. Canaꞌ hue ja benëꞌ, huejëꞌ benꞌ z̃e Xuziro Diuzi, benꞌ zu guibá. Naꞌ una Jesús:
40005017	―Bigaquele chi zaꞌa chuꞌunaꞌ ley quie Diuzi ta bëꞌnëꞌ Moisés. Quele zaꞌa chuꞌunaꞌ cabëꞌ ta una ja profeta, dechanꞌ zaꞌa ta uzuaꞌ diꞌidzaꞌ cabëꞌ bzujëꞌ lëꞌë guichi laꞌiya quie Diuzi.
40005018	Tali ca rniaꞌ leꞌe, tu lala nede guibá len yedyi layu, ni lëꞌëtiꞌ ta rna lao ley biten canaꞌzi. Uzun diꞌidzaꞌ quien yugulute ca rnan.
40005019	Quie lennaꞌ nu benꞌ birue bala uzu diꞌidzaꞌ ca mandado rue lëꞌë guichi laꞌiya quie Diuzi, lëscanꞌ rusëdijëꞌ benꞌ tula ta bihuejëꞌ bala ca mandado ruen, nacajëꞌ benꞌ latoquiëzi ga rnabëꞌ Diuzi guibá. Pero nu benꞌ rue bala ruzu diꞌidzaꞌ ca mandado rue lëꞌë guichi laꞌiya quie Diuzi, lëscanꞌ rusëdijëꞌ benꞌ tula ta huejëꞌ bala ca mandado ruen, nacajëꞌ benꞌ balaꞌana ga rnabëꞌ Diuzi guibá.
40005020	Porque rniaꞌ leꞌe, chi bihue quiele quie Diuzi dyaꞌara, quele cabëꞌ rue ja benꞌ rusëdi ley quie Moisés len ja benꞌ partido fariseo, bisaqueꞌ yeyole ga rnabëꞌ Diuzi guibá. Naꞌ una Jesús:
40005021	―Banezile ca gudyi Moisés xuzixtaꞌoro: “Bireyaꞌalaꞌ gutile benëꞌ. Nutezi benꞌ ruti benëꞌ, reyaꞌalaꞌ ichugobëꞌle quiëꞌ.”
40005022	Pero nëꞌëdiꞌ rniaꞌ leꞌe, nutezi benꞌ idzaꞌ bichi laguedyi, huachugobëꞌ Diuzi quiëꞌ. Lëscanꞌ nutezi benꞌ inayaꞌ bichi laguedyi, huarugobëꞌ quiëꞌ ga reyudyi yelaꞌ rnabëꞌ. Lëscanꞌ nutezi benëꞌ idzaꞌ bichi laguedyi yëbinëꞌ lëjëꞌ: “Benꞌ raca loco luëꞌ” z̃udyizi ruen quienëꞌ tzionëꞌ lao guiꞌ gabila.
40005023	’Chi zioꞌ nuꞌaloꞌ gun quioꞌ ruꞌaba luꞌu idaoꞌ, naꞌ yezaꞌlaꞌadyoꞌ de ta de quie bichi laguedyoꞌ conlë luëꞌ,
40005024	naꞌra pcaꞌn gun quioꞌ lao ruꞌaba naꞌzi, zatzioloꞌ tzeguëꞌz̃elaꞌadyoꞌ bichi laguedyoꞌ. Naꞌtera yebiꞌloꞌ hueꞌloꞌ gun quioꞌ lao ruꞌaba.
40005025	’Chi nu benꞌ rao xquia leꞌe, iquiëꞌjëꞌ leꞌe lao juzgado, tu neziole tu neza, bëꞌlë diꞌidzaꞌ bichi laguedyiloꞌ, a ver nacala yegaꞌnle yelaꞌ bitziole lao juez. Porque si no, hue juez mandado policía quiëꞌ, udzeꞌjëꞌ leꞌe luꞌu dyiguiba.
40005026	Diꞌidzaꞌ li rniaꞌ leꞌe, biyerole luꞌu dyiguiba hasta que udyiale dumi ca ta inaba juez leꞌe. Naꞌ una Jesús:
40005027	―Banezile cabëꞌ una xuzixtaꞌoro Moisés canaꞌte: “Bireyaꞌalaꞌ talële nigula tula.”
40005028	Pero nëꞌëdiꞌ rniaꞌ leꞌe, nutezi benꞌ rebane ja nigula reꞌennëꞌ bi huenëꞌ lënëꞌ nigula, naꞌ luꞌu guicho laxtaꞌohuëꞌ nacan ca quie bagusilëcazinëꞌ lënëꞌ.
40005029	’Pues ugunro chi tu laoloꞌ yebë ruhuaꞌn luëꞌ dulaꞌ xquia, reyaꞌalaꞌ cuioloꞌn chuꞌunloꞌn zituꞌ, como danꞌ dyaꞌalanꞌ initi tu laoloꞌ, quele ca ta tzioꞌ duz̃etioꞌ lao guiꞌ gabila.
40005030	Lëzi ugunro chi naꞌaloꞌ yebë ruhuaꞌn luëꞌ dulaꞌ xquia, reyaꞌalaꞌ ichugoꞌn uruꞌunnan, como danꞌ dyaꞌalanꞌ initi tu naꞌaloꞌ quele ca ta tzio duz̃etioꞌ lao guiꞌ gabila. Naꞌ una Jesús:
40005031	―Lëscanꞌ una xuzixtaꞌoro Moisés dza naꞌte: “Nutezi benꞌ reꞌen usan nigula quie, reyaꞌalaꞌ ichisanëꞌ guichi ga ruꞌen diꞌidzaꞌ bira reꞌennëꞌ sulënëꞌ nigula. Reyaꞌalaꞌ hueꞌnëꞌn nigula quienëꞌ, naꞌtera huazaquëꞌ usannëꞌ nigula quienëꞌ.”
40005032	Pero nëꞌëdiꞌ rniaꞌ leꞌe, chi nu benꞌ rsan z̃gulë, naꞌ beziꞌ z̃gulëꞌ beꞌmbyu tula, nacan xquia quie nigula naꞌ lao Diuzi. Solamente chanꞌ udalë z̃gulëꞌ beꞌmbyu tula, canaꞌra huazaqueꞌ usan beꞌmbyu naꞌ z̃gulëꞌ. Lëscanꞌ nutezi benꞌ beziꞌ nigula psan xquiuhue, nacan xquia quienëꞌ lao Diuzi. Naꞌ una Jesús:
40005033	―Lëscanꞌ banezile ca una Moisés gudyinëꞌ xuzixtaꞌoro: “Reyaꞌalaꞌ uzuloꞌ diꞌidzaꞌ cabëꞌ unaoꞌ hueloꞌ bguntioꞌ Diuzi.”
40005034	Pero nëꞌëdiꞌ rniaꞌ leꞌe, bireyaꞌalaꞌ ugunle Diuzi ca cuendazi. Biugunle nu guibá, porque danꞌ ga reꞌ Diuzi rnabëꞌnëꞌ.
40005035	Canaꞌrë biugunrële nu yedyi layu, porque danꞌ ga ruzu niꞌa Diuzi. Biugunrële ciudad Jerusalén, porque danꞌ ciudad quie Diuzi.
40005036	Lëzi biugunrële guichole, porque quele huacale utzaꞌle gacan bezëri gaso ni tu guitzaꞌ guichole.
40005037	Tuzi iquëbile inale tali. Chi inëro ugunro Diuzi ca cuendazi, quie taxiꞌibiꞌ zaꞌn danꞌ inëro canaꞌ. Naꞌ una Jesús:
40005038	―Lëscanꞌ banezile cabëꞌ una xuzixtaꞌoro Moisés dza naꞌte: “Chi nu benꞌ bdyiaguiꞌnëꞌ tu laoloꞌ, o tu leiloꞌ, o bi ta de quioꞌ, napoꞌ derecho udyiaguiꞌloꞌ tu laohuëꞌ, o tu leiyëꞌ, o bi ta de quiëꞌ tacuenda iyaca laohue quiëꞌ.”
40005039	Pero nëꞌëdiꞌ rniaꞌ leꞌe: Biyeyuele laohue quie ja benꞌ rue mala quiele. Chi nu benꞌ aodapa xagoꞌ, bëꞌle lato capëꞌ itzalaꞌ xagoꞌ.
40005040	Chi nu benꞌ hueja cuenda luëꞌ lao ja benꞌ rnabëꞌ ta siꞌnëꞌ camisa quioꞌ, bëꞌrënëꞌ len chamarra quioꞌ.
40005041	Chi nu benꞌ ruegadyi luëꞌ huaꞌaloꞌ yuaꞌ quienëꞌ tu legua, biꞌalan chopa legua.
40005042	Chi nu benꞌ rnabayëchiꞌ luëꞌ bi cosa, bëꞌnëꞌn. Chi nu benꞌ rnaba presta bi ta de quioꞌ, bihueloꞌ zidi, bëꞌnëꞌ ta rnabëꞌ. Naꞌ una Jesús:
40005043	―Lëscanꞌ banezile ca una xuzixtaꞌoro dza naꞌte: “Edyëꞌële amigo quiele, udiele benꞌ rudie leꞌe.”
40005044	Pero nëꞌëdiꞌ rniaꞌ leꞌe: Edyëꞌëlale benꞌ rudieja leꞌe. Inabale tahuen lao Diuzi quie ja benꞌ rudzeꞌdeꞌ leꞌe. Huele dyaꞌa quie ja benꞌ rudie leꞌe. Ulehueꞌlë Diuzi diꞌidzaꞌ inabale tahuen quie ja benꞌ rnayaꞌ rdilalë leꞌe.
40005045	Canaꞌ gacale dugalo z̃iꞌi Xuziro Diuzi zu guibá. Canaꞌ rue Diuzi lënëꞌ ubidza quiëꞌ. Useniꞌnan duz̃ete yedyi layu ga nitaꞌ ja benꞌ mala len ja benꞌ huen. Naꞌ rseꞌelaꞌrëꞌ nisa yo quiëꞌ lao ja benëꞌ, laꞌacazi benꞌ rue tadyaꞌa, laꞌacazi benꞌ rue tamala.
40005046	Chi rapachiꞌle tuzi benꞌ rapachiꞌ leꞌe, biugunle rlëꞌë Diuzi leꞌe benꞌ laxtaꞌo yëri por nun quie ruele canaꞌ. Porque canaꞌ ruerë hasta benꞌ malaja, benꞌ binao xneza Diuzi.
40005047	Chi rda rnëlële tuzi ja benꞌ nubëꞌzile, biugunle tadyaꞌa gula ruele. Porque hasta benꞌ binuebëꞌ Diuzi ruerëjëꞌ canaꞌ.
40005048	Reyaꞌalaꞌ gacale benꞌ laxtaꞌo yëri cabëꞌ naca Xuziro Diuzi zu guibá benꞌ laxtaꞌo yëri.
40006001	Naꞌ una Jesús: ―Reyaꞌalaꞌ huele cabëꞌ reꞌen Diuzi huele du guicho du laꞌadyiꞌle, pero bihuelen tacuendazi ta ilëꞌë benëꞌ leꞌe nacale benꞌ huen. Chi huelen tacuendazi ta ilëꞌë benëꞌ leꞌe nacale benꞌ huen, bigataꞌ quiele ta gun Xuziro Diuzi leꞌe ga rnabëꞌ guibá.
40006002	Lenaꞌ cati gacalële benꞌ rdziogue bi cosa, biuluꞌetele ladza inale cani biaꞌ cabëꞌ rue ja benꞌ rionlaꞌadyiꞌ Diuzi de ladzazi caora riojëꞌ luꞌu idaoꞌ, caora rdajëꞌ tu neza. Canaꞌ ruejëꞌ tacuenda inë benëꞌ quiejëꞌ dyaꞌa. Pero tali ca rniaꞌ, tanaꞌzi de babëjëꞌ gan, bibira de hueꞌ Diuzi lëjëꞌ ga rnabëꞌ guibá.
40006003	Pero leꞌe cati gacalële benꞌ rdziogue bi cosa, biuluꞌetele ladza yelaꞌ binezi ja benëꞌ chi bi ruele, baꞌalaꞌcazi benꞌ naca bichile.
40006004	Dyaꞌalanꞌ gacalële benëꞌ belarazi. Naꞌ Xuziro Diuzi rlëꞌënëꞌ cabëꞌ tadyaꞌa ruele belarazi, lënëꞌ gunnëꞌ quiele ga rnabëꞌ guibá. Naꞌ una Jesús:
40006005	―Cati hueꞌlële Diuzi diꞌidzaꞌ, bihuele ca rue ja benꞌ rionlaꞌadyiꞌ Diuzi de ladzazi. Lega raxejëꞌ hueꞌlëjëꞌ Diuzi diꞌidzaꞌ zëtela luꞌu idaoꞌ. Canaꞌ ruejëꞌ con ga ziojëꞌ zacaꞌlao ja benëꞌ. Pero tali ca rniaꞌ, tanaꞌzi de babëjëꞌ ganꞌ. Bibira de hueꞌ Diuzi lëjëꞌ ga rnabëꞌ guibá.
40006006	Pero cati hueꞌlële Diuzi diꞌidzaꞌ, reyaꞌalaꞌ ucuiꞌole tu tule tu ga negachiꞌ. Tuzile conlë Xuziro Diuzi hueꞌlëlenëꞌ diꞌidzaꞌ. Naꞌ Xuziro Diuzi rlëꞌënëꞌ cabëꞌ tadyaꞌa ruele belarazi, lënëꞌ gunnëꞌ quiele ga rnabëꞌ guibá.
40006007	’Cati hueꞌlële Diuzi diꞌidzaꞌ, biinale diꞌidzaꞌ ladzazi, bihuele zëtela diꞌidzaꞌ cabëꞌ rue benꞌ binuebëꞌ Diuzi. Ruejëꞌ pensari chi uzënaga Diuzi quiejëꞌ nun quie danꞌ ruꞌelëjëꞌ Diuzi diꞌidzaꞌ zëtela.
40006008	Bihuele cabëꞌ rue lëjëꞌ, porque danꞌ Xuziro Diuzi banezinëꞌ bidanꞌ rdzioguele cati zainabale laohuëꞌ.
40006009	Lenaꞌ reyaꞌalaꞌ hueꞌlële Diuzi diꞌidzaꞌ cani: Xuzindoꞌ Diuzi zuloꞌ guibá, naca laꞌiya laoloꞌ.
40006010	Rbezandoꞌ guida dza inabëꞌloꞌ lao yedyi layu cabëꞌ rnabëꞌloꞌ guibá ga zuloꞌ.
40006011	Gunloꞌ ta gaondoꞌ quie naꞌadza cabëꞌ ta rdzioguendoꞌ.
40006012	Beziꞌz̃e quiendoꞌ cabëꞌ tamala babëndoꞌ cabëꞌ reziꞌz̃endoꞌ tamala bë ja benëꞌ len nëtoꞌ.
40006013	Gacalaoꞌ nëtoꞌ ta biiguinondoꞌ lao tamala, ucuasa ucuiꞌoloꞌ tamala zaꞌ gaca quiendoꞌ. Porque tuzoꞌ luëꞌ nacoꞌ ga zelaozi yelaꞌ rnabëꞌ quioꞌ, ga zelaozi yelaꞌ huaca quioꞌ, ga zelaozi yelaꞌ z̃e quioꞌ tuzioli. Amén.
40006014	’Canaꞌ rniaꞌ leꞌe porque chi leꞌe reziꞌz̃ele quie ja benꞌ rueja tamala quiele, lëscanaꞌ huaziꞌz̃erë Xuziro Diuzi zu guibá quiele.
40006015	Pero chi bisiꞌz̃ele quie laguedyile, bisiꞌz̃erë Xuziro Diuzi dulaꞌ xquia quiele. Naꞌ una Jesús:
40006016	―Cati huele ubasi, bihuenëlaole bayëchiꞌ cabëꞌ rue benꞌ rionlaꞌadyiꞌ Diuzi de ladzazi. Lëjëꞌ ruzutelaojëꞌ bayëchiꞌ tacuenda ilëꞌë ja benëꞌ ruejëꞌ ubasi. Pero tali ca rniaꞌ, tanaꞌzi de babëjëꞌ gan, bibira hueꞌ Diuzi lëjëꞌ.
40006017	Pero leꞌe cati huele ubasi, ulequibi laole, ulequin guichole dyaꞌa.
40006018	Canaꞌ huele tacuenda bigacabëꞌ ja benëꞌ de que ruele ubasi. Tuzi Xuziro Diuzi zulënëꞌ leꞌe, gunnëꞌ tadyaꞌa gula quiele guibá ga rnabëꞌnëꞌ. Naꞌ una Jesús:
40006019	―Bireyaꞌalaꞌ uzule guichole huele cuinle benꞌ uñaꞌa lao yedyi layu ga reyulazin, ga rbiaguiꞌzin, ga rban benëꞌ len.
40006020	Reyaꞌalaꞌ uzule guichole huele quie Diuzi tacuenda utupale yelaꞌ uñaꞌa quiele guibá ga bireyulazin, ga birbiaguiꞌzin, ga bisaqueꞌ cuan benëꞌ len. Chi huele canaꞌ, nacale ca quie yelaꞌ uñaꞌa lao Diuzi.
40006021	Pues ga rutupa ja benëꞌ yelaꞌ uñaꞌa quiejëꞌ, chi lao yedyi layu, chi guibá, lenaꞌ uluꞌen ca bi pensari raquejëꞌ, chi quie cuinzijëꞌ, chi quie Diuzi. Naꞌ una Jesús:
40006022	―Chi ruꞌele lato raca guicho laxtaꞌole pensari dyaꞌa, canaꞌ sí, ruele tadyaꞌa, neyaniꞌ pensari quiele rlëꞌële racalële benëꞌ.
40006023	Pero chi ruꞌele lato zu guicho laxtaꞌole yelaꞌ z̃ëꞌ, canaꞌ sí, huele tamala, nechula pensari quiele, birlëꞌële gacalële benëꞌ. Chi lao laza yuꞌule pensari dyaꞌa, naꞌ ruꞌele lato su guicho laxtaꞌole yelaꞌ z̃ëꞌ, lenaꞌ naca mala gula quiele, nechulatzegue pensari quiele. Naꞌ una Jesús:
40006024	―Nitu nunu saqueꞌ uzu chopa xaꞌne, porque danꞌ udienëꞌ tunëꞌ, naꞌ itunëꞌ idyëꞌënëꞌ, uzunëꞌ diꞌidzaꞌ quie tunëꞌ, naꞌ quie itunëꞌ biuzunëꞌ diꞌidzaꞌ. Canaꞌ naca quiero len Diuzi. Chi nuzu guichoro rzaꞌlaꞌadyiꞌro dumi, bisaqueꞌ uzuro guichoro Diuzi. Naꞌ una Jesús:
40006025	―Rniaꞌ leꞌe, bidëbile quie ta yoꞌole, quie ta gaole, quie ta tebanle, ni quie z̃aba quiele ta gacole. ¿Quele zacaꞌra yelaꞌ neban quiero quele ca ta gaoro? ¿Quele zacaꞌra cuinro quele ca z̃aba quiero?
40006026	Ulenaꞌcara cabëꞌ rue ja bguini rdajabaꞌ ladza. Birazajabaꞌ, bireziꞌjabaꞌ usecho udzeꞌtzaꞌojabaꞌ ta gaojabaꞌ, nechanꞌ Xuziro Diuzi zu guibá rugaonëꞌjabaꞌ. ¿Binezile zacaꞌra leꞌe quele ca lëjabaꞌ?
40006027	¿Nuz̃i ca leꞌe huaca huezu huele cuinle igatzo metro yelaꞌ huegoꞌ nun quie rdëbile quie ta rdzioguele?
40006028	’¿Bixquienꞌ rdëbile nacala gaca idzela z̃aba quiele? Ulenaꞌcara cabëꞌ reꞌeni ja yo guixiꞌ. Biruejan dyin, biruejan laꞌariꞌ ta gaca z̃abajan.
40006029	Nechanꞌ rniaꞌ leꞌe, ni rey Salomón, baꞌalaꞌcazi guquëꞌ benꞌ uñaꞌa gula, bibdyinnëꞌ sutzaꞌohuëꞌ cabëꞌ zutzaꞌo ja yo guixiꞌ badan gula.
40006030	Ulenaꞌ cabëꞌ rugaco Diuzi z̃aba guixiꞌ badanzi ta de naꞌadza, baꞌalaꞌcazi du uxezi uzei benëꞌ len, ¿biz̃i binezile ruetera Diuzi tadyaꞌa quiele quele ca nu ja yo guixiꞌ? Leꞌe rdzioguele sudyiꞌilële Diuzi dyëꞌëdi.
40006031	Lenaꞌ bireyaꞌalaꞌ idëbile inale: “¿Ga zaꞌ ta gao ta yoꞌoro? ¿Ga zaꞌ z̃aba quiero?”
40006032	Leꞌe bireyaꞌalaꞌ huele canaꞌ, porque danꞌ canꞌ rue ja benꞌ binuebëꞌ Diuzi. Rdëbijëꞌ rdajëꞌ quilojëꞌ ga idzelejëꞌ ta gaojëꞌ len ta yoꞌojëꞌ. Pero cabëꞌ leꞌe, zu Xuzile benꞌ zu guibá, nezinëꞌ yugulute bidanꞌ rdzioguele.
40006033	Hueꞌle lato inabëꞌ Diuzi leꞌe, huele ta yuꞌu niꞌa xnezi quie Diuzi ca raxenëꞌ. Naꞌtera gunnëꞌ yugulute ta rdzioguele.
40006034	Bidëbile chi bi tazëdi zaꞌ quiele du uxe du huidzo, porque durpende chanꞌ du uxezi zaꞌrë cuëchilile gacan reglo. Tu dza tu dza rdëbile quien, huele pensari bi gaca ta cueꞌlina.
40007001	Naꞌ una Jesús: ―Bireyaꞌalaꞌ inële quie laguedyile, yelaꞌ biinë Diuzi quiele ca ruele.
40007002	Con cabëꞌ rlëꞌële laguedyile, chi benꞌ huen, chi benꞌ mala, canaꞌrë ilëꞌë Diuzi leꞌe. Con cabëꞌ inële quie laguedyile, canaꞌrë inë Diuzi quiele ca ruele.
40007003	¿Cómo nezile yegunniꞌale bigazi tadaoꞌ mala rue benëꞌ, naꞌ binezile yegunniꞌale ca tamala gulatera ruele cuinle?
40007004	¿Cómo yëbile laguedyile: “Bencara lato cuiogaꞌ bëbi daoꞌ yuꞌu laoloꞌ”, naꞌ birnaoꞌ cuinloꞌ bichu yaga yuꞌu laoloꞌ?
40007005	Leꞌe benꞌ rnë diꞌidzaꞌ ladzazi, zaolio bichu yaga yuꞌu laoloꞌ, naꞌtera ilëꞌëloꞌ yebioloꞌ bëbi daoꞌ yuꞌu lao laguedyile.
40007006	’Bireyaꞌalaꞌ hueꞌle ja becoꞌ ta naca laꞌiya quie Diuzi, porque biz̃i chanꞌ lalëzibaꞌ yeguiꞌimbaꞌ leꞌe. Lëscanꞌ bireyaꞌalaꞌ chuꞌunle ta naca tatzaoꞌ quie Diuzi lao ja cuchi, porque biz̃i chanꞌ utzutzu uliobaꞌn. Naꞌ una Jesús:
40007007	―Chi inabaro Diuzi bi cosa, gunnëꞌn. Chi rguiloro ta naca tali quie Diuzi, huadzeleron. Chi ulidzaronëꞌ, huequëbinëꞌ quiero.
40007008	Canaꞌ rniaꞌ leꞌe, porque nu benꞌ rnaba lao Diuzi bi cosa, hueꞌnëꞌn lënëꞌ. Lëscanꞌ nu benꞌ rguilo ta naca tali quie Diuzi, huadzelenëꞌn. Nu benꞌ rulidza Diuzi, huequëbinëꞌ quienëꞌ.
40007009	¿Nuz̃i leꞌe rnaꞌle hueꞌle yola z̃iꞌile lao laza ta rnababiꞌ pan?
40007010	¿Nuz̃i leꞌe rnaꞌle hueꞌle bëlala z̃iꞌile lao laza ta rnababiꞌ bela?
40007011	Chi leꞌe nacale benꞌ z̃ëꞌë, pero nezile hueꞌle tahuen z̃iꞌile, ¡biz̃ira Xuziro Diuzi zu guibá neziterëꞌ hueꞌnëꞌ tahuen benꞌ rnaba len laohuëꞌ!
40007012	’Cabëꞌ reꞌenle huelële laguedyile leꞌe, canaꞌ reyaꞌalaꞌ huerële len laguedyile. Canaꞌ ruen mandado quiele huele lëꞌë guichi ley pcaꞌn Diuzi lao naꞌa Moisés len guichi bë ja benꞌ udixogueꞌ xtiꞌidzaꞌ Diuzi tiempote. Naꞌ una Jesús:
40007013	―Baguizi naca ruꞌa yuꞌu quie guibá. Lëruꞌa yuꞌu naꞌ reyaꞌalaꞌ tzuꞌule. Taz̃era naca ruꞌa yuꞌu quie gabila. Lëscanꞌ talaꞌagaꞌra nacarë neza quien. Benꞌ zë gulara reyuꞌujëꞌ ruꞌa yuꞌu naꞌ, reziꞌjëꞌ neza naꞌla.
40007014	Pero baguizi naca ruꞌa yuꞌu quie guibá. Lëscanꞌ baguizi nacarë neza quien. Lëꞌëtiꞌzija naca ja benꞌ ruzuja diꞌidzaꞌ quiaꞌ cabëꞌ rniaꞌ. Lëzijëꞌ redzelejëꞌ neza zeyo guibá. Naꞌ una Jesús:
40007015	―Gapale cuidado quie ja benꞌ huiziꞌ yëꞌ, benꞌ rnaja quie Diuzi rnëjëꞌ. Nacajëꞌ benꞌ zaꞌzija ruejëꞌ gaxo gula cabëꞌ rue becoꞌ z̃iꞌilaꞌ. Pero bëꞌ ruezijëꞌn, dechanꞌ luꞌu laxtaꞌolajëꞌ yuꞌu yelaꞌ snia quiejëꞌ, ruejëꞌ ca rue coyote.
40007016	Huezuyezaquele cabëꞌ ruejëꞌ chi balejëꞌ nacajëꞌ benꞌ quie Diuzi. Bicuia bedzuliꞌ lao luba yëchiꞌ. Lëscanꞌ bicuia higo lao yaga yëchiꞌ. Lëcanaꞌ rue ja benꞌ binaca ja benꞌ quie Diuzi. Birlëꞌëro huejëꞌ tadyaꞌa cabëꞌ rue Diuzi.
40007017	Yugoꞌlu yaga huen rbian taz̃ixi naca dyaꞌa, pero nu yaga median, birbian ta dyaꞌa.
40007018	Tu yaga huen bisaqueꞌ cuian taz̃ixi binaca dyaꞌa. Lëzi tu yaga median bisaqueꞌ cuian taz̃ixi naca dyaꞌa.
40007019	Yugulu yaga birbia ta gaoro ichuguron ibidyin uzeiron.
40007020	Naꞌra rniaꞌ leꞌe, según cabëꞌ ruejëꞌ, canaꞌ yezaquele cabëꞌ nacajëꞌ, chi nacajëꞌ cabëꞌ quie tu yaga huen, o chi nacajëꞌ cabëꞌ quie tu yaga median. Naꞌ una Jesús:
40007021	―Quele yugu ja benꞌ na nëꞌëdiꞌ: “Señor, Señor”, yeyojëꞌ guibá ga rnabëꞌ Diuzi, dechanꞌ ja benꞌ ruzu diꞌidzaꞌ quie Xuzaꞌ, benꞌ zu guibá, lëzijëꞌ yeyojëꞌ guibá.
40007022	Cati idyin dza hue Diuzi juicio, canaꞌ ina benꞌ zë nëꞌëdiꞌ: “Señor, Señor, laoloꞌ bzëtondoꞌ udixogueꞌndoꞌ benëꞌ xtiꞌidzoꞌ. Lëscanaꞌ bzëtondoꞌ laoloꞌ uliondoꞌ taxiꞌibiꞌ yuꞌu ja benëꞌ. Lëscanꞌ bzëtondoꞌ laoloꞌ bëndoꞌ tazë yelaꞌ huaca quioꞌ.”
40007023	Pero canaꞌra yëpaꞌjëꞌ: “Binubëꞌcazidaꞌ leꞌe. Ulebigaꞌ tzalaꞌla, leꞌe benꞌ bë ja tamala.” Naꞌ una Jesús:
40007024	―Cani nacan quie ja benꞌ ruzënaga ruzu diꞌidzaꞌ quiaꞌ. Naca quienëꞌ ca quie tu benꞌ rioñeꞌe, benꞌ bë yuꞌu quie tu lao lachiꞌ ga reꞌrara yu.
40007025	Naꞌra ben nisayo yosiuꞌ, uyala yao, ben be bedunꞌ, pero bibyalan, porque reꞌn tu lao lachiꞌ ga naca yu huala.
40007026	Pero benꞌ ruzënaga, naꞌ birue quienëꞌ ca rniaꞌ, naca quienëꞌ ca quie tu benꞌ tondo, benꞌ bë yuꞌu quie tu lao yu yolo, yu bireꞌra.
40007027	Bëꞌ ben nisayo yosiuꞌ, bëꞌ uyala yao, bëꞌ ben be bedunꞌ, naꞌra byala yuꞌu. Tu casion z̃e gula guca quiëꞌ.
40007028	Cati beyudyi unë Jesús, rebane ja benꞌ zë nitaꞌja naꞌ cabëꞌ ruëꞌ rusëdiëꞌ.
40007029	Porque rusëdinëꞌ lëjëꞌ ca quie benꞌ de yelaꞌ rnabëꞌ quie, quele cabëꞌ rusëdi ja benꞌ rusëdi ley pcaꞌn Diuzi lao naꞌa Moisés dza naꞌte.
40008001	Cati beyëzi Jesús lao yaꞌa, benꞌ zë beyao lënëꞌ.
40008002	Caora naꞌ laobigaꞌte gaꞌalaꞌ tu benꞌ raca yelaꞌ hueꞌ ta ruzudzoꞌ cuerpo quienëꞌ. Laoditzute z̃ibëꞌ lao Jesús rëbinëꞌ lënëꞌ: ―Señor, chi gueꞌenloꞌ, huuꞌ cule yeyueloꞌ yelaꞌ hueꞌ racaꞌ.
40008003	Naꞌra bdaꞌ Jesús naꞌanëꞌ lënëꞌ rëbinëꞌ lënëꞌ: ―Hueꞌendaꞌ iyacoꞌ yëri. Canaꞌzi ta una Jesús, labeyacate yelaꞌ hueꞌ racanëꞌ.
40008004	Naꞌra una Jesús rëbinëꞌ lënëꞌ: ―Ni tu ganu quixogueꞌloꞌ bi guca beyacoꞌ. Tu uyotezi cuinzoꞌ lao pxuzi. Naꞌ hueꞌloꞌ gun quie Diuzi cabëꞌ mandado bë Moisés yelaꞌ inezi ja benëꞌ abeyacoꞌ yelaꞌ hueꞌ racoꞌ.
40008005	Naꞌra zio Jesús ciudad Capernaum. Lëzi laoyote tu benꞌ naca capitán quie ja soldado quie ciudad Roma ga zë Jesús. Caora naꞌ unabayëchiꞌnëꞌ
40008006	rëbinëꞌ Jesús: ―Señor, de tu mozo quiaꞌ raca z̃hueꞌbiꞌ z̃an yuꞌu. Nesecobiꞌ, redzagalaolëbiꞌn, rlatzeguen.
40008007	Naꞌra rëbi Jesús lënëꞌ: ―Uletzaꞌ yeyuꞌabiꞌ.
40008008	Naꞌra rëbi capitán lënëꞌ: ―Señor, binacaꞌ zi ta hueloꞌnëꞌ z̃e guidatiuꞌ z̃an yuꞌu quiaꞌ. Tu bëꞌzi diꞌidzaꞌ, bë mandado yeyaca mozo quiaꞌ. Nezdaꞌ huazaqueꞌ hueloꞌ tu mandadozi inaoꞌ,
40008009	porque lëzi canaꞌ naca quiaꞌ. Zu xaꞌnaꞌ, benꞌ belao rnabëꞌnëꞌ nëꞌëdiꞌ. Lëscanaꞌ napariaꞌ soldado benꞌ rnabiꞌa. Cati rëpaꞌ tujëꞌ: “Tzioꞌ niga”, huayonëꞌ. Cati rëpaꞌ itunëꞌ: “Uda”, huidëꞌ. Cati rëpaꞌ mozo quiaꞌ bi ta huebiꞌ, ruebiꞌn. Canaꞌ nacarë quioꞌ.
40008010	Cati be Jesús cabëꞌ una capitán rëbinëꞌ lënëꞌ, tu rebanezinëꞌ rëbinëꞌ ja benꞌ zenaoja lënëꞌ: ―Tali rniaꞌ leꞌe, lao yugu ja benꞌ Israel, binedilaꞌ ni tujëꞌ benꞌ rioñeꞌe cabëꞌ rioñeꞌe benꞌ niga.
40008011	Rniaꞌ leꞌe, benꞌ zë, benꞌ binaca benꞌ Israel, yedyinjëꞌ gatezi parte yedyi layu cueꞌlëjëꞌ tuz̃e len xuzixtaꞌoro Abraham, len xuzixtaꞌoro Isaac, len xuzixtaꞌoro Jacob ta gaolëjëꞌ lëjëꞌ guibá ga rnabëꞌ Diuzi.
40008012	Pero zë benꞌ Israel, benꞌ reyaꞌalaꞌ yeyoja guibá ga zu Diuzi, naca quiejëꞌ tzeguꞌunjëꞌ lao lato lao chula ga cuedyijëꞌ ziꞌlaza gula, ga gaojëꞌ leijëꞌ.
40008013	Naꞌra rëbi Jesús capitán naꞌ: ―Beyo z̃an yuꞌu quioꞌ. Huacacazi cabëꞌ az̃elaꞌadyoꞌ. Caora naꞌtezi labeyacate mozo quiëꞌ.
40008014	Naꞌra uyo Jesús z̃an yuꞌu quie Pedro. Naꞌ blëꞌënëꞌ z̃naꞌ nigula quie Pedro denëꞌ z̃la, raca z̃hueꞌnëꞌ.
40008015	Naꞌra caora uz̃e Jesús nëꞌë, labedubaten. Naꞌra labeyasatëꞌ uzulaohuëꞌ ruꞌenëꞌ laze ta gaojëꞌ.
40008016	Cati aochula, uquiëꞌjëꞌ lao Jesús benꞌ zëja raca z̃hueꞌ, benꞌ yuꞌuja bichi be quie taxiꞌibiꞌ. Con tu laꞌanazi diꞌidzaꞌ rebioguëꞌ tzalaꞌla taxiꞌibiꞌ yuꞌujëꞌ. Canaꞌ beyuerënëꞌ yuguja benꞌ raca z̃hueꞌ.
40008017	Canaꞌ bzun diꞌidzaꞌ cabëꞌ una profeta Isaías caora unëꞌ cani: “Lëbëꞌ begubëꞌ yelaꞌ tzen quiero, beyuenëꞌ yelaꞌ hueꞌ quiero.”
40008018	Cati blëꞌë Jesús benꞌ zë baneyëcholënëꞌ, bënëꞌ mandado udelënëꞌ ja benꞌ quienëꞌ itzalaꞌla lagun.
40008019	Naꞌra bdyin tu maestro, benꞌ rusëdi ley quie Moisés. Naꞌra gudyinëꞌ Jesús: ―Maestro, reꞌendaꞌ inaohuaꞌ luëꞌ con gatezi zioꞌ.
40008020	Naꞌra bequëbi Jesús quienëꞌ: ―Ja beꞌezaꞌ, zu beló quiejabaꞌ. Lëscanꞌ ja bguini, dyia lidyijabaꞌ. Pero nëꞌëdiꞌ nacaꞌ bichi yugulu benëꞌ, bizu z̃an yuꞌu quia ga idyinaꞌ suaꞌ.
40008021	Itu benꞌ nacarëcazi benꞌ quienëꞌ unëꞌ rëbinëꞌ Jesús: ―Señor, ben lato tzetapaꞌ xuzaꞌ, porque bagatinëꞌ. Naꞌtera yeguidaꞌ inaohuaꞌ luëꞌ.
40008022	Naꞌra bequëbi Jesús gudyinëꞌ lënëꞌ: ―Unaozi nëꞌëdiꞌ. Bë lato ucachiꞌ ja benꞌ birue quie xtiꞌidzaꞌ Diuzi xuzoꞌ.
40008023	Naꞌra uyuꞌu Jesús luꞌu barco len ja benꞌ quienëꞌ.
40008024	Caora naꞌ bënan tu be bedunꞌ huala gula, rudyigaten nisa rudzon luꞌu barco. Pero rasila Jesús cati ruen canaꞌ.
40008025	Naꞌra uyo ja benꞌ quienëꞌ yesebëjëꞌ lënëꞌ, rëbijëꞌ lënëꞌ: ―¡Señor, psela nëtoꞌ! ¡Areꞌen yëto barco luꞌu nisa!
40008026	Naꞌra unë Jesús rëbinëꞌ lëjëꞌ: ―¿Bixquienꞌ lega rdzebile? ¡Biralele ucuasa ucuiꞌo Diuzi raꞌo! Naꞌra uyasanëꞌ, udilalënëꞌ be bedunꞌ len nisa. Caora naꞌ bguenan ureꞌn chizi.
40008027	Naꞌra rebane ja benꞌ quienëꞌ unajëꞌ: ―¿Ca nuz̃i naca benꞌ niga? Lente be bedunꞌ, lente nisa ralen quienëꞌ.
40008028	Cati bdyin Jesús itzalaꞌ lagun ga lao yu nebaba Gadara, caora naꞌ labdyinte chopa benꞌ bro luꞌu yerobá dyia naꞌ. Rupatejëꞌ yuꞌujëꞌ taxiꞌibiꞌ. Naꞌ bdyinjëꞌ lao Jesús. Tantozi nacajëꞌ benꞌ snia gula, ni tu ganu rerugue te tu neza zacaꞌ ga yuꞌujëꞌ.
40008029	Naꞌra uzulaojan rbedyiyaꞌzijan najan rëbijan Jesús: ―¿Bi de quioꞌ conlë nëtoꞌ zaoꞌ niga, Jesús z̃iꞌi Diuzi? ¿Quele baodyialaolaloꞌ blaꞌloꞌ hueloꞌ nëtoꞌ castigo, naꞌ binedyin hora?
40008030	Gaꞌalaꞌzi ga zë Jesús yuꞌu ja cuchi zë. Lëganꞌ naꞌ laꞌadyiꞌjabaꞌ rguilojabaꞌ ta raojabaꞌ.
40008031	Naꞌra bë ja taxiꞌibiꞌ zëdi rëbijan Jesús: ―Chi yebioloꞌ nëtoꞌ tzalaꞌla, ben lato tzuꞌundoꞌ luꞌu cuchila.
40008032	Naꞌra rëbi Jesús lëjan: ―Uletzuꞌujabaꞌ. Naꞌra bero ja taxiꞌibiꞌ yuꞌu ja benëꞌ yetzuꞌujan luꞌu cuchila. Tu chiꞌzi raca canaꞌ, yequinojabaꞌ cuinjabaꞌ tu ruꞌa yaꞌa ga naca stëbi. Laga luꞌu lagun yetzuꞌujabaꞌ uyëpijabaꞌ gutijabaꞌ.
40008033	Quie lenaꞌ ja benꞌ rapa lëjabaꞌ bez̃unojëꞌ danꞌ bdzebijëꞌ bedyinjëꞌ yedyi quiejëꞌ. Naꞌra uzulaojëꞌ ruꞌejëꞌ diꞌidzaꞌ cabëꞌ guca quie ja benꞌ bero ja taxiꞌibiꞌ.
40008034	Naꞌra bro ja benꞌ zë yedyi naꞌ, ziojëꞌ ganꞌ zë Jesús. Laonabayëchiꞌtejëꞌ rëbijëꞌ lënëꞌ: ―Yeroloꞌ yeyoꞌ lao layu quiendoꞌ.
40009001	Beyuꞌu Jesús tatula luꞌu barco. Belaꞌguëꞌ itzalaꞌ lagun, bedyinnëꞌ lao yedyi quiëꞌ.
40009002	Naꞌ biꞌajëꞌ tu benëꞌ z̃i, benꞌ z̃uba lao belaga nuꞌa ja benëꞌ lënëꞌ. Caora blëꞌë Jesús cabëꞌ z̃elaꞌadyiꞌjëꞌ yeyuenëꞌ lënëꞌ, naꞌra unëꞌ rëbëꞌ benꞌ raca z̃hueꞌ: ―Bidzeboꞌ, bichaꞌ. Cabëꞌ quie ja dulaꞌ xquia quioꞌ, aoz̃iꞌz̃iaꞌn.
40009003	Naꞌra bala ja maestro, benꞌ rusëdija ley quie Moisés, bëjëꞌ pensari luꞌu guicho laxtaꞌojëꞌ cani: “Huadzaꞌ Diuzi benꞌ niga cabëꞌ diꞌidzaꞌ unëꞌ.”
40009004	Pero como danꞌ anezi Jesús cabëꞌ pensari racajëꞌ, naꞌra unëꞌ rëbëꞌ lëjëꞌ: ―¿Bixquienꞌ racale pensari canaꞌ?
40009005	¿Ca nurlan nacaran yalo huaꞌ quie benꞌ z̃i niga? ¿Nacaran yalo chi yëpaꞌnëꞌ: “Aoz̃iꞌz̃iaꞌ xquia quioꞌ”, o chi nacaran yalo yëpaꞌnëꞌ: “Uyasa, beziꞌ belaga quioꞌ, beyo”?
40009006	Pero como nacaꞌ bichi yugulu benëꞌ, lennaꞌ reꞌendaꞌ inezile de yelaꞌ rnabëꞌ quiaꞌ ta siꞌz̃iaꞌ dulaꞌ xquia quie ja benëꞌ nitaꞌ lao yedyi layu. Naꞌra unëꞌ rëbinëꞌ benꞌ z̃i: ―Beyasa, beyuꞌa belaga quioꞌ. Beyo z̃an yuꞌu.
40009007	Naꞌra beyasëꞌ zeyoguëꞌ z̃an yuꞌu quiëꞌ.
40009008	Caora blëꞌë ja benëꞌ cabëꞌ bë Jesús, tu bebanezijëꞌ. Naꞌra uzulaojëꞌ rapalaꞌnjëꞌ Diuzi por nun quie danꞌ babëꞌnëꞌ yelaꞌ huaca quienëꞌ Jesús.
40009009	Naꞌra bezaꞌ Jesús ga beyuenëꞌ benꞌ z̃i, caora naꞌ blëꞌënëꞌ tu benꞌ lao Mateo, reꞌnëꞌ tu ga ruquiz̃unëꞌ quie impuesto. Naꞌra unëꞌ rëbëꞌ lëbëꞌ: ―Uda, unao nëꞌëdiꞌ. Naꞌra uyasa Mateo bëlënëꞌ lënëꞌ tuz̃e.
40009010	Biz̃i guca naꞌ tu reꞌnëꞌ raohuëꞌ z̃an yuꞌu, cati bdyin ja benꞌ zë, benꞌ huequiz̃u, lenrë ja benꞌ cacuendazi. Udaolëjëꞌ Jesús tuz̃e len ja benꞌ quienëꞌ.
40009011	Pero bëꞌ blëꞌë ja benꞌ partido fariseo tuz̃ezi udaolë Jesús len lëjëꞌ, naꞌra unabajëꞌ benꞌ quie Jesús rëbijëꞌ lëjëꞌ: ―¿Bixquienꞌ raolë maestro quiele tuz̃ezi len ja benꞌ huequiz̃u len ja benꞌ cacuendazi?
40009012	Bëꞌ be Jesús canaꞌ, naꞌra unëꞌ rëbinëꞌ lëjëꞌ: ―Ca quie benꞌ zu dyaꞌa, birnaban benꞌ yeyue lënëꞌ. Pero benꞌ raca z̃hueꞌ, rnaban benꞌ yeyue lënëꞌ.
40009013	Uletzio huele pensari yelaꞌ tzioñeꞌele bi nan lëꞌë guichi laꞌiya quie Diuzi ga rnan caniga: “Raxera Diuzi yeyëchiꞌlaꞌadyiꞌro benëꞌ, quele ca ta hueꞌro Diuzi gun.” Quele zaꞌ rëz̃aꞌ benꞌ na “bibi xquia naca quiaꞌ”, sino que zaꞌ rëz̃aꞌ benꞌ nezi de dulaꞌ xquia quie tacuenda yetzaꞌjëꞌ pensari quiejëꞌ inaojëꞌ xneza Diuzi.
40009014	Bdyin ja benꞌ quie Juan bautista lao Jesús rnabajëꞌ lënëꞌ: ―¿Bixquienꞌ nëtoꞌ len ja benꞌ partido fariseo ruetzeguendoꞌ ubasi, naꞌ ja benꞌ quioꞌ biruejëꞌ ubasi?
40009015	Naꞌra bequëbi Jesús rëbinëꞌ lëjëꞌ: ―Ja benꞌ zioja ga raca lani quie huetzaganaꞌ, bireyaꞌalaꞌ sujëꞌ bayëchiꞌ tu nezu benꞌ rutzaganaꞌ len lëjëꞌ. Pero cati idyin dza birazulë benꞌ rutzaganaꞌ len lëjëꞌ, caora naꞌ sí, huazujëꞌ bayëchiꞌ huejëꞌ ubasi.
40009016	’Bisaqueꞌ yedaꞌro laꞌariꞌ cubi binetzëri lëꞌë laꞌariꞌ gula, porque huetzereꞌnan igan ruꞌa laꞌariꞌ gula, ichezan len mazara.
40009017	Lëscanꞌ bisaqueꞌ caꞌro nupi z̃ixi luꞌu bolsa guidi gula, porque bëꞌ sulao ilëbin, huedzaꞌnan ichezan len. Lao rupatelan cuiaguiꞌ. Lenaꞌ reyaꞌalaꞌ caꞌron tu luꞌu guidi cubi. Canaꞌ sí, bibi gaca quie lao rupaten.
40009018	Tu raca nerueꞌ Jesús diꞌidzaꞌ len ja benëꞌ, cati bdyin tu benꞌ rnabëꞌ quie ja benꞌ Israel ganꞌ zë Jesús. Naꞌ gutanëꞌ uzuruꞌala lao Jesús rëbinëꞌ lënëꞌ: ―Zabeyudyi guti tu z̃iꞌinaꞌ nigula. Pero chanꞌ naꞌ luëꞌ guidoꞌ ixubaloꞌ naoꞌ lëbiꞌ, huebambiꞌ tatula.
40009019	Naꞌra uz̃iꞌnëꞌ ziolënëꞌ ja benꞌ quienëꞌ.
40009020	Naꞌra tu neziojëꞌ tu neza, cati ubigaꞌ tu nigula raca z̃hueꞌ xcuꞌudzula Jesús, uz̃enëꞌ diba zu niꞌa z̃abëꞌ. Aziote lao chipchopa iza ruzun lënëꞌ ubaꞌa.
40009021	Canaꞌ bënëꞌ porque guquenëꞌ chi tu guxuzëꞌ z̃aba Jesús, yeyaquëꞌ.
40009022	Cati beyëcho Jesús rnëꞌë ga zë nigula, rëbinëꞌ lënëꞌ: ―Bidzeboꞌ, zanaꞌ. Como danꞌ rzudyiꞌilëloꞌ nëꞌëdiꞌ, abeyacoꞌ. Caora naꞌtezi labeyacatëꞌ.
40009023	Naꞌra uz̃iꞌnëꞌ zioguëꞌ bdyinnëꞌ z̃an yuꞌu quie benꞌ rnabëꞌ, benꞌ nequiëꞌ lënëꞌ. Naꞌ blëꞌënëꞌ bala yuꞌute ja músico listo ta tzecachiꞌjëꞌ lëbiꞌ. Lëzi canaꞌ blëꞌërënëꞌ ruꞌbe gula bayuꞌuja benëꞌ.
40009024	Naꞌra unëꞌ rëbinëꞌ lëjëꞌ: ―Ulero ganꞌ yuꞌule niga. Para nëꞌëdiꞌ quele natibiꞌ, dechanꞌ tu rasizibiꞌ. Naꞌra bz̃idyijëꞌ Jesús cabëꞌ unëꞌ.
40009025	Cati beyudyi betzatzanëꞌ lëjëꞌ, naꞌra uyuꞌunëꞌ ga de nigula baguti, uz̃enëꞌ naꞌabiꞌ besebannëꞌbiꞌ. Caora naꞌ beyasabiꞌ.
40009026	Naꞌ tzadi unezi ja benꞌ quie ja yedyi naꞌ cabëꞌ bë Jesús besebannëꞌ nigula daoꞌ de baguti.
40009027	Lazune Jesús yezaꞌnëꞌ ganꞌ naꞌ cati unao chopa benꞌ laochula lënëꞌ. Rbedyiyaꞌzijëꞌ rëbijëꞌ Jesús: ―¡Beyëchiꞌlaꞌadyiꞌ nëtoꞌ, luëꞌ z̃iꞌi rey David!
40009028	Cati uyuꞌu Jesús luꞌu yuꞌu, naꞌra ubigaꞌja benꞌ laochula laohuëꞌ, naꞌra unabëꞌ lëjëꞌ: ―¿Rzudyiꞌilële nëꞌëdiꞌ huacaꞌ yeyuaꞌ leꞌe naꞌ? Naꞌra najëꞌ: ―Rzudyiꞌilëndoꞌ luëꞌ, Señor.
40009029	Naꞌra udëbi Jesús laojëꞌ rëbinëꞌ lëjëꞌ: ―Yeyacale con cabëꞌ rzudyiꞌilële nëꞌëdiꞌ.
40009030	Naꞌra labeyacate laojëꞌ dyëꞌëdi. Naꞌra bë Jesús mandado gudyinëꞌ lëjëꞌ: ―Nitu nitu ganu quixogueꞌle cabëꞌ ba biaꞌ quiele.
40009031	Pero lapencara brojëꞌ cati uzulaojëꞌ rguixogueꞌjëꞌ tu tu yedyi cabëꞌ bë Jesús quiejëꞌ.
40009032	Naꞌra zezaꞌjëꞌ zeyojëꞌ cati zaꞌ bala ja benꞌ nequiëꞌ tu benꞌ birnë lao Jesús, benꞌ yuꞌu taxiꞌibiꞌ.
40009033	Naꞌra bebio Jesús tzalaꞌla taxiꞌibiꞌ yuꞌunëꞌ. Caora naꞌ beyacanëꞌ benëtenëꞌ. Naꞌra rebane ja benëꞌ rnajëꞌ: ―Binelëꞌëcaziro gaca lao ja yedyi quie benꞌ Israel cabëꞌ raca niga naꞌa.
40009034	Naꞌra na ja benꞌ partido fariseo: ―Benꞌ niga rebioguëꞌ taxiꞌibiꞌ yuꞌu ja benëꞌ lao naꞌa xanꞌ taxiꞌibiꞌ.
40009035	Naꞌra rda Jesús yugulu yedyi yela len ja yedyi daoꞌ, ruxiꞌdzeꞌnëꞌ lëjëꞌ luꞌu idaoꞌ sinagoga quiejëꞌ. Rguixogueꞌnëꞌ lëjëꞌ xtiꞌidzaꞌ Diuzi, benꞌ rnabëꞌ lao yedyi layu. Naꞌra beyuenëꞌ bitezi yelaꞌ hueꞌ yuꞌu ja benëꞌ.
40009036	Bëꞌ rlëꞌë Jesús ja benëꞌ, guquenëꞌ bayëchiꞌ quiejëꞌ, danꞌ redzagalaojëꞌ rëpi reyëzijëꞌ ca quie ja becoꞌ z̃iꞌilaꞌ bizu benꞌ rapa ja lëbaꞌ.
40009037	Naꞌra unëꞌ rëbinëꞌ ja benꞌ quienëꞌ: ―Tali rniaꞌ, lega de dyin quiero gacalëro usëdiro ja benëꞌ cabëꞌ reꞌen Diuzi huejëꞌ, pero biyuꞌute ja benëꞌ zë, benꞌ gacalë usëdi lëjëꞌ.
40009038	Quie lenaꞌ reyaꞌalaꞌ inabale lao Diuzi ta iseꞌelëꞌ ja benꞌ gacalë raꞌo usëdirojëꞌ.
40010001	Naꞌra betupa Jesús lao chipchopa benꞌ quienëꞌ. Bëꞌnëꞌ lëjëꞌ yelaꞌ huaca quienëꞌ ta cuiojëꞌ tzalaꞌla taxiꞌibiꞌ yuꞌu ja benëꞌ, lëscanꞌ ta yeyuerëjëꞌ bitezi yelaꞌ hueꞌ yuꞌu ja benëꞌ.
40010002	Cani lao ja chipchopa benꞌ quie Jesús: tunëꞌ laonëꞌ Simón, benꞌ laorë Pedro, len bichinëꞌ Andrés, len Santiago, len bichinëꞌ Juan z̃iꞌi Zebedeo,
40010003	len Felipe, len Bartolomé, len Tomás, len Mateo, benꞌ huequiz̃u, len Santiago, z̃iꞌi Alfeo, len Tadeo,
40010004	len Simón, benꞌ partido cananista, len Judas Iscariote, benꞌ psedyin Jesús lao naꞌa benꞌ rnabëꞌ, benꞌ bëti lënëꞌ.
40010005	Naꞌra useꞌelaꞌ Jesús lao chipchopa benꞌ quienëꞌ ta tzetixogueꞌjëꞌ benëꞌ xtiꞌidzaꞌ Diuzi. Naꞌra zaꞌ gudyinëꞌ lëjëꞌ cabëꞌ huejëꞌ, unëꞌ rëbinëꞌ lëjëꞌ caniga: ―Tziole puro yedyi quie ja benꞌ Israel. Bitziole yedyi quie ja benꞌ tula. Bitziorële ja yedyi quie ja benꞌ Samaria.
40010006	Uletziotezi yedyi quie ja benꞌ Israel. Benꞌ naꞌ naca quiejëꞌ ca quie becoꞌ z̃iꞌilaꞌ neniti xaꞌne. Canaꞌ naca quiejëꞌ lao Diuzi.
40010007	Uletzio tzetixogueꞌlejëꞌ baruen bagozi dza guida benꞌ iseꞌelaꞌ Diuzi ta inabëꞌnëꞌ lao yedyi layu.
40010008	Uleyue ja benꞌ raca yelaꞌ hueꞌ ta rutao cuinjëꞌ len ja benꞌ raca z̃hueꞌ. Uleseban benꞌ bagutija. Ulebio tzalaꞌla taxiꞌibiꞌ yuꞌu ja benëꞌ. Runaꞌ leꞌe yelaꞌ huaca quiaꞌ ta yeyuele ja benëꞌ, pero bihuelenan de laz̃o.
40010009	’Bihuaꞌale dumi, ni oro, ni plata, ni cobre.
40010010	Ni tu bihuaꞌale ga udzeꞌle dumi. Tuzi cueꞌ z̃abale nacole. Tuzi huaracho nuliole tziole. Ni xaga bisele. Nu benꞌ racalële, lëbenꞌ naꞌ naca cuenda quiejëꞌ gunjëꞌ ta rdzioguele.
40010011	’Cati idyinle tu yedyi z̃e o chi tu yedyi daoꞌ, quilole ga zu tu benꞌ dyaꞌa. Naꞌ yegaꞌnle hasta que idyin hora yezaꞌle.
40010012	Bëꞌ tzuꞌule z̃an yuꞌu quienëꞌ, gapalaꞌnlejëꞌ yëbilejëꞌ: “Huelaꞌiya Diuzi leꞌe ta sule chizi.”
40010013	Chi benꞌ naca xaꞌn yuꞌu ruenëꞌ zi z̃elaꞌadyiꞌ, inabarale lao Diuzi sunëꞌ chizi. Pero chi binaquëꞌ zi benꞌ rue z̃elaꞌadyiꞌ, bira inabale lao Diuzi ta sunëꞌ chizi.
40010014	Chi nu ja benꞌ bisiꞌjëꞌ leꞌe dyëꞌëdi, naꞌ chi bireꞌenjëꞌ uzënagarëjëꞌ quiele, yerozile z̃an yuꞌu o chi yedyi ga bireꞌenjëꞌ leꞌe. Usisile bëxte dyia niꞌale cati yerole ta nacan seña binacan dulaꞌ quiele chi baodyiaguiꞌjëꞌ hue Diuzi lëjëꞌ castigo.
40010015	Tali cabëꞌ rniaꞌ leꞌe, cati idyin dza gaca juicio, huera Diuzi castigo fuertera quie ja yedyi ga bibejëꞌ leꞌe bala, quele cabëꞌ bë Diuzi quie ciudad Sodoma len ciudad Gomorra. Bzei Diuzi lao rupate yedyi naꞌ besulatëꞌn.
40010016	Naꞌ una Jesús: ―Ulenaꞌcara ca niaꞌ leꞌe. Rseꞌelaꞌ leꞌe ca quie becoꞌ z̃iꞌilaꞌ lado ja lobo. Lenaꞌ rnaban huele listo ca quie nu bëla. Rnabarën huele z̃elaꞌadyiꞌ gaxo ca paloma.
40010017	Gapale cuidado, porque huetzehuaꞌarëjëꞌ leꞌe lao naꞌa ja benꞌ rnabëꞌ. Gunrëjëꞌ leꞌe ziꞌ ga reguꞌudiꞌjëꞌ luꞌu idaoꞌ sinagoga.
40010018	Hasta huetzehuaꞌajëꞌ leꞌe lao ja benꞌ gobierno, len lao ja rey, len lao ja benꞌ rnabëꞌtera, porque danꞌ biraxejëꞌ nacale benꞌ quiaꞌ. Canaꞌ sí, huacale inële quiaꞌ lao ja benꞌ Israel len lao ja benꞌ binaca benꞌ Israel.
40010019	Cati tzehuaꞌajëꞌ leꞌe lao naꞌa ja benꞌ rnabëꞌ, bidëbile quie biz̃idanꞌ yëbilejëꞌ, bidëbile bi huele yëbilejëꞌ. Porque cati babdyin hora sacaꞌle canaꞌ, Diuzcazi gunnëꞌ ta inale.
40010020	Porque quele leꞌecazi cuinle inële, Bichi Be quie Diuzila, inëcazinëꞌ leꞌe.
40010021	’Cani hue ja benëꞌ, usedyinjëꞌ benëꞌ biꞌ bichinëꞌ lao naꞌa ja benꞌ rnabëꞌ ta gutijëꞌbiꞌ. Lëzirë ja beꞌmbyu usedyinrëjëꞌ z̃iꞌijëꞌ lao naꞌa ja benꞌ rnabëꞌ ta gutirëjëꞌbiꞌ. Naꞌ laz̃iꞌizi ja benëꞌ yeyëchojabiꞌ tilajabiꞌ xuzijabiꞌ, quilojabiꞌ bihuejabiꞌ ta gutijabiꞌ lëjëꞌ.
40010022	Benꞌ zë tzuꞌuja udie leꞌe nun quie danꞌ baralele quiaꞌ. Nu benꞌ sue inao nëꞌëdiꞌ laꞌacazi bitezi raca quienëꞌ, benꞌ naꞌ sí, huade ilanëꞌ gaquëꞌ benꞌ quiaꞌ.
40010023	Cati baruenë ja benëꞌ quie tu yedyi leꞌe bizinaquezi, layez̃unotele yeyole yedyi tula. Tali ca rniaꞌ, bicala nedu lao yedyi quie ja benꞌ Israel tzetale tzetixogueꞌlejëꞌ xtiꞌidzaꞌ cati yeguidaꞌ nëꞌëdiꞌ, bichi yugulu benëꞌ.
40010024	’Ca ruenë ja benëꞌ tu maestro, canaꞌ huenërëjëꞌ ja benꞌ rusëdinëꞌ. Lëscanꞌ ca ruenëjëꞌ tu benꞌ napa mozo, canaꞌ huenërëjëꞌ mozo quienëꞌ.
40010025	Nu benꞌ rsëdi, reyaꞌalaꞌ sunëꞌ dispuesto usaca ja benëꞌ lëbëꞌ con cabëꞌ rsacajëꞌ maestro quienëꞌ. Lëscanꞌ nu benꞌ naca mozo, reyaꞌalaꞌ sunëꞌ dispuesto usaca ja benëꞌ lëbëꞌ cabëꞌ rusacajëꞌ xaꞌnnëꞌ. Chi ina ja benëꞌ yëbijëꞌ tu benꞌ necuaꞌ familia: “Nacoꞌ xanꞌ taxiꞌibiꞌ”, lëscanꞌ yëbijëꞌ z̃iꞌinëꞌ: “Nacoꞌ z̃iꞌi xanꞌ taxiꞌibiꞌ.”
40010026	Naꞌ una Jesús: ―Quie lenaꞌ bireyaꞌalaꞌ idzebile bi ruenë ja benëꞌ leꞌe. Rniaꞌ leꞌe ni tu ta rue ja benëꞌ balarazi yegaꞌnnan canaꞌzi biyezacaꞌlaona, decazi de huanezan. Lëzi ni tu ta nezi ja benëꞌ de negachiꞌ yegaꞌnnan canaꞌzi biyezacaꞌlaona, decazide huanezan.
40010027	Cabëꞌ diꞌidzaꞌ ruꞌeliaꞌ leꞌe bëꞌ baochula, lëdiꞌidzaꞌ naꞌ yëbile ja benëꞌ bëꞌ baoyaniꞌ. Lëzi cabëꞌ diꞌidzaꞌ ruꞌeliaꞌ leꞌe xcuꞌudzu yuꞌu, lëdiꞌidzaꞌ naꞌ yëbile ja benëꞌ zacaꞌlaojëꞌ.
40010028	Bidzebile bi hue ja benëꞌ, porque danꞌ baꞌalaꞌcazi gacajëꞌ gutijëꞌ leꞌe, bigacajëꞌ gutijëꞌ bichi be quiele. Reyaꞌalaꞌ idzebile Diuzi, benꞌ gaca udyiaguiꞌ leꞌe len bichi be quiele iseꞌelëꞌ leꞌe len bichi be quiele lao guiꞌ gabila.
40010029	’Naꞌ ledaoꞌzi zacaꞌ chopa bguini daoꞌ ga rutiꞌjëꞌbaꞌ, pero ni tu bguini daoꞌ biz̃u biiguinubaꞌ sin que binezi Xuziro Diuzi biguca bguinubaꞌ layu.
40010030	Hasta len guitzaꞌ guichoro nezi Diuzi balan naca.
40010031	Lenaꞌ bireyaꞌalaꞌ idzebile, porque zacaꞌra leꞌe quele ca ja bguini daoꞌ.
40010032	Naꞌ una Jesús: ―Nutezi benꞌ rnë cule nëꞌëdiꞌ lao ja benëꞌ, canaꞌrë iniaꞌ cule lëjëꞌ lao Xuzaꞌ Diuzi zu guibá.
40010033	Pero nu benꞌ rnë condre nëꞌëdiꞌ lao ja benëꞌ, canaꞌrë iniaꞌ condre lëjëꞌ lao Xuzaꞌ Diuzi zu guibá.
40010034	Naꞌ una Jesús: ―Biinale bigalo dila quie ja benëꞌ tanun quie danꞌ bidaꞌ lao yedyi layu, sino que hualo dila.
40010035	Por nun quie danꞌ chi gale nu benëꞌ quiaꞌ, huazu z̃iꞌijëꞌ condre xuzijëꞌ, huazu z̃iꞌijëꞌ nigula condre z̃naꞌjëꞌ, huazu z̃ualidyijëꞌ condre benꞌ gula quiejëꞌ.
40010036	Canaꞌ tzuꞌujëꞌ hasta quie udiejëꞌ familiazi quiejëꞌ.
40010037	’Nu benꞌ nedyëꞌëra nu xuzi z̃nëꞌë quele cabëꞌ nëꞌëdiꞌ, binaquëꞌ zi gacanëꞌ benꞌ quiaꞌ. Lëzi nu benꞌ nedyëꞌëra z̃iꞌine, quele cabëꞌ nëꞌëdiꞌ, binacarëꞌ zi gacanëꞌ benꞌ quiaꞌ.
40010038	Nu benꞌ bireꞌen usacayudyi cuinnëꞌ inaonëꞌ nëꞌëdiꞌ, binaquëꞌ zi gaquëꞌ benꞌ quiaꞌ.
40010039	Nu benꞌ bireꞌen izane cuine gatinëꞌ por nun quiaꞌ nëꞌëdiꞌ, lëbenꞌ naꞌ initilanëꞌ yelaꞌ neban ta hueꞌ Diuzi lënëꞌ guibá. Pero benꞌ rzane cuine, benꞌ zu puesto gati por nun quiaꞌ nëꞌëdiꞌ, hueꞌla Diuzi yelaꞌ neban quienëꞌ guibá.
40010040	Naꞌ una Jesús: ―Chi nu benꞌ rezilaꞌadyiꞌ leꞌe, lëscanꞌ nëꞌëdiꞌcazirë rezilaꞌadyiꞌrëjëꞌ. Chi nu benꞌ rezilaꞌadyiꞌ nëꞌëdiꞌ, lëscanꞌ rezilaꞌadyiꞌrëjëꞌ Diuzi, benꞌ useꞌelaꞌ nëꞌëdiꞌ.
40010041	Nu benꞌ rezilaꞌadyiꞌrë ca una ja profeta, porque danꞌ nacajëꞌ benꞌ zaꞌlao Diuzi, naꞌra con cabëꞌ hue Diuzi benꞌ profeta benꞌ z̃e, canaꞌ huerë Diuzi lëbëꞌ benꞌ z̃e. Nu benꞌ rezilaꞌadyiꞌrë ca una tu benꞌ quie Diuzi, porque danꞌ naquëꞌ benꞌ quie Diuzi, naꞌtera con cabëꞌ hue Diuzi benꞌ quienëꞌ benꞌ z̃e, canaꞌ huerë Diuzi lëbëꞌ benꞌ z̃e.
40010042	Nu benꞌ hueꞌ chanꞌ tu vasozi nisa zaga benꞌ quiaꞌ, porque danꞌ naquëꞌ benꞌ quiaꞌ, decazide hue Diuzi lëbëꞌ benꞌ z̃e. ―Canaꞌ una Jesús gudyinëꞌ lejëꞌ.
40011001	Cati beyudyi pxiꞌidzeꞌ Jesús lao chipchopa benꞌ quiëꞌ, caora naꞌ zeyoguëꞌ tzetixogueꞌnëꞌ ja benëꞌ yuꞌuja yedyi regaꞌn gaꞌalaꞌ ganꞌ rdëꞌ.
40011002	Naꞌ dyiguiba yuꞌu Juan naꞌ cati unezinëꞌ cabëꞌ barue Cristo. Naꞌra useꞌelaꞌnëꞌ bala benꞌ quienëꞌ ta tzenaꞌjëꞌ Jesús.
40011003	Naꞌra unajëꞌ rëbijëꞌ lënëꞌ: ―¿Nacoꞌ benꞌ na Diuzi iseꞌelaꞌnëꞌ o chi benꞌ tula reyaꞌalaꞌ cuezandoꞌ?
40011004	Naꞌra bequëbi Jesús rëbinëꞌ lëjëꞌ: ―Uletzio uletzeguëdyi Juan cabëꞌ rlëꞌële rele.
40011005	Ulehueꞌ lënëꞌ diꞌidzaꞌ yëbilenëꞌ cabëꞌ babeyaca ja benꞌ laochula, barelëꞌëjëꞌ. Naꞌ ja benꞌ z̃i, babeyacajëꞌ, baredajëꞌ. Naꞌ ja benꞌ yuꞌu yelaꞌ hueꞌ ta rutao lëjëꞌ, babeyacajëꞌ, babez̃ijëꞌ. Naꞌ ja benꞌ bireja, babeyacajëꞌ, bareyejëꞌ. Naꞌ ja benꞌ bagutija, babebanrëjëꞌ. Naꞌ ja benꞌ yëchiꞌ, rguixoguiꞌajëꞌ ca na xtiꞌidzaꞌ Diuzi ta inezijëꞌ bi huejëꞌ ta yeyojëꞌ guibá.
40011006	Huaca huen quie benꞌ biusan sudyiꞌilë nëꞌëdiꞌ.
40011007	Cati bezaꞌ ja benꞌ quie Juan, naꞌra uzulao Jesús ruꞌelënëꞌ benëꞌ diꞌidzaꞌ rëbinëꞌjëꞌ ca naca quie Juan. Cani unëꞌ: ―¿Bidanꞌ uyole yenaꞌle lao lato dachi ga bidyia yuꞌu? ¿Uyole yenaꞌle tu yaga yëto ruꞌa be niꞌnila?
40011008	Quele lenaꞌ uyole yenaꞌle. ¿Biz̃idanꞌ uyole yenaꞌle chi quele lenaꞌ uyole yenaꞌle? ¿O chi uyole yenaꞌle tu benꞌ zë z̃abe tzaoꞌ? Naꞌ nu benꞌ zë z̃abe tzaoꞌ bitajëꞌ lao lato dachi ga bidyia yuꞌu. Quele lenaꞌ uyole yenaꞌle.
40011009	¿Cabiz̃i uyole yenaꞌle? ¿Uyole yenaꞌle tu benꞌ naca profeta? Talicazi naca Juan profeta. Nacarëꞌ benꞌ tzaoꞌra ca ja profeta.
40011010	Lëquie Juan naꞌ, benꞌ cuialao laohuaꞌ, quie lëbëꞌ rguixogueꞌ guichi laꞌiya quie Diuzi cani: Iseꞌelaꞌ Diuzi tu benꞌ cuialao neza ga tzaꞌ cuenda tzetixogueꞌnëꞌ ja benëꞌ huidaꞌ nëꞌëdiꞌ.
40011011	Tali rniaꞌ leꞌe, lao yugulu ja benëꞌ baoyuꞌuja yedyi layu hasta naꞌa, nitujëꞌ binegacajëꞌ benꞌ z̃e ca Juan bautista. Dechanꞌ nu benꞌ binacate z̃e ga rnabëꞌ Diuzi guibá, nacacazirënëꞌ benꞌ z̃era ca Juan.
40011012	’Desde cati bida Juan bautista hasta naꞌa, raca ja benëꞌ dila condre yelaꞌ rnabëꞌ quie Diuzi. Du rdilajëꞌ rguilojëꞌ bi huejëꞌ ta useyudyi usedujëꞌ lëbëꞌ.
40011013	Yugulu ja benꞌ udixogueꞌ tiempote cabëꞌ na Diuzi, len cabëꞌ na diꞌidzaꞌ bzu Moisés lëꞌë guichi hasta cati blaꞌ Juan, unëjëꞌ quie dza zazaꞌra cati inabëꞌ Diuzi lao yedyi layu.
40011014	Chi ralele ca niaꞌ quie Juan, huanezile babidalanëꞌ lao laza profeta Elías, benꞌ yeguidacazi.
40011015	Reyaꞌalaꞌ tzuꞌu guicho nagale ca niaꞌ.
40011016	’¿Cabi diꞌidzaꞌ iniaꞌ leꞌe ta tzioñeꞌele cabëꞌ naca yelaꞌ zidi quie ja benꞌ nitaꞌ naꞌa? Ruejëꞌ ca quie xcuidiꞌ reꞌ lao yeꞌeya bireꞌenjabiꞌ quitulëjabiꞌ laguedyi xcuidiꞌjabiꞌ.
40011017	Naꞌra laguedyi xcuidiꞌjabiꞌ rucuedyijabiꞌ bdyio tacuenda uyaꞌa ja xcuidiꞌ bireꞌen quitu. Pero bireꞌenjabiꞌ uyaꞌajabiꞌ. Lenaꞌ laguedyi xcuidiꞌjabiꞌ bilajabiꞌ canción bayëchiꞌ tacuenda cuedyi ja xcuidiꞌ bireꞌen quitu. Pero ni canaꞌ biuredyijabiꞌ.
40011018	Naꞌra bëꞌ bida Juan, biudaotzaꞌonëꞌ bihueꞌenëꞌ vino. Naꞌ leꞌe unale quiëꞌ yuꞌunëꞌ taxiꞌibiꞌ.
40011019	Naꞌra bëꞌ bidaꞌ nëꞌëdiꞌ, bichi yugulu benëꞌ, raohuaꞌ riꞌogaꞌ cabëꞌ ta riꞌo rao ja benëꞌ. Naꞌ rnële quiaꞌ benꞌ riꞌo raolëꞌënaꞌ, benꞌ rdalë ja benꞌ mala len ja benꞌ huequiz̃u. Lenaꞌ niaꞌ leꞌe, yelaꞌ sinꞌ quie Diuzi nenacazi nacan huen.
40011020	Naꞌ ra uzulao Jesús regunniꞌanëꞌ ja benꞌ yedyi ganꞌ babërëꞌ yelaꞌ huaca quienëꞌ como ja benëꞌ yuꞌu naꞌ biptzaꞌjëꞌ pensari quiejëꞌ cabëꞌ gudyinëꞌ lëjëꞌ. Naꞌra unëꞌ rëbinëꞌ lëjëꞌ:
40011021	―¡Bayëchiꞌzi gaca quie leꞌe benꞌ ciudad Corazín! ¡Bayëchiꞌzi gaca quie leꞌe benꞌ ciudad Betsaida! Chanꞌ naꞌ guca milagro lao ciudad quie ja benꞌ Tiro, len lao ciudad quie ja benꞌ Sidón cabëꞌ milagro guca lao yedyi quiele tiempote, babetzaꞌjëꞌ pensari quiejëꞌ, babeyacajëꞌ benꞌ quie Diuzi chanꞌ naꞌ. Lëzi canaꞌ, chanꞌ canaꞌcala bagucojëꞌ laꞌariꞌ ta nena yuꞌujëꞌ bayëchiꞌ, naꞌ bdaꞌrëjëꞌ de guichojëꞌ cabëꞌ costumbre gutaꞌ quiejëꞌ cati renabajëꞌ perdón quiejëꞌ lao Diuzi.
40011022	Pero niaꞌ leꞌe, cati idyin dza gaca juicio, castigo hualara gataꞌ quiele, quele ca castigo gataꞌ quie ja benꞌ ciudad Tiro len ja benꞌ ciudad Sidón.
40011023	Lëscanaꞌ leꞌe benꞌ ciudad Capernaum, bigaquele chi huapalaꞌn Diuzi leꞌe yeyole guibá, dechanꞌ lao guiꞌ gabilala tziole, porque chanꞌ naꞌ gucarë milagro lao ciudad Sodoma cabëꞌ milagro guca lao ciudad quiele, nereꞌ ciudad Sodoma nedian hasta naꞌa chanꞌ canaꞌcala.
40011024	Lëzi canaꞌ rniaꞌ leꞌe, cati idyin dza gaca juicio, huataꞌrë tu castigo hualara quiele, quele ca castigo gataꞌ quie ja benꞌ ciudad Sodoma.
40011025	Lëlao tiempo naꞌ una Jesús rëbinëꞌ Xuzinëꞌ caniga: ―Benꞌ z̃e nacoꞌ luëꞌ Xuzaꞌ. Nacoꞌ xanꞌ guibá len yedyi layu. Diuxcaleloꞌ por nun quie danꞌ babluꞌeloꞌ ca naca tali quioꞌ lao ja benꞌ nezi rdzioguejëꞌ inezijëꞌn. Pero pcachiꞌloꞌ ca naca tali quioꞌ lao ja benꞌ na rioñeꞌejëꞌ, pero bëꞌ nazijëꞌ birioñeꞌejëꞌn.
40011026	Canaꞌ nacan Xuzaꞌ, porque canaꞌ reꞌenloꞌ gacan. ―Canaꞌ una Jesús rëbinëꞌ Xuzinëꞌ. Naꞌ una Jesús rëbinëꞌ benꞌ quiëꞌ:
40011027	―Yugulute ta de baben Xuzaꞌ nëꞌëdiꞌ. Tuzi Xuzaꞌ Diuzi nubëꞌnëꞌ nëꞌëdiꞌ nacaꞌ z̃iꞌinëꞌ. Naꞌ benꞌ reꞌen huebëꞌ cabëꞌ naca Diuzi, nëꞌëdiꞌ uzioñeꞌedaꞌ lëjëꞌ ta huebëꞌjëꞌ cabëꞌ naca Diuzi. Tuzaꞌ nëꞌëdiꞌliaꞌ lëjëꞌ nubëꞌndoꞌ Diuzi.
40011028	Uleda gacalële nëꞌëdiꞌ tuz̃e, yugulu leꞌe, benꞌ barexaque quie dulaꞌ xquia quie, benꞌ barexaque cabëꞌ tazëdi raca quie. Nëꞌëdiꞌ gunaꞌ huezilaꞌadyiꞌ quiele.
40011029	Ulehue quiele diꞌidzaꞌ quiaꞌ cabëꞌ rniaꞌ leꞌe. Ulesëdi cabëꞌ naca quiaꞌ como danꞌ nacaꞌ benꞌ z̃elaꞌadyiꞌ, benꞌ laxtaꞌo gaxo. Chi hue quiele cabëꞌ niaꞌ leꞌe, huataꞌ yelaꞌ huezilaꞌadyiꞌ quiele.
40011030	Ca naca dyin reꞌendaꞌ huele, binacatigan zëdi. Ca naca yuaꞌ reꞌendaꞌ huaꞌale, binacatigan ziꞌi.
40012001	Naꞌra guca dza naꞌ tu dza huezilaꞌadyiꞌ, uzaꞌ Jesús ziolënëꞌ ja benꞌ quienëꞌ udejëꞌ ga nazajëꞌ trigo. Naꞌ nun quie udue ja benꞌ quie Jesús, uzulaojëꞌ ralojëꞌ dao quie trigo raojëꞌn.
40012002	Cati blëꞌë ja benꞌ fariseo cabëꞌ rue ja benꞌ quie Jesús, naꞌ unëjëꞌ rëbijëꞌ Jesús: ―Unaꞌcara, barue ja benꞌ quioꞌ dyin ta biruꞌen lato huejëꞌ dza huezilaꞌadyiꞌ.
40012003	Naꞌ unë Jesús rëbinëꞌ lëjëꞌ: ―¿Binelabale cabëꞌ bë rey David lënëꞌ ja benꞌ quiëꞌ bëꞌ uduejëꞌ dza naꞌ?
40012004	Uyuꞌunëꞌ luꞌu idaoꞌ rnabëꞌra udaohuëꞌ yëta xtila naca gun quie Diuzi ta biruꞌen lato gaohuëꞌ, ni lëbëꞌ, ni benꞌ quiëꞌ. Tuzi ja pxuzizi ruꞌen lato gaojëꞌn. Pero cala xquia bënëꞌ, bënëꞌ canaꞌ.
40012005	¿Lëzi binenaꞌle lëꞌë ley quie Moisés ga rguixogueꞌn quie ja pxuzi, benꞌ rue dyin luꞌu idaoꞌ rnabëꞌra? Bibezilaꞌadyiꞌjëꞌ dza huezilaꞌadyiꞌ, pero bëjëꞌ dyin luꞌu idaoꞌ rnabëꞌra, dechanꞌ quele xquia bëjëꞌ, bëjëꞌ canaꞌ.
40012006	Naꞌra rniaꞌ leꞌe, nacaraꞌ nëꞌëdiꞌ balaora ca idaoꞌ rnabëꞌra.
40012007	Leꞌe binetzioñeꞌele cabëꞌ na lëꞌë guichi laꞌiya quie Diuzi ga una Diuzi: “Reꞌendaꞌ yeyëchiꞌlaꞌadyiꞌle benëꞌ. Lenaꞌ nacaran belao quele ca ta udyiale nu bia naca gun quiaꞌ ruꞌaba.” Chi uyoñeꞌele cabëꞌ na Diuzi, bigaole xquia benꞌ bide falta quie.
40012008	Nëꞌëdiꞌ, bichi yugulu benëꞌ, rnabiꞌa quie yugulute ta raca dza huezilaꞌadyiꞌ.
40012009	Naꞌra uzaꞌ Jesús zionëꞌ uyuꞌunëꞌ luꞌu idaoꞌ quiejëꞌ laona sinagoga.
40012010	Naꞌ zu tu beꞌmbyu neseco nëꞌë. Naꞌra ja benꞌ zu naꞌ rguilolaꞌadyiꞌjëꞌ gaojëꞌ Jesús xquia. Lenaꞌ unabajëꞌ lëbëꞌ: ―¿Ruꞌen lato yeyuero benëꞌ dza huezilaꞌadyiꞌ?
40012011	Naꞌra bequëbi Jesús rëbinëꞌ lëjëꞌ: ―¿Chi nu leꞌe zu tu becoꞌ z̃iꞌilaꞌ quiele bguinubaꞌ luꞌu pozo dza huezilaꞌadyiꞌ, quele seguro naꞌ huayole tzeliolebaꞌ?
40012012	¿Como binezile zacaꞌra tu beꞌmbyu quele ca tu becoꞌ z̃iꞌilaꞌ? Quie lenaꞌ ruꞌen lato yeyuero benëꞌ dza huezilaꞌadyiꞌ.
40012013	Naꞌra una Jesús rëbinëꞌ benꞌ neseco nëꞌë: ―Bli naoꞌ. Naꞌ cati belinëꞌ nëꞌë, beyacan cabëꞌ naca itzalaꞌ nëꞌë dyaꞌa.
40012014	Naꞌ uzaꞌ ja benꞌ fariseo ziojëꞌ uzulaojëꞌ rusaqueꞌjëꞌ bi huejëꞌ ta gutijëꞌ Jesús.
40012015	Cati unezi Jesús guꞌunjëꞌ gutijëꞌ lëbëꞌ, uzëꞌë zioguëꞌ tatula. Naꞌ benꞌ zë gula zio zenao lëbëꞌ. Reyuenëꞌ yugulu ja benꞌ raca z̃hueꞌ.
40012016	Naꞌra bë Jesús lëjëꞌ mandado ta biquixogueꞌjëꞌ cabëꞌ bënëꞌ quiejëꞌ.
40012017	Canaꞌ bë Jesús tacuenda su diꞌidzaꞌ cabëꞌ una profeta Isaías dza naꞌte caora udixogueꞌnëꞌ ca una Diuzi caniga:
40012018	Benꞌ niga benꞌ rue dyin lao lazaꞌ, benꞌ uliogaꞌ, nedyëꞌëdaꞌnëꞌ redaohuedaꞌ cabëꞌ ruenëꞌ. Udziꞌa Bichi Be quiaꞌ luꞌu guicho laxtaꞌonëꞌ. Huaguixogueꞌnëꞌ ja benꞌ nitaꞌ lao yedyi layu ca tali rchugubiꞌa quiejëꞌ.
40012019	Bihuenëꞌ huenë, biinënëꞌ snia, bihuenëꞌ zëdi tu neza.
40012020	Huez̃elaꞌadyiꞌnëꞌ benꞌ raca bayëchiꞌ quie, yeyëchiꞌlaꞌadyiꞌnëꞌ benꞌ reꞌen usan xquia quie. Canaꞌ huenëꞌ hasta que idyinnëꞌ inabëꞌnëꞌ huenëꞌ tali lao yedyi layu.
40012021	Sudyiꞌilë ja benꞌ nitaꞌ lao yedyi layu lënëꞌ. Canaꞌ udixogueꞌ Isaías tanun quie Diuzi dza naꞌ.
40012022	Naꞌra uquiëꞌjëꞌ tu benꞌ laochula, benꞌ birnë, lao Jesús. Benꞌ naꞌ uyuꞌu taxiꞌibiꞌ luꞌu laxtaꞌonëꞌ. Beyue Jesús lënëꞌ, belëꞌënëꞌ, benënëꞌ.
40012023	Naꞌ bebane ja benëꞌ zë unajëꞌ rëbijëꞌ laguedyijëꞌ: ―¿Quele benꞌ niga z̃iꞌi David, benꞌ useꞌelaꞌ Diuzi?
40012024	Naꞌ cati be ja benꞌ partido fariseo cabëꞌ una ja benëꞌ, naꞌra unajëꞌ rëbijëꞌ lëjëꞌ: ―Yelaꞌ huaca quie Beelzebú xanꞌ taxiꞌibiꞌ rbio benꞌ niga ja taxiꞌibiꞌ yuꞌu laxtaꞌo benëꞌ.
40012025	Naꞌ gucabëꞌ Jesús cabëꞌ pensari racajëꞌ. Quie lenaꞌ unëꞌ rëbinëꞌ lëjëꞌ: ―Chi zu tu gobierno nacajëꞌ zë cueꞌ rdilalëjëꞌ laguedyijëꞌ, naꞌra bisibëꞌjëꞌ zidza. Lëscanꞌ nu yedyi, o nu familia, chi rdilalëjëꞌ laguedyijëꞌ, huadzatzajëꞌ, bira tzuꞌujëꞌ tzaz̃e.
40012026	Canaꞌ nacarë quie Satanás. Chi Satanás rbionan ja taxiꞌibiꞌ quienan, chi rdilalënan laguedyinan, bisuenan inabëꞌnan zidza.
40012027	Naꞌ leꞌe nale rbiogaꞌ taxiꞌibiꞌ yuꞌu laxtaꞌo benëꞌ tanun quie yelaꞌ huaca quie Beelzebú. Naꞌra niaꞌ leꞌe chi nacan canaꞌ, ¿nuz̃i ruꞌe yelaꞌ huaca quie ja benꞌ quiele rbiojëꞌ taxiꞌibiꞌ? Naꞌzi ruluꞌen quiele nequixile cabëꞌ nale.
40012028	Nëꞌëdiꞌ rbiogaꞌ ja taxiꞌibiꞌ conlë yelaꞌ huaca quie Bichi Be quie Diuzi. Lenaꞌ ruluꞌen abdyin yelaꞌ huaca quie Diuzi laole, pero birezaquele abdyinnan.
40012029	’Bisaqueꞌ tzuꞌu benëꞌ z̃an yuꞌu quie tu benꞌ tzutzu huala ta siꞌnëꞌ ta de quienëꞌ chi biuquionëꞌ lënëꞌ. Chi uquionëꞌ lënëꞌ, naꞌra huazaqueꞌ siꞌnëꞌ ta de quienëꞌ. Canaꞌ ruaꞌ quie xanꞌ taxiꞌibiꞌ, ruquiogaꞌnan tacuenda bira inabëꞌnan.
40012030	’Nu benꞌ bizëlë nëꞌëdiꞌ tzaz̃e, naca quienëꞌ ca quie benꞌ rudie nëꞌëdiꞌ. Nu benꞌ biracalë nëꞌëdiꞌ ruaꞌ dyin quie Diuzi, naca quienëꞌ ca quie benꞌ rchugu dyin quiaꞌ.
40012031	’Tanaꞌ lenaꞌ rniaꞌ leꞌe, zu Diuzi dispuesto siꞌz̃enëꞌ yugulu xquia quie ja benëꞌ, yugulu diꞌidzaꞌ mala rnëjëꞌ, pero chi rna ja benëꞌ: “Dyin quie taxiꞌibiꞌ” naꞌ dyin quie Bichi Be quie Diuzi naꞌ, chi canaꞌ rutasi runiojëꞌ lëbëꞌ, bide yelaꞌ huaziꞌz̃e quiejëꞌ lao Diuzi.
40012032	Nutezi benꞌ rnë condre nëꞌëdiꞌ, benꞌ naca bichi yugulu benëꞌ, zu Diuzi dispuesto yeziꞌz̃enëꞌ dulaꞌ xquia quiejëꞌ. Pero nu benꞌ rnë: “Dyin quie taxiꞌibiꞌ” naꞌ dyin quie Bichi Be quie Diuzi naꞌ, biyeziꞌz̃e Diuzi dulaꞌ xquia de quiejëꞌ danꞌ unajëꞌ canaꞌ. Tuzioli huanao dulaꞌ xquia quiejëꞌ lëjëꞌ.
40012033	Naꞌ una Jesús: ―Nu yaga dyaꞌa rbian taz̃ixi dyaꞌa, pero nu yaga mala birbian taz̃ixi dyaꞌa. Según cabëꞌ naca taz̃ixi dyia yaga, lenaꞌ rluꞌen chi yaga dyaꞌa, chi yaga mala. Ca nu yaga rbian taz̃ixi dyaꞌa, canaꞌ nacarën quiaꞌ como danꞌ ruaꞌ dyin dyaꞌa racaliaꞌ benëꞌ. Lenaꞌ ruquixile inale dyin quie taxiꞌibiꞌ ruaꞌ. Birue taxiꞌibiꞌ tadyaꞌa.
40012034	¡Benꞌ mala gula nacale! Bisaqueꞌ inale tadyaꞌa como danꞌ binacale benꞌ dyaꞌa. Ca naca diꞌidzaꞌ yuꞌu ruꞌale, canaꞌ naca ta yuꞌu luꞌu guicho laxtaꞌole.
40012035	Benꞌ dyaꞌa rnajëꞌ tadyaꞌa, danꞌ yuꞌu tadyaꞌa luꞌu guicho laxtaꞌojëꞌ. Pero leꞌe rnale tamala, danꞌ yuꞌu tamala luꞌu guicho laxtaꞌole.
40012036	Naꞌra rniaꞌ leꞌe, yugulu diꞌidzaꞌ mala rnë ja benëꞌ, huezacaꞌlaon lao Diuzi.
40012037	Según bi naque diꞌidzaꞌ rnële dza rdale lao yedyi layu, huachugobëꞌcazi Diuzi quiele, chi de dulaꞌ xquia quiele, chi bide dulaꞌ xquia quiele.
40012038	Naꞌra ja benꞌ partido fariseo len ja benꞌ rusëdi ley quie Moisés, unajëꞌ rëbijëꞌ Jesús: ―Maestro, reꞌenndoꞌ ilëꞌëndoꞌ hueloꞌ tu milagro tacuenda inezindoꞌ chi nacoꞌ benꞌ useꞌelaꞌ Diuzi.
40012039	Naꞌ una Jesús rëbinëꞌ lëjëꞌ: ―Ja benꞌ yuꞌu tamala luꞌu guicho laxtaꞌohue, benꞌ rudyiga Diuzi tzalaꞌla, reꞌentejëꞌ ilëꞌëjëꞌ tu milagro ta gaca seña ta inezijëꞌ chi tali useꞌelaꞌ Diuzi nëꞌediꞌ. Pero tuzi milagro ilëꞌëjëꞌ, hualëꞌëjëꞌ ca milagro bë Diuzi dza uda profeta Jonás lao yedyi layu.
40012040	Ca guca quie Jonás dza naꞌ, uyuꞌunëꞌ luꞌu lëꞌë tu bela z̃e tzona dza len tzona yela, canaꞌ gacarë quiaꞌ nëꞌëdiꞌ, benꞌ naca bichi yugulu benëꞌ. Huayuꞌa luꞌu yu tzona dza len tzona yela.
40012041	Naꞌra rniaꞌ leꞌe, huezuli ja benꞌ yedyi Nínive gaojëꞌ leꞌe xquia dza gaca juicio como danꞌ lëjëꞌ sí, ptzaꞌjëꞌ pensari quiejëꞌ caora udixogueꞌ Jonás lëjëꞌ diꞌidzaꞌ quie Diuzi dza naꞌ. Pero leꞌe, biruzënagale quiaꞌ baꞌalaꞌcazi nacaraꞌ benꞌ z̃era ca Jonás.
40012042	Lëzi canaꞌ huezuli reina quie ja yedyi nababa Arabia gaohuëꞌ leꞌe xquia dza gaca juicio como danꞌ lëbëꞌ sí, uzaꞌnëꞌ yedyi quienëꞌ zionëꞌ zituꞌ gula ta uzënaganëꞌ ca diꞌidzaꞌ unë rey Salomón, benꞌ rioñeꞌe. Pero leꞌe, biruzënagale quiaꞌ baꞌalaꞌcazi nacaraꞌ benꞌ z̃era ca rey Salomón.
40012043	Naꞌ una Jesús: ―Cati rero bala ja taxiꞌibiꞌ luꞌu guicho laxtaꞌo ja benëꞌ, rdana ga naca bidyi rguilona ga suna. Caora biredzelena ga suna, naꞌra rnëna:
40012044	“Hueyaꞌa ga bezaꞌa.” Cati abedyinnan beyuꞌunan luꞌu laxtaꞌo benꞌ naꞌ tatula ganꞌ bronan, caora naꞌ rlëꞌëna naca benꞌ naꞌ ca quie tu yuꞌu dachi neluba dyëꞌëdi.
40012045	Naꞌra uyonan yexiꞌnan igadyi laguedyin ta nacara mala ca lëna. Canaꞌ yuꞌujan yugujan luꞌu laxtaꞌo benꞌ naꞌ. Canaꞌ racatera mala quienëꞌ quele cati yuꞌun tuzin luꞌu laxtaꞌonëꞌ. Canaꞌ gacarë quiele nun quie danꞌ yuꞌu tamala luꞌu guicho laxtaꞌole.
40012046	Naꞌ neruꞌelë Jesús benëꞌ diꞌidzaꞌ cati bdyin z̃nëꞌë lënëꞌ ja biꞌ bichinëꞌ. Begaꞌnjëꞌ laliꞌa reguilojëꞌ lëbëꞌ ta hueꞌlëjëꞌ lëbëꞌ diꞌidzaꞌ.
40012047	Naꞌra unë tu benꞌ zëlë Jesús rëbinëꞌ Jesús: ―Bablaꞌ z̃naoꞌ len ja biꞌ bichoꞌ. Nitaꞌjëꞌ laliꞌa, reꞌenjëꞌ hueꞌlëjëꞌ luëꞌ diꞌidzaꞌ.
40012048	Naꞌ una Jesús rëbinëꞌ benꞌ udixogueꞌ lëbëꞌ cati bdyin z̃nëꞌë: ―Bablaꞌ z̃naꞌa len ja biꞌ bichaꞌ. Pero niaꞌ leꞌe, nitaꞌrë benꞌ naca ca quie z̃naꞌa, len benꞌ naca ca quie biꞌ bichaꞌ niga.
40012049	Naꞌ bluꞌe Jesús ganꞌ zë ja benꞌ quienëꞌ unëꞌ rëbinëꞌ benꞌ naꞌ: ―Ja benꞌ rale quiaꞌ, nacajëꞌ ca quie z̃naꞌa, ca quie biꞌ bichaꞌ.
40012050	Con nutezi benꞌ rue quie xtiꞌidzaꞌ Xuzaꞌ, benꞌ zu guibá, lëlëjëꞌ nacajëꞌ ca quie biꞌbichaꞌ, ca quie biꞌ zanaꞌ, ca quie z̃naꞌa.
40013001	Naꞌra guca dza naꞌ uzaꞌ Jesús z̃an yuꞌu uyoguëꞌ yequeꞌnëꞌ ruꞌa nisa lagun.
40013002	Naꞌ como danꞌ beguꞌudiꞌ benꞌ zë ganꞌ reꞌnëꞌ, uyuꞌunëꞌ luꞌu barco ureꞌnëꞌ. Naꞌ begaꞌn ja benëꞌ ruꞌa nisa lagun.
40013003	Naꞌra conlë diꞌidzaꞌ ta nacan irupa iyunala unë Jesús psëdinëꞌ lejëꞌ cani: ―Uyo tu beꞌmbyu guza trigo.
40013004	Naꞌ ca ruejëꞌ quie trigo, tu ruziozijëꞌn layu. Naꞌra bala bini trigo yequeꞌjan tu neza. Naꞌ bdyin bguini aodaobaꞌn.
40013005	Ibalan yequeꞌjan lado yo ga biz̃ubatica yu. Naꞌ laolëtejan danꞌ z̃uban yu lasi.
40013006	Cati bena oba, naꞌ ubidyin danꞌ biyuꞌu luena zituꞌ.
40013007	Ibalan yequeꞌjan lado yëchiꞌ. Naꞌ bibë yëchiꞌ lato gueꞌenin dyëꞌëdi.
40013008	Ibalan yequeꞌjan ga naca yu dyaꞌa. Naꞌ bëꞌjan usecho dyaꞌa quien. Balan udyian tu gayuhua z̃ubaꞌ quien. Ibalan udyian tzona galo z̃ubaꞌ quien. Ibalan udyian galobechi z̃ubaꞌ quien.
40013009	Chi babele dyëꞌëdiꞌ, ulezënaga canꞌ rniaꞌ naꞌ.
40013010	Naꞌra ubigaꞌ ja benꞌ quie Jesús ga zënëꞌ unabajëꞌ lëbëꞌ: ―¿Bixquienꞌ puro diꞌidzaꞌ ta nacan irupa iyunala rusëdioꞌ benëꞌ?
40013011	Naꞌ una Jesús rëbinëꞌ lëjëꞌ: ―Ruzioñeꞌe Diuzi leꞌe bi reꞌen ina diꞌidzaꞌ rguixogueꞌn quie yelaꞌ rnabëꞌ quie Diuzi. Pero ja benꞌ binaca benꞌ quiaꞌ, biuzioñeꞌe Diuzi lëjëꞌ.
40013012	Nu benꞌ ruzënaga cabëꞌ rniaꞌ, huacalë Diuzi lëbëꞌ ta tzioñeꞌenëꞌ dyëꞌëdi. Pero nu benꞌ biruzënaga cabëꞌ rniaꞌ, hualaꞌadyiꞌjëꞌ cabëꞌ tadaoꞌ abejëꞌ.
40013013	Tanaꞌ lenaꞌ rguixoguiꞌa benëꞌ conlë ja diꞌidzaꞌ ta nacan irupa iyunala, como danꞌ baꞌalaꞌcazi rlëꞌëjëꞌ cabëꞌ ruaꞌ, ruezijëꞌ ca benꞌ birlëꞌë, baꞌalaꞌcazi rejëꞌ cabëꞌ rniaꞌ, ruezijëꞌ ca benꞌ bire.
40013014	Canaꞌ naca quiejëꞌ cabëꞌ una profeta Isaías dza naꞌ unëꞌ: Ruzënagajëꞌ dyëꞌëdi, pero birioñeꞌejëꞌ. Rlëꞌëjëꞌ dyëꞌëdi, pero biracabëꞌjëꞌ.
40013015	Canaꞌ ruejëꞌ danꞌ yuꞌu tazidi luꞌu guicho laxtaꞌojëꞌ. Ruezijëꞌ ca benꞌ bire, ruezijëꞌ ca benꞌ netzudiꞌ laohue. Bireꞌenjëꞌ ilëꞌëjëꞌ, nica reꞌenjëꞌ guejëꞌ. Bireꞌenjëꞌ tzioñeꞌejëꞌ, nica reꞌenjëꞌ guidajëꞌ ta inaojëꞌ xneza Diuzi yelaꞌ naꞌ yeziꞌz̃enëꞌ dulaꞌ xquia quiejëꞌ. Canaꞌ una Isaías dza naꞌ.
40013016	’Pero leꞌe sí, raca tahuen gula quiele danꞌ tali reꞌenle ilëꞌële ca rue Diuzi, tali reꞌenle guele ca rna Diuzi.
40013017	Tali ca rniaꞌ leꞌe, benꞌ zë, benꞌ unitaꞌ dza naꞌ, guꞌunjëꞌ ilëꞌëjëꞌ cabëꞌ ta rlëꞌële, guꞌunjëꞌ guejëꞌ cabëꞌ ta rele, pero biuz̃aqueꞌ.
40013018	Naꞌ una Jesús: ―Uzënagale ta iniaꞌ leꞌe ca bi reꞌen inë diꞌidzaꞌ quie benꞌ bë guza.
40013019	Nu benꞌ ruzënaga ca naca yelaꞌ rnabëꞌ quie Diuzi, pero biralejëꞌ bihue quiejëꞌ xtiꞌidzaꞌ Diuzi, hue xanꞌ taxiꞌibiꞌ ta galaꞌadyiꞌjëꞌ cabëꞌ bejëꞌ. Canaꞌ raca quiejëꞌ ca quie bini trigo yequeꞌjan tu neza.
40013020	Lëscanꞌ nu benꞌ redaohue ruzënaga xtiꞌidzaꞌ Diuzi,
40013021	pero bihue quiejëꞌn zidza, naca quiejëꞌ ca quie bini trigo yequeꞌ lado yo ga biz̃ubatica yu biyuꞌu luena zituꞌ. Cati raca zëdi quiejëꞌ, cati rusaca benëꞌ lëjëꞌ bizinaquezi tanun quie danꞌ rue quiejëꞌ xtiꞌidzaꞌ Diuzi, naꞌra rusanjëꞌn, bira rue quiejëꞌn.
40013022	Lëscanꞌ nu benꞌ ruzënaga xtiꞌidzaꞌ Diuzi, pero rdëbijëꞌ bi raca quiejëꞌ lao yedyi layu, rzaꞌlaꞌadyiꞌjëꞌ yelaꞌ uñaꞌa, naca quiejëꞌ ca quie bini trigo yequeꞌn lado yëchiꞌ. Danꞌ rdëbijëꞌ bi raca quiejëꞌ rzaꞌlaꞌadyiꞌjëꞌ yelaꞌ uñaꞌa, quie lenaꞌ biruꞌen lato huejëꞌ dyin quie Diuzi.
40013023	Pero nu benꞌ ruzënaga xtiꞌidzaꞌ Diuzi, naꞌ ralejëꞌn hue quiejëꞌn, naca quiejëꞌ ca quie bini trigo yequeꞌn yu dyaꞌa bëꞌn usecho. Balan rbian tu gayuhua z̃ubaꞌ quien. Ibalan rbian tzona galo z̃ubaꞌ. Ibalan rbian galobechi z̃ubaꞌ. Canaꞌ nacajëꞌ ca quie bini trigo. Canaꞌ gacarajëꞌ mazara benꞌ nao xneza Diuzi.
40013024	Naꞌra udixogueꞌ Jesús itu diꞌidzaꞌ, unëꞌ rëbinëꞌ lëjëꞌ cani: ―Rniaꞌ leꞌe naca yelaꞌ rnabëꞌ quie Diuzi ca quie tu benꞌ guza bini trigo layela quie.
40013025	Pero du rëla caora rasinëꞌ, uyo tu biꞌ rudie lëbëꞌ guzanëꞌ bini quie guixiꞌ mala lado trigo layela quiëꞌ. Naꞌ bezaꞌnëꞌ zeyoguëꞌ z̃an yuꞌu.
40013026	Naꞌra guꞌuni guixiꞌ mala lëbi len trigo.
40013027	Naꞌ uyo ja mozo quienëꞌ yetixogueꞌjëꞌ lëbëꞌ, najëꞌ rëbijëꞌ lëbëꞌ: “Señor, baguzandoꞌ puro bini trigo layela quioꞌ, ¿ga zaꞌ guixiꞌ mala den lado trigo quioꞌ?”
40013028	Naꞌ una xaꞌnjëꞌ rëbinëꞌ lëjëꞌ: “Tu benꞌ rudie nëꞌëdiꞌ bë canaꞌ.” Naꞌ una mozo quienëꞌ rëbijëꞌ lëbëꞌ: “¿Reꞌenloꞌ tziondoꞌ tzeguelondoꞌ guixiꞌ mala?”
40013029	Pero unë xanꞌ mozo rëbinëꞌ lëjëꞌ: “Bihuele canaꞌ, danꞌ hualorële trigo chanꞌ naꞌ galole guixiꞌ mala.
40013030	Ulesannan gueꞌenigaran lëbi. Cati yeziꞌa usecho quie trigo, canaꞌ huaꞌ mandado zagalo mozo quiaꞌ guixiꞌ mala uquiojëꞌn manojo ibidyin tzeina. Naꞌtera yeziꞌjëꞌ trigo yeziꞌtzaꞌojëꞌn z̃an lidyaꞌ.”
40013031	Naꞌra udixogueꞌ Jesús itu diꞌidzaꞌ, unëꞌ rëbinëꞌ lëjëꞌ cani: ―Naca yelaꞌ rnabëꞌ quie Diuzi ca quie tu bini mostaza ta guza beꞌmbyu layela quiëꞌ.
40013032	Tali naca bini mostaza tadaoꞌ bicuꞌ ca ja los demás ja bini. Pero cati reꞌenin racan tu yaga z̃e, caora naꞌ rdyin bguini ruebaꞌ lidyibaꞌ lao tacaꞌn.
40013033	Lëscanꞌ udixogueꞌ Jesús itu ejemplo, unëꞌ rëbinëꞌ lëjëꞌ cani: ―Naca yelaꞌ rnabëꞌ quie Diuzi ca quie lëꞌëtiꞌ levadura. Rutupe nigula levadura len tzona medida yëzo trigo ta tzuꞌun duz̃e cuba, naꞌ chëz̃in. ―Canaꞌ una Jesús rëbinëꞌ lëjëꞌ.
40013034	Naꞌ con puro diꞌidzaꞌ ta nacan irupa iyunala udixogueꞌ Jesús ja benëꞌ. Biudixogueꞌnëꞌ lëjëꞌ con diꞌidzaꞌ binaca diꞌidzaꞌ ta nacan irupa iyunala.
40013035	Canaꞌ bënëꞌ tacuenda uzu diꞌidzaꞌ ca diꞌidzaꞌ udixogueꞌ profeta Isaías cabëꞌ rnën lëꞌë guichi laꞌiya cani: Huaguixogueꞌnëꞌ ja benëꞌ zë diꞌidzaꞌ ta nacan irupa iyunala. Huanënëꞌ tu ta bineye ja benëꞌ desde dza cati udixu Diuzi yedyi layu.
40013036	Naꞌ gudyi Jesús ja benëꞌ: ―Abeyudyi diꞌidzaꞌ. Naꞌ bedzatzajëꞌ bezaꞌrë Jesús beyuꞌunëꞌ z̃an yuꞌu. Caora naꞌ bebigaꞌ ja benꞌ quienëꞌ rëbijëꞌ lëbëꞌ: ―Reꞌenndoꞌ huuꞌ cule yexiꞌidzoꞌ nëtoꞌ quie diꞌidzaꞌ rnën quie guixiꞌ mala ulë lado trigo.
40013037	Naꞌra una Jesús rëbinëꞌ lëjëꞌ: ―Nëꞌëdiꞌ nacaꞌ bichi yugulu benëꞌ, naca quiaꞌ ca quie benꞌ raza bini trigo.
40013038	Naꞌ dyilayu ni naca quien ca quie layela ga razaꞌ bini trigo. Naꞌ ja benꞌ rue quie xtiꞌidzaꞌ Diuzi, naca quiejëꞌ ca quie bini trigo. Naꞌ benꞌ rue cabëꞌ reꞌen xanꞌ taxiꞌibiꞌ, naca quiejëꞌ ca quie guixiꞌ mala.
40013039	Naꞌ xanꞌ taxiꞌibiꞌ naca quien ca quie benꞌ guza guixiꞌ mala. Bëꞌ reziꞌa usecho, lenaꞌ rnën quie dza cati iyudyi dyilayu. Naꞌ ja ángel nacajëꞌ ca quie mozo quiaꞌ reziꞌjëꞌ usecho.
40013040	Cabëꞌ hue ja mozo uzeijëꞌ guixiꞌ mala, canaꞌ gaca quie benꞌ rue cabëꞌ reꞌen taxiꞌibiꞌ bëꞌ iyudyi dyilayu.
40013041	Nëꞌëdiꞌ, bichi yugulu benëꞌ, huaseꞌelaꞌ ja ángel quiaꞌ tzexiꞌjëꞌ yugulu benꞌ rudzeꞌyela laguedyi, len yugulute ja los demás benꞌ napa dulaꞌ xquia.
40013042	Naꞌ udzeꞌjëꞌ lëjëꞌ luꞌu guiꞌ gabila cuedyiyaꞌjëꞌ. Tanto rei rlajëꞌ gaojëꞌ leijëꞌ.
40013043	Pero ja benꞌ rue quie xtiꞌidzaꞌ Diuzi, huataꞌ xniꞌ quiejëꞌ ca tu rnaꞌ xniꞌ oba. Canaꞌ gaca quiejëꞌ zujëꞌ ga rnabëꞌ Xuziro Diuzi tuzioli. Ulehue pensari cabëꞌ niaꞌ leꞌe, danꞌ ruen zi tzioñeꞌele.
40013044	Naꞌ una Jesús: ―Yelaꞌ rnabëꞌ quie Diuzi nacan ca quie tu tatzaoꞌ zacaꞌn zaꞌalaꞌ gula ta negachiꞌ luꞌu yu. Naꞌ caora bedzele tu beꞌmbyu len, becachiꞌnëꞌn tatula luꞌu yu ga bedzelenëꞌn. Naꞌra redaohuetzeguenëꞌ tzionëꞌ tzeguetiꞌnëꞌ yugulu ta de quienëꞌ ta yeyaꞌohuëꞌ layu naꞌ ga bedzelenëꞌ tu tatzaoꞌ.
40013045	Naꞌ una Jesús: ―Yelaꞌ rnabëꞌ quie Diuzi nacan ca quie tu benꞌ reꞌen gaꞌo tu perla zacaꞌ zaꞌalaꞌ gula.
40013046	Caora abdzelenëꞌ perla naꞌ, naꞌra tzionëꞌ tzeguetiꞌnëꞌ yugulu ta de quienëꞌ ta yeyaꞌohuëꞌ perla naꞌ.
40013047	Naꞌ una Jesús: ―Yelaꞌ rnabëꞌ quie Diuzi nacan ca quie du yëxo rudzeꞌ benëꞌ luꞌu nisadaoꞌ ga tzuꞌu yugu cueꞌ bela.
40013048	Caora abedzaꞌ bela luꞌu du yëxo, naꞌra rebiojëꞌn ruꞌa yu bidyi. Naꞌ rbeꞌjëꞌ rsërejëꞌ bia dyaꞌa, redzeꞌjëꞌbaꞌ luꞌu gaꞌ. Naꞌ reruꞌunjëꞌ tzalaꞌla bia binaca dyaꞌa.
40013049	Canaꞌ gaca cati iyudyi quie dyilayu. Huayo ja ángel ta tzesërejëꞌ benꞌ mala len benꞌ dyaꞌa.
40013050	Naꞌ huaruꞌunjëꞌ ja benꞌ mala luꞌu guiꞌ gabila cuedyiyaꞌjëꞌ. Tanto rei rlajëꞌ gaojëꞌ leijëꞌ.
40013051	Naꞌra unaba Jesús rëbinëꞌ lëjëꞌ: ―¿Baoyoñeꞌele yugulu cabëꞌ ta aoniaꞌ leꞌe? Naꞌ unajëꞌ rëbijëꞌ Jesús: ―Ajaꞌ Señor, aoyoñeꞌendoꞌ yugun.
40013052	Naꞌ una Jesús rëbinëꞌ lëjëꞌ: ―Tahuen naꞌ aoyoñeꞌele, danꞌ nu benꞌ rsëdi guichi laꞌiya quie Diuzi, naꞌ rioñeꞌenëꞌ cabëꞌ nan, naca quienëꞌ ca quie benꞌ xanꞌ yuꞌu, benꞌ gabi rdziogue quie. Aoz̃iꞌnëꞌ tagula ta pcaꞌn xuzinëꞌ quienëꞌ. Lëscanꞌ bënëꞌ gan tazëra tacubi. Tanaꞌ lenaꞌ bibi rdzioguenëꞌ z̃an yuꞌu quienëꞌ.
40013053	Cati beyudyi bëꞌlë Jesús lejëꞌ diꞌidzaꞌ, naꞌ bezëꞌë zeyoguëꞌ.
40013054	Naꞌ bedyinnëꞌ yedyi quiëꞌ, uzulaohuëꞌ rusëdiëꞌ ja benëꞌ luꞌu idaoꞌ sinagoga. Naꞌra beban ja benëꞌ unajëꞌ: ―¿Ga uyo benꞌ niga huesëdi como rioñeꞌenëꞌ ta zë? ¿Cómo raquëꞌ rue milagro?
40013055	Naꞌ z̃iꞌi carpintero naquëꞌ. Z̃nëꞌë naca María. Naca bichinëꞌ Santiago, len José, len Simón, len Judas.
40013056	Lëscanaꞌrë biꞌ zannëꞌ, nitaꞌjabiꞌ ladoro niga. ¿Ga psëdinëꞌ cabëꞌ danꞌ rnënëꞌ raꞌo? ―Canaꞌ unajëꞌ quie Jesús.
40013057	Pero bibëjëꞌ lëbëꞌ casa cabëꞌ unëꞌ. Naꞌ una Jesús rëbinëꞌ lëjëꞌ: ―Con gatezi tzio benꞌ rguixogueꞌ diꞌidzaꞌ quie Diuzi, nitaꞌ benꞌ hue lëbëꞌ casa. Pero benꞌ lao yedyi quiëꞌ len benꞌ naca familia quiëꞌ, bihuejëꞌ lëbëꞌ casa. ―Canaꞌ una Jesús rëbinëꞌ lëjëꞌ.
40013058	Tanaꞌ lenaꞌ, bibë Jesús zë milagro ganꞌ, danꞌ bibëjëꞌ casa quienëꞌ.
40014001	Naꞌra guca dza naꞌ naca Herodes gobernador, benꞌ rnabëꞌ estado Galilea. Naꞌ udixogueꞌ ja benëꞌ Herodes cabëꞌ rue Jesús.
40014002	Naꞌra una Herodes rëbinëꞌ laguedyinëꞌ: ―Benꞌ rue canaꞌ naquëꞌ Juan bautista. Bebannëꞌ bezëꞌë ga yuꞌu ja benꞌ huati. Tanaꞌ de fuerza quiëꞌ ruenëꞌ milagro.
40014003	Naꞌ aoz̃iꞌ Herodes z̃gula bichinëꞌ Felipe. Lënigula naꞌ laohuëꞌ Herodías. Naꞌ tanun quie Herodías bë Herodes mandado bëxujëꞌ Juan, bdzeꞌjëꞌ lëbëꞌ luꞌu dyiguiba, pquiojëꞌ lëbëꞌ caden.
40014004	Canaꞌ bë Herodes como danꞌ una Juan gudyinëꞌ lëbëꞌ: ―Bireyaꞌalaꞌ huelaꞌonëꞌ ca nigula quioꞌ.
40014005	Naꞌ guꞌun Herodes gutinëꞌ Juan, pero bdzebinëꞌ ja benëꞌ danꞌ rlëꞌëjëꞌ Juan benꞌ rnë lao laza Diuzi.
40014006	Naꞌ cati uzu dza lani quie Herodes, uyo z̃iꞌi nigula Herodías ta byaꞌabiꞌ lao ja benꞌ yuꞌu ja ga raca lani. Lega yaxe Herodes cabëꞌ bëbiꞌ.
40014007	Tanto yaxenëꞌ cabëꞌ bëbiꞌ unëꞌ rëbinëꞌ lëbiꞌ: ―Con bitezi ta inaboꞌ nëꞌëdiꞌ, naguncazaꞌn, ruguntiaꞌ Diuzi.
40014008	Naꞌra como danꞌ abegaꞌnlëbiꞌ z̃naꞌbiꞌ diꞌidzaꞌ cabëꞌ ta inababiꞌ lëbëꞌ, naꞌra unabiꞌ rëbibiꞌ Herodes: ―Reꞌendaꞌ gunloꞌ nëꞌëdiꞌ guicho Juan bautista dyian tu luꞌu plato.
40014009	Cati be rey Herodes cabëꞌ una nigula daoꞌ, guquenëꞌ bayëchiꞌ. Pero bënëꞌ mandado huejëꞌ cabëꞌ unababiꞌ lëbëꞌ, como danꞌ canaꞌ abgunnëꞌ Diuzi, babe benꞌ yuꞌuja lani ca diꞌidzaꞌ bëꞌlënëꞌ nigula daoꞌ.
40014010	Naꞌra bënëꞌ mandado yechugojëꞌ lubaꞌ Juan ga yuꞌunëꞌ luꞌu dyiguiba.
40014011	Naꞌ yechugojëꞌn yesanjëꞌ guicho Juan dyian luꞌu plato. Beziꞌ nigula daoꞌ len, beyuꞌebiꞌn z̃naꞌbiꞌ.
40014012	Naꞌ bdyin benꞌ quie Juan beziꞌjëꞌ cuerpo quienëꞌ ta pcachiꞌjëꞌn. Ude naꞌ, uyojëꞌ yetixogueꞌjëꞌ Jesús.
40014013	Naꞌ cati unezi Jesús cabëꞌ guca quie Juan, naꞌra uzëꞌë zioguëꞌ cuinzëꞌ luꞌu barco bdyinnëꞌ ruꞌa lagun ga bizu ja benëꞌ. Pero cati unezi ja benëꞌ ganꞌ zio Jesús, naꞌ uzaꞌjëꞌ ziojëꞌ ruꞌa yu bidyi yetilajëꞌ lëbëꞌ.
40014014	Cati bero Jesús luꞌu barco, blëꞌënëꞌ nitaꞌ ja benꞌ zë rbezajëꞌ lëbëꞌ. Naꞌ beyëchiꞌlaꞌadyiꞌnëꞌ lëjëꞌ, beyuenëꞌ ja benꞌ raca z̃hueꞌ nuꞌajëꞌ.
40014015	Como danꞌ barala, naꞌ uyo ja benꞌ quie Jesús yeguëdyijëꞌ lëbëꞌ: ―Baodzeꞌ naꞌa. Gabi yuꞌu dyia niga. Naꞌ gudyijëꞌ yeyojëꞌ ja yedyi reꞌ gaꞌalaꞌ ta gaꞌojëꞌ ta gaojëꞌ.
40014016	Naꞌ una Jesús rëbinëꞌ lëjëꞌ: ―Biruen zi yeyojëꞌ. Ulehueꞌjëꞌ ta gaojëꞌ.
40014017	Naꞌ unajëꞌ rëbijëꞌ Jesús: ―Gaꞌyoꞌzi yëta xtila len chopazi bela de. Gabira bide.
40014018	Naꞌ una Jesús rëbinëꞌ lëjëꞌ: ―Uleguncaran niga.
40014019	Naꞌra bë Jesús mandado cueꞌ ja benëꞌ lao guiz̃i. Naꞌ aoz̃iꞌnëꞌ gaꞌyoꞌ yëta xtila len chopa bela. Naꞌ bëxunëꞌn unëꞌë guibá rëbinëꞌ Diuzi: “Diuxcaleloꞌ.” Naꞌ bz̃uz̃unëꞌ yëta xtila, bëꞌnëꞌn ja benꞌ quienëꞌ, udisijëꞌn bëꞌjëꞌn benëꞌ.
40014020	Yugulujëꞌ udaojëꞌ belojëꞌ dyëꞌëdi. Beyudyi bedaojëꞌ, bedzaꞌ chipchopa gaꞌ naga ta yoz̃o begaꞌn.
40014021	Gaꞌyoꞌ mila beꞌmbyu udaoja, aparte ja nigula len ja xcuidiꞌ.
40014022	Naꞌra bë Jesús mandado tzuꞌu ja benꞌ quienëꞌ luꞌu barco ta cuialaojëꞌ lëbëꞌ tziojëꞌ itzalaꞌ lagun. Naꞌ begaꞌn Jesús ta yeseꞌelëꞌ ja benëꞌ yeyojëꞌ z̃an yuꞌu quiejëꞌ.
40014023	Bëꞌ beyudyi beseꞌelëꞌ ja benëꞌ z̃an yuꞌu quiejëꞌ, naꞌra zio Jesús urënëꞌ lao yaꞌa tzegueꞌlënëꞌ Diuzi diꞌidzaꞌ cuinzinëꞌ. Cati uxin, nezu Jesús naꞌ cuinzinëꞌ.
40014024	Naꞌ nezu Jesús lao yaꞌa cati abdyin barco gatzo lagun. Naꞌra uzulao rda be bedunꞌ, bdaꞌn nisa lëꞌë barco, redyigan len guzu xcuꞌudzula, biruꞌen lato tenan.
40014025	Naꞌ du balara rzaꞌ Jesús lao nisa ubiguëꞌ gaꞌalaꞌ ga reꞌjëꞌ luꞌu barco.
40014026	Cati blëꞌë ja benꞌ quienëꞌ lëbëꞌ rzaꞌnëꞌ lao nisa, naꞌra bdzebijëꞌ uredyiyaꞌjëꞌ unëjëꞌ: ―¡Ludzaꞌ benꞌ huati rzaꞌ naꞌ!
40014027	Naꞌ unë Jesús rëbinëꞌ lëjëꞌ: ―¡Nëꞌëdiꞌ Jesús! ¡Bidzebile!
40014028	Naꞌ una Pedro rëbinëꞌ Jesús: ―Señor, chi luëꞌ naꞌ, ben lato saꞌ lao nisa guidaꞌ ganꞌ zaoꞌ.
40014029	Naꞌ una Jesús rëbinëꞌ lëbëꞌ: ―Uda. Naꞌ uyëzi Pedro lao barco uzulaohuëꞌ rzaꞌnëꞌ lao nisa ta idyinnëꞌ ga zë Jesús.
40014030	Caora gucabëꞌ Pedro rda be bedunꞌ fuerte gula, naꞌ bdzebinëꞌ uzulaohuëꞌ bëtoguëꞌ luꞌu nisa. Lenaꞌ uredyiyaꞌnëꞌ rëbinëꞌ Jesús: ―Psela nëꞌëdiꞌ, Señor.
40014031	Naꞌra labëxute Jesús nëꞌë rëbinëꞌ lënëꞌ: ―¡Biz̃i ledaoꞌzi zudyiꞌilëloꞌ nëꞌëdiꞌ! ¿Bixquienꞌ rdzeboꞌ?
40014032	Cati beyuꞌujëꞌ luꞌu barco, naꞌ uleza be.
40014033	Naꞌra ja benꞌ yuꞌu luꞌu barco, uditzuz̃ibijëꞌ lao Jesús rëbijëꞌ lëbëꞌ: ―Luëꞌ sí, tali nacoꞌ z̃iꞌi Diuzi.
40014034	Naꞌ udejëꞌ lao lagun bdyinjëꞌ itzalaꞌ lagun ga nebaba Genesaret.
40014035	Caora bezaque ja benꞌ nitaꞌ naꞌ Jesús naꞌ, naꞌra useꞌelaꞌjëꞌ diꞌidzaꞌ lao yugulu benꞌ yedyi nitaꞌja naꞌ. Naꞌ nuꞌajëꞌ benꞌ raca z̃hueꞌ bdyinjëꞌ ga zë Jesús.
40014036	Naꞌ unabajëꞌ chi bihueꞌnëꞌ lato guxujëꞌ siquiera diba zu niꞌa z̃abëꞌ. Naꞌ yugulu ja benꞌ bëxuja len, beyacajëꞌ.
40015001	Naꞌra uzaꞌ bala benꞌ partido fariseo len bala benꞌ rusëdi ley quie Moisés, uzaꞌjëꞌ ciudad Jerusalén bdyinjëꞌ ga zu Jesús. Naꞌ ubigaꞌjëꞌ rëbijëꞌ lëbëꞌ:
40015002	―¿Bixquienꞌ birue ja benꞌ quioꞌ cabëꞌ naca costumbre quie xuzixtaꞌoro? Birguibijëꞌ naꞌajëꞌ cati zagaojëꞌ tacuenda ilëꞌë Diuzi lëjëꞌ nacajëꞌ yëri.
40015003	Naꞌ una Jesús rëbinëꞌ lëjëꞌ: ―¿Bixquienꞌ reruꞌunle tzalaꞌla cabëꞌ mandado bë Diuzi huero, naꞌ nenaole costumbre ruele ta biuna Diuzi?
40015004	Dza tiempote una Diuzi: “Gapalaꞌnle xuzi z̃naꞌle.” Lëscanꞌ una Diuzi: “Nu benꞌ rnayaꞌ quie xuzi z̃nëꞌë, reyaꞌalaꞌ gatinëꞌ.”
40015005	Pero leꞌe rnale ruꞌen lato ina benëꞌ yëbijëꞌ xuzi z̃naꞌjëꞌ: “Bibi de gunaꞌ leꞌe, danꞌ yugulu ta de quiaꞌ babiꞌa Diuzi gacan gun quienëꞌ.”
40015006	Leꞌe rnale chi yëbiro xuzi z̃naꞌro canaꞌ, bira nacan cuenda quiero gacalëro xuzi z̃naꞌro . Canaꞌ rudyigale tzalaꞌla cabëꞌ mandado bë Diuzi huero, naꞌ nenaole costumbre ruele ta biuna Diuzi.
40015007	¡Leꞌe benꞌrnë diꞌidzaꞌ de ladzazi! Dyëꞌëdi udixogueꞌ benꞌ profeta Isaías cabëꞌ raca quiele caora bzunëꞌ diꞌidzaꞌ lëꞌë guichi laꞌiya quie Diuzi dza naꞌ. Lëdiꞌidzaꞌ naꞌ rnën caniga:
40015008	Lëbenꞌ niga rionelaꞌadyiꞌjëꞌ Diuzi de diꞌidzaꞌzi, birionelaꞌadyiꞌjëꞌ nëꞌëdiꞌ du guicho du laꞌadyiꞌjëꞌ.
40015009	Bibi sirve gapalaꞌnjëꞌ Diuzi. Ta racazi laꞌadyiꞌjëꞌ rusëdijëꞌ benëꞌ, yëꞌ rziꞌjëꞌ rnajëꞌ canaꞌ una Diuzi.
40015010	Naꞌra guz̃i Jesús ja benëꞌ rëbinëꞌ lëjëꞌ: ―Ulezëcara nagale ta tzioñeꞌele:
40015011	Ca ta tzuꞌu luꞌu ruꞌa benëꞌ gaojëꞌ, binacajëꞌ badzaꞌ lao Diuzi. Pero diꞌidzaꞌ mala rero luꞌu ruꞌajëꞌ, lenaꞌ nuen benëꞌ badzaꞌ lao Diuzi. ―Canaꞌ una Jesús rëbinëꞌ lëjëꞌ.
40015012	Naꞌra ubigaꞌ ja benëꞌ quie Jesús ga zënëꞌ rëbijëꞌ lëbëꞌ: ―¿Bigucabëꞌloꞌ bdzaꞌ ja benꞌ partido fariseo cabëꞌ unaoꞌ bachi?
40015013	Naꞌ una Jesús rëbinëꞌ lëjëꞌ: ―Nacajëꞌ ca quie guixiꞌ mala. Naꞌ biz̃i puro bini dyaꞌa raza Xuzaꞌ Diuzi zu guibá. Yugulu ta biguza Xuzaꞌ Diuzi, huadolon len luenan.
40015014	Ulesan quiejëꞌ. Nacajëꞌ ca quie benꞌ laochula, benꞌ tzehuaꞌa itu benꞌ laochula. Chi tzehuaꞌa tu benꞌ laochula itu benꞌ laochula tu neza, rupatejëꞌ iguinojëꞌ luꞌu yëro.
40015015	Naꞌ una Pedro rëbinëꞌ Jesús: ―Yexiꞌidzoꞌ nëtoꞌ bi reꞌen ina diꞌidzaꞌ baonaoꞌ.
40015016	Naꞌ una Jesús rëbinëꞌ lëjëꞌ: ―¿Lente leꞌe biuyoñeꞌerële?
40015017	¿Binezile yugoꞌ ta rao benëꞌ zion luꞌu lëꞌëjëꞌ, te naꞌ yeguichijëꞌn binuen lëjëꞌ badzaꞌ lao Diuzi?
40015018	Pero diꞌidzaꞌ mala rero luꞌu ruꞌajëꞌ, len ulën laxtaꞌojëꞌ. Lenaꞌ nuen lëjëꞌ badzaꞌ lao Diuzi.
40015019	Cati rero pensari mala luꞌu laxtaꞌojëꞌ, caora naꞌ rutijëꞌ laguedyijëꞌ, rdalëjëꞌ nigula quie benꞌ tula, rdalëjëꞌ nigula cuidiꞌ, rbanjëꞌ quie laguedyijëꞌ, rziꞌjëꞌ yëꞌ laguedyijëꞌ, ruꞌejëꞌ diꞌidzaꞌ biz̃o.
40015020	Chi ruejëꞌ canaꞌ, nacajëꞌ badzaꞌ lao Diuzi. Pero chi raojëꞌ du bineyëri naꞌajëꞌ, lenaꞌ binuen lëjëꞌ badzaꞌ lao Diuzi. ―Canaꞌ una Jesús rëbinëꞌ lëjëꞌ.
40015021	Naꞌ uzaꞌ Jesús zioguëꞌ. Naꞌ ga bdyinnëꞌ nacan gaꞌalaꞌ ga reꞌ ciudad Tiro len ciudad Sidón.
40015022	Naꞌ uzaꞌ tu nigula Cananea, benꞌ nitaꞌ ciudad naꞌ, zioguëꞌ bdyinnëꞌ ga zu Jesús. Rbedyiyaꞌnëꞌ unëꞌ rulidzanëꞌ Jesús: ―Señor, z̃iꞌi rey David luëꞌ, beyëchiꞌlaꞌadyiꞌ nëꞌëdiꞌ. Yuꞌu taxiꞌibiꞌ luꞌu laxtaꞌo z̃iꞌinaꞌ nigula. Lega ruluquen lëbiꞌ.
40015023	Pero ni tu diꞌidzaꞌ biunë Jesús. Naꞌ ubigaꞌ ja benꞌ quiëꞌ unajëꞌ rëbijëꞌ lëbëꞌ: ―Ulaoloꞌ nigula ni, danꞌ zaꞌnëꞌ zenaonëꞌ raꞌo, rbedyiyaꞌnëꞌ.
40015024	Naꞌ una Jesús rëbinëꞌ lëbëꞌ: ―Lao ja benꞌ Israelzi aoseꞌelaꞌ Diuzi nëꞌëdiꞌ. Nacajëꞌ ca quie becoꞌ z̃iꞌilaꞌ aoniti tu neza.
40015025	Naꞌ ubigaꞌ nigula ga zë Jesús, uditzunëꞌ z̃ibinëꞌ laohuëꞌ unëꞌ rëbinëꞌ lëbëꞌ: ―Señor, gucalë nëꞌëdiꞌ.
40015026	Naꞌra una Jesús rëbinëꞌ lëbëꞌ: ―Bireyaꞌalaꞌ siꞌro yelaꞌ huao ta regaꞌn rao ja xcuidiꞌ, tzechuꞌunron ta gao ja becoꞌ daoꞌ.
40015027	Pero naꞌ una nigula naꞌ rëbinëꞌ Jesús: ―Aja, Señor, pero lente ja becoꞌ daoꞌ raoyacabaꞌ ja pedazo rguino layu ga rao ja xcuidiꞌ.
40015028	Naꞌ una Jesús rëbinëꞌ lëbëꞌ: ―Zanaꞌ, danꞌ rzudyiꞌilëloꞌ nëꞌëdiꞌ dyëꞌëdi gula, huacan cabëꞌ reꞌenloꞌ. ―Canaꞌ una Jesús rëbinëꞌ lëbëꞌ. Naꞌra lëhora naꞌtezi, beyaca z̃iꞌinëꞌ dyaꞌa.
40015029	Naꞌ uzaꞌ Jesús zionëꞌ udenëꞌ ruꞌa lagun quie Galilea, bdyinnëꞌ urënëꞌ ureꞌnëꞌ tu lao yaꞌa.
40015030	Naꞌ bdyin ja benꞌ zë ga zë Jesús. Nuꞌajëꞌ nu benꞌ z̃i, len benꞌ laochula, len benꞌ biraca rnë, len benꞌ neseco nëꞌë, len benꞌ neseco niꞌe. Nuꞌajëꞌ zë benꞌ raca z̃hueꞌ. Naꞌ udixojëꞌ lëjëꞌ laohuëꞌ, beyuenëꞌ lëjëꞌ.
40015031	Canaꞌ beban ja benëꞌ cati blëꞌëjëꞌ cabëꞌ bë Jesús quie benꞌ naca mala quie. Blëꞌëjëꞌ benë benꞌ biraca inë, blëꞌëjëꞌ abelëꞌë benꞌ laochula. Naꞌra unajëꞌ rëbijëꞌ laguedyijëꞌ: “Naca Diuzi quie benꞌ Israel benꞌ z̃e.” Canaꞌ unajëꞌ.
40015032	Naꞌ guz̃i Jesús ja benꞌ quienëꞌ unëꞌ rëbinëꞌ lëjëꞌ: ―Reyëchiꞌlaꞌadyaꞌ ja benꞌ niga, danꞌ baguca tzona dza zulëjëꞌ nëꞌëdiꞌ niga, abeya ta gaojëꞌ. Bireyaꞌalaꞌ yeseꞌelaꞌjëꞌ z̃an yuꞌu quiejëꞌ, danꞌ binegaojëꞌ usuꞌunan lëjëꞌ tu neza.
40015033	Naꞌ una ja benꞌ quienëꞌ rëbijëꞌ lëbëꞌ: ―Biz̃i huero idzelero yelaꞌ huao ta gao ja benꞌ zë niga. Gabi yuꞌu dyia niga.
40015034	Naꞌ una Jesús rëbinëꞌ lëjëꞌ: ―¿Bala yëta xtila de quiele? Naꞌ unajëꞌ rëbijëꞌ Jesús: ―Gadyizin len tu chopazi bela daoꞌ.
40015035	Naꞌ ra bë Jesús mandado cueꞌ ja benëꞌ layu.
40015036	Naꞌ uz̃iꞌnëꞌ bëxunëꞌ gadyi yëta xtila len ja bela, unëꞌ rëbinëꞌ Diuzi: “Diuxcaleloꞌ”. Naꞌra bz̃oz̃onëꞌn bëꞌnëꞌn benꞌ quiëꞌ, udisijëꞌn bëꞌjëꞌn ja benëꞌ.
40015037	Naꞌ aodaojëꞌ yugulujëꞌ belojëꞌ. Ude beyudyi naꞌ, bedzaꞌ gadyi chicuiti tayoz̃o begaꞌn.
40015038	Naꞌ aodao tapa mila beꞌmbyu, apartela nigula len xcuidiꞌ.
40015039	Ude beyudyi udaojëꞌ, beseꞌelaꞌ Jesús lëjëꞌ z̃an yuꞌu quiejëꞌ. Naꞌ uyuꞌunëꞌ luꞌu barco uzaꞌnëꞌ zionëꞌ yu nebaba Magdala.
40016001	Naꞌra uyo benꞌ partido fariseo, len benꞌ partido saduceo yenaꞌjëꞌ Jesús ta huejëꞌ trampa quienëꞌ ta gaojëꞌ lëbëꞌ xquia chi bihue ca ta inabajëꞌ huenëꞌ. Canaꞌ unabajëꞌ huenëꞌ tu milagro quie z̃an guibá ta ilëꞌëjëꞌ.
40016002	Pero naꞌ una Jesús rëbinëꞌ lëjëꞌ: ―Como danꞌ rnaꞌ z̃na guibá du zadzeꞌ, naꞌra inale: “Huen dyaꞌa uxe.”
40016003	Lëscanꞌ cati zë beo z̃na guibá du ziladaoꞌ, naꞌra inale: “Bihuen dyaꞌa naꞌa.” Pero rniaꞌ leꞌe, benꞌ tondo nacale. Banezile bi ta ilëꞌële ta yezaqueꞌle chi huen dyaꞌa, chi bihuen dyaꞌa, du naꞌa, du uxe. Pero binezile bi ta ilëꞌële ta yezaqueꞌle bi raca lao yedyi layu dza quiele.
40016004	Yelaꞌ benꞌ mala quiele, yelaꞌ psanlaꞌadyiꞌ Diuzi quiele, rnabale huaꞌ milagro ilëꞌële. Pero rniaꞌ leꞌe, tuzi milagro ilëꞌële, hualëꞌële gaca quiaꞌ cabëꞌ milagro guca quie benꞌ profeta Jonás. Ude beyudyi una Jesús canaꞌ, psannëꞌ lëjëꞌ uzaꞌnëꞌ zioguëꞌ.
40016005	Naꞌ uzaꞌ Jesús lënëꞌ ja benꞌ quienëꞌ ziojëꞌ itzalaꞌ lagun. Naꞌ gulaꞌadyiꞌ ja benꞌ quie Jesús huaꞌajëꞌ yëta xtila.
40016006	Naꞌra una Jesús rëbinëꞌ lëjëꞌ: ―Cani rniaꞌ leꞌe, gapale cuidado quie levadura quie benꞌ partido fariseo len benꞌ partido saduceo.
40016007	Naꞌ uzulao ja benꞌ quie Jesús rëbijëꞌ laguedyijëꞌ: ―Quie danꞌ binuꞌaro yëta xtila unëꞌ raꞌo canaꞌ.
40016008	Caora naꞌ gucabëꞌ Jesús cabëꞌ pensari racajëꞌ, naꞌra unëꞌ rëbinëꞌ lëjëꞌ: ―¿Bixquienꞌ rdëbile quie yëta xtila? ¡Binegalele dyëꞌëdi quiaꞌ!
40016009	¿Binetzioñeꞌele cabëꞌ naca quiaꞌ? ¿Agulaꞌadyiꞌle cabëꞌ biaꞌ quie lao gaꞌyoꞌ yëta xtila? ¿Birezaꞌlaꞌadyiꞌle bala gaꞌ naga ta yoz̃o begaꞌn beziꞌle?
40016010	¿Lëzi birezaꞌlaꞌadyiꞌle cabëꞌ biaꞌ quie gadyi yëta xtila bz̃oz̃ogaꞌn udao ja tapa mila ja benëꞌ? ¿Birezaꞌlaꞌadyiꞌle bala chicuiti ta yoz̃o begaꞌn beziꞌle?
40016011	¿Bixquienꞌ biuyoñeꞌele quele quie yëta xtila uniaꞌ caora uniaꞌ leꞌe ta gapale cuidado quie levadura quie benꞌ partido fariseo len benꞌ partido saduceo?
40016012	Naꞌra uyoñeꞌejëꞌ biunë Jesús quie levadurazi ta rudzeꞌjëꞌ yëta xtila. Unërë Jesús quie pensari raca ja benꞌ partido fariseo len ja benꞌ partido saduceo. Unëꞌ reyaꞌalaꞌ gapajëꞌ cuidado ta bigacajëꞌ pensari ca pensari raca ja benꞌ partido fariseo len ja benꞌ partido saduceo.
40016013	Cati bdyinlë Jesús ja benꞌ quienëꞌ yu nebaba Cesarea de Filipo, naꞌra unëꞌ rëbinëꞌ ja benꞌ quiëꞌ: ―¿Biz̃i rna ja benëꞌ nacaꞌ nëꞌëdiꞌ, bichi yugulu benëꞌ?
40016014	Naꞌra una ja benꞌ quie Jesús rëbinëꞌ lëbëꞌ: ―Balajëꞌ rnajëꞌ nacoꞌ Juan bautista. Ibalajëꞌ rnajëꞌ nacoꞌ profeta Elías, o chi profeta Jeremías. Ibalajëꞌ rnajëꞌ nacoꞌ tu benꞌ profeta tula, benꞌ unitaꞌ dza naꞌla.
40016015	Naꞌ una Jesús rëbinëꞌ lëjëꞌ: ―¿Cabiz̃i ina leꞌe nacaꞌ nëꞌëdiꞌ?
40016016	Naꞌra una Simón Pedro rëbinëꞌ lëbëꞌ: ―Luëꞌ nacoꞌ Cristo, z̃iꞌi Diuzi, benꞌ neban tuzioli.
40016017	Naꞌra una Jesús rëbinëꞌ Pedro: ―Tahuen gula baonaoꞌ, Simón, z̃iꞌi Jonás. Quele benëꞌ bzioñeꞌenëꞌ luëꞌ cabëꞌ nacaꞌ nëꞌëdiꞌ, dechanꞌ Xuzaꞌ Diuzi zu guibá.
40016018	Nëꞌëdiꞌ rniaꞌ luëꞌ nacoꞌ Pedro, ta inaro xtiꞌidzaꞌro “yo”. Con cabëꞌ unaoꞌ quiaꞌ unaoꞌ nacaꞌ z̃iꞌi Diuzi, canaꞌ cuiogaꞌ ja benꞌ gale quiaꞌ, ja benꞌ rue quie xtiꞌidzaꞌ. Baꞌalaꞌcazi chi yugulu taxiꞌibiꞌ huejan dila ta udyiaguiꞌjan ja benꞌ rale quiaꞌ, bisuejan huejan gan.
40016019	Gunaꞌ luëꞌ yelaꞌ rnabëꞌ quiaꞌ ta tzetixogueꞌloꞌ ja benëꞌ bi huejëꞌ ta tzuꞌujëꞌ ga rnabëꞌ Diuzi. Con cabëꞌ yëboꞌjëꞌ huejëꞌ, nacan zi huejëꞌn, naꞌ huazu Diuzi puesto con ca inaoꞌ. Lëscanꞌ con cabëꞌ yëboꞌjëꞌ bihuejëꞌ, nacan zi bihuejëꞌn, naꞌ lëscanꞌ huazu Diuzi puesto con ca inaoꞌ.
40016020	Naꞌ ra gudyi Jesús lëjëꞌ ta biquixogueꞌjëꞌ benëꞌ de que lëbëꞌ naquëꞌ Cristo.
40016021	Naꞌra uzulao Jesús ruxiꞌidzeꞌnëꞌ ja benꞌ quiëꞌ de que ruen zi yeyonëꞌ ciudad Jerusalén. Ruxiꞌidzeꞌnëꞌ lëjëꞌ cabëꞌ usaca ja benëꞌ, len ja benꞌ rnabëꞌ, len ja xanꞌ pxuzi, len ja benꞌ rusëdi ley quie Moisés lëbëꞌ, naꞌ gutijëꞌ lëbëꞌ, pero huebannëꞌ lao tzona dza.
40016022	Naꞌra uquiëꞌ Pedro Jesús tzalaꞌla uzulaonëꞌ rdilanëꞌ Jesús rëbinëꞌ lëbëꞌ: ―¡Bigueꞌen Diuzi gaca quioꞌ cabëꞌ naoꞌ, Señor! ¡Nica gacazi quioꞌ luëꞌ canaꞌ!
40016023	Naꞌra beyëcho Jesús ta inë Pedro gudyinëꞌ lëbëꞌ: ―Bebigaꞌ tzalaꞌla, Satanás. Tazëdi gula rueloꞌ quiaꞌ. Biracoꞌ pensari quie Diuzi. Pensari quie benëꞌ yuꞌuloꞌ.
40016024	Naꞌra una Jesús rëbinëꞌ ja benꞌ quienëꞌ: ―Chi nu benꞌ reꞌen inao nëꞌëdiꞌ, reꞌennan bira inaojëꞌ ca rna pensari quiejëꞌ. Reꞌennan bidzebijëꞌ inaojëꞌ nëꞌëdiꞌ yugu dza, baꞌalaꞌcazi ruen z̃udyi guti benëꞌ lejëꞌ.
40016025	Nu benꞌ rdzebi inao nëꞌëdiꞌ, danꞌ rdzebinëꞌ gatinëꞌ tanun quiaꞌ, bihueꞌ Diuzi lëbëꞌ yelaꞌ neban tuzioli. Pero nu benꞌ inao nëꞌëdiꞌ birdzebinëꞌ gatinëꞌ tanun quiaꞌ, hueꞌ Diuzi lëbëꞌ yelaꞌ neban tuzioli.
40016026	¿Biz̃i gan de quie nu benëꞌ anaca quie lao yugulute ta de lao yedyi layu, chi bigataꞌ yelaꞌ neban quiëꞌ tuzioli? ¿Ca gacala dumi reꞌennan ta gaꞌo ja benëꞌ yelaꞌ naban tuzioli?
40016027	Nacaꞌ bichi yugulu benëꞌ. Huayaꞌa, pero naꞌ yeguidaꞌ tatula lao yedyi layu, zeyuꞌa yelaꞌ rnabëꞌ quie Xuzaꞌ. Caora naꞌ yeguidaliaꞌ ja ángel quienëꞌ ta ichuguliaꞌ quie ja benëꞌ, quiz̃ogaꞌjëꞌ cabëꞌ bëjëꞌ dza udajëꞌ lao dyilayu, chi bëjëꞌ tahuen, chi bëjëꞌ tamala.
40016028	Tali rniaꞌ leꞌe, binegati bala leꞌe nitaꞌ niga len nëꞌëdiꞌ tu binelëꞌë inabiꞌa lao yedyi layu, nëꞌëdiꞌ bichi yugulu benëꞌ.
40017001	Naꞌra guca lao xopa dza, uquiëꞌ Jesús Pedro, len Santiago, len Juan biꞌ bichi Santiago, uzaꞌjëꞌ ziojëꞌ tu lao yaꞌa sibi.
40017002	Naꞌ zë Jesús laojëꞌ cati betzaꞌ cuinnëꞌ, unaꞌ laohuëꞌ ca xniꞌ oba. Naꞌ z̃abëꞌ betzaꞌn unaꞌn bezëri gula ca xniꞌ guiꞌ.
40017003	Naꞌra blëꞌëjëꞌ labdyinte Moisés len Elías ruꞌelëjëꞌ Jesús diꞌidzaꞌ.
40017004	Naꞌ una Pedro rëbinëꞌ Jesús: ― Señor, tahuen naꞌ nitaꞌndoꞌ niga. Chi reꞌenloꞌ, huendoꞌ tzona yuꞌu guiz̃idaoꞌ. Huendoꞌ tun quioꞌ, huendoꞌ itun quie Moisés, len itun quie Elías.
40017005	Naꞌ tu raca zë Pedro nanëꞌ canaꞌ, cati zaꞌ tu beo bezëri gula bdubin lëjëꞌ. Naꞌ luꞌu beo naꞌ bejëꞌ tu rchiꞌ benëꞌ unënëꞌ nëꞌ: ―Lëz̃iꞌinaꞌ niga, lega nedyëꞌëdaꞌnëꞌ. Lega rexedaꞌ ca ruenëꞌ. Ulezënaga cabëꞌ rnanëꞌ.
40017006	Naꞌ cati be ja benꞌ quie Jesús canaꞌ, naꞌ udzeꞌjëꞌ gutajëꞌ layu guzu ruꞌala danꞌ bdzebitzeguejëꞌ.
40017007	Naꞌra bebigaꞌ Jesús ganꞌ dejëꞌ naꞌ blapanëꞌ lëjëꞌ unëꞌ rëbinëꞌ lëjëꞌ: ―Uleyasa, bidzebile.
40017008	Naꞌ cati beyasajëꞌ, rnaꞌjëꞌ tuzi Jesús zënëꞌ naꞌ. Ganura nitaꞌ len lëbëꞌ.
40017009	Naꞌ bëꞌ a zezaꞌjëꞌ zeyëzijëꞌ lëꞌë yaꞌa naꞌ, una Jesús rëbinëꞌ lëjëꞌ: ―Biquixogueꞌle ja benëꞌ cabëꞌ ta blëꞌële guca quiaꞌ, nëꞌëdiꞌ, benꞌ naca bichi yugulu benëꞌ. Caora agutiaꞌ bebanaꞌ, naꞌra huazaqueꞌ quixogueꞌlejëꞌ.
40017010	Naꞌra una ja benꞌ quie Jesús rëbijëꞌ lënëꞌ: ―Rna ja benꞌ rusëdi ley quie Moisés de que zaꞌ guida Elías tanëro, naꞌra guida benꞌ iseꞌelaꞌ Diuzi. ¿Ta balejëꞌ rnajëꞌ canaꞌ?
40017011	Naꞌ una Jesús rëbinëꞌ lëjëꞌ: ―Tali naꞌ zaꞌ guida Elías tanëro, ucuezanëꞌ duz̃ete cuenda guida itu benꞌ iseꞌelaꞌ Diuzi.
40017012	Pero nëꞌëdiꞌ rniaꞌ leꞌe, abida Elías, pero bibezaque ja benëꞌ chi lëbëꞌ. Psacajëꞌ lëbëꞌ bizinaquezi. Lëscanꞌ nëꞌëdiꞌ, benꞌ naca bichi yugulu benëꞌ, usacajëꞌ nëꞌëdiꞌ bizinaquezi.
40017013	Naꞌra gucabëꞌ benꞌ quie Jesús unënëꞌ quie Juan bautista caora unëꞌ: “Tali naꞌ zaꞌ guida Elías tanëro.”
40017014	Cati bedyinjëꞌ ga neguꞌudiꞌ ja benëꞌ, naꞌra ubigaꞌ tu beꞌmbyu ganꞌ zë Jesús uditzunëꞌ z̃ibinëꞌ laohuëꞌ unëꞌ rëbinëꞌ lëbëꞌ:
40017015	―Señor, ¿biyeyëchiꞌlaꞌadyoꞌ z̃iꞌinaꞌ? Racabiꞌ z̃uguti. Lega rusacan lëbiꞌ. Tazë lasa babzalan lëbiꞌ lao guiꞌ len luꞌu nisa.
40017016	Ni rdehuaꞌabiꞌ lao ja benꞌ quioꞌ, pero birzaqueꞌjëꞌ yeyuejëꞌbiꞌ.
40017017	Naꞌ una Jesús rëbinëꞌ lënëꞌ: ―Leꞌe biralele quiaꞌ. Biyuꞌule pensari dyaꞌa. ¿Gaca tu tiempo suliaꞌ leꞌe, naꞌ bigalele quiaꞌ? ¿Gaca tu tiempo suliaꞌ leꞌe, naꞌ birioñeꞌele? Yexiꞌbiꞌ niga.
40017018	Naꞌra udila Jesús taxiꞌibiꞌ yuꞌu luꞌu laxtaꞌo xcuidiꞌ byu. Naꞌ bebioguëꞌ lenan. Canaꞌ labeyacatebiꞌ.
40017019	Ude beyudyi naꞌ, uquiëꞌ benꞌ quie Jesús lëbëꞌ tzalaꞌla unajëꞌ rëbijëꞌ lëbëꞌ: ―¿Bixquienꞌ biuz̃aqueꞌndoꞌ yebiondoꞌ taxiꞌibiꞌ?
40017020	Naꞌ una Jesús rëbinëꞌ lëjëꞌ: ―Biuz̃aqueꞌle danꞌ binegalele dyëꞌëdi. Tali rniaꞌ leꞌe, naca bini mostaza tu bini daoꞌ bicuꞌzi. Naꞌ chi hue quiele xtiꞌidzaꞌ Diuzi laꞌacazi lëꞌëtiꞌdaoꞌ bicuꞌzi ca tadaoꞌ bicuꞌ naca bini mostaza, huazaqueꞌ yëbile tu yaꞌa: “Beyo yesu naꞌla”, naꞌ huayon. Pues huazaqueꞌ huele yugulute.
40017021	Pero ca naca taxiꞌibiꞌ bebiogaꞌ naꞌa, chi biulidzale Diuzi, chi bihuele ubasi, bisaqueꞌ cuiolen yeyon.
40017022	Tu raca rdalë Jesús benꞌ quienëꞌ estado Galilea, udixogueꞌnëꞌ lëjëꞌ cabëꞌ gaca quienëꞌ danꞌ naquëꞌ bichi yugulu benëꞌ. Unëꞌ usedyin ja benëꞌ lëbëꞌ lao naꞌa ja benꞌ rudie lëbëꞌ
40017023	ta gutijëꞌ lëbëꞌ, pero huebannëꞌ tatula gaca lao tzona dza. Cati be ja benꞌ quienëꞌ cabëꞌ unëꞌ, guqueꞌjëꞌ bayëchiꞌ gula.
40017024	Naꞌra uzaꞌ Jesús lënëꞌ ja benꞌ quiëꞌ ziojëꞌ bdyinjëꞌ ciudad Capernaum. Naꞌ uyo benꞌ huequiz̃u quie idaoꞌ rnabëꞌra yenaꞌjëꞌ Pedro unajëꞌ rëbijëꞌ lëbëꞌ: ―¿Biquiz̃u maestro quiele impuesto quie idaoꞌ rnabëꞌra?
40017025	Naꞌ una Pedro rëbinëꞌ lëjëꞌ: ―Ajaꞌ, huaguiz̃onëꞌn. Naꞌ uzaꞌ Pedro zionëꞌ z̃an yuꞌu. Cati bdyinnëꞌ z̃an yuꞌu, naꞌ una Jesús rëbinëꞌ lëbëꞌ: ―¿Bi ca inaoꞌ, Simón? ¿Cati ruquiz̃u ja rey impuesto, nuz̃i ruquiz̃ujëꞌn? ¿Ruquiz̃ujëꞌn benꞌ yedyi quiejëꞌ o chi ruquiz̃ojëꞌn benꞌ zaꞌ yedyi tula?
40017026	Naꞌ una Pedro rëbinëꞌ lëbëꞌ: ―Ruquiz̃ujëꞌ benꞌ zaꞌ yedyi tula. Naꞌ una Jesús rëbinëꞌ lëbëꞌ: ―Tanaꞌ lenaꞌ biruen zi quiz̃u benꞌ yedyi quie rey impuesto.
40017027	Pero ta biidzaꞌ nitujëꞌ raꞌo, quiz̃oro quie impuesto. Naꞌ uyo ruꞌa lagun, bdzeꞌ yëchiꞌ luꞌu nisa. Cati guëbi bela len, yeyaꞌalaꞌn len lëbaꞌ, caora naꞌ ixaꞌloꞌ ruꞌabaꞌ yedzeleloꞌ centavo ta quiz̃uloꞌ para luëꞌ len nëꞌëdiꞌ quie impuesto. Naꞌ tzio tzatiz̃oꞌn.
40018001	Naꞌra ubigaꞌ ja benꞌ quie Jesús unajëꞌ rëbijëꞌ lëbëꞌ: ―¿Nuz̃i benꞌ nacara benꞌ belao entre nëtoꞌ?
40018002	Naꞌ guz̃i Jesús tu xcuidiꞌ byu bzunëꞌbiꞌ gatzo laꞌojëꞌ.
40018003	Unëꞌ rëbinëꞌ lëjëꞌ: ―Tali rniaꞌ leꞌe, chi biutzaꞌle pensari quiele, galele quie Diuzi ca rale nu xcuidiꞌ quie xuzibiꞌ, bisaqueꞌ tziole guibá ga rnabëꞌ Diuzi.
40018004	Nu benꞌ rzudyiꞌilë Diuzi cabëꞌ rzudyiꞌilë xcuidiꞌ xuzibiꞌ, lëbenꞌ naꞌ nacara benꞌ belao guibá ga rnabëꞌ Diuzi.
40018005	Nu benꞌ rziꞌ xcuidiꞌ ca biꞌ niga tanun quiaꞌ, nuen quienëꞌ lente nëꞌëdiꞌ, nëꞌëdiꞌn rziꞌrënëꞌ.
40018006	Naꞌ una Jesús: ―Nu benꞌ rudzeꞌyela tu xcuidiꞌ rale quiaꞌ ta huebiꞌ tamala, hue Diuzi lëbëꞌ castigo z̃e gula. Tadyaꞌacala quienëꞌ erio tu yo z̃e lubaꞌnëꞌ tzechuꞌunjëꞌ lëbëꞌ luꞌu yao z̃e ga naca zituꞌ gula, quele ca castigo hue Diuzi lëbëꞌ.
40018007	Nacan bayëchiꞌ gula quie ja benꞌ nitaꞌ lao yedyi layu, danꞌ birdziogue nu rudzeꞌyela lëjëꞌ huejëꞌ tamala. Nitaꞌcazi nu rudzeꞌyela ja benëꞌ huejëꞌ tamala, pero hue Diuzi castigo z̃e gula nu benꞌ rudzeꞌyela benëꞌ huejëꞌ tamala.
40018008	’Quie lennaꞌ, chi rnën leꞌe huelële niꞌa naꞌale tamala, nacalan dyaꞌa ichugulen chuꞌunlen zitoꞌ tziole guibá ca benꞌ nadyipa niꞌa nëꞌë, quele ca ta tziole guiꞌ gabila tuzioli len niꞌa naꞌale.
40018009	Lëscanꞌ chi rnën leꞌe huelële laole tamala, nacalan dyaꞌa cuiolen chuꞌunlen zituꞌ tziole guibá ca benꞌ naro yolaohue, quele ca ta tziole guiꞌ gabila len rupa laꞌa yolaole.
40018010	Naꞌ una Jesús: ―Bireyaꞌalaꞌ ilëꞌële ziꞌ nu xcuidiꞌ rale quiaꞌ. Rniaꞌ leꞌe zu ángel, benꞌ rapa ja xcuidiꞌ, zujëꞌ lao Xuzaꞌ Diuzi zu guibá yugu dza.
40018011	Nëꞌëdiꞌ, benꞌ naca bichi yugulu benëꞌ, uzaꞌa bidaꞌ lao dyilayu tacuenda ute uselaꞌ yugu benꞌ nitaꞌ lao yedyi layu como danꞌ yelaꞌ napa xquia quiejëꞌ tziojëꞌ lao guiꞌ gabila.
40018012	’¿Bica nale? Chi rapa tu beꞌmbyu tu gayuhua becoꞌ z̃iꞌilaꞌ, naꞌ aoniti tubaꞌ, ¿quele ucaꞌnnëꞌjabaꞌ naꞌazi tu tzediloguëꞌ bia uniti?
40018013	Chi yedzelenëꞌbaꞌ, lega yedaohuenëꞌ biunitibaꞌ. Redaohuenëꞌ quie ja bia biuniti, pero redaohueteranëꞌ quie bia uniti bedzela.
40018014	Lëscanꞌ Xuziro Diuzi zu guibá, bireꞌennëꞌ initi ni tu xcuidiꞌ.
40018015	Naꞌ una Jesús: ―Chi bë tu benꞌ rue quie xtiꞌidzaꞌ Diuzi tu tamala quioꞌ, reyaꞌalaꞌ hueꞌlaoꞌnëꞌ tu diꞌidzaꞌ rupazile ta inezinëꞌ ca tamala bënëꞌ quioꞌ. Canaꞌ gacalëloꞌnëꞌ usannëꞌ tamala, huenëꞌ tadyaꞌa.
40018016	Pero chi bihuenëꞌ casa quioꞌ, naꞌ reyaꞌalaꞌ guëz̃oꞌ ichopa tzona benꞌ rue quie xtiꞌidzaꞌ Diuzi ta gacajëꞌ testigo. Canaꞌ initaꞌ chopa tzona benꞌ naca testigo quioꞌ cabëꞌ naca diꞌidzaꞌ hueꞌlaoꞌnëꞌ.
40018017	Chi bihuenëꞌ casa quie ja testigo quioꞌ, naꞌra yëboꞌ ja yugulu benꞌ rue quie xtiꞌidzaꞌ Diuzi cabëꞌ danꞌ bënëꞌ quioꞌ. Naꞌ chi bihuenëꞌ casa quie ja yugulu benꞌ rue quie xtiꞌidzaꞌ Diuzi, naꞌra reyaꞌalaꞌ ilëꞌëlenëꞌ ca nu benꞌ binuebëꞌ chi zu Diuzi, ilëꞌëlenëꞌ ca nu benꞌ mala gula.
40018018	’Tali rniaꞌ leꞌe, con cabëꞌ yëbile ja benꞌ rue quie xtiꞌidzaꞌ Diuzi ta huejëꞌ quie benꞌ bë tamala, nacan zi huejëꞌn, huazu Diuzi puesto con ca inale. Lëzi con cabëꞌ yëbile ja benꞌ rue quie xtiꞌidzaꞌ Diuzi ta bihuejëꞌ quie benꞌ bë tamala, nacan zi bihuejëꞌn, lëscanꞌ huazu Diuzi puesto con ca inale.
40018019	’Lëzi rniaꞌ leꞌe, chi chopa leꞌe begaꞌnle de acuerdo hueꞌlële Xuzaꞌ Diuzi zu guibá diꞌidzaꞌ, inabale bi ta reꞌenle huenëꞌ, naꞌ huenëꞌ ca ta inabale huenëꞌ.
40018020	Lëzi rniaꞌ leꞌe, ga reguꞌudiꞌ chopa tzona benꞌ rale quiaꞌ, rulidzajëꞌ nëꞌëdiꞌ, nazuaꞌ gatzo laꞌojëꞌ.
40018021	Naꞌra ubigaꞌ Pedro ga zë Jesús unëꞌ rëbinëꞌ lëbëꞌ: ―Señor, ¿bala lasa ruen zi siꞌz̃iaꞌ quie benꞌ rue quie xtiꞌidzaꞌ Diuzi naꞌ ruenëꞌ tamala quiaꞌ? ¿Lao gadyi lasazi siꞌz̃iaꞌ quienëꞌ?
40018022	Naꞌra una Jesús rëbinëꞌ Pedro: ―Quele lao gadyi lasazi siꞌz̃eloꞌ quienëꞌ, pero con balatezi lasa inabanëꞌn siꞌz̃eloꞌ quienëꞌ.
40018023	Naꞌ una Jesús: ―Naꞌ rniaꞌ leꞌe cabëꞌ rnabëꞌ Diuzi. Ruenëꞌ ca nu rey, benꞌ bëlë ja mozo quie cuenda gaca tu reyaꞌalaꞌjëꞌ quienëꞌ.
40018024	Uzulaonëꞌ ruenëꞌ cuenda len ja mozo quinëꞌ cati yexiꞌnëꞌ tunëꞌ, benꞌ reyaꞌalaꞌ quienëꞌ dumi z̃e gula.
40018025	Pero como bide dumi ta yeguiz̃onëꞌ quie rey, naꞌra bë rey mandado guꞌtiꞌnëꞌ yugulu ta de quienëꞌ, huenëꞌ dyin sin laz̃u len nigula quienëꞌ len z̃iꞌinëꞌ ta yelaꞌ ta reyaꞌalaꞌnëꞌ quie rey.
40018026	Naꞌra uditzuz̃ibi mozo naꞌ lao rey naꞌ, unabayëchiꞌnëꞌ rëbinëꞌ rey: “Señor, uz̃iꞌz̃e quiaꞌ. Nayequiz̃ugaꞌn duz̃enan.”
40018027	Naꞌ beyëchiꞌlaꞌadyiꞌ rey naꞌ lëbëꞌ, unëꞌ rëbinëꞌ lëbëꞌ: “Huaziꞌz̃iaꞌ quioꞌ, gabi reyaꞌaloꞌ quiaꞌ. Anacoꞌ libre.”
40018028	Cati beronëꞌ ganꞌ zu rey naꞌ, naꞌra bedilanëꞌ itu mozo laguedyinëꞌ, benꞌ reyaꞌalaꞌ quienëꞌ tu chopa tzona dumi daoꞌ. Naꞌ aoz̃enëꞌ du lubaꞌnëꞌ rëbinëꞌ lënëꞌ: “¡Udiz̃u ta reyaꞌaloꞌ quiaꞌ!”
40018029	Naꞌra uditzuz̃ibi laguedyinëꞌ unabayëchiꞌnëꞌ rëbinëꞌ lënëꞌ: “Señor, uz̃iꞌz̃e quiaꞌ. Nayequiz̃ugaꞌn duz̃enan.”
40018030	Pero biguꞌunnëꞌ, naꞌ uyonëꞌ yedzeꞌnëꞌ lënëꞌ luꞌu dyiguiba ta yeguiz̃unëꞌn.
40018031	Cati blëꞌë ja mozo tula cabëꞌ bënëꞌ quienëꞌ, lega beyëchiꞌlaꞌadyiꞌjëꞌ lënëꞌ uyojëꞌ yeguëdyijëꞌ rey naꞌ ca ta uz̃acanëꞌ.
40018032	Naꞌra guz̃i rey naꞌ mozo quiëꞌ unëꞌ rëbinëꞌ lënëꞌ: “¡Benꞌ mala gula nacoꞌ! Nëꞌëdiꞌ uz̃iꞌz̃iaꞌ quioꞌ ca ta reyaꞌaloꞌ quiaꞌ como danꞌ unabayëchoꞌ laohuaꞌ.
40018033	Reyaꞌalaꞌ yeyëchiꞌlaꞌadyiꞌraoꞌ laguedyiloꞌ cabëꞌ biaꞌ nëꞌëdiꞌ, beyëchiꞌlaꞌadyaꞌ luëꞌ.”
40018034	Naꞌra bdzaꞌtzegue rey naꞌ lënëꞌ. Bënëꞌ mandado udzeꞌjëꞌ lënëꞌ luꞌu dyiguiba ta yeguiz̃unëꞌn ta reyaꞌalaꞌnëꞌ quienëꞌ.
40018035	Naꞌ bëꞌ beyudyi diꞌidzaꞌ una Jesús, unëꞌ rëbinëꞌ benꞌ quienëꞌ: ―Cabëꞌ bë rey naꞌ, canaꞌrë hue Xuzaꞌ Diuzi zu guibá conlë leꞌe, chi bisiꞌz̃ele quie laguedyile du guicho du laꞌadyiꞌle cabëꞌ tamala bënëꞌ quiele, lëscanꞌ bisiꞌz̃e Diuzi quiele leꞌe cabëꞌ tamala ruele. ―Canaꞌ una Jesús rëbinëꞌ lëjëꞌ.
40019001	Ude beyudyi una Jesús canaꞌ, uzaꞌnëꞌ estado Galilea, ziolënëꞌ ja benꞌ quiëꞌ estado Judea itzalaꞌ yao Jordán.
40019002	Naꞌ unao ja benꞌ zë lëbëꞌ ga zioguëꞌ beyuenëꞌ ja benꞌ raca z̃hueꞌ.
40019003	Naꞌra ubigaꞌ chopa tzona benꞌ partido fariseo ga zë Jesús ta huejëꞌ lëbëꞌ trampa gaojëꞌ lëbëꞌ xquia. Tanaꞌ unajëꞌ rëbijëꞌ lëbëꞌ: ―¿Ta bala nitu nitu biruꞌen lato usanjëꞌ nigula quiejëꞌ?
40019004	Naꞌ una Jesús rëbinëꞌ lëjëꞌ: ―¿Binenaꞌle cabëꞌ rnë lëꞌë laꞌiya guichi quie Diuzi? ¿Binenezile cabëꞌ bënëꞌ cati ulëchinëꞌ dyilayu, bzaloguëꞌ tu beꞌmbyu len tu nigula?
40019005	Lëscanꞌ una Jesús rëbinëꞌ lëjëꞌ: ―Quie lennaꞌ rusan beꞌmbyu xuzi z̃nëꞌë ta sulënëꞌ nigula quienëꞌ, gacajëꞌ tuzi.
40019006	Cati banacajëꞌ tuzi, bira naca quiejëꞌ ca quie chopa benëꞌ. Dyin quie Diuzi nueꞌ lëjëꞌ tuzi. Tanaꞌ lennaꞌ biruꞌen lato usanjëꞌ laguedyijëꞌ.
40019007	Naꞌ unajëꞌ rëbijëꞌ lëbëꞌ: ―¿Bixquienꞌ, chiꞌ, bëꞌ Moisés lato ichisa beꞌmbyu guichi ga rueꞌn diꞌidzaꞌ bira reꞌennëꞌ sulënëꞌ nigula? Naꞌ hueꞌnëꞌ nigula guichi ta usannëꞌ lënëꞌ.
40019008	Naꞌ una Jesús rëbinëꞌ lëjëꞌ: ―Yelaꞌ zidi quie ja benëꞌ bëꞌ Moisés lato usanjëꞌ nigula quiejëꞌ. Pero dza ulëchi Diuzi dyilayu, biguꞌunnëꞌ hue ja benëꞌ canaꞌ.
40019009	Nëꞌëdiꞌ rniaꞌ leꞌe, chi rusan beꞌmbyu nigula quiëꞌ, naꞌ uz̃iꞌnëꞌ nigula tula, lenaꞌn nacan xquia quiëꞌ lao Diuzi. Chi psannëꞌ lëbëꞌ danꞌ udalënëꞌ beꞌmbyu tula, lenaꞌn binacan xquia quiëꞌ lao Diuzi. Lëscanꞌ chi yeziꞌ beꞌmbyu tu nigula psan xquiuhue, lenaꞌn nacan xquia quiëꞌ lao Diuzi.
40019010	Naꞌ una benꞌ quie Jesús rëbinëꞌ lëbëꞌ: ―Chi nacan cabëꞌ rnaoꞌ quie beꞌmbyu len nigula quienëꞌ, bisiꞌcalanëꞌ nigula.
40019011	Naꞌ una Jesús rëbinëꞌ lëjëꞌ: ―Quele yugu ja benëꞌ rioñeꞌejëꞌ cabëꞌ rnë lëꞌë guichi laꞌiya quie Diuzi. Ja benꞌ bëꞌ Diuzi yelaꞌ rioñeꞌe quie, lëjëꞌ rioñeꞌejëꞌn.
40019012	Bala ja beꞌmbyu binaca quiejëꞌ sulëjëꞌ nigula. Canaꞌ naca quiejëꞌ cati golotejëꞌ. Ibala ja beꞌmbyu binaca quiejëꞌ sulëjëꞌ nigula, danꞌ ulio benëꞌ bini quiejëꞌ. Ibala ja benëꞌ bisulëjëꞌ nigula tacuenda huejëꞌ puro dyin quie Diuzi. Nu benꞌ ruzënaga cabëꞌ rniaꞌ, reyaꞌalaꞌ uzënagajëꞌ dyëꞌëdi.
40019013	Naꞌra nequiëꞌ ja benëꞌ bala ja xcuidiꞌ ga zë Jesús ta guxonëꞌ guichojabiꞌ ta huelaꞌiyanëꞌ lëjabiꞌ hueꞌlënëꞌ Diuzi diꞌidzaꞌ tanun quiejabiꞌ. Pero ja benꞌ quienëꞌ uzulaojëꞌ rdilajëꞌ ja benꞌ nequiëꞌ ja xcuidiꞌ.
40019014	Naꞌ una Jesús rëbinëꞌ benꞌ quiëꞌ: ―Ulesan quiejëꞌ. Guidagara ja xcuidiꞌ sulëjabiꞌ nëꞌëdiꞌ. Nu benꞌ tzio ga rnabëꞌ Diuzi ruen zi sudyiꞌilëjëꞌ Diuzi cabëꞌ rzudyiꞌilë xcuidiꞌ len xuzijabiꞌ.
40019015	Naꞌ bëxonëꞌ guicho ja xcuidiꞌ ta bëlaꞌiyanëꞌ lëjabiꞌ. Ude naꞌ uzëꞌë zioguëꞌ.
40019016	Naꞌra uyo tu benꞌ ruꞌabe yenaꞌnëꞌ Jesús. Naꞌ unanëꞌ rëbinëꞌ lëbëꞌ: ―Maestro, benꞌ huen nacoꞌ. ¿Ca bi reyaꞌalaꞌ huaꞌ ta gataꞌ yelaꞌ neban quiaꞌ tuzioli?
40019017	Naꞌ una Jesús rëbinëꞌ lënëꞌ: ―Benꞌ huen unaoꞌ nëꞌëdiꞌ. Tahuen naꞌ unaoꞌ nëꞌëdiꞌ canaꞌ, como danꞌ tuzi Diuzi naquëꞌ benꞌ huen. Naꞌ chi reꞌenloꞌ tzioꞌ guibá gataꞌ yelaꞌ neban quioꞌ tuzioli, ruen zi hue quioꞌ cabëꞌ naca mandamiento quie Diuzi.
40019018	Naꞌ unanëꞌ rëbinëꞌ Jesús: ―¿Ca bi mandamiento reyaꞌalaꞌ hue quiaꞌ? Naꞌ una Jesús rëbinëꞌ lënëꞌ: ―Bigutioꞌ benëꞌ, bitalaoꞌ z̃gula benꞌ tula, bicuanloꞌ quie benëꞌ, bisiuꞌ yëꞌ.
40019019	Gapalaꞌnloꞌ xuzi z̃naoꞌ, edyëꞌëloꞌ benëꞌ ca nedyëꞌëloꞌ cuinloꞌ.
40019020	Naꞌ una benꞌ ruꞌabe rëbinëꞌ Jesús: ―Yugulute cabëꞌ naoꞌ, ruaꞌnan cati nacatiaꞌ xcuidiꞌ. ¿Biz̃ira ta rdzioguedaꞌ huaꞌ?
40019021	Naꞌ una Jesús rëbinëꞌ lënëꞌ: ―Chi reꞌenloꞌ hueloꞌ yugulu ca reꞌen Diuzi hueloꞌ, uyo yeguëtiꞌ ta de quioꞌ, bëꞌ ja benꞌ yëchiꞌ centavo quien. Chi hueloꞌ canaꞌ, naꞌra gataꞌ tadyaꞌa quioꞌ ga zu Diuzi guibá. Naꞌ guidoꞌ inaoloꞌ nëꞌëdiꞌ.
40019022	Pero cati be benꞌ ruꞌabe ca una Jesús, naꞌra zeyonëꞌ raquenëꞌ bayëchiꞌ danꞌ nacanëꞌ benꞌ uñaꞌa gula.
40019023	Naꞌra una Jesús rëbinëꞌ ja benꞌ quiëꞌ: ―Tali rniaꞌ leꞌe, zëdi gula nacan tzio ja benꞌ uñaꞌa guibá ga zu Diuzi.
40019024	Rniaꞌ leꞌe tatula, cabëꞌ nacan zëdi gula te tu camello luꞌu niꞌa yëchiꞌ, canaꞌ nacarën zëdi quie benꞌ uñaꞌa tzionëꞌ ilëꞌënëꞌ ga zu Diuzi guibá.
40019025	Naꞌ bëꞌ be ja benꞌ quie Jesús cabëꞌ unëꞌ, tu bebanzijëꞌ unajëꞌ rëbijëꞌ laguedyijëꞌ: ―¿Ca nuz̃i saqueꞌ tzio guibá ga zu Diuzi?
40019026	Naꞌ unaꞌ Jesús rëbinëꞌ lëjëꞌ: ―Ca ta bigaca ja benëꞌ huejëꞌ, Diuzi sí, racanëꞌ ruenëꞌn como danꞌ raca rue Diuzi yugulute.
40019027	Naꞌra una Pedro rëbinëꞌ Jesús: ―Señor, nusandoꞌ yugulu ta de quiendoꞌ ta inaondoꞌ luëꞌ. ¿Ca biz̃i ta gaca quiendoꞌ guibá?
40019028	Naꞌ una Jesús rëbinëꞌ lëjëꞌ: ―Tali rniaꞌ leꞌe, cati idyin dza yecubi yugulute ta de naꞌa, cati cuiꞌa nëꞌëdiꞌ, benꞌ naca bichi yugulu benëꞌ, xlatogaꞌ, naꞌra leꞌe, benꞌ unao nëꞌëdiꞌ, caora naꞌ cueꞌrële lao chipchopa xlatole ta ichugulile lao chipchopa cueꞌ benꞌ Israel.
40019029	Rniaꞌ leꞌe, yugu benꞌ psan z̃an yuꞌu quie, o chi nu biche, o chi nu zane, o chi nu xuze z̃nëꞌë, o chi nu z̃gule, o chi nu z̃iꞌine, o chi nu layu quie tanun quiaꞌ nëꞌëdiꞌ, hueꞌra Diuzi lëbëꞌ tu gayuhua lasa mazara ca ta psannëꞌ. Lëzi hueꞌ Diuzi lënëꞌ yelaꞌ neban quienëꞌ tuzioli.
40019030	Pero bala benꞌ naca benꞌ belao niga lao yedyi layu, bira gacajëꞌ benꞌ belao dza yedyinjëꞌ ga zu Diuzi. Lëscanꞌ bala benꞌ binaca benꞌ belao niga lao yedyi layu, huacajëꞌ benꞌ belao dza yedyinjëꞌ ga zu Diuzi.
40020001	Naꞌ una Jesús: ―Naꞌ rniaꞌ leꞌe cabëꞌ rue Diuzi. Ruenëꞌ ca nu benꞌ xanꞌ layela, benꞌ uyo balara yegueꞌlë benëꞌ diꞌidzaꞌ ta yeziꞌjëꞌ usecho quie bedzuliꞌ quienëꞌ.
40020002	Naꞌ bëꞌlënëꞌ benꞌ hue dyin quienëꞌ diꞌidzaꞌ ta quiz̃uguëꞌ lëjëꞌ tu dumi plata tu dza. Ude naꞌ useꞌelëꞌ lëjëꞌ tzeguejëꞌ dyin layela quienëꞌ.
40020003	Ude naꞌ uzëꞌë zioguëꞌ ca du las nueve quie zila. Naꞌ blëꞌënëꞌ bala benꞌ rda canaꞌzi laꞌo yedyi.
40020004	Naꞌ unëꞌ rëbinëꞌ lëjëꞌ: “Uletziorë leꞌe, tzeguele dyin yeziꞌle usecho quiaꞌ. Naquiz̃ugaꞌ leꞌe quie tu dza quiele.” Naꞌ uyojëꞌ hue dyin quienëꞌ.
40020005	Naꞌ uzëꞌë zioguëꞌ tatula ca du laꞌodza, bënëꞌ cabëꞌ bënëꞌ zila quie benꞌ hue dyin quienëꞌ. Lëzi uzëꞌë zioguëꞌ tatula ca du las tres quie zadzeꞌ, bënëꞌ cabëꞌ bënëꞌ laꞌodza quie benꞌ hue dyin quienëꞌ.
40020006	Naꞌra uzëꞌë zioguëꞌ laꞌo yedyi tatula ca du las cinco quie zadzeꞌ. Naꞌ bedilanëꞌ ibala ja benꞌ rdaja canaꞌzi. Naꞌ unëꞌ rëbinëꞌ lëjëꞌ: “¿Bixquienꞌ rda leꞌe niga canaꞌzi bedu dza, gabi dyin ruele?”
40020007	Naꞌ unajëꞌ rëbijëꞌ lëbëꞌ: “Rdandoꞌ canaꞌzi como danꞌ nitu nunu bida ina nëtoꞌ huendoꞌ dyin.” Naꞌra unëꞌ rëbinëꞌ lëjëꞌ: “Uletziorë leꞌe tzeguele dyin layela quiaꞌ. Naquiz̃ugaꞌ leꞌe quie tu dza quiele.”
40020008	Cati baodzeꞌ, naꞌra unë xanꞌ layela rëbinëꞌ benꞌ quiz̃u mozo: “Guz̃i ja mozo naꞌ, quiz̃uloꞌjëꞌ. Tanëro quiz̃uloꞌ benꞌ uyuꞌu cati beyudyite dyin. Naꞌra quiz̃uloꞌ benꞌ uyuꞌu tanëro.”
40020009	Naꞌra ude ja benꞌ yuꞌu ja dyin ca du las cinco quie zadzeꞌ. Naꞌ aodiz̃uguëꞌ lëjëꞌ quie bedu dza quiejëꞌ tu huio dumi plata.
40020010	Naꞌra ude ja benꞌ yuꞌu ja dyin tanëro. Naꞌ guquejëꞌ huaguiz̃uguëꞌ lëjëꞌ mazara. Pero udiz̃uguëꞌ lëjëꞌ tu huiocazi dumi plata.
40020011	Bëꞌ uz̃iꞌjëꞌ xlaz̃ujëꞌ rnëjëꞌ rdzaꞌjëꞌ rëbijëꞌ xaꞌn layela:
40020012	“Ja benꞌ uyuꞌu cati beyudyite dyin, ca tu horazi bëjëꞌ dyin. Naꞌ udiz̃uloꞌjëꞌ lëbi len nëtoꞌ bëndoꞌ dyin bedu dza aozuendoꞌ tala bedu dza.”
40020013	Naꞌ una xanꞌ layela rëbinëꞌ tu benꞌ uyuꞌu dyin tanëro: “Bichaꞌ, quele tamala biaꞌ quioꞌ. ¿Quele begaꞌnro diꞌidzaꞌ quiz̃ugaꞌ luëꞌ tu dumi plata quie tu dza quioꞌ?
40020014	Ni de xlaz̃uloꞌ, beyo. Chi reꞌendaꞌ quiz̃ugaꞌ benꞌ uyuꞌu cati beyudyite dyin lëbi cabëꞌ aodiz̃ugaꞌ luëꞌ, abihuena quioꞌ.
40020015	¿O chi bireꞌenloꞌ huaꞌ ca reꞌendaꞌ len dumi quiaꞌ? ¿O chi raquez̃ëꞌloꞌ nëꞌëdiꞌ danꞌ ruaꞌ tadyaꞌa?”
40020016	Naꞌ una Jesús rëbinëꞌ lëjëꞌ: ―Naꞌra nëꞌëdiꞌ rniaꞌ leꞌe, bala benꞌ binaca benꞌ belao niga lao yedyi layu, huacajëꞌ benꞌ belao dza yedyinjëꞌ ga zu Diuzi. Lëscanꞌ bala benꞌ naca benꞌ belao niga lao yedyi layu, bira gacajëꞌ benꞌ belao dza yedyinjëꞌ ga zu Diuzi. Rëz̃i Diuzi benꞌ zë, benꞌ inao xnezëꞌ, pero balazijëꞌ guida inao xnezëꞌ.
40020017	Naꞌ uzaꞌ Jesús lënëꞌ chipchopa benꞌ quienëꞌ ziojëꞌ ciudad Jerusalén. Naꞌ tu neza guz̃inëꞌ lëjëꞌ tzalaꞌla unëꞌ rëbinëꞌ lëjëꞌ:
40020018	―Ablëꞌële bazioro ciudad Jerusalén ganꞌ usedyin benëꞌ nëꞌëdiꞌ lao naꞌa xanꞌ pxuzi, len lao naꞌa benꞌ rusëdi ley quie Moisés. Naꞌ rusaqueꞌjëꞌ nacala ca huejëꞌ gutijëꞌ nëꞌëdiꞌ, benꞌ naca bichi yugulu benëꞌ.
40020019	Naꞌ lëjëꞌ usedyinjëꞌ nëꞌëdiꞌ lao naꞌa benꞌ zaꞌ yedyi tula ta utitujëꞌ nëꞌëdiꞌ, gunjëꞌ nëꞌëdiꞌ ziꞌ, udaꞌjëꞌ nëꞌëdiꞌ lëꞌë yaga cruzo gatiaꞌ. Pero huebanaꞌ lao tzona dza.
40020020	Naꞌra ubigaꞌ rupa z̃iꞌi Zebedeo, Juan len Santiago, len z̃naꞌjëꞌ ga zë Jesús. Naꞌ uditzu z̃naꞌjëꞌ z̃ibinëꞌ lao Jesús ta inabëꞌ lëbëꞌ tu cule.
40020021	Naꞌra una Jesús rëbinëꞌ lëbëꞌ: ―¿Biz̃i danꞌ reꞌenloꞌ huaꞌ quioꞌ? Naꞌ unëꞌ rëbinëꞌ Jesús: ―Chi bihuuꞌ cule, hueloꞌ mandado cueꞌ z̃iꞌinaꞌ niga cuëtoꞌ cati bareꞌloꞌ xlatoloꞌ rnabëꞌloꞌ. Rnabaꞌ huuꞌ mandado cueꞌbiꞌ tubiꞌ zaquëꞌ yebë, itubiꞌ cueꞌbiꞌ zaquëꞌ yegaꞌ.
40020022	Naꞌra una Jesús rëbinëꞌ lëjëꞌ: ―Binezile cabëꞌ danꞌ aonabale nëꞌëdiꞌ. ¿Huazuele sacale cabëꞌ usaca benëꞌ nëꞌëdiꞌ? ¿Huazuele yedzagalaole cabëꞌ yedzagalaohuaꞌ? Naꞌ unajëꞌ rëbijëꞌ lëbëꞌ: ―Ajaꞌ, huazuendoꞌ.
40020023	Naꞌ una Jesús rëbinëꞌ lëjëꞌ: ―Tali ca nale. Usaca benëꞌ leꞌe cabëꞌ usacajëꞌ nëꞌëdiꞌ, naꞌ yedzagalaole cabëꞌ yedzagalaohuaꞌ. Pero quele nëꞌëdiꞌ huaꞌ mandado ta cueꞌle cuëtaꞌ tzalaꞌ huio. Xuzaꞌ Diuzi huenëꞌ mandado nu benꞌ cueꞌ cuëtaꞌ tzalaꞌ huio.
40020024	Cati be ichi benꞌ quie Jesús cabëꞌ unaba Santiago len bichinëꞌ Juan, naꞌra bdzaꞌjëꞌ lëjëꞌ.
40020025	Pero guz̃i Jesús lëjëꞌ unëꞌ rëbinëꞌ lëjëꞌ: ―Leꞌe nezile dyëꞌëdi cabëꞌ rue ja benꞌ naca gobierno, rnabëꞌjëꞌ ziꞌlaza. Redaohuejëꞌ huejëꞌ mandado zëdi hue ja benëꞌ.
40020026	Pero leꞌe, bireyaꞌalaꞌ huele canaꞌ. Nu benꞌ rnabëꞌ quie ja benꞌ rue quie xtiꞌidzaꞌ Diuzi, ruen zi gacalëjëꞌ laguedyijëꞌ.
40020027	Lëscanꞌ nu benꞌ belao quie ja benꞌ rue quie xtiꞌidzaꞌ Diuzi, ruen zi huejëꞌ pensari bi huejëꞌ ta gataꞌ tadyaꞌa quie laguedyijëꞌ.
40020028	Huele cabëꞌ ruaꞌ nëꞌëdiꞌ, benꞌ bichi yugulu benëꞌ. Quele bidaꞌ ta hue ja benëꞌ tadyaꞌa quiaꞌ. Bidaꞌ ta huaꞌ tadyaꞌa quiejëꞌ, gatiaꞌ lao lazajëꞌ gacajëꞌ libre, bira inao dulaꞌ xquia quiejëꞌ lëjëꞌ.
40020029	Cati uzaꞌjëꞌ yedyi Jericó, unao benꞌ zë gula Jesús.
40020030	Naꞌ ga udejëꞌ reꞌ chopa benꞌ laochula cuëta neza. Cati bejëꞌ zaꞌ Jesús, naꞌra uredyiyaꞌjëꞌ unajëꞌ rëbijëꞌ Jesús: ―Señor, z̃iꞌi suba xuzixtaꞌoro rey David luëꞌ. Beyëchiꞌlaꞌadyiꞌnëtoꞌ.
40020031	Naꞌ udila ja benëꞌ lëjëꞌ rëbijëꞌ lëjëꞌ ta cueꞌjëꞌ chizi. Pero uredyiyaꞌrajëꞌ zidzo gula unajëꞌ rëbijëꞌ Jesús: ―Señor, z̃iꞌi suba xuzixtaꞌoro rey David luëꞌ. Beyëchiꞌlaꞌadyiꞌ nëtoꞌ.
40020032	Naꞌra uleza Jesús guz̃inëꞌ ja benꞌ laochula, unëꞌ rëbinëꞌ lëjëꞌ: ―¿Biz̃i danꞌ reꞌenle huaꞌ quiele?
40020033	Naꞌ unajëꞌ rëbijëꞌ Jesús: ―Señor, reꞌenndoꞌ yelëꞌëndoꞌ.
40020034	Naꞌra beyëchiꞌlaꞌadyiꞌ Jesús lëjëꞌ, uz̃enëꞌ laojëꞌ labelëꞌëtejëꞌ unaojëꞌ Jesús.
40021001	Naꞌ bdyinjëꞌ yedyi Betfagé ga naca gaꞌalaꞌ ga reꞌ ciudad Jerusalén. Lëscanꞌ nacan gaꞌalaꞌ ga reꞌ tu yaꞌa laona yaꞌa Olivos. Naꞌra useꞌelaꞌ Jesús chopa benꞌ quienëꞌ
40021002	rëbinëꞌ lëjëꞌ: ―Uletzio yedyi naꞌ. Naꞌ yedzelele tu burra nariobaꞌ lëbaꞌ z̃iꞌibaꞌ. Ulexëdyibaꞌ ulequiëꞌbaꞌ niga.
40021003	Chi ina benëꞌ yëbijëꞌ leꞌe: “¿Bixquienꞌ iquiëꞌlebaꞌ?” naꞌ yëbilejëꞌ: “Reꞌen Señor naꞌ lëbaꞌ. Naꞌ laidesantendoꞌbaꞌ itu chiꞌ.” ―Canaꞌ una Jesús rëbinëꞌ lëjëꞌ.
40021004	Canaꞌ guca ta uzu diꞌidzaꞌ quie Diuzi ta bzu benꞌ profeta lëꞌë guichi. Lëdiꞌidzaꞌ naꞌ nan caniga:
40021005	Uleyëbi benꞌ ciudad Jerusalén caniga: “Leꞌe benꞌ ciudad Jerusalén, ulenaꞌ, azaꞌ rey quiele, naquëꞌ benꞌ gaxo, dyianëꞌ tu burra, z̃iꞌi bia ruꞌa yuaꞌ.”
40021006	Naꞌra uyo ja benꞌ quiëꞌ, bëjëꞌ cabëꞌ mandado bë Jesús huejëꞌ.
40021007	Naꞌ uquiëꞌjëꞌ burra len z̃iꞌibaꞌ uxubajëꞌ z̃abajëꞌ xcuꞌudzubaꞌ, naꞌ udyia Jesús lëbaꞌ, ziojëꞌ bdyinjëꞌ ciudad Jerusalén.
40021008	Benꞌ zë nitaꞌjëꞌ tu neza udixujëꞌ z̃abajëꞌ ga ude Jesús. Ibalajëꞌ uchugujëꞌ tacaꞌ palma udixurëjëꞌn tu neza ga udenëꞌ.
40021009	Naꞌ ja benꞌ zioja dyialao lao Jesús len ja benꞌ zioja zenao lëbëꞌ, uzulaojëꞌ rnëjëꞌ zidzo rnajëꞌ: ―¡Benꞌ z̃e luëꞌ, z̃iꞌi rey David! Laꞌiya nacoꞌ zaoꞌ lao naꞌa Diuzi. ¡Benꞌ z̃e Diuzi!
40021010	Cati uyuꞌu Jesús ciudad Jerusalén, naꞌ bebane ja benëꞌ unajëꞌ rëbijëꞌ laguedyijëꞌ: ―¿Nuz̃i benꞌ niga?
40021011	Ibalajëꞌ unajëꞌ rëbijëꞌ lëjëꞌ: ―Benꞌ profeta Jesús, benꞌ yedyi Nazaret quie estado Galilea.
40021012	Ude naꞌ uyuꞌu Jesús luꞌu idaoꞌ rnabëꞌra belaohuëꞌ ja benꞌ yuꞌu huëtiꞌ luꞌu idaoꞌ rnabëꞌra naꞌ. Bzalëꞌ ja mesa quie ja benꞌ rutzaꞌ dumi. Lëscanꞌ bzalëꞌ silla quie ja benꞌ yuꞌu huëtiꞌ paloma.
40021013	Naꞌ unëꞌ rëbinëꞌ lëjëꞌ: ―Lëꞌë guichi laꞌiya quie Diuzi rnan caniga: “Idaoꞌ rnabëꞌra quiaꞌ nacan ga hueꞌlë ja benëꞌ Diuzi diꞌidzaꞌ. Pero leꞌe abetzaꞌlen ruelen ca beló ga reguꞌudiꞌ benꞌ uban.”
40021014	Naꞌ luꞌu idaoꞌ rnabëꞌra ga zë Jesús, ubigaꞌ bala benꞌ laochula len benꞌ z̃i, naꞌ beyuenëꞌ lëjëꞌ.
40021015	Pero ja xanꞌ pxuzi len ja benꞌ rusëdi ley quie Moisés, bdzaꞌjëꞌ cati blëꞌëjëꞌ cabëꞌ milagro bë Jesús. Lëscanꞌ bdzaꞌjëꞌ cati bejëꞌ rnë ja xcuidiꞌ zidzo luꞌu idaoꞌ rnabëꞌra najabiꞌ: “Benꞌ z̃e luëꞌ, z̃iꞌi rey David.”
40021016	Naꞌ bdzaꞌjëꞌ unajëꞌ rëbijëꞌ Jesús: ―¿Abeloꞌ cabëꞌ na ja xcuidiꞌ? Naꞌ una Jesús rëbinëꞌ lëjëꞌ: ―Ajaꞌ, ba bedaꞌ cabëꞌ rnajabiꞌ. Pero leꞌe, ¿cómo binelabale cabëꞌ nan quiejabiꞌ lëꞌë guichi laꞌiya quie Diuzi? Rnën nan caniga: Dyin bë Diuzi rula ja xcuidiꞌ daoꞌ, biꞌ neraꞌadyiꞌ, alabanza huen gula.
40021017	Naꞌra psan Jesús lëjëꞌ uzaꞌnëꞌ ciudad Jerusalén ziolënëꞌ ja benꞌ quiëꞌ yedyi Betania. Naꞌ begaꞌnjëꞌ tu yela.
40021018	Naꞌ beteyu zila, uzëꞌë ziolënëꞌ ja benꞌ quiëꞌ ciudad Jerusalén. Naꞌ tu neza zioguëꞌ cati uduenëꞌ.
40021019	Naꞌ blëꞌënëꞌ zu tu yaga higo cuëta neza. Naꞌ udenëꞌ unëꞌë ta yedzelenëꞌ taz̃ixi quien, pero gabi bedzelenëꞌ. Naꞌ una Jesús: ―Bira cuiacazi yaga ni taz̃ixi. Naꞌ laobidyite yaga higo.
40021020	Cati blëꞌë ja benꞌ quiëꞌ cabëꞌ guca quie yaga higo, naꞌra bebanejëꞌ unajëꞌ rëbijëꞌ Jesús: ―¿Cabiz̃i guca quie yaga higo laobidyiten?
40021021	Naꞌ una Jesús rëbinëꞌ lëjëꞌ: ―Tali rniaꞌ leꞌe, chi rzudyiꞌilële Diuzi du guicho du laꞌadyiꞌle, huazaqueꞌ huele cabëꞌ biaꞌ quie yaga higo. Naꞌ quele tuzi quie len huele, pero lëscanꞌ huazaqueꞌrë huele mandado te tu yaꞌa tzion luꞌu nisadaoꞌ, naꞌ huayonan.
40021022	Con bita inabale lao Diuzi hueꞌlëlenëꞌ diꞌidzaꞌ, chi rzudyiꞌilële Diuzi du guicho du laꞌadyiꞌle, gunnëꞌn quiele.
40021023	Naꞌra beyuꞌu Jesús luꞌu idaoꞌ rnabëꞌra tatula. Naꞌ tu zunëꞌ rusëdinëꞌ benëꞌ cati ubigaꞌ ja xanꞌ pxuzi, len ja benꞌ rnabëꞌ quie ja benꞌ Israel, unajëꞌ rëbijëꞌ Jesús: ―¿Bi yelaꞌ rnabëꞌ de quioꞌ? ¿Nu quie yelaꞌ rnabëꞌ blaoloꞌ benꞌ yuꞌu huëtiꞌ luꞌu idaoꞌ rnabëꞌra?
40021024	Naꞌ una Jesús rëbinëꞌ lëjëꞌ: ―Lëscanꞌ reꞌendaꞌ inabaꞌ leꞌe tu diꞌidzaꞌ. Chi iquëbile quiaꞌ dyëꞌëdi, naꞌra iniaꞌ leꞌe nu quie yelaꞌ rnabëꞌ blaohuaꞌ benꞌ yuꞌu huëtiꞌ luꞌu idaoꞌ rnabëꞌra.
40021025	¿Nuz̃i useꞌelaꞌ Juan ta hueꞌnëꞌ lao benëꞌ? ¿Useꞌelaꞌ Diuzi lëbëꞌ? ¿O chi ta racazi laꞌadyiꞌnëꞌ bidëꞌ? Naꞌ uzulaojëꞌ najëꞌ rëbijëꞌ laguedyijëꞌ: ―Chi yëbironëꞌ: “Diuzi useꞌelëꞌ lëbëꞌ”, naꞌ huanëꞌ raꞌo: “¿Bixquienꞌ bigulele quienëꞌ?”
40021026	Pero chi yëbironëꞌ: “Ta racazi laꞌadyiꞌnëꞌ bidëꞌ”, caora naꞌ huadzaꞌ ja benꞌ yedyi raꞌo, danꞌ najëꞌ rnë Juan tanun quie Diuzi.
40021027	Naꞌra unajëꞌ rëbijëꞌ Jesús: ―Binezindoꞌ nu benꞌ useꞌelaꞌ lëbëꞌ. Naꞌ una Jesús rëbinëꞌ lëjëꞌ: ―Lëscanꞌ nëꞌëdiꞌ, biiniaꞌ leꞌe nu quie yelaꞌ rnabëꞌ blaohuaꞌ benꞌ yuꞌu huëtiꞌ luꞌu idaoꞌ rnabëꞌra.
40021028	Naꞌ una Jesús rebinëꞌ lëjëꞌ: ―¿Bi ca inale ca naca diꞌidzaꞌ iniaꞌ leꞌe? Uzu tu beꞌmbyu zu chopa z̃iꞌinëꞌ. Naꞌ yëbëꞌ tubiꞌ: “Z̃iꞌinaꞌ, tzioꞌ naꞌa yeziuꞌ usecho quie bedzuliꞌ quiaꞌ.”
40021029	Naꞌ una z̃iꞌinëꞌ rëbinëꞌ lëbëꞌ: “¡Binan quiaꞌ tzaꞌa!” Pero ude naꞌ beyuebiꞌ pensari uyocazibiꞌ hue dyin.
40021030	Naꞌ uyo xuzijabiꞌ yaguëdyinëꞌ itu z̃iꞌinëꞌ: “Ziꞌinaꞌ, tzioꞌ naꞌa yeziuꞌ usecho quie bedzuliꞌ quiaꞌ.” Naꞌ unabiꞌ rëbibiꞌ xuzibiꞌ: “Hueꞌencazi naꞌtzaꞌa.” Pero biuyobiꞌ.
40021031	Naꞌ inabaꞌ leꞌe: ¿Nula z̃iꞌinëꞌ bë cabëꞌ reꞌennëꞌ huejabiꞌ lao rupatejabiꞌ? Naꞌ unajëꞌ rëbijëꞌ Jesús: ―Biꞌ gudyëꞌ tanëro. Naꞌra una Jesús rëbinëꞌ lëjëꞌ: ―Tali rniaꞌ leꞌe, ja benꞌ nale benꞌ mala gula, len ja nigula rutiꞌ gusto quie, zaꞌ lëjëꞌ yeyuꞌujëꞌ ga rnabëꞌ Diuzi ca leꞌe.
40021032	Bida Juan bautista udixogueꞌnëꞌ leꞌe cabëꞌ reyaꞌalaꞌ huele ta hue quiele xtiꞌidzaꞌ Diuzi, naꞌ bigulele quienëꞌ. Pero ja benꞌ mala gula len ja nigula rutiꞌ gusto quie, lëjëꞌ sí, gulejëꞌ quienëꞌ. Pero leꞌe baꞌalaꞌcazi blëꞌële cabëꞌ bë Juan, biptzaꞌle pensari quiele ta galele quienëꞌ.
40021033	Naꞌ una Jesús: ―Uzënagale ca naca itu diꞌidzaꞌ iniaꞌ leꞌe. Uzu tu xanꞌ layela, benꞌ guza bedzuliꞌ. Bënëꞌ tu liꞌo psioguëꞌn. Lëzi udixunëꞌ tu yo lagaꞌ ga usinëꞌ nisa bedzuliꞌ. Bërënëꞌ tu yuꞌu sibi de yo ga cuia benꞌ gapa bedzuliꞌ. ’Naꞌ pcaꞌnnëꞌn lao naꞌa benꞌ hue dyin, uzaꞌnëꞌ zionëꞌ zituꞌ.
40021034	Cati bdyin tiempo quie usecho quie bedzuliꞌ, naꞌra useꞌelëꞌ ja mozo quienëꞌ tzenabajëꞌ benꞌ hue dyin quie usecho ta reduꞌulaꞌ benꞌ xanꞌ layela yeziꞌnëꞌ.
40021035	Pero bëxo benꞌ hue dyin ja benꞌ uyo. Naꞌ bëꞌjëꞌ quie tunëꞌ, bëtijëꞌ itunëꞌ, naꞌ udijëꞌ yo itunëꞌ.
40021036	Naꞌ useꞌelaꞌ xanꞌ layela ja mozo tula. Pero bëcazi benꞌ hue dyin quiejëꞌ lëbi ca benꞌ uyo tanëro.
40021037	’Abeyudyi bëjëꞌ canaꞌ, useꞌelëꞌ z̃iꞌinëꞌ, guquenëꞌ chi huaparajëꞌ z̃iꞌinëꞌ balaꞌana.
40021038	Pero cati blëꞌë ja benꞌ hue dyin abdyin z̃iꞌi xanꞌ layela, naꞌra unajëꞌ rëbijëꞌ laguedyijëꞌ: “Biꞌ zaꞌ ni, lëbiꞌ gaque quiebiꞌ layela. Uletzaꞌ gutirobiꞌ ta gaque quiero layela de niga.”
40021039	Canaꞌ bëjëꞌ, bëxojëꞌ lëbiꞌ, bebiojabiꞌ layela, bëtijëꞌ lëbiꞌ.
40021040	Naꞌ una Jesús unabanëꞌ lëjëꞌ: ―Cati yedyin xanꞌ layela, ¿biz̃i reyaꞌalaꞌ huenëꞌ quie ja benꞌ hue dyin?
40021041	Naꞌ unajëꞌ rëbijëꞌ Jesús: ―Yelaꞌ benꞌ mala quiejëꞌ, reyaꞌalaꞌ gutinëꞌ lëjëꞌ, biyëchiꞌlaꞌadyiꞌnëꞌ lëjëꞌ. Reyaꞌalaꞌ ucaꞌnnëꞌn lao naꞌa benꞌ hue dyin, benꞌ tula, benꞌ tzesan quie usecho ta reduꞌulaꞌ benꞌ xanꞌ layela yeziꞌnëꞌ tiempo quienan.
40021042	Naꞌ una Jesús rëbinëꞌ lëjëꞌ: ―¿Binelabale cabëꞌ nan lëꞌë guichi laꞌiya quie Diuzi? Rnan caniga: Yo lagaꞌ uruꞌun benꞌ rue huecuaꞌ, lëyo naꞌ beziꞌ Diuzi, bzunëꞌn ga rzulao besu. Dyin dyaꞌa bë Diuzi beyuenëꞌn yo belao ta guxuꞌn besu.
40021043	Tanaꞌ lenaꞌ iniaꞌ leꞌe, como danꞌ biralele quiaꞌ, canaꞌ naca quiele ca quie benꞌ rue huecuaꞌ, benꞌ uruꞌun yo. Quie lenaꞌ bicuio Diuzi leꞌe gacale benꞌ hue dyin quienëꞌ. Naꞌ huabio Diuzi benꞌ tula, benꞌ tzesan ca quie usecho ta reyaꞌalaꞌ Diuzi yeziꞌnëꞌ.
40021044	Nu benꞌ bireꞌen gale quiaꞌ, gaca quienëꞌ ca quie benꞌ bguino lao yo, guquëꞌ hueꞌ z̃e. Lëscanꞌ nu benꞌ chuꞌun nëꞌëdiꞌ tzalaꞌla, huachuguliaꞌ quienëꞌ. Gaca quienëꞌ ca quie benꞌ pxaꞌdaꞌ yo.
40021045	Naꞌ cati be ja xanꞌ pxuzi len ja benꞌ partido fariseo cabëꞌ na ejemplo unë Jesús, naꞌra gucabëꞌjëꞌ rnë Jesús quiejëꞌ.
40021046	Naꞌ guꞌunjëꞌ guxujëꞌ Jesús, pero bdzebijëꞌ idzaꞌ ja benꞌ yedyi, danꞌ na ja benꞌ yedyi rnë Jesús tanun quie Diuzi.
40022001	Naꞌ bzu Jesús itu diꞌidzaꞌ unëꞌ rëbinëꞌ lëjëꞌ:
40022002	―Naꞌ rniaꞌ leꞌe cabëꞌ rue Diuzi rnabëꞌnëꞌ. Ruenëꞌ ca nu rey, benꞌ bë tu lani cati ptzaganaꞌ z̃iꞌinëꞌ.
40022003	Naꞌ useꞌelaꞌ rey benꞌ tzelidza ja benꞌ guida lao lani, pero biguꞌunjëꞌ guidajëꞌ.
40022004	Naꞌ useꞌelaꞌ rey naꞌ benꞌ tula ta tzelidzajëꞌ ja benꞌ guida lao lani unëꞌ rëbinëꞌ lëjëꞌ: “Uleyëbijëꞌ abëtiaꞌ ja bëdyihuaga quiaꞌ, bia naca ja reꞌene, bapsiñaꞌa ta gaojëꞌ. Yugun nacan puesto laguidatejëꞌ.”
40022005	Pero bibida benꞌ reyaꞌalaꞌ guida. Tunëꞌ uyonëꞌ layela quienëꞌ. Itunëꞌ uyonëꞌ huëtiꞌ quiëꞌ.
40022006	Naꞌ los demás, bëxujëꞌ benꞌ useꞌelaꞌ rey tzalidza lëjëꞌ, bëꞌjëꞌ lëjëꞌ ziꞌ, bëtijëꞌ lëjëꞌ.
40022007	Naꞌra bdzaꞌtzegue rey naꞌ. Useꞌelëꞌ soldado quienëꞌ tzeguëtijëꞌ lëjëꞌ, tzezeijëꞌ yedyi quiejëꞌ.
40022008	Naꞌ una rey rëbinëꞌ benꞌ tzelidza: “Yugun nacan puesto guida ja benëꞌ.” Pero benꞌ blidzajëꞌ guidaja, biguꞌun rey naꞌ. Naꞌ unëꞌ:
40022009	“Uletzio tzetale tu neza tzelidzale con nu benꞌ yedzagale ta guidajëꞌ lani quie huetzaganaꞌ.” Canaꞌ unëꞌ gudyinëꞌ benꞌ tzelidza.
40022010	Naꞌ uzaꞌjëꞌ yetajëꞌ tu neza utupajëꞌ benꞌ bedzagajëꞌ, laꞌacazi benꞌ mala, laꞌacazi benꞌ dyaꞌa. Canaꞌ bedzaꞌ ja benëꞌ z̃an yuꞌu quie rey.
40022011	’Naꞌra uyuꞌu rey luꞌu yuꞌu ta inëꞌ benꞌ bdyinja. Naꞌ blëꞌënëꞌ reꞌ tu beꞌmbyu, pero binaconëꞌ z̃abanëꞌ ca naca z̃aba benꞌ bdyin ga raca lani quie huetzaganaꞌ.
40022012	Naꞌ una rey rëbinëꞌ lënëꞌ: “Bichaꞌ, ¿biz̃i guca uyuꞌuloꞌ reꞌloꞌ ni, binacoloꞌ z̃aboꞌ ca naca z̃aba benꞌ bdyin ga raca lani quie huetzaganaꞌ?” Naꞌ ureꞌnëꞌ chizi.
40022013	Naꞌ una rey rëbinëꞌ benꞌ ruꞌe laze: “Ulequio niꞌa naꞌanëꞌ. Ulechuꞌunnëꞌ lao lato chula ga cuedyinëꞌ gao leinëꞌ.”
40022014	Rëz̃i Diuzi benꞌ zë, benꞌ inao xnezëꞌ, pero balazijëꞌ guida inao xnezëꞌ.
40022015	Naꞌra uyo ja benꞌ partido fariseo begaꞌnjëꞌ diꞌidzaꞌ len laguedyijëꞌ huejëꞌ trampa quie Jesús ta quilojëꞌ diꞌidzaꞌ ta gaojëꞌ lëbëꞌ xquia.
40022016	Naꞌ useꞌelaꞌjëꞌ ibala benꞌ naca partido quiejëꞌ tuz̃e len bala benꞌ naca partido Herodes, unajëꞌ rëbijëꞌ Jesús: ―Maestro, nezindoꞌ rnaoꞌ tali, rusëdioꞌ benëꞌ ca naca xneza Diuzi. Tuzicazi ca ruꞌelaoꞌ benëꞌ diꞌidzaꞌ.
40022017	Unacara cabëꞌ naca tu pensari quioꞌ: ¿Rnabandoꞌ luëꞌ chi run Diuzi lato quiz̃oro impuesto lao rey quie benꞌ romano?
40022018	Naꞌra gucabëꞌ Jesús cabëꞌ modo reguilojëꞌ ta huejëꞌ tamala quiëꞌ. Naꞌ unëꞌ rëbinëꞌ lëjëꞌ: ―Benꞌ huiziꞌ yëꞌ nacale. ¿Bixquienꞌ reꞌenle huele trampa quiaꞌ?
40022019	Uleluꞌecara nëꞌëdiꞌ bi naque dumi ruquiz̃ole impuesto. Naꞌ bluꞌejëꞌ lëbëꞌ tu dumi denario.
40022020	Bëꞌ blëꞌë Jesús lenan, naꞌ unabanëꞌ lëjëꞌ: ―¿Nu benꞌ zu laohue lëꞌë dumi? ¿Bi na letra dyia lëꞌën?
40022021	Naꞌ unajëꞌ rëbijëꞌ Jesús: ―Lao rey quie benꞌ romano zu lëꞌën. Naꞌra una Jesús rëbinëꞌ lëjëꞌ: ―Ulehueꞌ benꞌ naca gobierno ta reduꞌulanëꞌ siꞌnëꞌ. Lëscanꞌ ulehueꞌ Diuzi ta reduꞌulanëꞌ siꞌnëꞌ.
40022022	Cati bejëꞌ cabëꞌ una Jesús, naꞌra tu begaꞌnzijëꞌ rebanejëꞌ. Naꞌ psanjëꞌ quiëꞌ zeyojëꞌ.
40022023	Lëdza naꞌtezi uyo bala ja benꞌ partido saduceo yenaꞌjëꞌ Jesús. Naꞌra birale ja benꞌ partido saduceo chi hueban benꞌ huati. Tanaꞌ lenaꞌ unajëꞌ rëbijëꞌ Jesús:
40022024	―Maestro, una Moisés chi guti tu beꞌmbyu zu z̃gule, naꞌ ganu z̃iꞌinëꞌ zu, reyaꞌalaꞌ yeziꞌ benꞌ bichinëꞌ xcula benꞌ guti tacuenda su z̃iꞌijëꞌ lao laza z̃iꞌi benꞌ guti.
40022025	Naꞌ guca dza naꞌ uzu gadyi bichi beꞌmbyu yedyi quiendoꞌ. Naꞌ ptzaganaꞌ benꞌ nëro, pero gutinëꞌ ganu z̃iꞌinëꞌ uzu. Lenaꞌ abeziꞌ benꞌ bichinëꞌ, benꞌ urupe, nigula quienëꞌ.
40022026	Lëscanꞌ guti benꞌ urupe ganu z̃iꞌinëꞌ uzu. Lenaꞌ abeziꞌ benꞌ bichinëꞌ, benꞌ uyune, nigula quienëꞌ. Pero cabëꞌ guca quie benꞌ nëro len benꞌ urupe, lëscanaꞌ guca quie benꞌ uyune len los demás ja bichinëꞌ hasta lao gadyi bichijëꞌ.
40022027	Ude naꞌ gutirë nigula quiejëꞌ.
40022028	Naꞌra inabandoꞌ luëꞌ, cati yeban ja benꞌ baguti, ¿nulajëꞌ naquëꞌ quiejëꞌ lëbëꞌ lao gadyijëꞌ como yugujëꞌ uzulëjëꞌ lëbëꞌ?
40022029	Naꞌ una Jesús rëbinëꞌ lëjëꞌ: ―Leꞌe sí, nequixile como danꞌ binezile cabëꞌ rnan lëꞌë guichi laꞌiya quie Diuzi. Lëscanꞌ binezile ca naca yelaꞌ huaca quienëꞌ.
40022030	Cati babeban ja benꞌ baguti, bisulëjëꞌ laguedyijëꞌ ca z̃gulajëꞌ ca xquiujëꞌ. Gaca quiejëꞌ ca quie ja ángel quie Diuzi, benꞌ yuꞌuja guibá.
40022031	Naꞌ quie benꞌ baguti yeban, ¿binelabale lëꞌë guichi laꞌiya quie Diuzi cabëꞌ unëꞌ leꞌe? Unëꞌ caniga:
40022032	“Nacaꞌ Diuzi quie xuzixtaꞌoloꞌ Abraham, len quie xuzixtaꞌoloꞌ Isaac, len quie xuzixtaꞌoloꞌ Jacob.” Canaꞌ una Diuzi. Lenaꞌ niaꞌ leꞌe, Diuzi rlëꞌënëꞌ lëjëꞌ ca benꞌ neban, como danꞌ rlëꞌë Diuzi tuzicazi ca benꞌ neban len benꞌ aguti.
40022033	Cati be ja benëꞌ cabëꞌ una Jesús quie benꞌ guti beban, naꞌra tu bebanezijëꞌ cabëꞌ diꞌidzaꞌ rusëdinëꞌ ja benëꞌ.
40022034	Cati unezi benꞌ partido fariseo cabëꞌ bë Jesús quie benꞌ partido saduceo, biubinjëꞌ binajëꞌ yëbijëꞌ Jesús, naꞌra beguꞌudiꞌjëꞌ ga zë Jesús.
40022035	Naꞌ tu benꞌ quiejëꞌ, benꞌ rusëdi ley quie Moisés, guꞌunnëꞌ huenëꞌ trampa quie Jesús. Canaꞌ unëꞌ rëbinëꞌ lëbëꞌ:
40022036	―Maestro, ¿nula mandamiento nacaran belao quie ley pcaꞌn Diuzi lao naꞌa Moisés?
40022037	Naꞌ una Jesús rëbinëꞌ lëbëꞌ: ―“Idyëꞌëro xaꞌnro Diuzi du guicho du laꞌadyiꞌro.”
40022038	Lëlenaꞌ nacaran mandamiento belaora.
40022039	Derë itu mandamiento nacarën belao. Ilëꞌëtiꞌzi birnën lëbi ca mandamiento belaora. Len rnan caniga: “Idyëꞌële laguedyile cabëꞌ nedyëꞌële cuinle.”
40022040	Naꞌ niaꞌ leꞌe duz̃e ca na ley pcaꞌn Diuzi lao naꞌa Moisés len duz̃e ca una ja benꞌ profeta dza naꞌ, nacan quie chopa mandamiento belao.
40022041	Tu raca neneguꞌudiꞌ ja benꞌ partido fariseo,
40022042	naꞌ una Jesús rëbinëꞌ lëjëꞌ: ―¿Bi ca nale quie benꞌ naca Cristo? ¿Nu z̃iꞌinëꞌ naquëꞌ? Naꞌ unajëꞌ rëbijëꞌ lëbëꞌ: ―Z̃iꞌi rey David naquëꞌ.
40022043	Naꞌ una Jesús rëbinëꞌ lëjëꞌ: ―¿Ca biz̃i guca caora una rey David, du yuꞌunëꞌ Bichi Be quie Diuzi, unëꞌ naca Cristo Señor quienëꞌ? Porque canaꞌ una David caora unëꞌ caniga:
40022044	Una Diuzi rëbinëꞌ benꞌ naca Señor quiaꞌ: “Ureꞌ cuëtaꞌ zaquëꞌ yebë niga, hasta idyin dza cuëchaꞌ xniꞌaloꞌ ja benꞌ rudie luëꞌ.” Canaꞌ una rey David.
40022045	Naꞌ rnabaꞌ leꞌe, ¿cómo naca Cristo z̃iꞌi suba rey David, chi cuin rey David unëꞌ naca Cristo Señor quienëꞌ?
40022046	Naꞌ ni tu diꞌidzaꞌ biubinjëꞌ yëbijëꞌ lëbëꞌ. Desde dza naꞌ, bira beyaz̃ojëꞌ inabarajëꞌ lëbëꞌ bi diꞌidzaꞌ.
40023001	Naꞌra una Jesús rëbinëꞌ ja benëꞌ nitaꞌ naꞌ len ja benꞌ quienëꞌ:
40023002	―Ja benꞌ rusëdi ley quie Moisés, len ja benꞌ partido fariseo, nacan dyin quiejëꞌ rusëdijëꞌ benëꞌ cabëꞌ nan lëꞌë guichi ley ta pcaꞌn Diuzi lao naꞌa Moisés.
40023003	Naꞌ reyaꞌalaꞌ hue quiele ca inajëꞌ, pero binaole huele cabëꞌ ruejëꞌ, como danꞌ biruejëꞌ tuzi ca najëꞌ.
40023004	Ruejëꞌ ca quie benꞌ ruguaꞌa yuaꞌ ziꞌ gula laguedyi, tu ta bisuejëꞌ. Pero biyeyëchiꞌlaꞌadyiꞌjëꞌ ja benëꞌ ni siquiera ledaoꞌzi ta gacalëjëꞌ lëjëꞌ.
40023005	Tuzi ta ilëꞌë benëꞌ lëjëꞌ dyaꞌa ruejëꞌ, pero bëꞌ ruezijëꞌ raxejëꞌ udaꞌjëꞌ tu guichi daoꞌ quie Diuzi z̃basijëꞌ. Raxejëꞌ utubijëꞌ itu guichi quie Diuzi z̃ichojëꞌ. Raxejëꞌ gacojëꞌ z̃abajëꞌ tona.
40023006	Reꞌenjëꞌ cueꞌjëꞌ ga naca tzaoꞌ cati raojëꞌ ga raca lani. Lëscanꞌ reꞌenjëꞌ cueꞌjëꞌ ga rbeꞌ benꞌ balaꞌana luꞌu idaoꞌ sinagoga.
40023007	Reꞌenjëꞌ gapalaꞌn benëꞌ lëjëꞌ dyëꞌëdi du tu neza. Raxejëꞌ yëbi ja benëꞌ lëjëꞌ: “Maestro.”
40023008	’Bihuele lato ta ina ja benëꞌ leꞌe: “Maestro”, porque yugulule naca tuzi bichile, lëscanꞌ tuzi nëꞌëdiꞌ nacaꞌ maestro quiele.
40023009	Lëzi nitu nitu benꞌ nitaꞌ lao yedyi layu, bihuele lato yëbilejëꞌ: “Xuzaꞌ”, porque tuzi Xuziro zu, benꞌ zu guibá.
40023010	Lëscanꞌ bihueꞌle lato ta ina ja benëꞌ leꞌe: “Xaꞌnaꞌ luëꞌ”, porque tuzaꞌ nëꞌëdiꞌ nacaꞌ xaꞌnle.
40023011	Naꞌ rniaꞌ leꞌe, con nu benꞌ racalë laguedyi, lënëꞌ nacarëꞌ benꞌ belao ladole.
40023012	Porque nu benꞌ rue z̃e cuine, lëbenꞌ naꞌ nacarëꞌ benꞌ yëchiꞌ lao Diuzi. Pero nuꞌ benꞌ birue cuine benꞌ z̃e, lëbenꞌ naꞌ nacarëꞌ benꞌ z̃e lao Diuzi.
40023013	’¡Leꞌe benꞌ rusëdi ley quie Moisés, len leꞌe benꞌ partido fariseo, nacan bayëchiꞌ gula quiele! Biruele tuzi ca nale. Ruzaꞌagale hue quie benëꞌ xtiꞌidzaꞌ Diuzi. Leꞌe birue quiele xtiꞌidzaꞌ Diuzi, lëscanꞌ bireꞌenle hue quie benꞌ tula xtiꞌidzaꞌ Diuzi.
40023014	’¡Leꞌe benꞌ rusëdi ley quie Moisés, len leꞌe benꞌ partido fariseo, nacan bayëchiꞌ gula quiele! Biruele tuzi ca nale. Rgubale yuꞌu quie ja nigula guti xquiuhue, pero ta ilëꞌë ja benëꞌ leꞌe benꞌ rue quie ca rna Diuzi, naꞌ ruꞌelële Diuzi diꞌidzaꞌ zë.
40023015	’¡Leꞌe benꞌ rusëdi ley quie Moisés, len leꞌe benꞌ partido fariseo, nacan bayëchiꞌ gula quiele! Biruele tuzi ca nale. Ratale con gatezi ta quilole nu benꞌ hue quie cabëꞌ ruele. Pero nu benꞌ usëdile ta hue quie cabëꞌ ruele, huacaterajëꞌ benꞌ malara ta tziojëꞌ guiꞌ gabila ca leꞌe.
40023016	’¡Huaca bayëchiꞌ quiele! Reꞌenle uluꞌele benꞌ tula ga tzionëꞌ, pero benꞌ laochula leꞌe. Naꞌ leꞌe nale: “Chi ruguntero Diuzi ruzëtoro idaoꞌ rnabëꞌra chi bi tu ta huero, biruen zi hueron. Pero chi ruguntero Diuzi ruzëtoro oro reꞌ luꞌu idaoꞌ rnabëꞌra, lenan sí, ruen zi hueron.”
40023017	¡Pero iniaꞌ leꞌe, benꞌ tondo, benꞌ laochula leꞌe! Binaca laꞌiya oro cuinzin. Tanun quie reꞌn luꞌu idaoꞌ rnabëꞌra, tanaꞌ naca laꞌiyan. Naca idaoꞌ rnabëꞌra laꞌiyaran ca oro reꞌ luꞌunan.
40023018	Lëscanꞌ rnarële: “Chi ruguntero Diuzi ruzëtoro ruꞌaba chi bi tu ta huero, biruen zi hueron. Pero chi ruguntero Diuzi ruzëtoro gun dyia ruꞌaba, lenan sí, ruen zi hueron.”
40023019	Pero iniaꞌ leꞌe, ¡benꞌ tondo, benꞌ laochula leꞌe! Binaca laꞌiya gun cuinzin. Tanun quie dyian ruꞌaba, tanaꞌ naca laꞌiyan. Naca ruꞌaba laꞌiyaran ca gun dyia laonan.
40023020	Chi ruguntero Diuzi ruzëtoro ruꞌaba chi bi tu ta huero, quele tuzi ruꞌaba ruzëtoro como danꞌ tuzi naca ruꞌaba len gun.
40023021	Chi ruguntero Diuzi ruzëtoro idaoꞌ rnabëꞌra chi bi tu ta huero, quele tuzi idaoꞌ rnabëꞌra ruzëtoro como tuzi naca idaoꞌ rnabëꞌra len Diuzi, benꞌ zu luꞌun.
40023022	Lëscanꞌ chi ruguntero Diuzi ruzëtoro guibá chi bi tu ta huero, canaꞌ ruzëtorëro Diuzi lenan xlatoguëꞌ ga reꞌnëꞌ.
40023023	’¡Leꞌe benꞌ rusëdi ley quie Moisés, len leꞌe benꞌ partido fariseo, nacan bayëchiꞌ gula quiele! Biruele tuzi ca nale. Lente ja laꞌagaꞌ ta rue z̃iꞌ yelaꞌ huao quiele ruꞌele Diuzi tu cueꞌna quie lao chi cueꞌna, pero biruele bala quie ta nacaran belaora quie mandamiento quie Diuzi. Biruele tali. Bireyëchiꞌlaꞌadyiꞌle benëꞌ. Birue quiele quie Diuzi du guicho du laꞌadyiꞌle. Tanëro reyaꞌalaꞌ huele ta nacara belao quie Diuzi, naꞌtera hueꞌle Diuzi tu cueꞌna quie lao chi cueꞌna quie ta de quiele.
40023024	¡Leꞌe reꞌenle uluꞌele benꞌ tula ga tzionëꞌ, pero benꞌ laochula leꞌe! ¡Leꞌe ruele z̃e ta naca lëꞌëtiꞌzi, naꞌ biruele z̃e ta naca belao!
40023025	’¡Leꞌe benꞌ rusëdi ley quie Moisés, len leꞌe benꞌ partido fariseo, nacan bayëchiꞌ gula quieleꞌ Biruele tuzi ca nale. Rguibile dyëꞌëdi xcuꞌudzula taza len plato. Naꞌ rudzeꞌle luꞌun ta rbanle quie benëꞌ rziꞌlejëꞌ yëꞌ.
40023026	Leꞌe benꞌ partido fariseo, nacale ca benꞌ laochula. Nacale ca taza plato neyëri xcuꞌudzun, pero yuꞌu luꞌun ta bayatza. Uletzaꞌ pensari yuꞌu luꞌu guicho laxtaꞌole, naꞌtera gacale yëri duz̃ele lao Diuzi.
40023027	’¡Leꞌe benꞌ rusëdi ley quie Moisés, len leꞌe benꞌ partido fariseo, huaca bayëchiꞌ gula quiele! Biruele tuzi ca nale. Nacale ca quie ta rucuaꞌjëꞌ ga de benꞌ huati. Rudzeꞌjëꞌn ta bezëri xcuꞌudzun, pero luꞌunan yuꞌu chita quie benꞌ huati len ta bayatza.
40023028	Canaꞌ naca quie leꞌe. Rlëꞌë ja benëꞌ leꞌe benꞌ huen, pero bëꞌ ruezilen biruele tuzi ca nale, yuꞌu pensari mala luꞌu guicho laxtaꞌole.
40023029	’¡Leꞌe benꞌ rusëdi ley quie Moisés, len leꞌe benꞌ partido fariseo, huaca bayëchiꞌ gula quiele! Biruele tuzi ca nale. Leꞌe rucuaꞌle ba quie benꞌ huati, benꞌ udixogueꞌ xtiꞌidzaꞌ Diuzi dza naꞌte. Lëzi ruetzaꞌole ba quie ja benꞌ bë quie xtiꞌidzaꞌ Diuzi dza naꞌte.
40023030	Naꞌ lëzi rnale rëbile laguedyile: “Chanꞌ raꞌo nitaꞌro dza unitaꞌ xuzixtaꞌoro, biguꞌunro guti xuzixtaꞌoro ja benꞌ udixogueꞌ xtiꞌidzaꞌ Diuzi.”
40023031	Ca diꞌidzaꞌ rnële ruluꞌen dyëꞌëdi nezile bëti xuzixtaꞌole benꞌ udixogueꞌ xtiꞌidzaꞌ Diuzi dza naꞌte.
40023032	Naꞌ leꞌe reꞌenle useyudyile huele cabëꞌ uzulao xuzixtaꞌole.
40023033	’¡Leꞌe ruele ca rue bëla rguiꞌidyiꞌ laga cabëꞌ bë xuzixtaꞌole! ¿Biz̃i ca huele ta bihue Diuzi leꞌe castigo tziole guiꞌ gabila?
40023034	Quie lennaꞌ iseꞌelaꞌ laole ja benꞌ quixogueꞌ xtiꞌidzaꞌ Diuzi, benꞌ nezi rusëdi quie Diuzi. Pero leꞌe gutile balajëꞌ, naꞌ ibalajëꞌ udaꞌle lëjëꞌ lëꞌë yaga cruzo. Naꞌ ibalajëꞌ hueꞌle ziꞌ luꞌu idaoꞌ sinagoga quiele ulaolejëꞌ tu tu yedyi.
40023035	Canaꞌ hue Diuzi dulaꞌ quiele, danꞌ bëtile ja benꞌ quienëꞌ, desde dza cati ureꞌ dyilayu caora bëti Caín Abel, hasta dza bëtijëꞌ Zacarías, benꞌ naca z̃iꞌi Berequías. Bëti xuzixtaꞌole lëbëꞌ ruꞌa idaoꞌ rnabëꞌra gaꞌalaꞌ ga zu ruꞌaba.
40023036	Tali rniaꞌ leꞌe, huida dulaꞌ xquia quie xuzixtaꞌole, benꞌ bëti benꞌ quie Diuzi, gacan z̃baꞌagaꞌ leꞌe.
40023037	Naꞌ una Jesús: ―Benꞌ ciudad Jerusalén, benꞌ ciudad Jerusalén, leꞌe rutile ja benꞌ rguixogueꞌ xtiꞌidzaꞌ Diuzi. Leꞌe rguile yo ja benꞌ rseꞌelaꞌ Diuzi laole. Zë lasa guꞌundaꞌ gapaꞌ leꞌe ca rapa biu z̃iꞌibaꞌ z̃an xilabaꞌ, pero biguꞌunle.
40023038	Ilëꞌëtiꞌzi idachi ciudad quiele yegaꞌnnan canaꞌzi.
40023039	Tanaꞌrniaꞌ leꞌe, ilëꞌëtiꞌzi bira ilëꞌële nëꞌëdiꞌ. Cati idyin dza inale: “Naca laꞌiya benꞌ useꞌelaꞌ Diuzi”, naꞌtera ilëꞌële nëꞌëdiꞌ tatula. ―Canaꞌ una Jesús rëbinëꞌ lëjëꞌ.
40024001	Naꞌra bero Jesús luꞌu idaoꞌ rnabëꞌra, uzaꞌnëꞌ zioguëꞌ cati ubigaꞌ benꞌ quienëꞌ ga zënëꞌ. Naꞌ uzulaojëꞌ rebanejëꞌ ca naca idaoꞌ rnabëꞌra.
40024002	Naꞌ una Jesús rëbinëꞌ lëjëꞌ: ―Ulenaꞌ cabëꞌ naca idaoꞌ rnabëꞌra. Pero tali rniaꞌ, huabiaguiꞌn duz̃eten, ni tu yo bira yegaꞌnnan xcuꞌudzu laguedyin.
40024003	Naꞌra uzaꞌjëꞌ ziojëꞌ ga zu tu yaꞌa laona yaꞌa Olivos. Naꞌ ureꞌ Jesús cati ubigaꞌ ja benꞌ quiëꞌ ga reꞌnëꞌ tu ganu dyilaꞌ, unajëꞌ rëbijëꞌ lëbëꞌ: ―Reꞌenndoꞌ inaoꞌ nëtoꞌ bata cuiaguiꞌ idaoꞌ rnabëꞌra. Lëzi reꞌenndoꞌ inaoꞌ biz̃i gaca cati yeguidoꞌ tatula, naꞌ lëscanaꞌrë cati iyudyi quie dyilayu.
40024004	Naꞌ una Jesús rëbinëꞌ lëjëꞌ: ―Gapale cuidado ta bisiꞌ benëꞌ leꞌe yëꞌ.
40024005	Huida benꞌ zë inajëꞌ napajëꞌ yelaꞌ rnabëꞌ quiaꞌ. Lëscanꞌ inajëꞌ: “Nacaꞌ Cristo”. Pero huaziꞌjëꞌ yëꞌ benꞌ zë.
40024006	Ina ja benëꞌ ga raca dila, ga sulao dila, pero bidzebile, danꞌ ruen zi gacacazi canaꞌ. Nerdziogue idyin dza iyudyi dyilayu.
40024007	Dila zë gaca tu yedyi conlë ja benꞌ yedyi tula. Naꞌ yedyi zë gaca ubin, gaca yelaꞌ hueꞌ, gaca uz̃uꞌ.
40024008	Canaꞌ gaca cati sulao yedzagalao ja benëꞌ.
40024009	’Naꞌ usedyin benëꞌ leꞌe lao naꞌa ja benꞌ rnabëꞌ ta usacajëꞌ leꞌe bizinaquezi, gutijëꞌ leꞌe. Udie benëꞌ leꞌe danꞌ nacale benꞌ quiaꞌ.
40024010	Lëdza naꞌ usan benꞌ zë bira galejëꞌ quiaꞌ. Udiejëꞌ laguedyijëꞌ, usedyinjëꞌ laguedyijëꞌ lao naꞌa benꞌ rnabëꞌ.
40024011	Huida benꞌ zë, benꞌ hueziꞌ yëꞌ, inajëꞌ rnëjëꞌ tanun quie Diuzi, pero benꞌ zë siꞌjëꞌ yëꞌ.
40024012	Tantozi gaca tazëdi, bira idyëꞌë ja benëꞌ laguedyijëꞌ.
40024013	Pero nu benꞌ sue biusan inao nëꞌëdiꞌ dza zunëꞌ lao dyilayu, huaziꞌ Diuzi lëjëꞌ yeyojëꞌ guibá.
40024014	Huayo ja benëꞌ tzetixogueꞌjëꞌ xtiꞌidzaꞌ Diuzi duz̃e yedyi layu ta inezijëꞌ zu Diuzi dispuesto yeyojëꞌ tzasulëjëꞌ lëbëꞌ ga rnabëꞌnëꞌ. Te naꞌ, yeyudyi quie dyilayu.
40024015	’Bzu profeta Daniel diꞌidzaꞌ lëꞌë guichi cabëꞌ naca tu ta udyiaguiꞌ benëꞌ, ratza Diuzi len. Reyaꞌalaꞌ tzioñeꞌele cabëꞌ niaꞌ leꞌe. Caora ilëꞌële badyia tu ta udyiaguiꞌ benëꞌ, ratza Diuzi len luꞌu idaoꞌ rnabëꞌra,
40024016	naꞌra reyaꞌalaꞌ yez̃uno ja benꞌ nitaꞌ estado Judea yeyojëꞌ guixiꞌ daoꞌ.
40024017	Chi nitaꞌjëꞌ laliꞌa, tanto ruguinte yez̃unojëꞌ, bireyaꞌalaꞌ yeyuꞌujëꞌ luꞌu yuꞌu quiejëꞌ siꞌjëꞌ bi ta de.
40024018	Lëscanaꞌ chi zujëꞌ layela, reyaꞌalaꞌ yez̃onojëꞌ biyezaꞌjëꞌ yeyojëꞌ tzez̃iꞌjëꞌ z̃abajëꞌ.
40024019	Gaca bayëchiꞌ quie ja nigula nuꞌa z̃iꞌine len ja nigula zu xcuidiꞌ raꞌadyiꞌ dza naꞌ.
40024020	Reyaꞌalaꞌ hueꞌlële Diuzi diꞌidzaꞌ ta gacalënëꞌ leꞌe ta biuz̃unole tiempo ruen zaga, nica dza huezilaꞌadyiꞌ.
40024021	Canaꞌ lega yedzagalao ja benëꞌ. Desde dza cati ureꞌ dyilayu, binedzagalao ja benëꞌ cabëꞌ yedzagalao benꞌ yez̃uno dza zezaꞌ. Lëscanꞌ, bëꞌ yeyudyi bedzagalaojëꞌ, ganura benëꞌ tula yedzagalao cabëꞌ lëjëꞌ.
40024022	Chi biichugo Diuzi dza yedzagalaojëꞌ, biilajëꞌ. Pero huachugu Diuzi dza naꞌ cuenda gacalënëꞌ ja benꞌ ulionëꞌ.
40024023	’Chi ina ja benëꞌ yëbijëꞌ leꞌe: “Ulenaꞌ, ni zu Cristo”, chi yëbijëꞌ leꞌe: “Ulenaꞌ, naꞌ zu Cristo”, bigalele quiejëꞌ.
40024024	Huida ja benꞌ huiziꞌ yëꞌ huejëꞌ cuinjëꞌ Cristo, huejëꞌ cuinjëꞌ benꞌ inë tanun quie Diuzi. Huejëꞌ milagro tacuenda siꞌjëꞌ yëꞌ len benꞌ ulio Diuzi, pero bihuejëꞌ gan siꞌjëꞌ benꞌ ulio Diuzi yëꞌ.
40024025	Baoniaꞌ leꞌe huaca tu ta binegaca.
40024026	Tanaꞌ lenaꞌ chi ina benëꞌ yëbijëꞌ leꞌe: “Ulenaꞌ, naꞌ zu Cristo lao lato dachi”, bitziole naꞌ. Chi yëbijëꞌ leꞌe: “Ulenaꞌ, naꞌ zu Cristo luꞌu yuꞌu”, bigalele quiejëꞌ.
40024027	Bigalele quiejëꞌ como danꞌ cati yeguidaꞌ nëꞌëdiꞌ, bichi yugulu benëꞌ, hualëꞌë ja benëꞌ nëꞌëdiꞌ cabëꞌ ilëꞌë benëꞌ xniꞌ yesa cati rëpin ga rlë obidza rdi xniꞌn hasta ga reyen obidza.
40024028	Caora rlëꞌële recho ja bëchi ladza, canaꞌ inezile de tazigo raojabaꞌ. Lëcanaꞌ gaca inezile ganꞌ gaca canꞌ baoniaꞌ.
40024029	Naꞌ una Jesús: ―Layeyudyite dza yedzagalaojëꞌ, naꞌra yechula obidza, bira inaꞌ xniꞌ biuꞌ, huaguinu bélo gan dyian, huaz̃isi yugulu ta dyia guibá.
40024030	Hualëꞌë benëꞌ tu ta binelëꞌëjëꞌ guibá. Lenaꞌ uluꞌen abdyin dza yeguidaꞌ nëꞌëdiꞌ, bichi yugulu benëꞌ. Naꞌ huabedyi yugulu ja benꞌ nitaꞌ lao yedyi layu, hualëꞌëjëꞌ nëꞌëdiꞌ, bichi yugulu benëꞌ, zaꞌa luꞌu beo. Hualëꞌëjëꞌ taz̃e de yelaꞌ huaca quiaꞌ, taz̃e de yelaꞌ rnabëꞌ quiaꞌ.
40024031	Naꞌra iseꞌelaꞌ ja ángel quiaꞌ ta ucuedyijëꞌ trompeta quiejëꞌ zidzo gula. Caora naꞌ yeguꞌudiꞌ ja benꞌ uliogaꞌ nëꞌëdiꞌ saꞌjëꞌ duz̃e yedyi layu guidajëꞌ ga zuaꞌ.
40024032	’Ulehue pensari ca raca quie yaga higo. Cati naca tacaꞌn reꞌene, naꞌ rasi laꞌagaꞌ quien, naꞌ nezile bazezaꞌ biuꞌ uba.
40024033	Lëscanꞌ cati ilëꞌële araca cabëꞌ baoniaꞌ leꞌe, reyaꞌalaꞌ inezile baruen bagozi dza iyudyi quie dyilayu.
40024034	Tali rniaꞌ leꞌe, tu bineya z̃iꞌi suba benꞌ nitaꞌ naꞌa, bëꞌ gaca cabëꞌ baoniaꞌ leꞌe.
40024035	Huade quie ta dyia guibá len lao dyila yu canaꞌzi, pero quie diꞌidzaꞌ rniaꞌ, biten canaꞌzi. Decazide gacan.
40024036	’Nunu nezi bata idyin dza iyudyi dyilayu. Binezi ja ángel dyia guibá, binezdaꞌ nëꞌëdiꞌ z̃iꞌi Diuzi. Tuzi Xuzaꞌ Diuzi nezinëꞌ.
40024037	’Cabëꞌ guca dza uzu Noé dyilayu, lëscanaꞌ gaca cati yeguidaꞌ nëꞌëdiꞌ, bichi yugulu benëꞌ, tatula.
40024038	Naꞌ dza naꞌ cati baruen bago gaca juicio nisa, bigulejëꞌ. Nitaꞌjëꞌ riꞌojë raojëꞌ, rutzaganaꞌ ja z̃iꞌijëꞌ hasta bdyin dza cati uyuꞌu Noé luꞌu barco quienëꞌ.
40024039	Naꞌ bigucabëꞌjëꞌ bi gaca quiejëꞌ hasta bdyin dza guca juicio nisa, canaꞌ biꞌa nisa yugulujëꞌ gutijëꞌ. Lëscanaꞌ gaca cati yeguidaꞌ nëꞌëdiꞌ, bichi yugulu benëꞌ, tatula.
40024040	Cati idyin dza naꞌ, chi zu chopa benëꞌ layela, naꞌ yequiëꞌ ja ángel tunëꞌ, itunëꞌ yegaꞌn.
40024041	Lëscanaꞌ chi zu chopa nigula hueto, naꞌ yequiëꞌ ja ángel tunëꞌ, itunëꞌ yegaꞌn.
40024042	’Ulesu listo como danꞌ binezile bi hora yeguidaꞌ nëꞌëdiꞌ nacaꞌ xaꞌnle.
40024043	Ulehue pensari canꞌ niaꞌ leꞌe. Chi nezi xaꞌn yuꞌu bi hora guida benꞌ uban du rëla, huazunëꞌ listo ta inaꞌnëꞌ bihuenëꞌ lato tzuꞌu benꞌ uban luꞌu yuꞌu quienëꞌ cuannëꞌ.
40024044	Quie lenaꞌ, sule listo, como danꞌ cati ruele pensari biguidaꞌ, huidaꞌ, lëhora naꞌ cati guidaꞌ nëꞌëdiꞌ, bichi yugulu benëꞌ.
40024045	Naꞌ una Jesús: ―Rniaꞌ leꞌe tu ejemplo quie tu mozo, benꞌ rioñeꞌe ruzu diꞌidzaꞌ. Naꞌ pcaꞌn xaꞌnnëꞌ lënëꞌ ta ugaonëꞌ ja benꞌ mozo quienëꞌ. Naꞌ uzaꞌnëꞌ zioguëꞌ.
40024046	Naꞌ huatzaxe xaꞌnnëꞌ lënëꞌ cati yedyinnëꞌ ilëꞌënëꞌ rue mozo zaꞌ cabëꞌ ta bënëꞌ lëbëꞌ mandado.
40024047	Tali rniaꞌ leꞌe, ucaꞌn xaꞌnnëꞌ lao naꞌanëꞌ yugulu ta de quienëꞌ.
40024048	Pero chi biruenëꞌ tahuen, chi raquenëꞌ biyedyinneza xaꞌnnëꞌ,
40024049	chi usacanëꞌ ja mozo quienëꞌ bizinaquezi, chi rdalënëꞌ benꞌ z̃udyi tuz̃e hueꞌe,
40024050	naꞌ yedyin xaꞌnnëꞌ cati raquenëꞌ biyedyin xaꞌnnëꞌ,
40024051	naꞌra hue xaꞌnnëꞌ lëbëꞌ castigo ca castigo hue Diuzi benꞌ birue tuzi ca najëꞌ. Huayojëꞌ guiꞌ gabila ga cuedyiyaꞌjëꞌ, ga gaojëꞌ leijëꞌ.
40025001	Naꞌ una Jesús: ―Reꞌendaꞌ iniaꞌ leꞌe tu diꞌidzaꞌ cabëꞌ rue Diuzi inabëꞌnëꞌ cati idyin dza naꞌ. Nacan ca quie chi nigula cuidiꞌ, benꞌ uzaꞌja zioja ga raca huetzaganaꞌ. Nuꞌajabiꞌ lámpara yudzo aceite ta tziojabiꞌ lidyi bibyu utzaganaꞌ ta tzelezajabiꞌ lëbiꞌ guidabiꞌ.
40025002	Naꞌ guca gaꞌyoꞌ nigula listo. Naꞌ igaꞌyoꞌjabiꞌ bigucajabiꞌ listo.
40025003	Naꞌ ja nigula binaca listo bibiꞌajabiꞌ tu frasco huio aceite ta yeyudzo lámpara bëꞌ guebidyi aceite quien.
40025004	Pero ja nigula listo biꞌajabiꞌ tu frasco huio aceite len lámpara quiejabiꞌ.
40025005	Naꞌ udzë biꞌbyu utzaganaꞌ guidabiꞌ. Naꞌ unan gasijabiꞌ gusijabiꞌ.
40025006	Naꞌra ca du gatzo yela bejabiꞌ rbedyiyaꞌ ja benëꞌ najëꞌ: “¡Bazaꞌ biꞌbyu utzaganaꞌ! ¡Ulero gapalaꞌnlebiꞌ!”
40025007	Naꞌ uyasa ja nigula cuidiꞌ yugujabiꞌ bgaꞌalaꞌjabiꞌ lámpara quiejabiꞌ.
40025008	Naꞌ lao gaꞌyoꞌjabiꞌ biguca listo gudyijabiꞌ igaꞌyoꞌjabiꞌ naca listo rëbijabiꞌ lëjabiꞌ: “Ulegun ledaoꞌ aceite quiele nëtoꞌ, danꞌ bareyula lámpara quiendoꞌ.”
40025009	Naꞌra una gaꞌyoꞌjabiꞌ listo rëbijabiꞌ lëjabiꞌ: “Bigunndoꞌn, danꞌ chi gunndoꞌn, bigaquen quiendoꞌ lente leꞌe. Uletzio tzegueꞌlen ga rutiꞌnëꞌn ta gataꞌ quiele.”
40025010	Naꞌ tu zio ja gaꞌyoꞌjabiꞌ biguca listo tzegueꞌjabiꞌ aceite, tu naꞌ bdyin biꞌbyu utzaganaꞌ. Naꞌ uyuꞌu igaꞌyoꞌjabiꞌ de aceite quie conlë biꞌbyu utzaganaꞌ luꞌu yuꞌu ga raca huetzaganaꞌ. Naꞌ besiojëꞌ yuꞌu.
40025011	Ude naꞌ bedyin igaꞌyoꞌjabiꞌ unajabiꞌ rëbijabiꞌ biꞌbyu utzaganaꞌ: “¡Señor, Señor, usalu yuꞌu tzuꞌundoꞌ!”
40025012	Naꞌ una biꞌbyu utzaganaꞌ rëbibiꞌ lëjabiꞌ: “Tali binubëꞌdaꞌ leꞌe.”
40025013	Naꞌ una Jesús rëbinëꞌ benꞌ quienëꞌ: ―Ulehue listo, danꞌ binezile bi dza, bi hora, yeguidaꞌ nëꞌëdiꞌ, bichi yugulu benëꞌ, tatula.
40025014	Naꞌ una Jesús: ―Reꞌendaꞌ iniaꞌ leꞌe itu diꞌidzaꞌ cabëꞌ rue Diuzi rnabëꞌnëꞌ. Ruenëꞌ ca tu benꞌ reꞌen tzio yedyi tula. Tu zazaꞌnëꞌ tzionëꞌ guz̃inëꞌ ja mozo quienëꞌ ta pcaꞌnnëꞌ centavo quienëꞌ lao naꞌajëꞌ.
40025015	’Naꞌ biz̃i tu benꞌ mozo quiëꞌ bëꞌnëꞌ cadu gaꞌyoꞌ mila dumi plata. Itunëꞌ bëꞌnëꞌ cadu chopa mila dumi plata. Itunëꞌ bëꞌnëꞌ cadu tu mila dumi plata. Bëꞌnëꞌ quie quiejëꞌ dumi cabëꞌ nezinëꞌ ruelëjëꞌ dyin dumi. Naꞌra uzëꞌë zioguëꞌ.
40025016	Benꞌ mozo, benꞌ uz̃iꞌ gaꞌyoꞌ mila naꞌ, bëlënëꞌn dyin bënëꞌ gan igaꞌyoꞌ mila z̃iꞌinan.
40025017	Lëscanꞌ benꞌ uz̃iꞌ chopa mila, bëlënëꞌn dyin bënëꞌ gan ichopa mila z̃iꞌinan.
40025018	Pero naꞌ benꞌ uz̃iꞌ tu mila, uyonëꞌ yecachiꞌnëꞌn yeguenëꞌ tu yero ga bdzeꞌnëꞌn luꞌu yu.
40025019	’Bëꞌ guca zë dza, naꞌ bedyin xanꞌ ja benꞌ mozo guz̃inëꞌ lëjëꞌ beyuelënëꞌ lëjëꞌ z̃ubaba.
40025020	Naꞌ tanëro bdyin benꞌ uz̃iꞌ gaꞌyoꞌ mila yesannëꞌ dumi. Naꞌ unëꞌ rëbinëꞌ xaꞌnnëꞌ: “Señor, benloꞌnëꞌ gaꞌyoꞌ mila. Naꞌ ni de igaꞌyoꞌ mila z̃iꞌinan ta biaꞌ gan.”
40025021	Naꞌ una xaꞌnnëꞌ rëbinëꞌ lëbëꞌ: “Tahuen gula cabëꞌ baoꞌ. Mozo dyaꞌa nacoꞌ, ruzuloꞌ diꞌidzaꞌ quiaꞌ. Tadyaꞌa bëlaoꞌ tadaoꞌ pcaꞌnaꞌ lao naoꞌ, tanaꞌ ucaꞌnaꞌ lao naoꞌ taz̃era, idaohuero suro tuz̃e.”
40025022	Naꞌ taorupe bdyin benꞌ uz̃iꞌ chopa mila yesannëꞌ dumi. Naꞌ unëꞌ rëbinëꞌ xaꞌnnëꞌ: “Señor, benloꞌnëꞌ chopa mila. Naꞌ ni de ichopa mila z̃iꞌinan ta biaꞌ gan.”
40025023	Naꞌ una xaꞌnnëꞌ rëbinëꞌ lëbëꞌ: “Tahuen gula cabëꞌ baoꞌ. Mozo dyaꞌa nacoꞌ, ruzuloꞌ diꞌidzaꞌ quiaꞌ. Tadyaꞌa bëlaoꞌ tadaoꞌ pcaꞌnaꞌ lao naoꞌ, tanaꞌ ucaꞌnaꞌ lao naoꞌ taz̃era, idaohuero suro tuz̃e.”
40025024	Pero naꞌ taoyune bdyin benꞌ uz̃iꞌ tu mila. Naꞌ unëꞌ rëbinëꞌ xaꞌnnëꞌ: “Señor, nezdaꞌ nacoꞌ benꞌ reꞌen mozo quie ta huejëꞌ dyin gaca z̃iꞌinan dumi quioꞌ. Huetzagaoꞌ mandado ja mozo quioꞌ ta yeziꞌjëꞌ usecho gaca z̃iꞌinan quioꞌ.
40025025	Lenaꞌ bdzebaꞌ udyiayaꞌa dumi quioꞌ. Tanaꞌ yecachaꞌn luꞌu yu. Naꞌ ni de dumi quioꞌ. Gabi guca quien.”
40025026	Naꞌ una xaꞌnnëꞌ rëbinëꞌ lënëꞌ: “Mozo mala benꞌ huëdi nacoꞌ. Neziloꞌ huetzaguiaꞌ mandado ja mozo quiaꞌ ta yeziꞌjëꞌ usecho gaca z̃iꞌinan quiaꞌ.
40025027	Tanaꞌ reyaꞌalaꞌ huelaoꞌ dyin dumi quiaꞌ ta gaca z̃iꞌinan cuenda cati yelaꞌ tatula yeziꞌa dumi quiaꞌ len z̃iꞌinan.”
40025028	Naꞌ una xaꞌnnëꞌ rëbinëꞌ benꞌ nitaꞌja naꞌ: “Uleguba tu mila dumi neziꞌnëꞌ. Ulehueꞌn benꞌ nezë chi mila.
40025029	Nu benꞌ ruelë dyin ta pcaꞌnaꞌ lao nëꞌë, hueꞌraꞌlënëꞌ tazëra gacaran sobre. Pero nu benꞌ biruelë dyin ta pcaꞌnaꞌ lao nëꞌë, huegubaꞌ ta pcaꞌnaꞌ lao nëꞌë.
40025030	Naꞌra uledzeꞌ mozo huëdi niga lao lato chula ga cuedyinëꞌ, ga yedzagalaonëꞌ, ga gao leinëꞌ.” ―Canaꞌ una Jesús rëbinëꞌ lëjëꞌ.
40025031	Naꞌ una Jesús: ―Cati yeguidaꞌ nëꞌëdiꞌ, bichi yugulu benëꞌ, huabiꞌa xlatogaꞌ. Hueguidaliaꞌ ja ángel quiaꞌ. Huapalaꞌn ja benëꞌ nëꞌëdiꞌ.
40025032	Naꞌ yeguꞌudiꞌ yugulu benꞌ tu tu yedyi de lao dyilayu laohuaꞌ. Useriaꞌ ja benëꞌ cuiogaꞌjëꞌ chopa cueꞌ cabëꞌ rue benꞌ rapa becoꞌ z̃iꞌilaꞌ, rbioguëꞌ becoꞌ z̃iꞌilaꞌ tzalaꞌla, naꞌ rbioguëꞌ chivo itzalaꞌla.
40025033	Canaꞌ huabiogaꞌ benꞌ nao xnezaꞌ zaquëꞌ yebë, pero huabiogaꞌ benꞌ binao xnezaꞌ zaquëꞌ yegaꞌ.
40025034	Naꞌ iniaꞌ yëbaꞌ ja benꞌ zu zaquëꞌ yebë: “Uleda leꞌe, benꞌ neyëri laxtaꞌohue lao Diuzi. Uletzuꞌu guibá ga arnabëꞌ xuzaꞌ, ga pcuezanëꞌ desde dza cati ureꞌte dyilayu.
40025035	Lenaꞌ naca quiele, como danꞌ cati uduaꞌ, benle nëꞌëdiꞌ ta udaohuaꞌ. Cati ubiledaꞌ, benle nëꞌëdiꞌ ta huaꞌa. Cati uzaꞌa yedyi tula blaꞌa z̃an yuꞌu quiele, benle posada quiaꞌ.
40025036	Cati bdzioguedaꞌ z̃abaꞌ, benle nëꞌëdiꞌ ta gucuaꞌ. Cati gucaꞌ z̃huiꞌa, cati gutaꞌ dyiguiba, bidale bedenaꞌle nëꞌëdiꞌ.” Canaꞌ yëbaꞌ lëjëꞌ.
40025037	Naꞌra ina benꞌ neyëri laxtaꞌohue lao Diuzi inajëꞌ nëꞌëdiꞌ: “Señor, ¿bata blëꞌëndoꞌ luëꞌ udueloꞌ, naꞌ benndoꞌ ta udaoloꞌ? ¿Bata blëꞌëndoꞌ luëꞌ ubileloꞌ, naꞌ benndoꞌ ta hueꞌ eloꞌ?
40025038	¿Bata blëꞌëndoꞌ luëꞌ uzaoꞌ yedyi tula blaoꞌ z̃an yuꞌu quiendoꞌ, naꞌ benndoꞌ posada quioꞌ? ¿Bata blëꞌëndoꞌ bdziogueloꞌ z̃aboꞌ, naꞌ benndoꞌ ta gucoloꞌ?
40025039	¿Bata blëꞌëndoꞌ luëꞌ gutaꞌloꞌ luꞌu dyiguiba, naꞌ bedenaꞌndoꞌ luëꞌ?”
40025040	Naꞌra iniaꞌ yëbaꞌjëꞌ: “Tali rniaꞌ leꞌe, yugute ta babële beyëchiꞌlaꞌadyiꞌle bichaꞌ, benꞌ nao xnezaꞌ, laꞌacazi benꞌ yëchiꞌ gula, canaꞌ beyëchiꞌlaꞌadyiꞌle nëꞌëdiꞌ.”
40025041	’Naꞌra iniaꞌ yëbaꞌ ja benꞌ nitaꞌ zaquëꞌ yegaꞌ: “Ulebigaꞌ tzalaꞌla leꞌe benꞌ yuꞌu deꞌ lao Diuzi. Uletzio guiꞌ gabila ta bireyula tuzioli ta pcueza Diuzi quie xanꞌ taxiꞌibiꞌ len ja ángel quienan.
40025042	Lenaꞌ gaca quiele tziole, como danꞌ cati uduaꞌ, bibenle nëꞌëdiꞌ ta gaohuaꞌ. Cati ubiledaꞌ, bibenle nëꞌëdiꞌ ta yoꞌogaꞌ.
40025043	Cati uzaꞌa yedyi tula blaꞌa z̃an yuꞌu quiele, bibenle posada quiaꞌ. Cati bdzioguedaꞌ z̃abaꞌ, bibenle ta gacuaꞌ. Cati guca z̃huiꞌa, gutaꞌ luꞌu dyiguiba, bibidale idenaꞌle nëꞌëdiꞌ.” Canaꞌ yëbaꞌjëꞌ.
40025044	Naꞌra inajëꞌ yëbijëꞌ nëꞌëdiꞌ: “Señor, ¿bata blëꞌëndoꞌ luëꞌ udueloꞌ? ¿Bata blëꞌëndoꞌ luëꞌ ubileloꞌ? ¿Bata blëꞌëndoꞌ luëꞌ uzaoꞌ yedyi tula blaoꞌ z̃an yuꞌu quiendoꞌ? ¿Bata blëꞌëndoꞌ luëꞌ bdziogueloꞌ z̃aboꞌ? ¿Bata blëꞌëndoꞌ luëꞌ guca z̃hueꞌloꞌ? ¿Bata blëꞌëndoꞌ luëꞌ gutaꞌloꞌ luꞌu dyiguiba, naꞌ bibeyëchiꞌlaꞌadyiꞌndoꞌ luëꞌ?”
40025045	Naꞌ iniaꞌ yëbaꞌjëꞌ: “Tali rniaꞌ leꞌe, yugute ta bibële bibeyëchiꞌlaꞌadyiꞌle ja benꞌ nao xnezaꞌ, laꞌacazi benꞌ yëchiꞌ gula, canaꞌ bibeyëchiꞌlaꞌadyiꞌle nëꞌëdiꞌ.”
40025046	Caora naꞌ tziojëꞌ guiꞌ gabila ta bireyula tuzioli. Pero ja benꞌ neyëri laxtaꞌohue lao Diuzi, huayojëꞌ tzesulëjëꞌ Diuzi guibá tuzioli. ―Canaꞌ una Jesús rëbinëꞌ lëjëꞌ.
40026001	Cati beyudyi una Jesús canaꞌ, naꞌ unëꞌ rëbinëꞌ benꞌ quienëꞌ:
40026002	―Como banezile, ichopa dzazi idyin gaꞌalaꞌ lani pascua. Naꞌ usedyin benëꞌ nëꞌëdiꞌ, bichi yugulu benëꞌ, lao naꞌa benꞌ rnabëꞌ ta udaꞌjëꞌ nëꞌëdiꞌ lëꞌë yaga cruzo. ―Canaꞌ una Jesús.
40026003	Naꞌra caora naꞌ, beguꞌudiꞌ ja benꞌ naca xanꞌ pxuzi, len ja los demás ja benꞌ rusëdi ley quie Moisés, len benꞌ rnabëꞌ quie benꞌ Israel, beguꞌudiꞌjëꞌ laliꞌa palacio quie Caifás, benꞌ naca xanꞌ pxuzi rnabëꞌra iza naꞌ.
40026004	Naꞌ psaqueꞌjëꞌ bi huejëꞌ ta guxujëꞌ Jesús balarazi gutijëꞌ lëbëꞌ.
40026005	Canaꞌ unajëꞌ rëbijëꞌ laguedyijëꞌ: ―Bireyaꞌalaꞌ gutironëꞌ tu neraca lani ta biidzaꞌ ja benëꞌ raꞌo.
40026006	Naꞌra uzaꞌ Jesús lënëꞌ ja benꞌ quiëꞌ ziojëꞌ yedyi Betania uyuꞌujëꞌ yuꞌu quie Simón, benꞌ guca yelaꞌ hueꞌ ta ruzudzoꞌ cuerpo quienëꞌ dza naꞌ.
40026007	Naꞌ ubigaꞌ tu nigula ga reꞌ Jesús lao mesa. Nuꞌ anëꞌ tu frasco yo alabastro yudzo aceite tzaoꞌ ta rlaꞌn z̃ixi z̃eo. Naꞌ blatonëꞌn guicho Jesús.
40026008	Cati blëꞌë ja benꞌ quie Jesús cabëꞌ bë nigula, naꞌra bdzaꞌjëꞌ unajëꞌ rëbijëꞌ laguedyijëꞌ: ―¿Bixquienꞌ beditoguëꞌ aceite canaꞌ?
40026009	Reyaꞌalaꞌ gutiꞌnëꞌn zacaꞌn dumi z̃e tacuenda gacalënëꞌ benꞌ yëchiꞌ.
40026010	Naꞌ be Jesús cabëꞌ rnajëꞌ, naꞌ unëꞌ rëbinëꞌ lëjëꞌ: ―¿Bixquienꞌ ruele zëdi nigula niga? Tadyaꞌa bënëꞌ quiaꞌ.
40026011	Nitaꞌcazi benꞌ yëchiꞌ ladole yugu dza. Pero nëꞌëdiꞌ, baruen bago dza bira suliaꞌ leꞌe.
40026012	Lenaꞌ blatonëꞌ aceite rlaꞌn z̃ixi z̃eo guichogaꞌ, danꞌ baruen bago dza gatiaꞌ udzeꞌjëꞌ cuerpo quiaꞌ luꞌu beló yo.
40026013	Tali rniaꞌ leꞌe, con gatitezi tzetixogueꞌ benëꞌ xtiꞌidzaꞌ Diuzi inajëꞌ cabëꞌ reꞌen Diuzi gataꞌ yelaꞌ neban quie ja benëꞌ tuzioli, quixogueꞌrëjëꞌ cabëꞌ bë nigula niga quiaꞌ. Canaꞌ yezaꞌlaꞌadyiꞌjëꞌ cabëꞌ bënëꞌ quiaꞌ.
40026014	Naꞌra uyo tu benꞌ quie Jesús, benꞌ lao Judas Iscariote, yegueꞌlënëꞌ ja xanꞌ pxuzi diꞌidzaꞌ.
40026015	Naꞌ una Judas rëbinëꞌ lëjëꞌ: ―¿Gaca gunle nëꞌëdiꞌ chanꞌ usedyinaꞌ Jesús lao naꞌale? Naꞌ udiz̃ujëꞌ lëbëꞌ galobechi dumi plata.
40026016	Naꞌra rusaqueꞌ Judas nacala huenëꞌ ta usedyinnëꞌ Jesús lao naꞌa ja xanꞌ pxuzi.
40026017	Dza nëro uzu dza lani, dza rao ja benꞌ Israel yëta xtila biyuꞌun levadura, ubigaꞌ ja benꞌ quie Jesús ga zënëꞌ unajëꞌ rëbijëꞌ Jesús: ―¿Ga reꞌenloꞌ usiñaꞌndoꞌ ta gaoro quie lani pascua?
40026018	Naꞌ una Jesús rëbinëꞌ lëjëꞌ: ―Uletzio ciudad Jerusalén tzenaꞌle tu benꞌ zu naꞌ. Naꞌ yëbilenëꞌ: “Cani una maestro: Baruen bago dza gatiaꞌ. Quie lenaꞌ gaoliaꞌ ja benꞌ quiaꞌ quie lani pascua z̃an yuꞌu quioꞌ.”
40026019	Naꞌ bë ja benꞌ quie Jesús cabëꞌ bënëꞌ lëjëꞌ mandado. Uyojëꞌ psiñaꞌjëꞌ ta gaojëꞌ rtzeꞌ quie lani pascua.
40026020	Cati bagula, bdyin Jesús ureꞌlënëꞌ ja chipchopa benꞌ quiëꞌ lao mesa.
40026021	Tu raca neyuꞌujëꞌ raojëꞌ, una Jesús rëbinëꞌ lëjëꞌ: ―Tali rniaꞌ leꞌe, ladole zu tu benꞌ usedyin nëꞌëdiꞌ lao naꞌa benꞌ rnabëꞌ.
40026022	Naꞌ guquejëꞌ bayëchiꞌ gula. Naꞌ unë tu huiojëꞌ rëbijëꞌ Jesús: ―Señor, ¿quele nëꞌëdiꞌ huaꞌ cabëꞌ unaoꞌ?
40026023	Naꞌra una Jesús rëbinëꞌ lëjëꞌ: ―Nu benꞌ udyilë nëꞌëdiꞌ tuz̃e yëta quie luꞌu plato dyia niga, lëbëꞌ usedyinnëꞌ nëꞌëdiꞌ lao naꞌa benꞌ rnabëꞌ.
40026024	Decazide gaca quiaꞌ nëꞌëdiꞌ, bichi yugulu benëꞌ, cabëꞌ rnën lëꞌë guichi laꞌiya quie Diuzi. Pero bayëchiꞌ gula ta zaꞌ gaca quie benꞌ usedyin nëꞌëdiꞌ lao naꞌa benꞌ rnabëꞌ. Tadyaꞌacala quienëꞌ chanꞌ biuzunëꞌ lao yedyi layu.
40026025	Naꞌ una Judas, benꞌ usedyin Jesús lao naꞌa benꞌ rnabëꞌ, rëbinëꞌ lëbëꞌ: ―Maestro, ¿quele nëꞌëdiꞌ huaꞌ cabëꞌ unaoꞌ? Naꞌ una Jesús rëbinëꞌ lëbëꞌ: ―Ajaꞌ, luëꞌ naꞌ.
40026026	Naꞌ tu raca neraojëꞌ, bëxu Jesús yëta xtila unëꞌ rëbinëꞌ Diuzi: “Diuxcaleloꞌ.” Naꞌ bz̃oz̃onëꞌn bëꞌnëꞌn ja benëꞌ quiëꞌ unëꞌ rëbinëꞌ lëjëꞌ: ―Ulegao, lëlen nacan ca quie cuerpo quiaꞌ.
40026027	Ude naꞌ, bëxunëꞌ tu copa vino nisa bedzuliꞌ, unëꞌ rëbinëꞌ Diuzi: “Diuxcaleloꞌ.” Naꞌ bëꞌnëꞌn ja benꞌ quienëꞌ unëꞌ rëbinëꞌ lëjëꞌ: ―Uleyoꞌon yugulule. Lëlen nacan
40026028	ca quie ren quiaꞌ. Lenaꞌ ilatogaꞌ gatiaꞌ cuenda yegaꞌntzaꞌolë Diuzi leꞌe tacubi, lëscanꞌ cuenda gataꞌ yelaꞌ hueziꞌz̃e quie ja benꞌ zë.
40026029	Pero rniaꞌ leꞌe, bira yoꞌogaꞌ vino nisa bedzuliꞌ tatula. Hasta que idyin dza zulële nëꞌëdiꞌ ga rnabëꞌ Xuzaꞌ Diuzi, naꞌtera yoꞌogaꞌ tacubi tatula.
40026030	Naꞌ ude beyudyi bilajëꞌ tu himno, uzaꞌjëꞌ ziojëꞌ yaꞌa Olivos.
40026031	Naꞌ una Jesús rëbinëꞌ ja benꞌ quienëꞌ: ―Huasanle nëꞌëdiꞌ yugulule naꞌayela. Gaca quiele ca rnan lëꞌë guichi laꞌiya quie Diuzi: “Hueꞌ Diuzi lato guti ja benëꞌ xanꞌ becoꞌ z̃iꞌilaꞌ, naꞌtera huedzatza ja becoꞌ z̃iꞌilaꞌ quienëꞌ.”
40026032	Pero iyudyi guti ja benëꞌ nëꞌëdiꞌ, huebanaꞌ tatula, huabialaohuaꞌ laole tziole estado Galilea.
40026033	Naꞌra una Pedro rëbinëꞌ Jesús: ―Baꞌalaꞌcazi yugulujëꞌ usanjëꞌ luëꞌ, pero nëꞌëdiꞌ, biusancazaꞌ luëꞌ.
40026034	Naꞌ una Jesús rëbinëꞌ Pedro: ―Tali rniaꞌ luëꞌ, tu binecuedyi biu naꞌayela, huëboꞌ benëꞌ binubëꞌloꞌ nëꞌëdiꞌ tzona lasa.
40026035	Naꞌ una Pedro rëbinëꞌ Jesús: ―Baꞌalaꞌcazi chi gutirëjëꞌ nëꞌëdiꞌ len luëꞌ, biyëpaꞌ ja benëꞌ binubëꞌdaꞌ luëꞌ. Canaꞌrë una ja los demás benꞌ quie Jesús.
40026036	Naꞌra bdyinlë Jesús ja benꞌ quienëꞌ ga lao Getsemaní, naꞌ unëꞌ rëbinëꞌ lëjëꞌ: ―Ni ulecueꞌ tu raca tzaꞌa niꞌ tzegueꞌliaꞌ Diuzi diꞌidzaꞌ.
40026037	Naꞌ uquiëꞌ Jesús Pedro len chopa z̃iꞌi Zebedeo, udyialaorajëꞌ ilëꞌëtiꞌ ga uzulao guque Jesús bayëchiꞌ gula.
40026038	Naꞌ una Jesús rëbinëꞌ lëjëꞌ: ―Tanto raquedaꞌ bayëchiꞌ gula, reꞌennan gutin nëꞌëdiꞌ. Leꞌe yegaꞌnle niga, pero bigasile huele nëꞌëdiꞌ tuz̃e.
40026039	Naꞌra udyialaoranëꞌ ilëꞌëtiꞌ gutanëꞌ guzu ruꞌala layu, bëꞌlënëꞌ Diuzi diꞌidzaꞌ unëꞌ rëbinëꞌ Diuzi: ―Xuzaꞌ Diuzi, chi saqueꞌ ucachiꞌ ucuiꞌoloꞌ nëꞌëdiꞌ ca naca tazëdi gula bazaꞌ gaca quiaꞌ. Nacan ca quie tu ta slaꞌ gula yoꞌogaꞌ. Pero bihueloꞌ cabëꞌ reꞌendaꞌ, hueloꞌ cabëꞌ reꞌencazoꞌ gaca.
40026040	Naꞌ zezaꞌnëꞌ bedyinnëꞌ ga nitaꞌ ja benꞌ quienëꞌ. Cati blëꞌënëꞌ arasijëꞌ, naꞌra unëꞌ rëbinëꞌ Pedro: ―¿Quele biuz̃aqueꞌle bigasile ni tu hora ta huele nëꞌëdiꞌ tuz̃e?
40026041	Bigasile. Ulehueꞌlë Diuzi diꞌidzaꞌ tacuenda bihue xanꞌ taxiꞌibiꞌ leꞌe gan huele xquia ca tazëdi gula bazaꞌ quiele. Tali reꞌenle huelële nëꞌëdiꞌ tuz̃e, pero nerdzioguele fuerza quie Diuzi ta huele cabëꞌ reꞌennëꞌ huele.
40026042	Naꞌ taorupe zio Jesús yegueꞌlënëꞌ Diuzi diꞌidzaꞌ unëꞌ caniga: ―Xuzaꞌ Diuzi, chi bisaqueꞌ te canaꞌzi ca naca tazëdi gula bazaꞌ gaca quiaꞌ, naꞌra gacacazi ca reꞌenloꞌ.
40026043	Naꞌra zezaꞌnëꞌ bedyinnëꞌ tatula ga nitaꞌ ja benꞌ quienëꞌ, pero nerasijëꞌ, danꞌ lega yuꞌu bichi gala laojëꞌ.
40026044	Naꞌ psannëꞌ lëjëꞌ zioguëꞌ taoyune lasa yegueꞌlënëꞌ Diuzi diꞌidzaꞌ. Unëꞌ rëbinëꞌ Diuzi cabëꞌ unëꞌ taorupe.
40026045	Naꞌra zezaꞌnëꞌ tatula bedyinnëꞌ ga nitaꞌ ja benꞌ quienëꞌ. Naꞌ unëꞌ rëbinëꞌ lëjëꞌ: ―Naꞌa sí, gasile yeziꞌlaꞌadyiꞌle. Abdyin hora usedyin benëꞌ nëꞌëdiꞌ, bichi yugulu benëꞌ, lao naꞌa benꞌ napaja dulaꞌ xquia.
40026046	Ulechasa, tzioro. Bazaꞌ benꞌ usedyin nëꞌëdiꞌ lao naꞌa benꞌ rnabëꞌ.
40026047	Naꞌ nezë Jesús ruꞌenëꞌ diꞌidzaꞌ cati bdyin Judas, benꞌ naca benꞌ quienëꞌ lao chipchopajëꞌ. Bdyinlënëꞌ ja benꞌ zë nuꞌajëꞌ macheta, nuꞌajëꞌ yaga. Bdyinjëꞌ useꞌelaꞌ ja xanꞌ pxuzi lëjëꞌ len ja benꞌ rnabëꞌ lëjëꞌ.
40026048	Naꞌ Judas, benꞌ usedyin Jesús lao naꞌajëꞌ, begaꞌnlënëꞌ lëjëꞌ diꞌidzaꞌ dza naꞌ caora gudyinëꞌ lëjëꞌ cani: ―Con benꞌ gaohuaꞌ tu situ xaꞌague, lëbenꞌ naꞌ guxule preso.
40026049	Naꞌ ubigaꞌ Judas ga zë Jesús unëꞌ rëbinëꞌ lëbëꞌ: ―¡Padiux, Maestro! Caora naꞌ udaohuëꞌ Jesús tu situ.
40026050	Naꞌ una Jesús rëbinëꞌ lëbëꞌ: ―Padiux, bichaꞌ. ¿Bi rueloꞌ zaoꞌ niga? Naꞌra ubigaꞌjëꞌ bëxujëꞌ Jesús preso uquiëꞌjëꞌ lëbëꞌ.
40026051	Caora naꞌ ulio tu benꞌ quie Jesús macheta quienëꞌ, uchugunëꞌ naga tu benꞌ naca mozo quie xanꞌ pxuzi.
40026052	Naꞌ una Jesús rëbinëꞌ lënëꞌ: ―Bedzeꞌ macheta quioꞌ luꞌu lidyin. Nu benꞌ rdilaja conlë macheta, lëlëcazin gutin lëjëꞌ.
40026053	¿Binezoꞌ ca huelëcazi Xuzaꞌ nëꞌëdiꞌ? Chanꞌ inabaꞌ xuzaꞌ, iseꞌelëꞌ mazla tzona galo chi mila ja ángel ta gacalëjëꞌ nëꞌëdiꞌ.
40026054	Pero chi inabaꞌ xuzaꞌ ta iseꞌelëꞌ ja ángel, naꞌ bisaqueꞌ gaca quiaꞌ cabëꞌ rnën lëꞌë guichi laꞌiya quie Diuzi ca reyaꞌalaꞌ gaca quiaꞌ.
40026055	Naꞌra una Jesús rëbinëꞌ ja benëꞌ bdyin bëxu lëbëꞌ: ―¿Abrole nuꞌale macheta, nuꞌale yaga, ta guxule nëꞌëdiꞌ? ¿Raquele nëꞌëdiꞌ benꞌ uban? Yugu dza rbiꞌa luꞌu idaoꞌ rnabëꞌra rusëdiaꞌ benëꞌ, pero bibëxule nëꞌëdiꞌ caora naꞌ.
40026056	Pero canaꞌ guca tacuenda uzu diꞌidzaꞌ cabëꞌ diꞌidzaꞌ quie Diuzi bzu benꞌ profeta lëꞌë guichi dza naꞌte. Naꞌra psanlaꞌadyiꞌ ja benꞌ quie Jesús lëbëꞌ bz̃unojëꞌ.
40026057	Naꞌ uquiëꞌ benꞌ bëxu Jesús preso lao Caifás, benꞌ naca xanꞌ pxuzi rnabëꞌra. Lenan neguꞌudiꞌ ja benꞌ rusëdi ley quie Moisés, len ja benꞌ rnabëꞌ.
40026058	Pero zio Pedro naohuëꞌ lëjëꞌ zitoꞌla, bdyinnëꞌ laliꞌa yuꞌute quie xanꞌ pxuzi rnabëꞌra. Naꞌ uyuꞌunëꞌ ureꞌnëꞌ lado ja policía ta ilëꞌënëꞌ cabiz̃i gaca iyudyin.
40026059	Naꞌ rusaqueꞌ ja xanꞌ pxuzi, len yugu ja benꞌ rnabëꞌ quie idaoꞌ rnabëꞌra bi huejëꞌ ta gaojëꞌ Jesús xquia ta gutijëꞌ lëbëꞌ, baꞌalaꞌcazi tafalso gaojëꞌ lëbëꞌ xquia.
40026060	Pero bibedzelejëꞌ ca inajëꞌ, baꞌalaꞌcazi unë ja benꞌ zë diꞌidzaꞌ falso contra lëbëꞌ. Naꞌ beyudyite bdyin chopa testigo falso.
40026061	Naꞌ unajëꞌ rëbijëꞌ benꞌ nitaꞌja naꞌ: ―Lëbenꞌ niga unëꞌ: “Udyiayaꞌa idaoꞌ rnabëꞌra, naꞌ yelisaꞌn tatula lao tzona dza.”
40026062	Naꞌra uzuli xanꞌ pxuzi rnabëꞌra, unëꞌ rëbinëꞌ Jesús: ―¿Bixquienꞌ birequëboꞌ? ¿Bi ca naoꞌ danꞌ rnëjëꞌ cabëꞌ unaoꞌ?
40026063	Pero chizi begaꞌn Jesús. Naꞌ una xanꞌ pxuzi rnabëꞌra rëbinëꞌ Jesús: ―Rguntiaꞌ Diuzi zu guibá, guenëꞌ chi rnaoꞌ tali. Unë nëtoꞌ chi tali nacoꞌ Cristo, z̃iꞌi Diuzi.
40026064	Naꞌ una Jesús rëbinëꞌ lëbëꞌ: ―Tali nacaꞌ Cristo, z̃iꞌi Diuzi, cabëꞌ unaoꞌ. Lëscanꞌ iniaꞌ leꞌe, hualëꞌële nëꞌëdiꞌ, bichi yugulu benëꞌ, cati cuiꞌa zaquëꞌ yebë cuëta Diuzi, benꞌ de yelaꞌ rnabëꞌ z̃e quie. Lëscanꞌ hualëꞌële nëꞌëdiꞌ cati yeguidaꞌ tatula lao beo zë z̃an guibá.
40026065	Naꞌra tantozi bdzaꞌ xanꞌ pxuzi rnabëꞌra, uchezanëꞌ z̃abëꞌ unëꞌ rëbinëꞌ ja benꞌ nitaꞌ naꞌ: ―Rnayaꞌ benꞌ niga Diuzi cabëꞌ rnëꞌ. Bira rnaban testigo tula. Abele cabëꞌ diꞌidzaꞌ unëꞌ rnayaꞌnëꞌ Diuzi. ¿Bi ca nale huero quienëꞌ?
40026066	Naꞌ unajëꞌ rëbijëꞌ xanꞌ pxuzi rnabëꞌra: ―Napëꞌ dulaꞌ xquia, reyaꞌalaꞌ gatinëꞌ.
40026067	Naꞌra bdaꞌjëꞌ z̃enꞌ laohuëꞌ, bëꞌjëꞌ lëbëꞌ ziꞌ. Ibalajëꞌ udijëꞌ laohuëꞌ,
40026068	unajëꞌ rëbijëꞌ lëbëꞌ: ―Chi nacoꞌ Cristo, unacara nu udi luëꞌ.
40026069	Tu neraca canaꞌ, ureꞌ Pedro laliꞌa. Naꞌ ubigaꞌ tu nigula rue dyin lao xaꞌne ga reꞌ Pedro unanëꞌ rëbinëꞌ lëbëꞌ: ―Lëscanaꞌ luëꞌ, rdalëraoꞌ Jesús, benꞌ estado Galilea.
40026070	Naꞌra una Pedro rëbinëꞌ lënëꞌ: ―Binubëꞌdaꞌ nu benꞌ naoꞌ.
40026071	Naꞌ zio Pedro zënëꞌ ruꞌa puerta cati blëꞌë itu nigula zë naꞌ. Naꞌra una nigula naꞌ rëbinëꞌ ja benꞌ zë naꞌ: ―Lëscanꞌ lëbenꞌ naꞌ rdalërënëꞌ Jesús, benꞌ yedyi Nazaret.
40026072	Naꞌ una Pedro rëbinëꞌ lëjëꞌ: ―Ruguntiaꞌ Diuzi binubëꞌdaꞌ benꞌ naꞌ.
40026073	Tu chiꞌzi ude beyudyi naꞌ, ubigaꞌ ja benꞌ nitaꞌja naꞌ ga zë Pedro, unajëꞌ rëbijëꞌ Pedro: ―Tali luëꞌ nacaraoꞌ benꞌ quie benꞌ naꞌ como danꞌ nenate cabëꞌ rueloꞌ ruꞌeloꞌ diꞌidzaꞌ.
40026074	Naꞌra rugunte Pedro Diuzi hue Diuzi lëbëꞌ castigo chi binacan tali cabëꞌ rnëꞌ. Naꞌ unëꞌ rëbinëꞌ ja benꞌ nitaꞌ naꞌ: ―Binubëꞌdaꞌ nu benꞌ nale canaꞌ. Caora naꞌ laoredyite tu biu.
40026075	Naꞌ bezaꞌlaꞌadyiꞌ Pedro cabëꞌ una Jesús gudyinëꞌ lëbëꞌ: “Tu binecuedyi biu naꞌayela, naꞌ tzona lasa yëboꞌ benëꞌ binubëꞌloꞌ nëꞌëdiꞌ.” Naꞌ bero Pedro zionëꞌ uredyinëꞌ ziꞌlaza gula.
40027001	Naꞌ cati uyeniꞌ, begaꞌn yugu ja xanꞌ pxuzi, len ja benꞌ rnabëꞌ quie benꞌ Israel diꞌidzaꞌ bi huejëꞌ ta gutijëꞌ Jesús.
40027002	Naꞌra pquiojëꞌ Jesús psedyinjëꞌ lëbëꞌ lao naꞌa Poncio Pilato, benꞌ naca gobernador.
40027003	Cati blëꞌë Judas cabëꞌ ruejëꞌ quie Jesús gutijëꞌ lëbëꞌ, naꞌra beyaquenëꞌ cabëꞌ bënëꞌ. Naꞌ uyonëꞌ yesannëꞌ lao ja xanꞌ pxuzi, len ja benꞌ rnabëꞌ galobechi dumi plata ta udiz̃ujëꞌ lëbëꞌ.
40027004	Naꞌ unëꞌ rëbinëꞌ lëjëꞌ: ―Abiaꞌ tu xquia, psedyinaꞌ tu benꞌ bibi dulaꞌ xquia quie de lao naꞌale, naꞌ gutilenëꞌ. Pero naꞌ unajëꞌ rëbijëꞌ lëbëꞌ: ―¿Bi cuenda quie nëtoꞌ? Nacan cuenda quioꞌ luëꞌ.
40027005	Naꞌra bzala Judas dumi plata luꞌu idaoꞌ rnabëꞌra uyonëꞌ bdzeꞌnëꞌ du yenëꞌ uzë ladza ta gutinëꞌ.
40027006	Naꞌ beziꞌ ja xanꞌ pxuzi dumi plata unajëꞌ rëbijëꞌ laguedyijëꞌ: ―Bireyaꞌalaꞌ udzeꞌro dumi niga luꞌu caja ga yuꞌu gun quie Diuzi, como nacan laz̃o quie benꞌ bëti benëꞌ.
40027007	Naꞌra labegaꞌntejëꞌ diꞌidzaꞌ bi huejëꞌ conlë dumi yeyaꞌojëꞌn tu cueꞌ layu ga ucachiꞌjëꞌ benꞌ binaca benꞌ Israel. Naꞌ layu naꞌ beyaꞌojëꞌn laonan layu quie benꞌ rue taza plato dza naꞌ.
40027008	Pero naꞌa biralaonan canaꞌ. Anexuba ja benëꞌ laonan layu quie ren. Canaꞌ laonan hasta naꞌadza.
40027009	-
40027010	Canaꞌ uzu diꞌidzaꞌ cabëꞌ una profeta Jeremías dza naꞌ. Lëdiꞌidzaꞌ naꞌ rnën caniga: “Aodiz̃u benꞌ Israel galobechi dumi plata precio quienëꞌ. Lëdumi aoz̃iꞌjëꞌ beyaꞌojëꞌ tu cueꞌ layu quie benꞌ rue taza plato. Canaꞌ una Diuzi gudyinëꞌ nëꞌëdiꞌ.” Canaꞌ una profeta Jeremías.
40027011	Naꞌra uquiëꞌjëꞌ psedyinjëꞌ Jesús lao naꞌa benꞌ naca gobernador. Naꞌ una benꞌ naca gobernador rëbinëꞌ Jesús: ―¿Nacoꞌ rey quie benꞌ Israel? Naꞌ una Jesús rëbinëꞌ lëbëꞌ: ―Nacaꞌ rey quiejëꞌ cabëꞌ unaoꞌ.
40027012	Cati rao ja xanꞌ pxuzi, len benꞌ rnabëꞌ Jesús xquia, bibequëbinëꞌ.
40027013	Naꞌ una Pilato rëbinëꞌ Jesús: ―¿Quele bireloꞌ cabëꞌ najëꞌ raojëꞌ luëꞌ xquia?
40027014	Pero bibequëbi Jesús tatula. Tanaꞌ lenaꞌ lega beban gobernador.
40027015	Naꞌ de tu costumbre quiejëꞌ yebio gobernador tu benꞌ preso yuꞌu luꞌu dyiguiba tu raca lani pascua. Naꞌ yebio gobernador nutezi benꞌ reꞌen ja benëꞌ yero.
40027016	Naꞌ yuꞌu tu benꞌ lao Barrabás luꞌu dyiguiba. Nezi ja benëꞌ dyëꞌëdi naquëꞌ benꞌ mala.
40027017	Naꞌra bëꞌ beguꞌudiꞌ ja benëꞌ, naꞌ una Pilato rëbinëꞌ lëjëꞌ: ―¿Ca nuz̃ilajëꞌ reꞌenle yebiogaꞌ luꞌu dyiguiba? ¿Reꞌenle yebiogaꞌ Barrabás? ¿O chi reꞌenle yebiogaꞌ Jesús, benꞌ na useꞌelaꞌ Diuzi?
40027018	Canaꞌ unëꞌ rëbinëꞌ lëjëꞌ danꞌ gucabëꞌnëꞌ yelaꞌ z̃ëꞌ quie benꞌ rnabëꞌ psedyinjëꞌ Jesús lao naꞌanëꞌ.
40027019	Naꞌra ureꞌ Pilato ga ruenëꞌ justicia, caora useꞌelaꞌ z̃gulëꞌ diꞌidzaꞌ gudyinëꞌ lëbëꞌ: “Usanloꞌ quie benꞌ naꞌ, danꞌ bibi xquia napëꞌ. Uxusaꞌ udiyele cabëꞌ raca quienëꞌ. Lega rdëbidaꞌ quioꞌ chi biusanloꞌnëꞌ.”
40027020	Pero bëꞌlë ja xanꞌ pxuzi len ja benꞌ rnabëꞌ ja benëꞌ diꞌidzaꞌ ta inabajëꞌ ta yero Barrabás, pero naꞌ gutijëꞌ Jesús.
40027021	Naꞌ una gobernador rëbinëꞌ lëjëꞌ tatula: ―¿Nulajëꞌ lao rupajëꞌ reꞌenle yebiogaꞌ luꞌu dyiguiba? Naꞌ unajëꞌ rëbijëꞌ lëbëꞌ: ―Barrabás.
40027022	Naꞌ unaba Pilato rëbinëꞌ lëjëꞌ: ―¿Biz̃i huaꞌ quie Jesús, benꞌ na useꞌelaꞌ Diuzi lëbëꞌ? Naꞌ yugutejëꞌ unajëꞌ rëbijëꞌ Pilato: ―¡Udaꞌloꞌnëꞌ lëꞌë yaga cruzo!
40027023	Naꞌ una Pilato rëbinëꞌ lëjëꞌ: ―¿Biz̃i xquia bënëꞌ? Pero naꞌ unajëꞌ zidzo rëbijëꞌ lëbëꞌ: ―¡Udaꞌloꞌnëꞌ lëꞌë yaga cruzo!
40027024	Cati gucabëꞌ Pilato bisaqueꞌ gaca areglo, lëzi blëꞌënëꞌ bdzaꞌ ja benëꞌ, naꞌ bënëꞌ mandado yexiꞌjëꞌ nisa udibinëꞌ nëꞌë lao ja benëꞌ, unëꞌ rëbinëꞌ lëjëꞌ: ―Binaca cuenda quiaꞌ nëꞌëdiꞌ danꞌ gatinëꞌ. Rniaꞌ leꞌe gabi xquia bënëꞌ. Nacan cuenda quiele.
40027025	Naꞌ una yugujëꞌ rëbijëꞌ lëbëꞌ: ―Cuenda quiendoꞌ len z̃iꞌindoꞌ nacan danꞌ gatinëꞌ.
40027026	Naꞌra bebio Pilato Barrabás luꞌu dyiguiba. Bënëꞌ mandado udi ja soldado Jesús guidi, naꞌ udaꞌjëꞌ lëbëꞌ lëꞌë yaga cruzo.
40027027	Naꞌ uquiëꞌ ja soldado Jesús lao palacio. Caora naꞌ beguꞌudiꞌ yuguꞌlu ja laguedyi soldado quiejëꞌ, bzujëꞌ lëbëꞌ gatzo laꞌohue.
40027028	Naꞌ ulëchojëꞌ z̃abëꞌ, bgacojëꞌ lëbëꞌ tu laꞌariꞌ z̃na.
40027029	Naꞌ bdzeꞌjëꞌ guichoguëꞌ tu coron yëchiꞌ, psejëꞌ lëbëꞌ tu xaga zacaꞌ nëꞌë yebë. Naꞌra uditzujëꞌ z̃ibijëꞌ laohuëꞌ rutitujëꞌ lëbëꞌ unajëꞌ rëbijëꞌ lëbëꞌ: ―¡Viva luëꞌ, Rey quie benꞌ Israel!
40027030	Lëscanꞌ bdaꞌjëꞌ lëbëꞌ z̃enꞌ. Naꞌ begubajëꞌ xaga zenëꞌ udijëꞌn guicho Jesús.
40027031	Ude beyudyi ptitujëꞌ lëbëꞌ, belëchojëꞌ tu laꞌariꞌ z̃na guconëꞌ, begacojëꞌ lëbëꞌ z̃abacazëꞌ. Naꞌ uquiëꞌjëꞌ lëbëꞌ ta udaꞌjëꞌ lëbëꞌ lëꞌë yaga cruzo.
40027032	Naꞌ du tu neza bedilajëꞌ tu benꞌ yedyi Cirene laonëꞌ Simón. Naꞌ bëjëꞌ mandado huaꞌanëꞌ yaga cruzo.
40027033	Canaꞌ bdyinjëꞌ ga laona Gólgota, ta inaro xtiꞌidzaꞌro: Yaꞌa chita guicho benꞌ huati.
40027034	Naꞌ bëꞌjëꞌ ta yoꞌoguëꞌ vino nequixi taslaꞌ gula. Bëꞌ hueꞌenëꞌn ledaoꞌ bicuꞌ, biguꞌunnëꞌ yoꞌoguëꞌn.
40027035	Naꞌ ude beyudyi bdaꞌ soldado lëbëꞌ lëꞌë yaga cruzo, naꞌra bëjëꞌ suerte bëꞌjëꞌ laze z̃abëꞌ. Canaꞌ uzu diꞌidzaꞌ bzu benꞌ profeta lëꞌë guichi dza naꞌ. Lëdiꞌidzaꞌ rnan caniga: “Bëjëꞌ suerte bëꞌjëꞌ laze z̃abaꞌ.”
40027036	Naꞌra ureꞌ soldado ta rapajëꞌ lëbëꞌ.
40027037	Naꞌ guicho cruzo bdyiajëꞌ tu letrero ga rguixogueꞌn ca bi xquia bënëꞌ danꞌ bëtijëꞌ lëbëꞌ. Lëꞌë letrero unan caniga: “Jesús, Rey quie benꞌ Israel.”
40027038	Lëscanꞌ bdaꞌrëjëꞌ chopa benꞌ uban lëꞌë ichopa yaga cruzo. Bzujëꞌ tun zaquëꞌ yebë cuëta Jesús, itun bzujëꞌ zaquëꞌ yegaꞌ.
40027039	Naꞌ ude ja benëꞌ ptitujëꞌ lëbëꞌ ruta guicho laojëꞌ.
40027040	Unajëꞌ rëbijëꞌ lëbëꞌ: ―Luëꞌ unaoꞌ udyiaguiꞌloꞌ idaoꞌ rnabëꞌra, naꞌ yeyueloꞌn lao tzona dza, psela cuinloꞌ naꞌa. Chi tali z̃iꞌi Diuzi luëꞌ, beyëzi lëꞌë yaga cruzo.
40027041	Lëscanꞌ ja xanꞌ pxuzi, len ja benꞌ rusëdi ley quie Moisés, len ja benꞌ partido fariseo, len ja benꞌ rnabëꞌ ptitujëꞌ lëbëꞌ. Naꞌ unajëꞌ rëbijëꞌ laguedyijëꞌ:
40027042	―Pte pselanëꞌ benꞌ tula, nechanꞌ biuz̃aqueꞌnëꞌ uselanëꞌ cuinnëꞌ. Chi tali naquëꞌ Rey quie benꞌ Israel, hueyëzëꞌ lëꞌë yaga cruzo ta galero quienëꞌ.
40027043	Lëscanꞌ unëꞌ zudyiꞌilënëꞌ Diuzi. Ca rusela Diuzi lëbëꞌ naꞌa chi tali raque Diuzi lëbëꞌ como danꞌ unëꞌ naquëꞌ z̃iꞌi Diuzi.
40027044	Naꞌ lente benꞌ uban, benꞌ bdaꞌrëjëꞌ lëꞌë yaga cruzo, ptiturëjëꞌ lëbëꞌ.
40027045	Naꞌ bechula lao duz̃e ciudad naꞌ. Cadu laꞌodza uzulaon, naꞌ beyudyin ca du las tres quie zadzëꞌ.
40027046	Lëhora naꞌtezi uredyiyaꞌ Jesús zidzo unëꞌ: ―Elí, Elí, ¿lama sabactani? ―ta inaro xtiꞌidzaꞌro: Xuzaꞌ Diuzi, Xuzaꞌ Diuzi, ¿bixquienꞌ apsanlaꞌadyoꞌ nëꞌëdiꞌ?
40027047	Naꞌ be ja benꞌ nitaꞌ naꞌ cabëꞌ una Jesús. Naꞌ unajëꞌ rëbijëꞌ laguedyijëꞌ: ―Profeta Elías rëz̃i benꞌ niga.
40027048	Caora naꞌ laziote tu benꞌ zu naꞌ yexiꞌnëꞌ tu ta naca yunꞌ ca z̃iꞌilaꞌ laona esponja. Naꞌ bdzeꞌnëꞌn luꞌu vino slaꞌ bzunëꞌn lao yaga ta bdyinnan sibi ga daꞌ Jesús ta supinëꞌn.
40027049	Pero una ibala ja benꞌ zë naꞌ rëbijëꞌ lëbëꞌ: ―Psan naꞌ. Yaꞌ inaꞌro chi guida Elías uselanëꞌ benꞌ niga.
40027050	Naꞌ uredyiyaꞌ Jesús zidzo tatula, gutinëꞌ.
40027051	Lëhora naꞌtezi breꞌeza laꞌariꞌ zë gatzo laoꞌ idaoꞌ rnabëꞌra. Babreꞌezan gucan chopa laꞌa. Lëscanꞌ guca uz̃uꞌ ulaꞌan yo yela.
40027052	Naꞌ beyalo beló yo ga yuꞌu benꞌ huati. Beban zë benꞌ baguti, benꞌ bë quie xtiꞌidzaꞌ Diuzi dza uzujëꞌ.
40027053	Cati abeban Jesús, naꞌra brojëꞌ luꞌu beló yo, uyojëꞌ ciudad naca laꞌiya Jerusalén. Naꞌ blëꞌë ja benꞌ zë lëjëꞌ.
40027054	Naꞌ cati blëꞌë xanꞌ soldado lënëꞌ ja soldado quienëꞌ cabëꞌ guca uz̃uꞌ len itu ta guca, naꞌra bdzebijëꞌ unajëꞌ rëbijëꞌ laguedyijëꞌ: ―Tali naca benꞌ ni z̃iꞌi Diuzi.
40027055	Naꞌ nitaꞌ ja nigula zë zituꞌ rnaꞌjëꞌ cabëꞌ raca quie Jesús. Gucalëjëꞌ unaojëꞌ lëbëꞌ desde dza uzaꞌnëꞌ estado Galilea.
40027056	Naꞌ zëlë lëjëꞌ María Magdalena, len María z̃naꞌ Santiago, len José, len z̃naꞌ ja z̃iꞌi Zebedeo.
40027057	Cati agula, bdyin tu benꞌ uñaꞌa, benꞌ yedyi Arimatea laohuëꞌ José. Naquëꞌ benꞌ nao xneza Jesús.
40027058	Naꞌ uyonëꞌ yenaꞌnëꞌ Pilato unabanëꞌ cuerpo quie Jesús ta tzecachiꞌnëꞌn. Naꞌ bë Pilato mandado ta hueꞌjëꞌ lëbëꞌ cuerpo quie Jesús.
40027059	Naꞌ uz̃iꞌ José cuerpo quie Jesús, bdubinëꞌn tu laꞌariꞌ yëri.
40027060	Naꞌ yehuaꞌanëꞌn bdzeꞌnëꞌn luꞌu tu beló yo ta zabeyudyi bënëꞌ. Naꞌ zaotacorëꞌ ruꞌa beló yo tu yo z̃e gula ta naca lagaꞌ. Ude beyudyi naꞌ, bezëꞌë zeyoguëꞌ.
40027061	Naꞌ ruꞌa beló yo naꞌ ureꞌ María Magdalena lënëꞌ itu María tula.
40027062	Naꞌ beteyu naꞌ dza saodo, dza huezilaꞌadyiꞌ quiejëꞌ, uyo ja xanꞌ pxuzi, len ja benꞌ partido fariseo yenaꞌjëꞌ Pilato
40027063	unajëꞌ rëbijëꞌ lëbëꞌ: ―Señor, nëtoꞌ rezaꞌlaꞌadyiꞌndoꞌ cabëꞌ una benꞌ huiziꞌ yëꞌ naꞌ cati uzuëꞌ, unëꞌ huezaꞌnëꞌ ga de benꞌ huati huebannëꞌ tatula lao tzona dza.
40027064	Tanaꞌ lenaꞌ ruen zi hueloꞌ mandado gapa ja soldado ruꞌa beló yo lao tzona dza. Canaꞌ bisaqueꞌ tzio ja benꞌ quienëꞌ du rëla tzelanjëꞌ cuerpo quienëꞌ tacuenda yëbijëꞌ ja benëꞌ: “Bezaꞌnëꞌ ga de benꞌ huati bebannëꞌ.” Chi hue benꞌ quienëꞌ canaꞌ, mazara yëꞌ siꞌjëꞌ benëꞌ.
40027065	Naꞌ una Pilato rëbinëꞌ lëjëꞌ: ―Ni nitaꞌ tu cueꞌ soldado, benꞌ gapa ja ruꞌa beló yo. Ulequiëꞌjëꞌ ta gapajëꞌ dyëꞌëdi ruꞌa beló yo.
40027066	Naꞌra uyojëꞌ uquiëꞌjëꞌ soldado. Pquichijëꞌ tu sello ga nedila ruꞌa yo ta nutacojëꞌ ruꞌa beló. Naꞌ pcaꞌnjëꞌ ja soldado, benꞌ rapa ruꞌa beló yo.
40028001	Cati uyeniꞌ dza tula du bala dza domingo, uyo María Magdalena lënëꞌ itu María tula yenaꞌjëꞌ ruꞌa beló yo.
40028002	Caora naꞌ lagucate tu uz̃uꞌ nun quie uyëzi tu ángel quie Diuzi guibá, udubanëꞌ yo nutacojëꞌ ruꞌa beló, ureꞌnëꞌ laonan.
40028003	Naꞌ ruseniꞌ laohuëꞌ ca xniꞌ yesa. Lëscanꞌ z̃abëꞌ rnaꞌn raca titiꞌ bezëri gula.
40028004	Cati blëꞌë ja soldado ángel, naꞌ lega bdzebijëꞌ uz̃izan lëjëꞌ byalajëꞌ layu, gutajëꞌ ca quie benꞌ huati.
40028005	Naꞌ una ángel rëbinëꞌ ja nigula: ―Bidzebile. Nezdaꞌ reguilole Jesús, benꞌ guti lëꞌë yaga cruzo.
40028006	Bira zunëꞌ niga. Abebannëꞌ cabëꞌ unëꞌ gaca quienëꞌ. Uledacara, ulenaꞌ ga bdzeꞌjëꞌ cuerpo quienëꞌ.
40028007	Uletzio tzeguedyile ja benꞌ quienëꞌ abezaꞌnëꞌ ga de benꞌ huati, abebannëꞌ. Huabialaohuëꞌ leꞌe tu neza Galilea. Naꞌte hualëꞌële lëbëꞌ. Lenaꞌ ruen zi quixoguiꞌa leꞌe.
40028008	Naꞌ du rdzebi ja nigula, uzaꞌjëꞌ taria gan de beló yo, ziojëꞌ redaohuejëꞌ tzeguedyijëꞌ ja benꞌ quie Jesús cabëꞌ guca.
40028009	Naꞌ ptilalao Jesús lëjëꞌ tu neza bgapëꞌ diuz̃inëꞌ lëjëꞌ. Naꞌ ibigaꞌjëꞌ gan zë Jesús gutajëꞌ layu bdaꞌ ruꞌajëꞌ uyonelaꞌadyiꞌjëꞌ lëbëꞌ.
40028010	Naꞌ una Jesús rëbinëꞌ lëjëꞌ: ―Bidzebile. Uletzio tzeguedyile ja bichaꞌ benꞌ quiaꞌ ta tziojëꞌ Galilea. Naꞌte ilëꞌëjëꞌ nëꞌëdiꞌ.
40028011	Tu raca nezio ja nigula tu neza, uzaꞌ bala ja soldado uyojëꞌ ciudad Jerusalén yeguëdyijëꞌ ja xanꞌ pxuzi cabëꞌ guca quiejëꞌ.
40028012	Naꞌ uyo ja xanꞌ pxuzi yeguëdyijëꞌ ja benꞌ rnabëꞌ ta yegaꞌnjëꞌ diꞌidzaꞌ bi huejëꞌ. Naꞌ bëꞌjëꞌ ja soldado dumi z̃e.
40028013	Naꞌ unajëꞌ rëbijëꞌ ja soldado: ―Cani yëbile benëꞌ. Du rëla du rasile, bida ja benꞌ quie Jesús, bedelanjëꞌ cuerpo quienëꞌ.
40028014	Chi inezi gobernador cabëꞌ guca quiele, nëtoꞌ gacalëndoꞌ leꞌe ta bibi zëdi gaca quiele.
40028015	Naꞌra uz̃iꞌ ja soldado dumi, uyojëꞌ yeguëdyijëꞌ ja benëꞌ cabëꞌ gudyi xanꞌ pxuzi len ja benꞌ rnabëꞌ lëjëꞌ. Cabëꞌ una ja soldado guca quie cuerpo quie Jesús, canaꞌ na ja benëꞌ guca quien hasta naꞌadza.
40028016	Naꞌ uzaꞌ ja chiptu benꞌ quie Jesús ziojëꞌ estado Galilea. Naꞌ bdyinjëꞌ ga zu tu yaꞌa, ga gudyi Jesús lëjëꞌ tziojëꞌ dza naꞌte.
40028017	Lëganꞌ naꞌ blëꞌëjëꞌ Jesús uyonelaꞌadyiꞌjëꞌ lëbëꞌ. Naꞌ nitaꞌ ja benꞌ quienëꞌ biralejëꞌ chi lëbëꞌn.
40028018	Naꞌ ubigaꞌ Jesús ganꞌ nitaꞌ ja benꞌ quienëꞌ unëꞌ rëbinëꞌ lëjëꞌ: ―Apcaꞌn Diuzi lao naꞌa inabiꞌa lao duz̃e guibá len duz̃e dyilayu.
40028019	Tanaꞌ lenaꞌ iniaꞌ leꞌe, uletzio duz̃e yedyi layu tzetixogueꞌle ja benëꞌ xtiꞌidzaꞌ, usëdilejëꞌ inaojëꞌ xnezaꞌ. Ulehueꞌ lao ja benꞌ inao xnezaꞌ uzëtole Diuzi, uzëtole nëꞌëdiꞌ, uzëtole Bichi Be quienëꞌ.
40028020	Naꞌ usëdilejëꞌ huejëꞌ duz̃e cabëꞌ baoniaꞌ leꞌe. Bigalaꞌadyiꞌle suliaꞌ leꞌe tuzioli hasta iyudyi dyila yu. Amén.
41001001	Cani guca dza naꞌ cati uzulao Juan udixogueꞌnëꞌ quie Jesucristo, benꞌ naca z̃iꞌi Diuzi.
41001002	Azio zë iza bzu profeta Isaías xtiꞌidzaꞌ Diuzi lëꞌë guichi. Canaꞌ udixogueꞌ Diuzi danꞌ rnën caniga: Huaseꞌelaꞌ tu benꞌ cuialao neza ga tzioꞌ cuenda tzetixogueꞌnëꞌ ja benëꞌ huidoꞌ luëꞌ.
41001003	Huazu benꞌ inaꞌ lao lato dachi ga bidyia yuꞌu, huanëꞌ zidzo yëbinëꞌ laguedyinëꞌ caniga: “Huele hueluba neza quiele cuenda huida benꞌ naca xaꞌnro, usalole tu neza li.”
41001004	Canaꞌ guca bida Juan lao lato dachi ga bidyia yuꞌu, bëꞌnëꞌ lao ja benëꞌ. Canaꞌ unëꞌ gudyinëꞌ lejëꞌ de que reyaꞌalaꞌ utzaꞌjëꞌ pensari quiejëꞌ, huejëꞌ lato ta hueꞌ Juan laojëꞌ cuenda yeziꞌz̃e Diuzi dulaꞌ xquia quiejëꞌ.
41001005	Uyo ja benꞌ quie estado Judea len ja benꞌ ciudad Jerusalén, bdyinjëꞌ ga zë Juan. Caora uxubalëpijëꞌ ca tamedian bëjëꞌ, naꞌra bëꞌ Juan laojëꞌ luꞌu yao Jordán.
41001006	Guco Juan laꞌariꞌ de guitzaꞌ quie z̃aba camello. Lëscanꞌ tu cincho guidi bdzeꞌnëꞌ lëꞌënëꞌ. Udaonëꞌ bëchiꞌzu, hueꞌenëꞌ bdyinꞌdaoꞌ quie bezu cera ta rdzela guixiꞌ daoꞌ.
41001007	Naꞌra udixogueꞌnëꞌ ja benëꞌ uyo ga zënëꞌ gudyinëꞌ lejëꞌ: ―Benꞌ zezaꞌra zenao nëꞌëdiꞌ, nacarëꞌ benꞌ z̃e ca nëꞌëdiꞌ. Tanto nacarëꞌ benꞌ z̃e ca nëꞌëdiꞌ, ni lëꞌëtiꞌ bibi zacaꞌ ni siquiera biyeyaz̃ogaꞌ cuiogaꞌ guidi yuꞌu niꞌanëꞌ.
41001008	Nëꞌëdiꞌ ruꞌa laole conlë nisa, pero benꞌ zazaꞌra zenao nëꞌëdiꞌ, udzeꞌnëꞌ Bichi Be quie Diuzi luꞌu guicho laxtaꞌole.
41001009	Naꞌra uzaꞌ Jesús yedyi Nazaret quie estado Galilea zionëꞌ bdyinnëꞌ ga zë Juan. Lëganꞌ naꞌ bëꞌ Juan laonëꞌ luꞌu yao Jordán.
41001010	Cati bero Jesús luꞌu yao, blëꞌënëꞌ uyalo guibá, blëꞌënëꞌ uyëzi Bichi Be quie Diuzi ca rëzi biu bdyinnëꞌ ga zë Jesús.
41001011	Naꞌra unë Diuzi ga zuëꞌ guibá unëꞌ: ―Luëꞌ nacoꞌ z̃iꞌinaꞌ, nedyëꞌëdaꞌ luëꞌ. Lega redaohuedaꞌ ca rueloꞌ.
41001012	Naꞌra uquiëꞌ Bichi Be quie Diuzi Jesús lao lato dachi ga bidyia yuꞌu.
41001013	Lëganꞌ naꞌ uzunëꞌ lao chopa galo dza ga yuꞌurë ja bia guixiꞌ. Naꞌra bdyinrë Satanás ga zë Jesús guꞌunnan iquixi Jesús huenëꞌ tamala. Pero naꞌa useꞌelaꞌ Diuzi ja ángel quienëꞌ ta gacalëjëꞌ Jesús.
41001014	Caora baode bdzeꞌjëꞌ Juan luꞌu dyiguiba, naꞌra uzaꞌ Jesús zionëꞌ ja yedyi nebaba Galilea ta tzetixogueꞌnëꞌ xtiꞌidzaꞌ Diuzi.
41001015	Naꞌra una Jesús gudyinëꞌ lejëꞌ: ―Babdyin hora cati inabëꞌ Diuzi lao yedyi layu. Reyaꞌalaꞌ utzaꞌle pensari quiele, hue quiele xtiꞌidzaꞌ Diuzi.
41001016	Naꞌra uzaꞌ Jesús zioguëꞌ ruꞌa lagun Galilea. Naꞌ blëꞌënëꞌ Simón len bichinëꞌ Andrés. Ruejëꞌ dyin quiejëꞌ rudzeꞌjëꞌ du yëxo luꞌu nisa ta tzuꞌu ja bela.
41001017	Naꞌra una Jesús rëbinëꞌ lejëꞌ: ―¡Ulenao nëꞌëdiꞌ! Cabëꞌ ruele cuiole bela yuꞌu luꞌu nisa, canaꞌ uluꞌenaꞌ leꞌe cuiole benꞌ inao xneza Diuzi.
41001018	Caora naꞌ lapsantejëꞌ du yëxo quiejëꞌ, bira uz̃ejëꞌ bela, ziolëjëꞌ lëbëꞌ.
41001019	Biz̃i cati uzaꞌra Jesús ilëꞌëtiꞌ, blëꞌënëꞌ chopa z̃iꞌi Zebedeo, tunëꞌ laonëꞌ Santiago, itunëꞌ laonëꞌ Juan. Reꞌjëꞌ luꞌu barco daoꞌ quiejëꞌ reguibajëꞌ du yëxo quiejëꞌ.
41001020	Naꞌ caora guz̃i Jesús lejëꞌ, pcaꞌnjëꞌ barco daoꞌ quiejëꞌ lao naꞌa xuzijëꞌ len itu mozo, ziolëjëꞌ Jesús.
41001021	Naꞌ uzaꞌjëꞌ ziojëꞌ bdyinjëꞌ yedyi Capernaum. Cati bdyin dza saodo, dza huezilaꞌadyiꞌ quiejëꞌ, uyuꞌu Jesús luꞌu idaoꞌ quiejëꞌ laona sinagoga ta usëdinëꞌ ja benꞌ bedupa naꞌ.
41001022	Naꞌra tu bebanzijëꞌ ca gudyi Jesús lejëꞌ, como danꞌ rusëdinëꞌ lejëꞌ ca benꞌ de yelaꞌ rnabëꞌ quie cuinzëꞌ, quele ca ja benꞌ rusëdi ley pcaꞌn Diuzi lao naꞌa Moisés.
41001023	Naꞌ luꞌu idaoꞌ ga zë Jesús bdyin tu benꞌ yuꞌu bichi be mala luꞌu laxtaꞌonëꞌ. Caora naꞌ uredyiyaꞌ bichi be mala yuꞌu benꞌ naꞌ rëbinan Jesús:
41001024	―¿Bixquienꞌ zaoꞌ niga ga zundoꞌ, luëꞌ Jesús, benꞌ yedyi Nazaret? ¿Quele zaoꞌ niga ta tilalaoꞌ udyiaguiꞌloꞌ nëtoꞌ? Nubëꞌdaꞌ luëꞌ, nacoꞌ benꞌ laꞌiya, benꞌ useꞌelaꞌ Diuzi.
41001025	Naꞌra udila Jesús lën, rëbinëꞌ bichi be mala: ―¡Bira inëloꞌ! ¡Bero ganꞌ yuꞌuloꞌ luꞌu laxtaꞌo benꞌ niga!
41001026	Caora naꞌ tu rz̃izizi benꞌ naꞌ zënëꞌ yuꞌunëꞌ bichi be mala, naꞌra uredyiyaꞌn beronan gan yuꞌun zeyonan.
41001027	Canaꞌ tu bebanzi ja benëꞌ, du rdzebijëꞌ unëjëꞌ rëbijëꞌ laguedyijëꞌ: ―¿Nuz̃i naca benꞌ niga? ¿Biz̃i huesëdi cubi ruenëꞌ? ¿Como hasta ja bichi be mala ralejan quienëꞌ?
41001028	Canaꞌ guca luegozi unezi ja benꞌ nitaꞌ yedyi nebaba Galilea cabëꞌ rue Jesús.
41001029	Naꞌra cati berojëꞌ idaoꞌ sinagoga, uzaꞌ Jesús zioguëꞌ len Santiago len Juan bdyinjëꞌ z̃an yuꞌu quie Simón len Andrés.
41001030	Naꞌ de benꞌ gula quie Simón lao belaga yuꞌunëꞌ z̃la. Quie lenaꞌ gudyijëꞌ Jesús cabëꞌ raca quienëꞌ.
41001031	Caora naꞌ ude Jesús ganꞌ de nigula naꞌ lao belaga. Ca bdyin Jesús naꞌ, bëxunëꞌ naꞌa nigula, uchisanëꞌ lëbëꞌ. Ca uyasëꞌ, caora naꞌ bero tala yuꞌunëꞌ. Naꞌra bë nigula naꞌ ta udaojëꞌ.
41001032	Naꞌra caora gula uxin banaca chula, uquiëꞌ ja benëꞌ nu benꞌ raca z̃hueꞌ, len nu benꞌ yuꞌu bichi be mala luꞌu laxtaꞌohuëꞌ, bdyinjëꞌ ganꞌ zë Jesús.
41001033	Naꞌ bedupa yugulu benꞌ yedyi naꞌ laliꞌa yuꞌu ga zë Jesús.
41001034	Naꞌ nacala yelaꞌ hueꞌ racajëꞌ, beyue Jesús lejëꞌ, bebionëꞌ bichi be mala yuꞌujëꞌ. Bibëꞌnëꞌ lato inëjan como nezijan nu naquëꞌ.
41001035	Naꞌra du bala cati nenaca chula, uyasa Jesús zionëꞌ ruꞌa yedyi ta hueꞌlënëꞌ Diuzi diꞌidzaꞌ.
41001036	Caora uyasa Simón len ja compañero quienëꞌ, blëꞌëjëꞌ ganu Jesús dyilaꞌ, caora naꞌ uzaꞌjëꞌ yedilojëꞌ lëbëꞌ.
41001037	Naꞌ cati bedzelejëꞌ lëbëꞌ, unajëꞌ rëbijëꞌ lëbëꞌ: ―Benꞌ zë zaꞌ, rguilojëꞌ luëꞌ.
41001038	Naꞌra una Jesús rëbinëꞌ lejëꞌ: ―Tzioro lao yedyi tula ganꞌ nacara gaꞌalaꞌ cuenda quixogueꞌriaꞌ lejëꞌ xtiꞌidzaꞌ Diuzi. Tanaꞌ lenaꞌ bidaꞌ lao yedyi layu.
41001039	Canaꞌ uyo Jesús yugulu yedyi nebaba Galilea, uyuꞌunëꞌ luꞌu idaoꞌ sinagoga quiejëꞌ udixogueꞌnëꞌ ja benꞌ nitaꞌ naꞌ xtiꞌidzaꞌ Diuzi, bebionëꞌ ja bichi be mala yuꞌujëꞌ.
41001040	Naꞌra ubigaꞌ tu benꞌ yuꞌu yelaꞌ hueꞌ ca pindo ganꞌ zë Jesús, uditzu z̃ibinëꞌ lao Jesús unëyëchiꞌnëꞌ rëbinëꞌ Jesús: ―Uz̃iꞌz̃e quiaꞌ. Chi reꞌenloꞌ, huaca yeyueloꞌ nëꞌëdiꞌ.
41001041	Naꞌra beyëchiꞌlaꞌadyiꞌ Jesús lëbëꞌ. Blinëꞌ nëꞌë bëxunëꞌ lëbëꞌ unëꞌ rëbinëꞌ lëbëꞌ: ―Reꞌendaꞌ huaꞌ ca naoꞌ. Hueyuaꞌ luëꞌ naꞌa.
41001042	Caora naꞌ lapsante yelaꞌ hueꞌ quiëꞌ lëbëꞌ, labeyacatëꞌ.
41001043	Naꞌra unë Jesús rëbinëꞌ benꞌ naꞌ:
41001044	―Ni tu nunu yëboꞌ canꞌ babiaꞌ quioꞌ. Tuzi ta rniaꞌ, uyo yaluꞌe cuinloꞌ lao pxuzi. Naꞌ bëꞌnëꞌ tu ta reyaꞌalaꞌ hueꞌloꞌnëꞌ cabëꞌ rnë lëꞌë ley quie Moisés danꞌ babeyëriloꞌ. Canaꞌ hueloꞌ ta inezi ja benëꞌ babez̃i yelaꞌ hueꞌ yuꞌuloꞌ.
41001045	Pero zio benꞌ naꞌ udixogueꞌnëꞌ laguedyinëꞌ cabëꞌ guca quiëꞌ. Quie lenaꞌ bira uz̃aqueꞌ tzata Jesús zaquëꞌlao laꞌo ja yedyi. Puro ruꞌa yedyi ga bidyia yuꞌu udanëꞌ. Pero uzaꞌ ja benëꞌ quie quie yedyi quiejëꞌ ziojëꞌ bdyinjëꞌ ga rda Jesús.
41002001	Bëꞌ baode chopa tzona dza, naꞌ bedyin Jesús ciudad Capernaum. Tzadi unezi ja benëꞌ bedyin Jesús z̃an yuꞌu quienëꞌ.
41002002	Quie lenaꞌ bedupa ja benꞌ zë ganꞌ zë Jesús. Tanto bedupa ja benꞌ zë, lente laliꞌa bedzaꞌjëꞌ. Naꞌ udixogueꞌ Jesús lejëꞌ xtiꞌidzaꞌ Diuzi.
41002003	Naꞌra bdyinra itapa benëꞌ len belaga ga z̃uba tu benꞌ z̃i.
41002004	Pero biuz̃aqueꞌ tzuꞌulëjëꞌ benꞌ z̃i luꞌu yuꞌu ganꞌ zë Jesús, danꞌ nitaꞌ benꞌ zë. Quie lenaꞌ urëjëꞌ lun yuꞌu, udubajëꞌ yaga dacoꞌ lun yuꞌu, bzujëꞌ tu yëro ta pchizajëꞌ belaga layu ga z̃uba benꞌ z̃i.
41002005	Caora blëꞌë Jesús cabëꞌ bëjëꞌ rzudyiꞌilëjëꞌ lëbëꞌ de que huacanëꞌ yeyuenëꞌ benꞌ z̃i, naꞌra una Jesús rëbinëꞌ benꞌ z̃i: ―Bichaꞌ, baoz̃iꞌz̃iaꞌ dulaꞌ xquia quioꞌ.
41002006	Biz̃i bago ureꞌ chopa tzona benꞌ rusëdi ley ta pcaꞌn Diuzi lao naꞌa Moisés. Naꞌra bëjëꞌ pensari unajëꞌ:
41002007	“¿Bixquienꞌ una benꞌ niga canaꞌ? Barnayaꞌnëꞌ Diuzi unëꞌ canaꞌ como danꞌ tuzi Diuzi huaca siꞌz̃e dulaꞌ xquia quiero, quele benꞌ ni.”
41002008	Pero gucabëꞌ Jesús ca naca pensari quiejëꞌ. Lenaꞌ una Jesús rëbinëꞌ lejëꞌ: ―¿Bixquienꞌ ruele pensari canaꞌ?
41002009	¿Ca nurlan nacaran yalo huaꞌ quie benꞌ z̃i niga? ¿Nacaran yalo chi yëpaꞌnëꞌ: “Aoz̃iꞌz̃iaꞌ dulaꞌ xquia quioꞌ”, o chi yëpaꞌnëꞌ: “Uyasa, beziꞌ belaga quioꞌ, bezaꞌ beyo”?
41002010	Pues nacaꞌ bichi yugulu benëꞌ. Naꞌra uluꞌenaꞌ leꞌe de yelaꞌ rnabëꞌ quiaꞌ lao yedyi layu ta yeziꞌz̃iaꞌ dulaꞌ xquia quie ja benëꞌ. Naꞌra una Jesús rëbinëꞌ benꞌ z̃i:
41002011	―Rniaꞌ luëꞌ, uyasa, beziꞌ belaga quioꞌ, beyo z̃an yuꞌu quioꞌ.
41002012	Caora naꞌ uyasa benꞌ z̃i, beziꞌnëꞌ belaga quiëꞌ, zeyoguëꞌ, udenëꞌ ganꞌ nitaꞌ ja benëꞌ. Naꞌ bëjëꞌ Diuzi benꞌ z̃e unajëꞌ: ―Ni tu lasa binelëꞌëro cabëꞌ bë benꞌ ni.
41002013	Naꞌ uyo Jesús ruꞌa lagun Galilea tatula. Caora babedupa benꞌ zë ga zë Jesús, naꞌra psëdinëꞌ lejëꞌ.
41002014	Bëꞌ beyudyi naꞌ, uzaꞌ Jesús zionëꞌ udenëꞌ blëꞌënëꞌ Leví, z̃iꞌi Alfeo, reꞌnëꞌ ga reꞌ benꞌ huequiz̃u. Naꞌ una Jesús rëbinëꞌ lëbëꞌ: ―Unao nëꞌëdiꞌ. Naꞌra uzaꞌnëꞌ ziolënëꞌ Jesús.
41002015	Bëꞌ baode chopa tzona dza, uyo Jesús yetaonëꞌ z̃an yuꞌu quie Leví. Lëscanꞌ uyorë zë benꞌ huequiz̃u len zë benꞌ de dulaꞌ xquia quie, ureꞌrëlëjëꞌ Jesús lënëꞌ ja benꞌ quienëꞌ. Guca benꞌ zë, benꞌ unao lëbëꞌ.
41002016	Pero caora blëꞌë ja benꞌ rusëdi ley quie Moisés len ja benꞌ partido fariseo cabëꞌ rue Jesús, raonëꞌ tzaz̃e len benꞌ huequiz̃u len benꞌ de dulaꞌ xquia quie, naꞌra unajëꞌ rëbijëꞌ benꞌ quie Jesús: ―¿Bixquienꞌ riꞌo rao maestro quiele tzaz̃e len benꞌ huequiz̃u len benꞌ de dulaꞌ xquia quie?
41002017	Naꞌ cati be Jesús cabëꞌ unajëꞌ, naꞌra unënëꞌ rëbinëꞌ lejëꞌ: ―Yaca benꞌ biraca z̃hueꞌ, biruen zi guida médico ta yeyuenëꞌ lejëꞌ. Pero nu benꞌ raca z̃hueꞌ, sí ruen zi guida médico. Quele zaꞌ rëz̃aꞌ benꞌ nazi bibi xquia rue, dechanꞌ zaꞌ rëz̃aꞌ benꞌ reꞌen yez̃i dulaꞌ xquia quie.
41002018	Naꞌra guca tu dza rue benꞌ quie Juan bautista len benꞌ partido fariseo ubasi, naꞌ bdyin chopa tzona benëꞌ ga zë Jesús unajëꞌ rebijëꞌ lëbëꞌ: ―¿Bixquienꞌ birue ja benꞌ quioꞌ ubasi cabëꞌ rue benꞌ quie Juan len benꞌ partido fariseo?
41002019	Naꞌ una Jesús gudyinëꞌ lejëꞌ: ―¿Rnabaꞌ leꞌe chi rue ja benꞌ bdyin ga raca huetzaganaꞌ ubasi tu nezu biꞌ utzaganaꞌ len lejëꞌ? Tu nezu biꞌ utzaganaꞌ len lejëꞌ, biruejëꞌ ubasi.
41002020	Pero chi guida benꞌ rudie benꞌ utzaganaꞌ, chi guxujëꞌ lëbiꞌ, huejëꞌ lëbiꞌ ziꞌ, tzehuaꞌajëꞌ lëbiꞌ ga tula, naꞌra hue ja amigo quie biꞌ utzaganaꞌ ubasi.
41002021	Lëscanꞌ una Jesús rëbinëꞌ lejëꞌ: ―Bisaqueꞌ taꞌ laꞌariꞌ cubi lëꞌë laꞌariꞌ gula chi binetzërin, porque huetzereꞌnan icanan ruꞌa laꞌariꞌ gula, naꞌ ichezan len mazara.
41002022	Lëscanꞌ bisaqueꞌ caꞌro nupi z̃ixi luꞌu bolsa guidi gula, porque bëꞌ sulao ilëbin, huedzaꞌn ichezan len. Canaꞌ huabiaguiꞌ lao rupa cueꞌten. Quie lenaꞌ ruen zi caꞌro nupi z̃ixi luꞌu bolsa guidi cubi.
41002023	Naꞌra bdyin tu dza saodo, dza huezilaꞌadyiꞌ quiejëꞌ, uzaꞌ Jesús lënëꞌ ja benꞌ quiëꞌ udejëꞌ layela ga naduza trigo. Naꞌ uditzu ja benꞌ quie Jesús dao trigo ta gaojëꞌn.
41002024	Naꞌra una ja benꞌ partido fariseo rëbijëꞌ Jesús: ―¿Bixquienꞌ rue ja benꞌ quioꞌ dyin rguitzojëꞌ dao quie trigo dza huezilaꞌadyiꞌ, dza bireyaꞌalaꞌ huero dyin?
41002025	Naꞌ una Jesús rëbinëꞌ lejëꞌ: ―¿Binelabale lëꞌë guichi cabëꞌ bë rey David dza uduenëꞌ lënëꞌ ja benꞌ quienëꞌ?
41002026	Uyuꞌu rey David luꞌu idaoꞌ rnabëꞌra cati naca Abiatar xaꞌn pxuzi rnabëꞌra, uz̃iꞌnëꞌ yëta xtila naca laꞌiya ta ruꞌejëꞌ Diuzi. Naꞌ udaonëꞌn bëꞌnëꞌn len ja benꞌ dzaganëꞌ, udaojëꞌ ta bireyaꞌalaꞌ gaojëꞌ, ta reyaꞌalaꞌ gao ja pxuzizi.
41002027	Naꞌ unëꞌ rëbinëꞌ lejëꞌ: ― Udixu Diuzi dza huezilaꞌadyiꞌ ta gacalën ja benëꞌ. Quele udixu Diuzi dza huezilaꞌadyiꞌ ta gaca xaꞌnjëꞌ.
41002028	Nacaꞌ bichi yugulu benëꞌ. De yelaꞌ rnabëꞌ quiaꞌ huaꞌ mandado bi hue ja benëꞌ dza huezilaꞌadyiꞌ.
41003001	Naꞌra uyuꞌu Jesús tatula luꞌu idaoꞌ sinagoga. Lëganꞌ naꞌ zë tu benꞌ neseco nëꞌë.
41003002	Biz̃i naꞌ rbëꞌnao ja benëꞌ Jesús chi hueyuenëꞌ benꞌ neseco nëꞌë dza saodo, dza huezilaꞌadyiꞌ, tacuenda gaojëꞌ lëbëꞌ xquia.
41003003	Naꞌ unë Jesús gudyinëꞌ benꞌ neseco nëꞌë: ―Uda uzë gatzo laꞌo niga.
41003004	Naꞌra una Jesús rëbinëꞌ ja benꞌ nitaꞌ naꞌ: ―¿Biz̃i reyaꞌalaꞌ huero dza huezilaꞌadyiꞌ? ¿Reyaꞌalaꞌ huero tadyaꞌa o tamala? ¿Reyaꞌalaꞌ uselaro benëꞌ o gutiro benëꞌ? Pero begaꞌnjëꞌ chizi, bibi unajëꞌ.
41003005	Naꞌra du rdzaꞌnëꞌ unaꞌnëꞌ lejëꞌ dyëꞌëdi. Guquenëꞌ bayëchiꞌ nun quie yelaꞌ zidi quiejëꞌ. Naꞌ unëꞌ rëbinëꞌ benꞌ neseco nëꞌë: ―Bli naꞌaloꞌ. Biz̃i ca blinëꞌ nëꞌë beyacaten dyaꞌa.
41003006	Naꞌra uzaꞌ ja benꞌ partido fariseo ziojëꞌ ta hueꞌlëjëꞌ benꞌ partido Herodes diꞌidzaꞌ bi huejëꞌ ta gutijëꞌ Jesús.
41003007	Pero uzaꞌ Jesús zionëꞌ ruꞌa lagun Galilea. Lëscanꞌ ziorë ja benꞌ zë, benꞌ uzaꞌ yedyi nebaba Galilea, unaojëꞌ Jesús.
41003008	Cati unezi ja benëꞌ cabëꞌ tahuen gula bë Jesús, naꞌra uzaꞌjëꞌ yedyi nebaba Judea, len ciudad Jerusalén, len yedyi nebaba Idumea, len yedyi reꞌ itzalaꞌla yao Jordán, len yedyi Tiro, len yedyi Sidón, bdyinjëꞌ ga zënëꞌ ta ilëꞌëjëꞌ lëbëꞌ.
41003009	Quie lenaꞌ bë Jesús mandado ja benꞌ quiëꞌ ta tziojëꞌ tzexiꞌjëꞌ tu barco ga tzuꞌunëꞌ como danꞌ benꞌ zë pquijëꞌ lëbëꞌ.
41003010	Canaꞌ guca quienëꞌ como danꞌ tanto beyuenëꞌ ja benꞌ raca z̃hueꞌ, pquijëꞌ bëxujëꞌ lëbëꞌ ga zëꞌ.
41003011	Naꞌ caora blëꞌë ja bichi be mala lëbëꞌ, uditzu z̃ibijan uredyiyaꞌjan unajan Jesús: ―Z̃iꞌi Diuzi luëꞌ.
41003012	Pero udila Jesús lejan ta biyëbijan benëꞌ naquëꞌ z̃iꞌi Diuzi.
41003013	Naꞌra uzaꞌ Jesús zionëꞌ ga zu tu lëꞌë yaꞌa. Lëganꞌ naꞌ guz̃i Jesús benꞌ reꞌennëꞌ gaca nombrar benꞌ quienëꞌ. Naꞌ uzaꞌjëꞌ ziojëꞌ bdyinjëꞌ ga zë Jesús.
41003014	Naꞌra bënëꞌ nombrar chipchopa benꞌ gaca benꞌ quienëꞌ, benꞌ rue lëbëꞌ tuz̃e, benꞌ iseꞌelaꞌ ta quixogueꞌjëꞌ xtiꞌidzaꞌ Diuzi.
41003015	Lëscanꞌ bëꞌnëꞌ yelaꞌ rnabëꞌ ta yeyuejëꞌ benꞌ raca z̃hueꞌ, lëscanꞌ ta cuiojëꞌ ja bichi be mala yuꞌu ja benëꞌ.
41003016	Cani naca lista quie chipchopa benꞌ ulionëꞌ: Ulionëꞌ tu benꞌ lao Simón, benꞌ uxubanëꞌ laohuëꞌ Pedro.
41003017	Ulionëꞌ tu benꞌ lao Santiago len bichinëꞌ Juan. Nacajëꞌ z̃iꞌi Zebedeo. Uxubanëꞌ laojëꞌ Boanerges, ta inaro xtiꞌidzaꞌro: Z̃iꞌi bdyito.
41003018	Lëscanꞌ ulionëꞌ tu benꞌ lao Andrés, len tu benꞌ lao Felipe, len tu benꞌ lao Bartolomé, len tu benꞌ lao Mateo, len tu benꞌ lao Tomás, len itu benꞌ lao Santiago, z̃iꞌi Alfeo, len tu benꞌ lao Tadeo, len itu benꞌ lao Simón, benꞌ naca partido cananeo.
41003019	Lëscanꞌ ulionëꞌ Judas Iscariote, benꞌ psedyin Jesús lao naꞌa ja benꞌ rnabëꞌ. Beyudyi ulio Jesús chipchopa benꞌ quienëꞌ, ziolënëꞌ lejëꞌ bdyinjëꞌ z̃an yuꞌu.
41003020	Naꞌ tantozi bedupa benꞌ zë tatula ga zënëꞌ, bibëꞌn lato ni siquiera ta gaojëꞌ.
41003021	Cati unezi ja familia quienëꞌ cabëꞌ raca quienëꞌ, uzaꞌjëꞌ tzexiꞌjëꞌ lëbëꞌ, como danꞌ najëꞌ naquëꞌ benꞌ luco.
41003022	Lëscanꞌ ja benꞌ rusëdi ley quie Moisés, benꞌ uzaꞌ ciudad Jerusalén, unajëꞌ rëbijëꞌ laguedyijëꞌ: ―Bayuꞌu benꞌ ni Beelzebú, benꞌ naca xanꞌ ja bichi be mala. Yelaꞌ huaca quie xanꞌ taxiꞌibiꞌ raca rebionëꞌ ja bichi be mala.
41003023	Naꞌra guz̃i Jesús lejëꞌ unëꞌ gudyinëꞌ lejëꞌ cani. ―¿Biz̃i hue xanꞌ taxiꞌibiꞌ Satanás ta yebionan laguedyi taxiꞌibiꞌ?
41003024	Chanꞌ tu cueꞌ gobierno gaca zë cueꞌ partido, chanꞌ tilalëjëꞌ laguedyijëꞌ benꞌ naca partido, bisue gobierno huenëꞌ dyin zidza.
41003025	Lëscanꞌ chi tu cueꞌ familia raca dilalëjëꞌ familia quiejëꞌ, bisuejëꞌ tzuꞌujëꞌ z̃an yuꞌu tzaz̃e zidza.
41003026	Chi cuin Satanás rdyiaguiꞌnan dyin quienan, bisaqueꞌ sue dyin quienan zidza, hueyudyi huedu quien.
41003027	’Bisaqueꞌ tzuꞌu benëꞌ luꞌu yuꞌu quie tu benꞌ tzutzu huala ta cubajëꞌ ta de quienëꞌ chi zuëꞌ z̃an yuꞌu. Zaꞌ rnaban uquiojëꞌ lëbëꞌ, naꞌra huazaqueꞌ cubajëꞌ ta de quienëꞌ.
41003028	’Tu ta naca li rniaꞌ leꞌe, zu Diuzi dispuesto siꞌz̃enëꞌ bitezi tamala rue ja benëꞌ. Lëscanꞌ zuëꞌ dispuesto siꞌ z̃enëꞌ bitezi diꞌidzaꞌ mala rnë ja benëꞌ,
41003029	pero nu benꞌ na diꞌidzaꞌ contra Bichi Be quie Diuzi, biyeziꞌz̃e Diuzi lejëꞌ, huanao dulaꞌ xquia quiejëꞌ lejëꞌ tuzioli.
41003030	Canaꞌ una Jesús gudyinëꞌ lejëꞌ, danꞌ unajëꞌ yuꞌunëꞌ bichi be mala.
41003031	Naꞌ beyudyi una Jesús, bdyin z̃nëꞌë len ja biꞌ bichinëꞌ yuꞌu ga reꞌnëꞌ, pero begaꞌnjëꞌ laliꞌa danꞌ nadzaꞌ benëꞌ luꞌu yuꞌu. Naꞌ gudyijëꞌ benꞌ ulidza lëbëꞌ.
41003032	Biz̃i ja benꞌ reꞌ neyëcho ga reꞌ Jesús unajëꞌ rëbijëꞌ Jesús: ―Abdyin z̃naoꞌ len ja biꞌ bichoꞌ, reguilojëꞌ luëꞌ.
41003033	Naꞌ una Jesús rëbinëꞌ lejëꞌ: ―¿Nuz̃i naca z̃naꞌa? ¿Nuz̃i naca biꞌ bichaꞌ?
41003034	Caora naꞌ unaꞌ Jesús ja benꞌ reꞌ neyëcho ga reꞌnëꞌ, unënëꞌ rëbinëꞌ lejëꞌ: ―Yugu leꞌe benꞌ reꞌ niga, nacale ca quie z̃naꞌa, nacale ca quie biꞌ bichaꞌ.
41003035	Nëꞌëdiꞌ rniaꞌ nutezi benꞌ rue quie cabëꞌ reꞌen Xuzaꞌ, naquëꞌ ca biꞌ bichaꞌ, ca biꞌ zanaꞌ, ca z̃naꞌa.
41004001	Bezulao Jesús tatula rusëdinëꞌ ja benëꞌ ruꞌa lagun Galilea. Tanto bdupa benꞌ zë, uyuꞌu Jesús tu luꞌu barco daoꞌ zën lao nisa. Naꞌ ureꞌ Jesús luꞌu barco naꞌ, pero begaꞌn ja benëꞌ ruꞌa lagun.
41004002	Con diꞌidzaꞌ ta nacan irupa iyunala psëdi Jesús lejëꞌ. Cani unëꞌ psëdinëꞌ lejëꞌ:
41004003	―Uzëcara nagale ca iniaꞌ leꞌe. Uyo tu benꞌ raza bini trigo.
41004004	Según ca razajëꞌ bini trigo, ruzalëꞌ bini trigo layu. Naꞌra bala bini trigo yaqueꞌn tu neza ga bdyinte ja bguini besaꞌobaꞌn udaobaꞌn.
41004005	Ibala bini trigo yaqueꞌn ga de yo, ga binaca tubelaozi yu. Naꞌra lëbini naꞌ laolënezaten danꞌ yaqueꞌn ga binacan tubelaozi yu.
41004006	Pero cati bena oba ziꞌ, naꞌra byëtzona ubidyin como danꞌ biuyuꞌu luen zituꞌ luꞌu yu.
41004007	Ibala bini trigo yaqueꞌn ga ilë guixiꞌ yëchiꞌ. Naꞌ bëꞌ guꞌunin, bibë guixiꞌ yëchiꞌ lato gueꞌeni bini trigo dyëꞌëdi. Quie lenaꞌ bibi usecho bëꞌnan.
41004008	Pero ibala bini trigo yaqueꞌn ga naca tubelaozi yu ga ulënan guꞌunin dyëꞌëdi bëꞌnan usecho dyaꞌa. Bala dyigoꞌ biꞌan galobechi bini, ibalan biꞌan tzona galo bini, ibalan biꞌan tu gayuhua bini.
41004009	Naꞌra una Jesús: ―Leꞌe babe ulezë nagale canꞌ uniaꞌ.
41004010	Naꞌ cati ude beyudyi naꞌ, begaꞌn Jesús lënëꞌ chipchopa benꞌ quienëꞌ len itu chopa benꞌ zë gaꞌalaꞌ ga zëꞌ. Naꞌra unabajëꞌ Jesús bi reꞌen ina diꞌidzaꞌ gudyinëꞌ lejëꞌ.
41004011	Lenaꞌ unë Jesús rëbinëꞌ lejëꞌ: ―Ruzioñeꞌe Diuzi leꞌe bi reꞌen ina diꞌidzaꞌ rguixogueꞌn quie yelaꞌ rnabëꞌ quienëꞌ. Pero quie ja benꞌ biruzënaga cabëꞌ rniaꞌ, rniaꞌ lejëꞌ conlë puro diꞌidzaꞌ ta naca irupa iyunala
41004012	como danꞌ baꞌalaꞌcazi rlëꞌëjëꞌ dyëꞌëdi, ruezijëꞌ ca benꞌ birlëꞌë, baꞌalaꞌcazi rejëꞌ dyëꞌëdi, ruezijëꞌ ca benꞌ bire, como danꞌ bireꞌenjëꞌ utzaꞌjëꞌ pensari quiejëꞌ yeziꞌz̃e Diuzi dulaꞌ xquia quiejëꞌ.
41004013	Naꞌ una Jesús rëbinëꞌ lejëꞌ: ―¿Biuyoñeꞌele bi reꞌen ina diꞌidzaꞌ ta nacan irupa iyunala quie benꞌ guza bini trigo? ¿Biz̃i huele ta tzioñeꞌele bi reꞌen ina diꞌidzaꞌ bineniaꞌ leꞌe?
41004014	Naca benꞌ raza bini trigo ca quie benꞌ rguixogueꞌ xtiꞌidzaꞌ Diuzi.
41004015	Bala benëꞌ nacajëꞌ ca quie bini trigo yaqueꞌn tu neza beziꞌ bguini aodaobaꞌn. Ruzënagajëꞌ xtiꞌidzaꞌ Diuzi, pero gueyudyi uzënagajëꞌn, lardyinte xanꞌ taxiꞌibiꞌ ta cuionëꞌ ca diꞌidzaꞌ uyuꞌu luꞌu guicho laxtaꞌojëꞌ.
41004016	Ibala benëꞌ nacajëꞌ ca quie bini trigo yaqueꞌn lao yo ga binacan tubelaozi yu. Ruzënagajëꞌ raxejëꞌ xtiꞌidzaꞌ Diuzi.
41004017	Pero binacajëꞌ ca quie bini trigo yuꞌun luenan zituꞌ luꞌu yu. Biregaꞌn xtiꞌidzaꞌ Diuzi luꞌu guicho laxtaꞌojëꞌ. Cati rue ja benëꞌ lejëꞌ bizinaquezi nun quie ruzënagajëꞌ xtiꞌidzaꞌ Diuzi, naꞌra rusanjëꞌ bira rue quiejëꞌ xtiꞌidzaꞌ Diuzi.
41004018	Ibala benëꞌ nacajëꞌ ca quie bini trigo yaqueꞌn ga rlë guixiꞌ yëchiꞌ. Ruzënagajëꞌ xtiꞌidzaꞌ Diuzi.
41004019	Pero rzaꞌlaꞌadyiꞌjëꞌ ta de lao yedyi layu. Nun quie rziꞌ dumi quiejëꞌ lejëꞌ yëꞌ, lega reꞌenjëꞌ gataꞌ quiejëꞌ zë cosa. Quie lenaꞌ binacajëꞌ ca quie bini trigo ruꞌen usecho.
41004020	Pero ibala benëꞌ ruzënagajëꞌ xtiꞌidzaꞌ Diuzi, rue quiejëꞌ len. Nacajëꞌ ca quie bini trigo yaqueꞌn ga naca tubelaozi yu. Balajëꞌ nacajëꞌ ca quie dyigoꞌ biꞌan galobechi bini, ibalajëꞌ nacajëꞌ ca quie dyigoꞌ biꞌan tzona galo bini, ibalajëꞌ nacajëꞌ ca quie dyigoꞌ biꞌan tu gayuhua bini.
41004021	Lëscanꞌ una Jesús rëbinëꞌ lejëꞌ: ―Nunu ugaꞌalaꞌ lámpara ta utacaron caja, ni ta ucachiꞌron z̃an belaga. Ruen zi uzuro lámpara sibi ta cuëchin z̃niꞌ duz̃ete.
41004022	Canaꞌ nacarën quie ja benëꞌ. Yugulu ta pcachiꞌ ja benëꞌ, huadyin dza yebio Diuzi ta pcachiꞌjëꞌ, naꞌ cuionëꞌn zacaꞌlao ta ilëꞌë ja benëꞌ len. Lëscanꞌ yugulu diꞌidzaꞌ negachiꞌ rnë ja benëꞌ, huadyin dza quixogueꞌ Diuzi ca diꞌidzaꞌ negachiꞌ unajëꞌ.
41004023	Ulezënaga ca rniaꞌ.
41004024	Lëscanꞌ unëꞌ rëbinëꞌ lejëꞌ: ―Ulehue quiele cabëꞌ babele baoniaꞌ. Cabëꞌ ruele racalële laguedyile, canaꞌ hue Diuzi iyacalënëꞌ leꞌe. Naꞌ mazara iyacalë Diuzi leꞌe, benꞌ ruzënaga xtiꞌidzëꞌ.
41004025	Nu benꞌ hue quie ta tzioñeꞌenëꞌ bi na xtiꞌidzaꞌ Diuzi, uzioñeꞌera Diuzi lëbëꞌ mazara. Pero nu benꞌ bihue quie ta tzioñeꞌenëꞌ bi na xtiꞌidzaꞌ Diuzi, hueguba Diuzi hasta tadaoꞌ lëꞌëtiꞌ baoyoñeꞌenëꞌ.
41004026	Lëscanꞌ una Jesús rëbinëꞌ lejëꞌ: ―Naca yelaꞌ rnabëꞌ quie Diuzi ca quie bi raca quie bini trigo cati raza benëꞌ len luꞌu yu.
41004027	Bëꞌ beyudyi bënëꞌ guza, caora naꞌ rezëꞌë redyinnëꞌ z̃an yuꞌu ratanëꞌ rasinëꞌ quie rtzeꞌ, rasanëꞌ quie zila. Canaꞌ ruenëꞌ rde dza tu rlë bini trigo reꞌenina, binezi benꞌ naꞌ birue bini trigo ta ilëna gueꞌenina.
41004028	Naꞌra tu cuinzi yu rsegulan bini. Tanëro rlën len laꞌagaꞌ daoꞌ quien. Naꞌ bëꞌ banacan tahuala, ilë dao quien. Bëꞌ bardzatza dao quien, canaꞌ cuian trigo.
41004029	Cati aobidyi trigo, naꞌra rchugujëꞌn reziꞌjëꞌn, danꞌ babdyin dza quie usecho quien.
41004030	Lëscanꞌ una Jesús rëbinëꞌ lejëꞌ: ―¿Ca bidanꞌ utilalëbi yelaꞌ rnabëꞌ quie Diuzi? ¿Ca bi diꞌidzaꞌ reꞌennan ta uzioñeꞌedaꞌ leꞌe?
41004031	Naca yelaꞌ rnabëꞌ quie Diuzi ca quie tu bini mostaza ta raza benëꞌ luꞌu yu. Naca bini mostaza bini daoꞌ biz̃u gula.
41004032	Pero cati bayuꞌun luꞌu yu, hualëna hueꞌenina gacan tu yaga z̃e gula. Tanto naca tona xuꞌuzan quien, hasta huida ja bguini, bia dyia xile, ta yezilaꞌadyiꞌbaꞌ ga zë z̃ula quien.
41004033	Canaꞌ una Jesús psëdinëꞌ ja benëꞌ xtiꞌidzaꞌ Diuzi. Bzunëꞌ zë diꞌidzaꞌ ta gacalën lejëꞌ ta tzioñeꞌejëꞌ.
41004034	Puro lao naꞌa diꞌidzaꞌ ta nacan irupa iyunala psëdi Jesús ja benëꞌ, pero cati zuëꞌ tuzinëꞌ len ja benꞌ quiëꞌ, caora naꞌ pxiꞌidzeꞌnëꞌ lejëꞌ bi reꞌen ina diꞌidzaꞌ ta nacan irupa iyunala.
41004035	Cati bagula uxin banaca chula, naꞌ una Jesús rëbinëꞌ ja benꞌ quiëꞌ: ―Letzaꞌ tzioro itzalaꞌ lagun.
41004036	Naꞌra udejëꞌ ga zë ja benꞌ naꞌ, uyuꞌujëꞌ luꞌu barco ga ureꞌ Jesús uzaꞌjëꞌ ziojëꞌ itzalaꞌ lagun. Lëscanꞌ ziorë ichopa tzona barco nuꞌan benëꞌ len lejëꞌ.
41004037	Binedyinjëꞌ itzalaꞌ lagun cati uzulao rda tu be bedunꞌ fuerte gula. Tanto raca be bedunꞌ, ben gan uyudzo nisa luꞌu barco, ilëꞌëtiꞌzi bibedzaꞌ nisa luꞌu barco.
41004038	Naꞌ zaquëꞌ z̃bam barco ureꞌ Jesús rasinëꞌ lao xcugonëꞌ. Pero psebë ja benꞌ quiëꞌ lëbëꞌ, unajëꞌ rëbijëꞌ lëbëꞌ: ―¡Maestro! ¿Birdëbiloꞌ galaꞌ gatiro luꞌu nisa?
41004039	Naꞌra uyasa Jesús udilanëꞌ be bedunꞌ. Lëscanꞌ unëꞌ gudyinëꞌ nisa: ―¡Ureꞌ chizi! ¡Bira huuꞌ zëdi! Caora naꞌ uleza be bedunꞌ, begaꞌn chizi lao lagun.
41004040	Naꞌra una Jesús rëbinëꞌ ja benꞌ quiëꞌ: ―¿Bixquienꞌ rdzebile? ¿Bixquienꞌ biralele ute usela Diuzi raꞌo?
41004041	Pero begaꞌn ja benꞌ quienëꞌ rdzebijëꞌ unajëꞌ rëbijëꞌ laguedyijëꞌ: ―¿Nuz̃i naca benꞌ niga como hasta be bedunꞌ len nisa ralen quienëꞌ?
41005001	Naꞌra bdyin Jesús lënëꞌ ja benꞌ quienëꞌ itzalaꞌ lagun ganꞌ nitaꞌ ja benꞌ Gadara.
41005002	Ca bro Jesús luꞌu barco, labdyinte tu benꞌ yuꞌu bichi be mala ganꞌ zë Jesús. Babronëꞌ ga dyia ja beló ga rucachiꞌjëꞌ benꞌ huati.
41005003	Yugu dza, yugu yela, zunëꞌ ga dyia beló. Ni tu benꞌ nitaꞌ naꞌ biuzuejëꞌ uquiojëꞌ lëbëꞌ con caden.
41005004	Zë lasa pquiojëꞌ lënëꞌ con caden naꞌanëꞌ len niꞌanëꞌ, pero uchugunëꞌn bz̃uz̃u pquinonëꞌn. Nitu nunu uzue ucaxo lëbëꞌ.
41005005	Yugu dza, yugu yela, udanëꞌ ga dyia beló du lëꞌë yaꞌa, rbedyiyaꞌnëꞌ rziꞌnëꞌ yo rguinëꞌ cuinnëꞌ.
41005006	Caora blëꞌënëꞌ Jesús zituꞌla, naꞌra uyuꞌunëꞌ be zionëꞌ yeditzu z̃ibinëꞌ lao Jesús.
41005007	Naꞌ uredyiyaꞌ bichi be mala yuꞌunëꞌ rëbina Jesús: ―¿Bixquienꞌ zaoꞌ niga? Luëꞌ Jesús, z̃iꞌi Diuzi zu sibi. Rnabayëchaꞌ luëꞌ lao Diuzi ta biutzagalaoloꞌ nëꞌëdiꞌ.
41005008	Canaꞌ una bichi be mala rëbina Jesús como danꞌ gudyi Jesús len: ―Bichi be mala luëꞌ, bero benꞌ ni.
41005009	Naꞌ unaba Jesús rëbinëꞌ len: ―¿Bi laoloꞌ? Naꞌ bequëbina rëbina Jesús: ―Xopa mila laohuaꞌ danꞌ nacandoꞌ zë.
41005010	Lëscanꞌ unabayëchiꞌjan Jesús ta biuseꞌelaꞌ Jesús lejan ga naca zituꞌ.
41005011	Biz̃i gaꞌalaꞌ ganꞌ zë Jesús nitaꞌ ja cuchi zë lao ledaꞌ. Rquiꞌnjabaꞌ ta yedzelejabaꞌ bi gaojabaꞌ.
41005012	Naꞌ unabayëchiꞌ ja bichi be mala rëbijan Jesús: ―Huuꞌ cule iseꞌeloꞌ nëtoꞌ ganꞌ nitaꞌ ja cuchi. Ben lato tzuꞌundoꞌ lejabaꞌ.
41005013	Naꞌra bëꞌ Jesús lato ta tzuꞌujan luꞌu ja cuchi. Canaꞌ berojan beꞌmbyu beyuꞌujan ja cuchi. Naꞌ nitaꞌ cadu chopa mila cuchi lao ledaꞌ naꞌ. Caora beyuꞌu ja bichi be mala luꞌu ja cuchi, naꞌ uxitijabaꞌ beyëzijabaꞌ lëꞌë ledaꞌ uyuꞌujabaꞌ luꞌu nisa ga gutijabaꞌ.
41005014	Naꞌ biz̃i bz̃uno ja benꞌ rapa cuchi. Du rdzebijëꞌ yetixogueꞌjëꞌ du tu neza len laꞌo yedyi bin guca. Lenaꞌ bdyin ja benëꞌ ta inaꞌjëꞌ naꞌ.
41005015	Naꞌ caora bdyinjëꞌ ga zë Jesús, blëꞌëjëꞌ benꞌ babero ja bichi be mala. Blëꞌëjëꞌ areꞌnëꞌ chizi, banaconëꞌ z̃abanëꞌ, babeyuꞌunëꞌ pensari. Naꞌ lega bdzebijëꞌ.
41005016	Naꞌ ja benꞌ blëꞌë cabëꞌ bë Jesús, udixogueꞌjëꞌ ja benꞌ bdyin naꞌ cabëꞌ guca quie benꞌ uyuꞌu bichi be mala, lëscanꞌ cabëꞌ guca quie ja cuchi.
41005017	Naꞌra unabayëchiꞌjëꞌ Jesús ta biyegaꞌnnëꞌ yu nababa yedyi quiejëꞌ.
41005018	Caora beyuꞌu Jesús luꞌu barco, unaba benꞌ bero ja bichi be mala chi bigun Jesús lato ta tziolënëꞌ Jesús ganꞌ tzioguëꞌ.
41005019	Pero bibëꞌ Jesús lëbëꞌ lato. Lenaꞌ unëꞌ gudyinëꞌ benꞌ naꞌ: ―Beyo z̃an yuꞌu quioꞌ yetixogueꞌ familia quioꞌ cabëꞌ guca quioꞌ beyëchiꞌlaꞌadyiꞌ Diuzi luëꞌ.
41005020	Naꞌra zeyonëꞌ tzetixogueꞌnëꞌ ja benꞌ nitaꞌ ganꞌ de chi yedyi quie yu laona Decápolis yugulu cabëꞌ bë Jesús quienëꞌ. Naꞌra caora be ja benëꞌ canꞌ unëꞌ, begaꞌnjëꞌ bebanzijëꞌ.
41005021	Naꞌra beyuꞌu Jesús luꞌu barco uz̃ëꞌë zionëꞌ itzalaꞌ lagun. Caora bdyinnëꞌ naꞌ, babedupa benꞌ zë ganꞌ zënëꞌ. Naꞌ begaꞌn Jesús ruꞌa lagun naꞌ.
41005022	Naꞌ bdyin tu xanꞌ idaoꞌ sinagoga laonëꞌ Jairo ganꞌ zë Jesús. Caora blëꞌënëꞌ Jesús, uditzu z̃ibinëꞌ laohuëꞌ.
41005023	Naꞌ unabayëchiꞌnëꞌ rëbinëꞌ Jesús: ―Barati z̃iꞌinaꞌ. Chi huuꞌ cule, ¿bisaoꞌ ta idedaꞌloꞌ naoꞌ z̃iꞌinaꞌ cuenda yeyueloꞌbiꞌ ta bigatibiꞌ?
41005024	Naꞌra ziolë Jesús lëbëꞌ, pero lëscanꞌ ziorë ja benꞌ zë pquiꞌjëꞌ Jesús.
41005025	Naꞌ entre ja benꞌ ziolë Jesús zio tu nigula rleꞌenëꞌ quie biuꞌ quienëꞌ chopa tzona lasa tu biuꞌ. Bazio chipchopa iza ruen quienëꞌ canaꞌ.
41005026	Uyonëꞌ yenëꞌ zë benꞌ médico, beya dumi quienëꞌ bënëꞌ gasto, pero biuz̃iꞌ yelaꞌ hueꞌ quienëꞌ remedio. Naꞌ remedio uz̃iꞌnëꞌ, bigucalën lëbëꞌ, bdyiaguiꞌn mazara lëbëꞌ, iziꞌra bëna.
41005027	Naꞌra babe nigula naꞌ cabëꞌ reyue Jesús benꞌ raca z̃hueꞌ. Quie lenaꞌ yesënëꞌ xcuꞌudzu Jesús ga zë ja benëꞌ, bdaꞌnëꞌ z̃benëꞌ z̃abëꞌ.
41005028	Canaꞌ bë nigula naꞌ como danꞌ guquenëꞌ: “Chi udaꞌ z̃biaꞌ z̃aba Jesús, hueyacaꞌ.”
41005029	Naꞌra caora bdaꞌnëꞌ z̃benëꞌ z̃aba Jesús, bebidyi ren, bero yelaꞌ hueꞌ yuꞌunëꞌ, gucabëꞌnëꞌ babeyacanëꞌ.
41005030	Lëscanꞌ gucabëꞌ Jesús babeyuenëꞌ nu benꞌ raca z̃hueꞌ conlë yelaꞌ huaca quienëꞌ. Quie lenaꞌ beyëchoguëꞌ rnëꞌë ja benꞌ zë xcuꞌudzëꞌ, unëꞌ rëbinëꞌ lejëꞌ: ―¿Nuz̃i bdaꞌ z̃be z̃abaꞌ?
41005031	Naꞌra una ja benꞌ quiëꞌ rëbijëꞌ lëbëꞌ: ―Rlëꞌëloꞌ ruquiꞌ ja benëꞌ luëꞌ, naꞌra naoꞌ, “¿Nuz̃i bdaꞌ z̃be nëꞌëdiꞌ?”
41005032	Pero unaꞌ Jesús ja benꞌ zë naꞌ ta idzelenëꞌ nu benꞌ bdaꞌ z̃be lëbëꞌ.
41005033	Naꞌra unezi nigula bi guca quienëꞌ. Quie lenaꞌ du rz̃izinëꞌ, du rdzebinëꞌ, bebigaꞌnëꞌ uditzu z̃ibinëꞌ lao Jesús, gudyinëꞌ lëbëꞌ cabëꞌ guca quienëꞌ.
41005034	Naꞌ una Jesús rëbinëꞌ nigula naꞌ: ―Zanaꞌ, babeyacoꞌ nun quie rzudyiꞌilëloꞌ nëꞌëdiꞌ. Beyo z̃an yuꞌu quioꞌ, bira idëboꞌ. Apsan yelaꞌ hueꞌ quioꞌ luëꞌ.
41005035	Neruꞌelë Jesús nigula naꞌ diꞌidzaꞌ cati bdyin chopa tzona benꞌ uzaꞌ yuꞌu quie benꞌ naca xanꞌ idaoꞌ sinagoga. Naꞌ unajëꞌ rëbijëꞌ xanꞌ sinagoga: ―Baguti z̃iꞌiloꞌ. Bira hueloꞌ zedi maestro.
41005036	Pero bibë Jesús casa ca unajëꞌ. Naꞌ unëꞌ rëbinëꞌ xanꞌ sinagoga: ―Bidzeboꞌ. Sudyiꞌilëloꞌ nëꞌëdiꞌ.
41005037	Naꞌra bibëꞌ Jesús lato tziolë ja benꞌ zë naꞌ len lëbëꞌ. Naꞌ uquiëꞌnëꞌ Pedro, len Santiago, len Juan bichi Santiago.
41005038	Cati bdyinjëꞌ ruꞌa yuꞌu quie xanꞌ sinagoga, blëꞌë Jesús nitaꞌ benꞌ zë, yuꞌujëꞌ ruꞌbe, rbedyiyaꞌjëꞌ.
41005039	Caora uyuꞌu Jesús lënëꞌ tzona benꞌ quiëꞌ luꞌu yuꞌu naꞌ, unëꞌ rëbinëꞌ ja benꞌ nitaꞌ naꞌ: ―¿Bixquienꞌ ruꞌule ruꞌbe rbedyiyaꞌle? Baꞌalaꞌcazi agutibiꞌ, raca quiebiꞌ ca quie biꞌ rasizi.
41005040	Pero bz̃idyijëꞌ ca una Jesús. Caora naꞌ bë Jesús mandado yerojëꞌ luꞌu yuꞌu. Naꞌ uquiëꞌ Jesús tzona benꞌ quiëꞌ len xuzi z̃naꞌ bidaoꞌ huati. Uyuꞌujëꞌ luꞌu cuarto ga de biꞌ huati.
41005041	Naꞌ bëxu Jesús naꞌabiꞌ unëꞌ rëbinëꞌbiꞌ: ―Talita cumi ―ta inaro xtiꞌidzaꞌro: Zanaꞌ, rniaꞌ luëꞌ, uyasa.
41005042	Caora beyudyi una Jesús canaꞌ, uyasa nigula daoꞌ bedabiꞌ. Baozubiꞌ chipchopa iza. Naꞌ begaꞌn xuzi z̃naꞌ bidaoꞌ tu bebanzitzeguejëꞌ.
41005043	Pero gudyi Jesús lejëꞌ ta biquixogueꞌjëꞌ ja benëꞌ cabëꞌ bënëꞌ quie bidaoꞌ huati. Lëscanꞌ bënëꞌ mandado ta hueꞌjëꞌbiꞌ ta gaobiꞌ.
41006001	Naꞌra uzaꞌ Jesús zionëꞌ bedyinnëꞌ yedyi quienëꞌ lënëꞌ ja benꞌ quienëꞌ.
41006002	Caora guca dza saodo, dza huezilaꞌadyiꞌ quiejëꞌ, uyuꞌu Jesús luꞌu idaoꞌ sinagoga ta usëdinëꞌ ja benꞌ bdupa naꞌ. Naꞌ tu rebanzi ja benꞌ bzënaga canꞌ unëꞌ. Lenaꞌ unajëꞌ rëbijëꞌ laguedyijëꞌ: ―¿Gaz̃i yesëdi benꞌ niga? ¿Biz̃i bënëꞌ banaquëꞌ benꞌ de yelaꞌ rioñeꞌe quie? ¿Biz̃i ruenëꞌ, ruenëꞌ ta binelëꞌëro?
41006003	Pues naca benꞌ niga benꞌ rchaꞌa yaga. Z̃iꞌi María naquëꞌ. Naca Santiago, len José, len Judas, len Simón biꞌ bichinëꞌ. Ni nitaꞌ ladoro ja biꞌ zannëꞌ. Quie lenaꞌ bibëjëꞌ casa quienëꞌ.
41006004	Lenaꞌ una Jesús rëbinëꞌ lejëꞌ: ―Nu benꞌ rguixogueꞌ xtiꞌidzaꞌ Diuzi, rapalaꞌncazi ja benëꞌ lëbëꞌ. Pero benꞌ yedyi quienëꞌ, len familia quienëꞌ, len benꞌ zu z̃an yuꞌu quienëꞌ, birapalaꞌnjëꞌ lëbëꞌ.
41006005	Quie lenaꞌ bibë Jesús yelaꞌ huaca quienëꞌ ladojëꞌ. Tu chopazi benꞌ raca z̃hueꞌ bdaꞌnëꞌ nëꞌë beyuenëꞌ lejëꞌ.
41006006	Naꞌ bebanzi Jesús danꞌ tu bzënagazijëꞌ canꞌ unëꞌ, naꞌ bibëjëꞌ lëbëꞌ casa. Naꞌra uzaꞌ Jesús zionëꞌ ja yedyi nitaꞌ gaꞌalaꞌ, uzulaonëꞌ rguixogueꞌnëꞌ ja benꞌ nitaꞌ ja yedyi naꞌ xtiꞌidzaꞌ Diuzi.
41006007	Caora naꞌ betupa Jesús chipchopa benꞌ quienëꞌ, bëꞌnëꞌ yelaꞌ huaca quienëꞌ ta yebiojëꞌ ja bichi be mala yuꞌu benëꞌ. Naꞌra chopa huiojëꞌ useꞌelëꞌ lejëꞌ tu tu yedyi.
41006008	Naꞌra bënëꞌ mandado bihuaꞌajëꞌ bi cosa tu neza. Bënëꞌ mandado tuzi xaga huaꞌajëꞌ. Bihuaꞌajëꞌ ni yëxo, ni yëta, ni dumi.
41006009	Reyaꞌalaꞌ udejëꞌ huaracho, reyaꞌalaꞌ gacojëꞌ tu cueꞌzi z̃abajëꞌ.
41006010	Naꞌ una Jesús rëbinëꞌ lejëꞌ: ―Luꞌu yuꞌu ganꞌ idyinle, naꞌ yegaꞌnle hasta que yezaꞌle yeyole yedyi tula.
41006011	Caora idyinle tu yedyi, chi bireꞌen ja benëꞌ siꞌjëꞌ leꞌe dyëꞌëdi, chi bireꞌenjëꞌ uzënagajëꞌ quiele, naꞌra yerole ganꞌ, usisile niꞌale ta gasi bëxte dyia niꞌale ta uluꞌen quiejëꞌ dulaꞌ quiezijëꞌ nenao dulaꞌ xquia quiejëꞌ lejëꞌ. Nacan tali ca rniaꞌ leꞌe, cati abdyin dza gaca juicio, huedzagalaora benꞌ bibzënaga quiele mazara ca benꞌ ciudad Sodoma len benꞌ ciudad Gomorra.
41006012	Naꞌra ziojëꞌ tzetixogueꞌjëꞌ benëꞌ gudyijëꞌ lejëꞌ ca reꞌen Diuzi utzaꞌjëꞌ pensari quiejëꞌ.
41006013	Lëscanꞌ bebiojëꞌ ja bichi be mala yuꞌu ja benëꞌ, bzujëꞌ aceite guicho ja benꞌ raca z̃hueꞌ, beyacajëꞌ.
41006014	Naꞌra bdyin dza be rey Herodes cabëꞌ rue Jesús nun quie ruꞌe ja benëꞌ diꞌidzaꞌ cabëꞌ ruenëꞌ. Naꞌ guque rey Herodes pensari nëꞌ: ―Babeban Juan bautista. Quie lenaꞌ ruenëꞌ milagro. ―Canaꞌ una rey Herodes.
41006015	Naꞌ una bala benëꞌ rëbijëꞌ laguedyijëꞌ: ―Naquëꞌ Elías, benꞌ udixogueꞌ xtiꞌidzaꞌ Diuzi dza naꞌ. Naꞌ ibala ja benëꞌ unajëꞌ: ―Naquëꞌ benꞌ rguixogueꞌ xtiꞌidzaꞌ Diuzi cabëꞌ bë benꞌ unitaꞌ tiempote.
41006016	Caora be rey Herodes cabëꞌ una ja benëꞌ, naꞌra unëꞌ: ―Benꞌ naꞌ naquëꞌ Juan, benꞌ biaꞌ mandado uchugujëꞌ lubëꞌëꞌ. Naꞌra babebannëꞌ tatula. ―Canaꞌ una rey Herodes naꞌ.
41006017	Lëcanaꞌ bë rey Herodes, bënëꞌ mandado bëxo ja soldado Juan bdzeꞌjëꞌ lëbëꞌ luꞌu dyiguiba. Nun quie z̃gulanëꞌ Herodías bënëꞌ mandado pquiojëꞌ lëbëꞌ con caden luꞌu dyiguiba. Pues guca Herodías z̃gula benꞌ tula, benꞌ lao Felipe. Pero baoz̃iꞌ rey Herodes z̃gula Felipe, bazulënëꞌ lëbëꞌ.
41006018	Quie lenaꞌ una Juan dza naꞌte gudyinëꞌ rey Herodes: ―Bireyaꞌalaꞌ sulaoꞌ nigula quie biꞌ bichoꞌ Felipe.
41006019	Quie lenaꞌ lega bdie Herodías Juan guꞌunnëꞌ gutinëꞌ lëbëꞌ, pero biubinnëꞌ bi huenëꞌ ta gutinëꞌ lëbëꞌ.
41006020	Canaꞌ guca quie Herodías como danꞌ nezi rey Herodes naca Juan benꞌ huen, benꞌ laꞌiya. Quie lenaꞌ bdzebi Herodes bibëꞌnëꞌ lato hue nigula naꞌ tamala Juan. Lëscanꞌ, baꞌalaꞌcazi biuyoñeꞌe rey Herodes dyëꞌëdi cabëꞌ gudyi Juan lëbëꞌ, bzënaguëꞌ quienëꞌ con gusto.
41006021	Pero bdyin dza rbëꞌnidyi Herodías cabëꞌ huenëꞌ ta gati Juan. Lëdza naꞌ bë rey Herodes tu lani quie dza cumpleaños quienëꞌ. Bëꞌnëꞌ ta gao ja benꞌ rnabëꞌ lao naꞌanëꞌ, len ja benꞌ naca xanꞌ soldado quienëꞌ, len ja los demás benꞌ belao, benꞌ nitaꞌ yedyi nebaba Galilea.
41006022	Naꞌ uyuꞌu tu nigula daoꞌ, biꞌ naca z̃iꞌi Herodías, ganꞌ raca lani naꞌ ta uyaꞌabiꞌ zaquëꞌlao lao ja benꞌ naꞌ. Caora naꞌ lega yaxe Herodes len ja benꞌ raolënëꞌ rtzeꞌ cabëꞌ byaꞌa nigula daoꞌ naꞌ. Naꞌ una Herodes rëbinëꞌ biꞌ nigula daoꞌ: ―Con bitezi ta inaboꞌ nëꞌëdiꞌ, nagunaꞌn.
41006023	Naꞌra bguntenëꞌ Diuzi hueꞌnëꞌ nigula daoꞌ con ta inababiꞌ, baꞌalaꞌcazi inababiꞌ gatzo yedyi ga rnabëꞌnëꞌ.
41006024	Naꞌ bero nigula daoꞌ yeguëdyibiꞌ z̃naꞌbiꞌ rëbibiꞌ lëbëꞌ: ―¿Biz̃i inabaꞌ rey naꞌ? Naꞌ una z̃naꞌbiꞌ rëbinëꞌ lëbiꞌ: ―Unaba guicho Juan bautista.
41006025	Naꞌra beyuꞌu nigula daoꞌ ga reꞌ rey naꞌ, naꞌ gudyibiꞌ lënëꞌ: ―Reꞌendaꞌ laguntegazoꞌ guicho Juan bautista tu luꞌu plato.
41006026	Naꞌ guqueyëchiꞌ rey Herodes danꞌ unaba nigula daoꞌ guicho Juan. Pero como babguntenëꞌ lao Diuzi, babe ja benꞌ zë lao lani quienëꞌ ca ta unëꞌ gudyinëꞌ nigula daoꞌ, biuz̃aqueꞌ yëbinëꞌbiꞌ bihueꞌnëꞌn.
41006027	Quie lenaꞌ luegozi bënëꞌ mandado uyo tu soldado ta tzexiꞌnëꞌ guicho Juan.
41006028	Naꞌ uyo soldado uyuꞌunëꞌ luꞌu yuꞌu dyiguiba, uchugunëꞌ lubaꞌa Juan, zeyuꞌanëꞌn tu luꞌu plato ga raca lani, bëꞌnëꞌn nigula daoꞌ naꞌ. Naꞌ uyo nigula yesambiꞌn lao xnaꞌbiꞌ.
41006029	Cati unezi ja benꞌ quie Juan agutinëꞌ, caora naꞌ uzaꞌjëꞌ yexiꞌjëꞌ cuerpo quienëꞌ ta pcachiꞌjëꞌ lëbëꞌ.
41006030	Bëꞌ beyudyi naꞌ, bedyin ja benꞌ quie Jesús gudyijëꞌ lëbëꞌ yugulu ta bëjëꞌ psëdijëꞌ ja benëꞌ.
41006031	Naꞌ una Jesús rëbinëꞌ lejëꞌ: ―Uletzaꞌ tzioro ruꞌa yedyi ga binitaꞌ benëꞌ cuenda yezilaꞌadyiꞌro. Canaꞌ una Jesús danꞌ tantozi rdyin benꞌ rdyin, zazaꞌ benꞌ zazaꞌ, ni siquiera bibëꞌnan lato ta gaojëꞌ.
41006032	Naꞌra uzaꞌ Jesús lënëꞌ ja benꞌ quiëꞌ, uyuꞌujëꞌ luꞌu barco ta tziojëꞌ ruꞌa yedyi ga nunu nitaꞌ.
41006033	Pero blëꞌë ja benꞌ zë azio Jesús bezaquejëꞌ lëbëꞌ. Quie lenaꞌ uyuꞌujëꞌ be, uzaꞌjëꞌ quie quie yedyi quiejëꞌ ziojëꞌ bdyinjëꞌ rbezajëꞌ ga idyin Jesús.
41006034	Caora bdyin Jesús naꞌ, blëꞌënëꞌ nitaꞌ benꞌ zë rbezajëꞌ lëbëꞌ. Naꞌ beyëchiꞌlaꞌadyiꞌnëꞌ lejëꞌ, como danꞌ naca quiejëꞌ ca quie ja becoꞌ z̃iꞌilaꞌ neniti xaꞌne. Naꞌra bezulao Jesús rusëdinëꞌ lejëꞌ diꞌidzaꞌ zëra.
41006035	Caora baoyaꞌ dza, bazaꞌ rdzeꞌ, una ja benꞌ quiëꞌ rëbijëꞌ lëbëꞌ: ―Bardzeꞌ barala, quele biyuꞌu dyia niga.
41006036	Mejorla yeseꞌeloꞌ ja benëꞌ yeyojëꞌ laꞌo yedyi gaꞌalaꞌ ta gaꞌojëꞌ ta gaojëꞌ, porque bide ta gaojëꞌ niga.
41006037	Naꞌ una Jesús rëbinëꞌ ja benꞌ quiëꞌ: ―Ulehueꞌ ta gaojëꞌ. Naꞌ unajëꞌ: ―¿Reꞌenloꞌ tzegueꞌendoꞌ chopa gayuhua dumi denario yëta xtila ta gaojëꞌ?
41006038	Naꞌ una Jesús rëbinëꞌ lejëꞌ: ―¿Bala yëta xtila nuꞌale? Uletzio tzenaꞌle. Naꞌra caora unezijëꞌ naꞌ unajëꞌ gudyijëꞌ Jesús: ―Gaꞌyoꞌ yëta xtila len chopa bela.
41006039	Naꞌ bë Jesús mandado ureꞌ ja benëꞌ tu cueꞌ huiojëꞌ lao guiz̃i.
41006040	Naꞌ ganꞌ ureꞌjëꞌ, ureꞌ benꞌ ureꞌ tu gayuhua. Naꞌ reꞌ benꞌ ureꞌrë igatzo gayuhua.
41006041	Caora naꞌ uz̃iꞌ Jesús lao gaꞌyoꞌ yëta xtila len chopa bela. Bëꞌ bazënëꞌn, unëꞌë ladza rëbinëꞌ Diuzi diuxcaleloꞌ. Naꞌ bz̃oz̃onëꞌn bëꞌn laze. Bëꞌnëꞌn ja benꞌ quiëꞌ ta udisijëꞌn gao ja benëꞌ. Lëscanꞌ bz̃oz̃orënëꞌ ja bela ta gaojëꞌ.
41006042	Naꞌ udao yugulutejëꞌ, udaojëꞌ ca tu belojëꞌ.
41006043	Begaꞌnra ichipchopa gaꞌ naga yëta xtila yoz̃o len bela yoz̃o ta beziꞌjëꞌn.
41006044	Naca ja benꞌ udao ca du gaꞌyoꞌ mila beꞌmbyu, apartela nigula len xcuidiꞌ.
41006045	Naꞌ bë Jesús mandado yeyuꞌu ja benꞌ quienëꞌ luꞌu barco cuenda cuialaonezajëꞌ lëbëꞌ idyinjëꞌ ganꞌ de ciudad Betsaida, tu rëbi Jesús ja benëꞌ ta yeyojëꞌ z̃an yuꞌu quiejëꞌ.
41006046	Caora bedzatza ja benëꞌ, uzaꞌnëꞌ zionëꞌ lëꞌë yaꞌa ta hueꞌlënëꞌ Diuzi diꞌidzaꞌ.
41006047	Biz̃i barala uxin zio ja benꞌ quie Jesús begaꞌnjëꞌ gatzo laꞌo lagun. Naꞌ begaꞌn Jesús nezënëꞌ ruꞌa yu bidyi quie lagun.
41006048	Naꞌ blëꞌë Jesús raca rdilalë benꞌ quienëꞌ be bedunꞌ, biruꞌen lato ta usaꞌjëꞌ barco lao lagun. Naꞌ ilëꞌëtiꞌzi tzeniꞌ, ubigaꞌ Jesús ga reꞌjëꞌ luꞌu barco rzaꞌnëꞌ lao nisa ta tenëꞌ ga reꞌ barco.
41006049	Cati blëꞌëjëꞌ zio Jesús rzëꞌë tu lao nisa, guquejëꞌ chi ludzaꞌ benꞌ huati.
41006050	Naꞌ lega bdzebijëꞌ uredyiyaꞌjëꞌ. Pero una Jesús rëbinëꞌ lejëꞌ: ―Bidzebile, nëꞌëdiꞌ zaꞌ niga.
41006051	Caora uyuꞌu Jesús luꞌu barco ganꞌ yuꞌujëꞌ, naꞌ lapsante be bedunꞌ. Pero lega rebanetzeguejëꞌ.
41006052	Canaꞌ guca quiejëꞌ, como danꞌ binetzioñeꞌejëꞌ cabëꞌ yelaꞌ huaca bë Jesús quie yëta xtila. Nenacan zidi luꞌu guicho laxtaꞌojëꞌ.
41006053	Naꞌra ziojëꞌ bdyinjëꞌ ruꞌa lagun ga de ja yedyi nebaba Genesaret. Lëganꞌ naꞌ pquiojëꞌ barco quiejëꞌ ruꞌa lagun.
41006054	Caora brojëꞌ luꞌu barco labezaquete ja benëꞌ nitaꞌ naꞌ Jesús naꞌ.
41006055	Naꞌ uyuꞌujëꞌ be, uyojëꞌ yugu yedyi de naꞌ, yexiꞌjëꞌ ja benꞌ raca z̃hueꞌ, uxubajëꞌ lejëꞌ lao belaga, yesanjëꞌ lejëꞌ ga nezijëꞌ zu Jesús.
41006056	Con ga ude Jesús, chi yedyi daoꞌ, chi yedyi z̃e, chi ciudad, udixojëꞌ belaga ganꞌ z̃uba benꞌ raca z̃hueꞌ du tu neza, unabajëꞌ cule hueꞌ Jesús lato ta udaꞌjëꞌ siquiera tacajëꞌ niꞌa z̃abanëꞌ. Naꞌ yugu benꞌ bdaꞌ taque z̃abanëꞌ, bero yelaꞌ hueꞌ yuꞌujëꞌ.
41007001	Naꞌra guca dza bdyin bala benꞌ naca partido fariseo len bala benꞌ rusëdi ley quie Moisés, benꞌ uzaꞌ ciudad Jerusalén, ubigaꞌjëꞌ ga zë Jesús.
41007002	Naꞌ blëꞌëjëꞌ rao bala benꞌ quie Jesús du binequibi naꞌajëꞌ. Quie lenaꞌ udaojëꞌ lejëꞌ xquia.
41007003	(Cani rue ja benꞌ naca partido fariseo len ja los demás benꞌ Israel. Nenaojëꞌ costumbre quie xuzixtaꞌojëꞌ, bigaojëꞌ chi binequibi naꞌajëꞌ zë lasa. Pero quele rguibi naꞌajëꞌ danꞌ nacan besu, dechanꞌ danꞌ inajëꞌ canaꞌ yeyëri laxtaꞌojëꞌ lao Diuzi.
41007004	Lëscanꞌ, caora riojëꞌ lao yeꞌeya redyinjëꞌ z̃an yuꞌu, bigaojëꞌ chi binegazujëꞌ yao. Lëscanꞌ dera zë costumbre nenaojëꞌ, rguibijëꞌ nu taza, nu candi, nu ja traste de guíba. Lente belaga quiejëꞌ rguibijëꞌ como danꞌ inajëꞌ canaꞌ yeyërin lao Diuzi.)
41007005	Naꞌra una ja benꞌ naca partido fariseo len ja benꞌ rusëdi ley quie Moisés, rëbijëꞌ Jesús: ―¿Bixquienꞌ binao ja benꞌ quioꞌ costumbre quie xuzixtaꞌoro? Raojëꞌ du binequibi naꞌajëꞌ.
41007006	Naꞌra una Jesús rëbinëꞌ lejëꞌ: ―Dyëꞌëdi una Moisés cabëꞌ ruele, biruele cabëꞌ nale. Canaꞌ una Moisés caora bzunëꞌ diꞌidzaꞌ lëꞌë guichi nan ca niga: Ja benꞌ niga rapalaꞌnjëꞌ Diuzi de diꞌidzaꞌzi, birapalaꞌnjëꞌ lëbëꞌ du guicho du laꞌadyiꞌjëꞌ.
41007007	Bibi sirve rionlaꞌadyiꞌjëꞌ Diuzi. Puro mandado quie benëꞌ rusëdijëꞌ najëꞌ mandado quie Diuzi naꞌ.
41007008	Lëscanꞌ unarë Jesús: ―Leꞌe rutele diꞌidzaꞌ quie Diuzi tzalaꞌla tacuenda huele costumbre quie xuzixtaꞌole. Lenaꞌ rguibile candi quiele, rguibile vaso quiele. Lenaꞌ dera costumbre ta naca lëbizi quiele ruele quie xuzixtaꞌole.
41007009	Lëscanꞌ unaranëꞌ: ―Rutele tzalaꞌla ca naca mandamiento quie Diuzi ta inaole costumbre quiele.
41007010	Dyëꞌëdi rnën lëꞌë guichi bë Moisés: “Reyaꞌalaꞌ gapalaꞌnle xuzile len z̃naꞌle.” Lëscanꞌ rnën: “Nu benꞌ rudzeꞌdeꞌ xuzi z̃nëꞌë, reyaꞌalaꞌ gatinëꞌ.”
41007011	Pero leꞌe nale chi yëbi benëꞌ xuzi z̃nëꞌë: “Bide ta gacaliaꞌ leꞌe, como danꞌ yugulu ta de quiaꞌ nacan gun quie Diuzi.”
41007012	Naꞌra leꞌe nale chi yëbi benëꞌ xuzi z̃nëꞌë canaꞌ, biruen zi gacalënëꞌ xuzi z̃nëꞌë.
41007013	Canaꞌ rutele tzalaꞌla ca naca mandamiento quie Diuzi ta inaole costumbre quiele. Lëscanꞌ rusëdile z̃iꞌile ta inaorëjabiꞌ huejabiꞌ cabëꞌ ruele. Lëscanꞌ zëra costumbre de quiele nacan lëbi ca costumbre naole quie xuzixtaꞌole.
41007014	Naꞌra beyëz̃i Jesús ja benëꞌ tatula unëꞌ rëbinëꞌ lejëꞌ: ―Ulezëcara nagale ta tzioñeꞌele cabëꞌ rniaꞌ.
41007015	Quele ta gao ja benëꞌ nuen lejëꞌ badzaꞌ lao Diuzi, dechanꞌ pensari median rero luꞌu guicho laxtaꞌojëꞌ, lëlennaꞌ nuen lejëꞌ badzaꞌ lao Diuzi.
41007016	Nu leꞌe reꞌen ye, ulezë nagale.
41007017	Naꞌra uzaꞌ Jesús zionëꞌ bdyinnëꞌ z̃an yuꞌu quienëꞌ. Caora naꞌ unaba ja benꞌ quiëꞌ lëbëꞌ ca bi reꞌen ina diꞌidzaꞌ unëꞌ bachi.
41007018	Naꞌ unëꞌ rëbinëꞌ lejëꞌ: ―¿Lëscanꞌ leꞌe birioñeꞌele? ¿Binezile ta rao ja benëꞌ binuen lejëꞌ badzaꞌ lao Diuzi,
41007019	como biruꞌun luꞌu laxtaꞌojëꞌ, dechanꞌ ruꞌun luꞌu lëꞌëjëꞌ, te naꞌ rguichiyaquëꞌn? Canaꞌ una Jesús pxiꞌidzeꞌnëꞌ raꞌo yugulu yelaꞌ huao nacan ta gaoro, binuen raꞌo badzaꞌ lao Diuzi.
41007020	Lëscanꞌ una Jesús cani: ―Ja pensari median rero luꞌu guicho laxtaꞌo benëꞌ, lëlenaꞌ nuen lejëꞌ badzaꞌ lao Diuzi.
41007021	Nun quie pensari median rero luꞌu guicho laxtaꞌo benëꞌ, quie lenaꞌ rtilajëꞌ nigula cuidiꞌ, rbanjëꞌ quie laguedyijëꞌ, rutijëꞌ laguedyijëꞌ, rtilajëꞌ z̃gula laguedyijëꞌ,
41007022	rzaꞌlaꞌadyiꞌjëꞌ ta de quie laguedyijëꞌ, ruejëꞌ tabayatza, rziꞌjëꞌ yëꞌ, rguilojëꞌ nigula yugu dza, racaz̃ëꞌjëꞌ laguedyijëꞌ, ruejëꞌ z̃e cuinjëꞌ, biyuꞌujëꞌ gracia.
41007023	Canaꞌ naca tamala rero luꞌu guicho laxtaꞌo ja benëꞌ nuen lejëꞌ badzaꞌ lao Diuzi.
41007024	Naꞌra uzaꞌ Jesús ganꞌ zioguëꞌ bdyinnëꞌ ga naca yu nebaba ciudad Tiro len ciudad Sidón. Bdyinnëꞌ tu luꞌu yuꞌu zu naꞌ, pero biguꞌunnëꞌ inezi ja benëꞌ ganꞌ bdyinnëꞌ, pero bedzelecazi ja benëꞌ ganꞌ bdyinnëꞌ.
41007025	Lëscanꞌ laonezite tu nigula yuꞌu z̃iꞌinëꞌ bichi be mala ga bdyin Jesús. Quie lenaꞌ uzaꞌnëꞌ bdyinnëꞌ ga zë Jesús uditzu z̃ibinëꞌ laohuëꞌ.
41007026	Naꞌra lënigula naꞌ binaquëꞌ benꞌ Israel, naquëꞌ benꞌ Sirofenicia. Bidëꞌ unabëꞌ chi biyebio Jesús bichi be mala yuꞌu z̃iꞌinëꞌ.
41007027	Naꞌ una Jesús rëbinëꞌ nigula naꞌ: ―Tanëro ruen zi gacaliaꞌ ja benꞌ Israel, benꞌ naca ca quie z̃iꞌinaꞌ, como danꞌ binacan huen siꞌro yelaꞌ huao ta gao ja xcuidiꞌ, naꞌ tzechuꞌunroꞌn ta gao ja becoꞌ daoꞌ.
41007028	Naꞌ una nigula rëbinëꞌ Jesús: ―Laga canꞌ naoꞌ, Señor, pero lente ja becoꞌ daoꞌ raojbaꞌ ja pedazo rguino layu ga rao ja xcuidiꞌ.
41007029	Naꞌra una Jesús rëbinëꞌ lëbëꞌ: ―Tahuen baonaoꞌ. Beyo z̃an yuꞌu quioꞌ. Babero bichi be mala yuꞌu z̃iꞌiloꞌ.
41007030	Caora naꞌ bezëꞌë zeyoguëꞌ bedyinnëꞌ z̃an yuꞌu, blëꞌënëꞌ z̃uba z̃iꞌinëꞌ nigula lao belaga, babero bichi be mala yuꞌubiꞌ.
41007031	Naꞌra uzaꞌ Jesús yu nebaba ciudad Tiro, len yu nebaba ciudad Sidón. Udenëꞌ ga reꞌ chi yedyi bdyinnëꞌ ruꞌa lagun Galilea.
41007032	Lëganꞌ naꞌ ga bdyinnëꞌ, bdyin ja benꞌ nequiëꞌ tu benꞌ xcuedzo, benꞌ rcaca ruꞌe. Unabajëꞌ chi biudëꞌë nëꞌë benꞌ naꞌ.
41007033	Naꞌra ubigaꞌ Jesús tzalaꞌla len benꞌ naꞌ, pqui Jesús z̃benëꞌ luꞌu naga benꞌ naꞌ, blëpinëꞌ z̃enꞌ quienëꞌ z̃benëꞌ bdaꞌnëꞌn lao ludyi benꞌ xcuedzo, benꞌ rcaca ruꞌe.
41007034	Caora naꞌ unëꞌë guibá, uz̃iꞌlaꞌadyiꞌnëꞌ unëꞌ rëbinëꞌ benꞌ naꞌ: ―¡Efata! ―ta inaro diꞌidzaꞌ quiero: ¡Beyalo!
41007035	Caora naꞌ beyalo naga benꞌ naꞌ beyenëꞌ. Lëscanꞌ beyaca ludyinëꞌ benënëꞌ dyëꞌëdi.
41007036	Naꞌra bë Jesús mandado ja benꞌ quiëꞌ ta biyëbijëꞌ canꞌ bënëꞌ quie benꞌ naꞌ. Pero ca bënëꞌ lejëꞌ mandado, canaꞌ mazara gudyijëꞌ ja benëꞌ cabëꞌ bë Jesús quie benꞌ naꞌ.
41007037	Lega begaꞌnjëꞌ bebanjëꞌ cabëꞌ ruenëꞌ unajëꞌ rëbijëꞌ laguedyijëꞌ: ―Yugulu ta rue Jesús nacan dyaꞌa. Hasta ja benꞌ xcuedzo, reyuenëꞌ lejëꞌ reyejëꞌ, lëscanꞌ hasta ja benꞌ birnë, reyuenëꞌ lejëꞌ renëjëꞌ.
41008001	Guca dza naꞌ bedupa ja benꞌ zë ganꞌ zë Jesús. Naꞌ babeya ta nuꞌajëꞌ ta gaojëꞌ. Lenaꞌ guz̃i Jesús ja benꞌ quienëꞌ, unëꞌ rëbinëꞌ lejëꞌ:
41008002	―Bareyëchiꞌlaꞌadyaꞌ ja benꞌ nitaꞌ niga, danꞌ bazio tzona dza naꞌa nitaꞌ lëjëꞌ nëꞌëdiꞌ, naꞌ babeya ta nuꞌajëꞌ ta gaojëꞌ.
41008003	Chanꞌ yeseꞌelaꞌjëꞌ z̃an yuꞌu quiejëꞌ binegaojëꞌ, usuꞌunan lejëꞌ tu neza, danꞌ balajëꞌ uzaꞌjëꞌ zituꞌ.
41008004	Naꞌ una ja benꞌ quie Jesús rëbijëꞌ lëbëꞌ: ―¿Pero biz̃i huero ta gao ja benꞌ nitaꞌ niga ga bidyia yuꞌu?
41008005	Naꞌ una Jesús rëbinëꞌ lejëꞌ: ―¿Bala yëta xtila nuꞌale? Naꞌ bequëbijëꞌ: ―Gadyin nuꞌandoꞌ.
41008006	Naꞌra bë Jesús mandado ureꞌ ja benëꞌ layu, uz̃iꞌnëꞌ yëta xtila nuꞌa ja benꞌ quiëꞌ, blidzëꞌ Diuzi rëbinëꞌ lëbëꞌ: “Xcaleloꞌ.” Naꞌ bz̃oz̃onëꞌn bëꞌnëꞌn ja benꞌ quiëꞌ ta udisijëꞌn bëꞌjëꞌn ja benëꞌ.
41008007	Lëscanꞌ nuꞌa benꞌ quienëꞌ chopa tzona bela daoꞌ. Naꞌ uz̃iꞌ Jesús lëbaꞌ, blidzëꞌ Diuzi ta bëlaꞌiyanëꞌbaꞌ, bënëꞌ mandado ta udisi ja benꞌ quienëꞌ lejabaꞌ, bëꞌjëꞌbaꞌ ja benëꞌ.
41008008	Naꞌ udaojëꞌ hasta belojëꞌ. Biz̃i tayuz̃o begaꞌn sobre igadyi chicuiti gucan.
41008009	Naꞌ ja benꞌ udao gucajëꞌ cadu tapa mila. Naꞌ bë Jesús mandado yedzatzajëꞌ zeyojëꞌ z̃an yuꞌu quiejëꞌ.
41008010	Caora naꞌ uyuꞌunëꞌ luꞌu barco lënëꞌ ja benꞌ quiëꞌ uzaꞌjëꞌ ziojëꞌ yu nebaba Dalmanuta.
41008011	Naꞌra bdyin ja benꞌ naca partido fariseo ganꞌ zë Jesús, uyuꞌulëjëꞌ lëbëꞌ huenë. Naꞌ ta huejëꞌ lëbëꞌ prueba unabajëꞌ uluꞌenëꞌ lejëꞌ tu yelaꞌ huaca quienëꞌ ladza ta ilëꞌëjëꞌ.
41008012	Naꞌ uz̃iꞌlaꞌadyiꞌ Jesús unëꞌ gudyinëꞌ lejëꞌ: ―¿Bixquienꞌ reꞌen ja benꞌ nitaꞌ naꞌa ilëꞌëjëꞌ huaꞌ tu yelaꞌ huaca quiaꞌ ladza? Tali rniaꞌ leꞌe, bihuaꞌ tu yelaꞌ huaca quiaꞌ ladza ta ilëꞌëjëꞌ.
41008013	Naꞌ pcaꞌn Jesús ja benꞌ naca partido fariseo, beyuꞌunëꞌ luꞌu barco lënëꞌ ja benꞌ quiëꞌ, ziojëꞌ itzalaꞌ lagun.
41008014	Biz̃i gulaꞌadyiꞌ ja benꞌ quie Jesús ta huꞌajëꞌ ta gaojëꞌ. Tuzi yëta xtila biꞌajëꞌ luꞌu barco naꞌ.
41008015	Naꞌ una Jesús rëbinëꞌ lejëꞌ: ―Huele pensari. Gapale cuidado cabëꞌ naca levadura quie benꞌ naca partido fariseo, len benꞌ naca partido Herodes.
41008016	Naꞌ una ja benꞌ quie Jesús rëbijëꞌ laguedyijëꞌ: ―Danꞌ rdzioguero yëta xtila ta gaoro, lenaꞌ unëꞌ canaꞌ.
41008017	Pero gucabëꞌ Jesús ca naca pensari quiejëꞌ biuyoñeꞌejëꞌ cabëꞌ unëꞌ. Naꞌra unëꞌ rëbinëꞌ lejëꞌ: ―¿Bixquienꞌ nale rdzioguele yëta xtila ta gaole? ¿Bixquienꞌ binetzioñeꞌele, nica reyuele pensari? ¿Bixquienꞌ naca zidi luꞌu guicho laxtaꞌole?
41008018	¿Quele birlëꞌële dyëꞌëdi cabëꞌ ruaꞌ? ¿Quele birele dyëꞌëdi cabëꞌ rniaꞌ? ¿Quele agulaꞌadyiꞌle?
41008019	Cati bz̃uz̃ugaꞌ gaꞌyoꞌ yëta xtila biaꞌ laze ta gao gaꞌyoꞌ mila beꞌmbyu, ¿bala gaꞌ naga ta yoz̃o begaꞌn? Naꞌ unajëꞌ: ―Chipchopa gaꞌ naga.
41008020	Naꞌ una Jesús rëbinëꞌ lejëꞌ: ―Lëscanꞌ cati bz̃uz̃ugaꞌ gadyi yëta xtila biaꞌ laze ta gao tapa mila beꞌmbyu, ¿bala chicuiti nadzaꞌ begaꞌn? Naꞌ unajëꞌ: ―Gadyi chicuiti.
41008021	Naꞌra una Jesús rëbinëꞌ lejëꞌ: ―¿Binetzuꞌule pensari ca naca yelaꞌ huaca quiaꞌ?
41008022	Naꞌra bdyinjëꞌ yedyi Betsaida ga uquiëꞌ ja benꞌ yedyi naꞌ tu benꞌ laochula ga zë Jesús. Naꞌ unabajëꞌ Jesús tu cule ta udëꞌë nëꞌë lao benꞌ laochula.
41008023	Naꞌ uz̃e Jesús naꞌa benꞌ laochula uquiëꞌnëꞌ lëbëꞌ ruꞌa yedyila. Tanëro bdaꞌnëꞌ z̃enꞌ lao benꞌ laochula, naꞌtera bdaꞌnëꞌ nëꞌë lao benꞌ naꞌ, unabanëꞌ lëbëꞌ chi barelëꞌënëꞌ.
41008024	Naꞌ una benꞌ laochula rëbinëꞌ Jesús: ―Barelëꞌëdaꞌ ja benëꞌ. Rnaꞌjëꞌ ca quie ja yaga, pero rzaꞌjëꞌ.
41008025	Naꞌra bedaꞌ Jesús nëꞌë lao benꞌ laochula tatula. Con lenan belëꞌë benꞌ naꞌ dyëꞌëdi, beyaca laohuëꞌ, belëꞌënëꞌ dyëꞌëdi.
41008026	Naꞌ bë Jesús mandado zeyo benꞌ naꞌ z̃an yuꞌu quiëꞌ, unëꞌ rëbinëꞌ lëbëꞌ: ―Bitzataoꞌ laꞌo yedyi. Biyëboꞌ benëꞌ cabëꞌ biaꞌ quioꞌ beyaca laoloꞌ.
41008027	Naꞌ uzaꞌ Jesús ziolënëꞌ ja benꞌ quiëꞌ yedyi Cesarea de Filipo. Naꞌ du tu neza unaba Jesús rëbinëꞌ lejëꞌ: ―¿Cabiz̃i rna ja benëꞌ nacaꞌ nëꞌëdiꞌ?
41008028	Naꞌ una ja benꞌ quiëꞌ rëbijëꞌ Jesús: ―Rna balajëꞌ nacoꞌ Juan bautista, babebanloꞌ tatula. Ibalajëꞌ rnajëꞌ nacoꞌ Elías, naꞌ ibalajëꞌ rnajëꞌ nacoꞌ itu benꞌ udixogueꞌ xtiꞌidzaꞌ Diuzi tiempote.
41008029	Naꞌra una Jesús rëbinëꞌ lejëꞌ: ―Naꞌ leꞌe, ¿nuz̃i nale nacaꞌ? Naꞌ una Pedro rëbinëꞌ Jesús: ―Luëꞌ nacoꞌ benꞌ Cristo, benꞌ useꞌelaꞌ Diuzi.
41008030	Pero bë Jesús mandado ta nitu nunu yëbijëꞌ nun naquëꞌ.
41008031	Naꞌra uzulao Jesús rusëdinëꞌ ja benꞌ quiëꞌ cabëꞌ gaca quienëꞌ yedzagalaotzeguenëꞌ gatinëꞌ dza zazaꞌra. Gudyinëꞌ lejëꞌ naquëꞌ bichi yugulu benëꞌ, usedyiꞌn ja benꞌ gula, len ja xanꞌ pxuzi, len ja benꞌ rusëdi ley quie Moisés lëbëꞌ. Lëscanꞌ gudyinëꞌ lejëꞌ gutijëꞌ lëbëꞌ, pero huebannëꞌ tatula gaca lao tzona dza.
41008032	Canaꞌ una Jesús gudyinëꞌ lejëꞌ . Naꞌra uquiëꞌ Pedro Jesús tzalaꞌla tu neza uzulaonëꞌ rdilanëꞌ Jesús, danꞌ una Jesús canꞌ.
41008033	Pero beyëcho Jesús unëꞌë dyëꞌëdi ja benꞌ quiëꞌ, udilëꞌ Pedro rëbinëꞌ lëbëꞌ: ―Ubigaꞌ tzalaꞌla Satanás. Biracoꞌ pensari quie Diuzi, racoꞌ pensari quie benëꞌzi.
41008034	Naꞌra guz̃i Jesús ja benꞌ quiëꞌ len ja los demás benꞌ nitaꞌ naꞌ, unëꞌ gudyinëꞌ lejëꞌ: ―Chi nu ja benëꞌ reꞌen inao nëꞌëdiꞌ, ruen zi bira inaojëꞌ ca rna pensari quiejëꞌ. Ruen zi bi idzebijëꞌ inaojëꞌ nëꞌëdiꞌ yugoꞌ dza, baꞌalaꞌcazi ruen z̃udyi guti ja benëꞌ lejëꞌ.
41008035	Nu benꞌ rdzebi inao nëꞌëdiꞌ, danꞌ rdzebinëꞌ gatinëꞌ tanun quiaꞌ, bihueꞌ Diuzi lëbëꞌ yelaꞌ neban tuzioli. Pero nu benꞌ inao nëꞌëdiꞌ, birdzebinëꞌ gatinëꞌ tanun quiaꞌ len tanun quie xtiꞌidzaꞌ Diuzi, hueꞌ Diuzi lëbëꞌ yelaꞌ naban tuzioli.
41008036	¿Biz̃i gan de quie nu benꞌ anaca quiëꞌ lao yugulute ta de lao yedyi layu, chi bigataꞌ yelaꞌ naban quienëꞌ tuzioli?
41008037	¿Ca gacala dumi reꞌennan ta gaꞌo ja benëꞌ yelaꞌ naban tuzioli?
41008038	Chi nu benꞌ chuꞌunlaꞌadyiꞌ nëꞌëdiꞌ yedueꞌjëꞌ hue quiejëꞌ canꞌ rniaꞌ zacaꞌlao lao ja benꞌ nitaꞌ lao yedyi layu, benꞌ birue quie xtiꞌidzaꞌ Diuzi, benꞌ rue xquia, lëscanꞌ nëꞌëdiꞌ, bichi yugulu benëꞌ, huaruꞌunlaꞌadyaꞌ lejëꞌ cati yeguidaꞌ inabiꞌa lao yedyi layu ca rey. Zeyuꞌa yelaꞌ huaca quie Xuzaꞌ Diuzi len ja ángel naca laꞌiya quienëꞌ.
41009001	Lëscanꞌ una Jesús rëbinëꞌ lejëꞌ: ―Tali rniaꞌ leꞌe, binegati bala leꞌe nitaꞌ niga len nëꞌëdiꞌ tu binelëꞌële ca naca yelaꞌ rnabëꞌ quie Diuzi.
41009002	Guca lao xopa dza, uzaꞌ Jesús uquiëꞌnëꞌ Pedro, len Santiago, len Juan ziojëꞌ urëjëꞌ lao ledaꞌ ga zu tu yaꞌa z̃e. Caora badyiajëꞌ laona, naꞌ bazë Jesús zacaꞌlao lao ja benꞌ quiëꞌ cati betzaꞌ cuinnëꞌ.
41009003	Naꞌ guca z̃abanëꞌ tu laꞌariꞌ bezëri di. Ni tu ja benꞌ rguibi laꞌariꞌ bisaqueꞌjëꞌ quibijëꞌ laꞌariꞌ gacan bezëri ca guca z̃abanëꞌ.
41009004	Naꞌ blëꞌëjëꞌ abdyin Elías len Moisés ruꞌelëjëꞌ Jesús diꞌidzaꞌ.
41009005	Naꞌra una Pedro rëbinëꞌ Jesús: ―Maestro, tahuen naꞌ nezëndoꞌ lëndoꞌ luëꞌ niga. Ben lato huendoꞌ tzona yuꞌu daoꞌ de guiz̃i. Huendoꞌ tun quioꞌ, itun quie Moisés, itun quie Elías.
41009006	Naꞌ begaꞌn benꞌ quie Jesús rdzebijëꞌ. Pero danꞌ unë Pedro naꞌ, binezinëꞌ bi nëꞌ.
41009007	Naꞌra bdyin tu beo bdubin lejëꞌ ganꞌ nitaꞌjëꞌ. Biz̃i lado beo naꞌ bejëꞌ rchiꞌ Diuzi unëꞌ rëbinëꞌ lejëꞌ: ―Lëz̃iꞌinaꞌ niga, lega nedyëꞌëdaꞌnëꞌ. Ulezënaga cabëꞌ rnanëꞌ.
41009008	Caora naꞌ blëꞌëjëꞌ ituzi Jesús zënëꞌ, ganura blëꞌëjëꞌ.
41009009	Naꞌ cati reyëzijëꞌ lëꞌë yaꞌa, bë Jesús mandado nitu nunu yëbijëꞌ cabëꞌ blëꞌëjëꞌ hasta que gatinëꞌ naꞌ yebannëꞌ lëbëꞌ, benꞌ naca bichi yugulu benëꞌ.
41009010	Quie lenaꞌ nitu nunu gudyijëꞌ cabëꞌ blëꞌëjëꞌ ganꞌ, pero bëꞌjëꞌ diꞌidzaꞌ entre lëzijëꞌ como danꞌ biuyoñeꞌejëꞌ bi na diꞌidzaꞌ quiëꞌ caora unëꞌ gatinëꞌ naꞌ yebannëꞌ tatula.
41009011	Naꞌ unajëꞌ rëbijëꞌ Jesús: ―¿Tabala ca rna ja benꞌ rusëdi ley quie Moisés de que tanëro ruen zi yeguida Elías, naꞌtera guida benꞌ iseꞌelaꞌ Diuzi?
41009012	Naꞌra una Jesús rëbinëꞌ lejëꞌ: ―Tabala naꞌ hueguida Elías tanëro ta yecubinëꞌ yugulute. ¿Quele binezile danꞌ rna lëꞌë guichi laꞌiya quie Diuzi cabëꞌ gaca quiaꞌ nëꞌëdiꞌ, bichi yugulu benëꞌ? Rnën lëꞌë guichi naꞌ danꞌ yedzagalaohuaꞌ usacaꞌ ja benëꞌ nëꞌëdiꞌ bizinaquezi.
41009013	Pero rniaꞌ leꞌe, babida benꞌ naca Elías, pero naꞌ psacaꞌjëꞌ lëbëꞌ bizinaquezi laga con ca rna lëꞌë guichi laꞌiya quie Diuzi.
41009014	Ude beyudyi naꞌ, zezaꞌjëꞌ bdyinjëꞌ ga nitaꞌ ja los demás benꞌ quie Jesús. Naꞌ blëꞌëjëꞌ nitaꞌ benꞌ zë ganꞌ. Naꞌ nitaꞌrë ja benꞌ rusëdi ley quie Moisés uyuꞌujëꞌ huenë len ja benꞌ quie Jesús.
41009015	Caora blëꞌëjëꞌ Jesús, begaꞌnjëꞌ bebanzijëꞌ, uyuꞌujëꞌ be, bdyinjëꞌ ga zë Jesús, gapajëꞌ lëbëꞌ diuz̃i.
41009016	Naꞌ una Jesús gudyinëꞌ ja benꞌ quiëꞌ: ―¿Biz̃i una benꞌ rusëdi ley quie Moisés uyuꞌujëꞌ huenë len leꞌe?
41009017	Caora naꞌ una tu benꞌ zë gaꞌalaꞌ rëbinëꞌ Jesús: ―Maestro, nequiꞌa tu z̃iꞌinaꞌ byu niga. Yuꞌubiꞌ bichi be mala, biraca inëbiꞌ, biraca yebiꞌ.
41009018	Con gatezi rede yelaꞌ hueꞌ xiꞌibiꞌ daꞌabiꞌ, rguinlëbiꞌ yu. Bëꞌ debiꞌ layu, rulio rulibibiꞌ, rao leibiꞌ, raca bdyinꞌ ruꞌabiꞌ. Danꞌ raca quiebiꞌ canaꞌ, bayëchiꞌ gula raca quiebiꞌ. Aonabaꞌ ja benꞌ quioꞌ chi biyebiojëꞌ bichi be mala yuꞌubiꞌ, pero biuz̃aqueꞌjëꞌ.
41009019	Naꞌ una Jesús rëbinëꞌ ja benꞌ nitaꞌ naꞌ: ―¡Ay, leꞌe benꞌ birale! ¿Bala iza reꞌennan yegaꞌnliaꞌ leꞌe hasta que galele cabëꞌ rniaꞌ? ¿Bala iza reꞌennan suedaꞌ suliaꞌ leꞌe? Uletzexiꞌbiꞌ guidabiꞌ niga.
41009020	Naꞌ yexiꞌjëꞌbiꞌ. Caora blëꞌë bichi be mala Jesús, bëꞌ naꞌ guca quie biꞌbyu ca z̃uguti. Naꞌ bguꞌumbiꞌ layu, rz̃izibiꞌ, rdulabiꞌ, raca bdyinꞌ ruꞌabiꞌ.
41009021	Naꞌ unaba Jesús rëbinëꞌ xuzibiꞌ: ―¿Gaca bazio naꞌ ulëna? Biz̃i unë xuzibiꞌ: ―Nenacatebiꞌ xcuidiꞌ ulëna.
41009022	Zë lasa babzalan lëbiꞌ laguiꞌ, babzalan lëbiꞌ luꞌu yao ta udyiaguiꞌn lëbiꞌ, pero birzaqueꞌn. Naꞌ chanꞌ gacoꞌ yeyueloꞌbiꞌ, yeyëchiꞌlaꞌadyoꞌ nëtoꞌ gacalëloꞌ nëtoꞌ.
41009023	Naꞌra una Jesús gudyinëꞌ lëbëꞌ: ―Binaoꞌ chanꞌ gacoꞌ. Chi rzudyiꞌilëloꞌ nëꞌëdiꞌ, huaca hueloꞌ yugulute.
41009024	Biz̃i naꞌ unë xuzi xcuidiꞌ naꞌ zidzo rëbinëꞌ Jesús: ―Rzudyiꞌiliaꞌ luëꞌ, gacalaoꞌ nëꞌëdiꞌ ta sudyiꞌiliaꞌ luëꞌ mazara.
41009025	Caora blëꞌë Jesús bdupa ja benꞌ zë ga zënëꞌ, naꞌ udilanëꞌ bichi be mala unëꞌ rëbinëꞌn: ―Dyin quioꞌ bire birnë biꞌ niga. Rniaꞌ luëꞌ, bero ganꞌ yuꞌuloꞌ naꞌ, bira huelaoꞌbiꞌ tatula.
41009026	Naꞌ uredyiyaꞌ bichi be mala pxizin biꞌbyu tatula, begaꞌmbiꞌ debiꞌ ca benꞌ huati. Lenaꞌ una ja benꞌ nitaꞌ naꞌ: ―Bagutibiꞌ.
41009027	Naꞌra bëxo Jesús naꞌabiꞌ ta bechisanëꞌbiꞌ, bezubiꞌ.
41009028	Ude beyudyi naꞌ, caora uyuꞌu Jesús lënëꞌ ja benꞌ quiëꞌ luꞌu yuꞌu, naꞌ unajëꞌ rëbijëꞌ Jesús: ―¿Bixquienꞌ biuz̃aqueꞌndoꞌ yebiondoꞌ bichi be mala?
41009029	Naꞌ una Jesús rëbinëꞌ lejëꞌ: ―Ca naca bichi be mala bebiogaꞌ, chi bihueꞌlële Diuzi diꞌidzaꞌ, chi bihuele ubasi, biyerona.
41009030	Naꞌ bezaꞌ Jesús lënëꞌ ja benꞌ quiëꞌ ziojëꞌ yedejëꞌ estado Galilea. Naꞌ biguꞌun Jesús inezi ja benëꞌ yedejëꞌ ganꞌ naꞌ,
41009031	danꞌ ruzioñeꞌenëꞌ ja benꞌ quienëꞌ, gudyinëꞌ lejëꞌ cabëꞌ gaca quiëꞌ, benꞌ naca bichi yugulu benëꞌ. Naꞌra gudyinëꞌ lejëꞌ usedyin ja benëꞌ lëbëꞌ lao naꞌa benꞌ rnabëꞌ ta gutijëꞌ lëbëꞌ, pero gaca lao tzona dza huebannëꞌ tatula.
41009032	Pero biuyoñeꞌe ja benꞌ quiëꞌ canꞌ unëꞌ gudyinëꞌ lejëꞌ. Naꞌ bibeyaz̃ojëꞌ inabajëꞌ lëbëꞌ.
41009033	Biz̃i bdyin Jesús lënëꞌ ja benꞌ quiëꞌ ciudad Capernaum tatula, beyuꞌujëꞌ luꞌu yuꞌu ganꞌ uzaꞌjëꞌ. Naꞌ una Jesús rëbinëꞌ ja benꞌ quiëꞌ: ―¿Biz̃i diꞌidzaꞌ ruꞌelële laguedyile danꞌ zezaꞌle huenë cati zezaꞌro tu neza?
41009034	Pero bibequëbijëꞌ begaꞌnjëꞌ chizi danꞌ zezaꞌjëꞌ rnëjëꞌ tu neza quie nula lejëꞌ nacara benꞌ belao.
41009035	Naꞌ ureꞌ Jesús gudyinëꞌ ja chipchopa benꞌ quienëꞌ ta ibigaꞌjëꞌ ganꞌ reꞌnëꞌ. Naꞌ unëꞌ rëbinëꞌ lejëꞌ: ―Nu leꞌe reꞌen gaca benꞌ belaora entre leꞌe, ruen zi gaquëꞌ benꞌ zenaote quie leꞌe, benꞌ gacalë laguedyi.
41009036	Naꞌra guz̃i Jesús tu xcuidiꞌ bzunëꞌbiꞌ gatzo laꞌo ganꞌ nitaꞌjëꞌ. Te naꞌ uz̃iꞌnëꞌbiꞌ bdyianëꞌbiꞌ laz̃ibinëꞌ unëꞌ gudyinëꞌ lejëꞌ:
41009037	―Nu benꞌ rziꞌ tu xcuidiꞌ ca biꞌ niga lao laohuaꞌ nëꞌëdiꞌ, rziꞌrënëꞌ nëꞌëdiꞌ. Naꞌ tu benꞌ rziꞌ nëꞌëdiꞌ, quele tuzaꞌ nëꞌëdiꞌ rziꞌnëꞌ, lëscanꞌ rziꞌrënëꞌ benꞌ pseꞌelaꞌ nëꞌëdiꞌ.
41009038	Naꞌra una Juan rëbinëꞌ Jesús: ―Maestro, bablëꞌëndoꞌ rda tu benëꞌ rzëtoguëꞌ rnanëꞌ laoloꞌ rebionëꞌ bichi be mala yuꞌu benëꞌ. Naꞌra gudyindoꞌnëꞌ bira huenëꞌn danꞌ binaquëꞌ tu cueꞌ quiero.
41009039	Pero una Jesús rëbinëꞌ lejëꞌ: ―Gabi yëbile nu benꞌ rue canaꞌ, como danꞌ chi nu ja benëꞌ ruejëꞌ yelaꞌ huaca rzëtojëꞌ laohuaꞌ, quele condre nëꞌëdiꞌ rnëjëꞌ.
41009040	Nu benꞌ birue condre raꞌo, nacacazi quiejëꞌ ca quie benꞌ rnëcule raꞌo.
41009041	Nutezi benꞌ gun leꞌe bi cosa siquiera tu vaso nisa nun quie nacale benꞌ quiaꞌ, huaguiz̃ucazi Diuzi lëbëꞌ.
41009042	’Nutezi benꞌ rudzeꞌyela tu xcuidiꞌ biꞌ rale quiaꞌ ta huebiꞌ xquia, hue Diuzi lëbëꞌ castigo huala gula. Tadyaꞌacala quienëꞌ irio tu yo z̃e len du lubaꞌnëꞌ tzechuꞌun ja benëꞌ lëbëꞌ luꞌu yao z̃e, quele ca castigo hue Diuzi lëbëꞌ.
41009043	Chi rnën leꞌe huelële naꞌale tamala, nacaran dyaꞌa ichugulen tziole guibá ca benꞌ nedyipa nëꞌë, quele ca zu rupa naꞌale tziole guiꞌ gabila ga bireyulan,
41009044	ga gao bëla benëꞌ tuzioli, bireyula guiꞌ.
41009045	Lëscanꞌ chi rnën leꞌe huelële niꞌale tamala, nacaran dyaꞌa ichugurëlen tziole guibá ca benꞌ nedyipa niꞌe, quele ca zu rupa niꞌale tziole guiꞌ gabila bireyula,
41009046	ga gao bëla benëꞌ tuzioli, bireyula guiꞌ.
41009047	Lëscanꞌ chi rnën leꞌe huelële laole tamala, nacaran dyaꞌa cuiolen tziole guibá ca benꞌ nero yolaohue, quele ca ta tziole guiꞌ gabila len rupa laꞌa yolaole,
41009048	ga gao bëla benëꞌ tuzioli, ga bireyula guiꞌ.
41009049	’Cabëꞌ rudzeꞌ benëꞌ zediꞌ luꞌu bëꞌëlaꞌ, canaꞌ udzeꞌ Diuzi guiꞌ luꞌu benëꞌ.
41009050	De ga hue zediꞌ dyin, pero chanꞌ aodyiaguiꞌn, bira huen dyin, ¿biz̃i huero ta iyacan huen dyin tatula? Quie lenaꞌ bigacale ca benꞌ aodyiaguiꞌ, benꞌ birue dyin, mejorla initaꞌlële laguedyile dyëꞌëdi, bitilale.
41010001	Naꞌra uzaꞌ Jesús lënëꞌ ja benꞌ quiëꞌ ciudad Capernaum ziojëꞌ estado Judea, lëscanꞌ ziojëꞌ tzalaꞌla yao Jordán. Con ga ziojëꞌ redupa ja benëꞌ ganꞌ zë Jesús. Naꞌ ca modo quie Jesús, bezulaonëꞌ rusëdinëꞌ ja benëꞌ.
41010002	Biz̃i naꞌ bdyin chopa tzona benꞌ naca partido fariseo ganꞌ naꞌ ta huejëꞌ trampa quie Jesús iguinonëꞌ lao diꞌidzaꞌ quienëꞌ. Quie lenaꞌ unabajëꞌ lëbëꞌ chi ruꞌen lato usan ja benëꞌ nigula quiejëꞌ.
41010003	Naꞌ una Jesús bequëbinëꞌ quiejëꞌ: ―¿ Bi na lëꞌë guichi bë Moisés?
41010004	Naꞌ unajëꞌ rëbijëꞌ lëbëꞌ: ―Bëꞌ Moisés lato hue ja benëꞌ tu guichi ta usanjëꞌ nigula quiejëꞌ.
41010005	Naꞌra una Jesús rëbinëꞌ lejëꞌ: ―Yelaꞌ zidi quie ja benëꞌ bëꞌ Moisés lato usanjëꞌ nigula quiejëꞌ.
41010006	Pero binacan canaꞌ dza naꞌ caora ulëchi Diuzi dyilayu udixonëꞌ yugulu ta de. “Lëdza naꞌ bzalonëꞌ chopa benëꞌ, tu beꞌmbyu len tu nigula.”
41010007	Quie lenaꞌ rsan ja beꞌmbyu xuzi z̃nëꞌë ta rzulënëꞌ nigula quienëꞌ.
41010008	Canaꞌ naca quiejëꞌ ca quie tuzi benëꞌ. Bira nacajëꞌ chopa, dechanꞌ nacajëꞌ ca quie tuzi benëꞌ.
41010009	Quie lenaꞌ bireyaꞌalaꞌ usan ja benëꞌ laguedyijëꞌ como danꞌ bë Diuzi gacajëꞌ tuzi.
41010010	Biz̃i caora bedyin Jesús lënëꞌ ja benꞌ quiëꞌ luꞌu yuꞌu, naꞌ unabarajëꞌ Jesús quie benꞌ rsan laguedyi.
41010011	Naꞌ una Jesús: ―Nu benꞌ rsan nigula quie, naꞌ rzulënëꞌ nigula tula, nacan xquia quienëꞌ lao Diuzi, bënëꞌ yelaꞌ stuꞌ quie nigula quienëꞌ.
41010012	Lëscanꞌ chi rsan nigula beꞌmbyu quienëꞌ, naꞌ rzulënëꞌ beꞌmbyu tula, nacan xquia quienëꞌ lao Diuzi, bënëꞌ yelaꞌ stuꞌ quie beꞌmbyu quienëꞌ.
41010013	Naꞌra bdyin ja benëꞌ ganꞌ zë Jesús nequiëꞌjëꞌ z̃iꞌijëꞌ ta udaꞌnëꞌ nëꞌë guichojabiꞌ huelaꞌiyanëꞌ lejabiꞌ. Pero udila ja benꞌ quie Jesús ja benꞌ nequiëꞌ z̃iꞌine.
41010014	Caora blëꞌë Jesús udila ja benꞌ quiëꞌ lejëꞌ, naꞌ bdzaꞌnëꞌ unëꞌ rëbinëꞌ ja benꞌ quiëꞌ: ―Biudzunle ja xcuidiꞌ. Guidagarajabiꞌ ni como danꞌ ca naca quiejabiꞌ, rue quiejabiꞌ ca rna xuzijabiꞌ, lëcanaꞌ nacarën quie benꞌ zio rue quie Diuzi.
41010015	Tali rniaꞌ leꞌe, chi nu ja benꞌ birue quiejëꞌ xtiꞌidzaꞌ Diuzi ca rue xcuidiꞌ quie xuzibiꞌ, bisaqueꞌ yeyojëꞌ guibá ganꞌ zu Diuzi.
41010016	Naꞌ bdyia Jesús tu huio xcuidiꞌ laz̃ibinëꞌ bdëꞌë nëꞌë guichojabiꞌ bëlaꞌiyanëꞌ yugulujabiꞌ.
41010017	Naꞌra caora beyuꞌu Jesús neza azeyolënëꞌ ja benꞌ quiëꞌ, naꞌ bdyin tu benꞌ uyuꞌu be, uditzu z̃ibinëꞌ lao Jesús unëꞌ rëbinëꞌ lëbëꞌ: ―Maestro, benꞌ huen nacoꞌ. Nainaoꞌ, ¿ca biz̃i reyaꞌalaꞌ huaꞌ ta gataꞌ yelaꞌ neban quiaꞌ tuzioli?
41010018	Naꞌ una Jesús: ―¿Bixquienꞌ naoꞌ nacaꞌ benꞌ huen? Tahuencazi naoꞌ canaꞌ, como tuzi Diuzi naquëꞌ benꞌ huen.
41010019	Luëꞌ baneziloꞌ ca rna lëꞌë guichi laꞌiya quie Diuzi: “Biutiloꞌ nigula quie benꞌ tula. Bigutioꞌ benëꞌ. Bicuanloꞌ quie benëꞌ. Bisiuꞌ benëꞌ yëꞌ. Udapalaꞌn xuzoꞌ len z̃naoꞌ.”
41010020	Naꞌra unë rëbinëꞌ Jesús: ―Yugulu ca rnaoꞌ, rue quiecazaꞌn zaꞌcazaꞌ naohuaꞌn desde nacatiaꞌ xcuidiꞌ.
41010021	Caora naꞌ unaꞌ Jesús laohuëꞌ nedyëꞌënëꞌ lëbëꞌ, unëꞌ rëbinëꞌ lëbëꞌ: ―De tu ta nerdziogueloꞌ hueloꞌ. Bëtiꞌ yugulu ta de quioꞌ, naꞌ uz̃iꞌ dumi naꞌ, bëꞌ ja benꞌ yëchiꞌ len. Canaꞌ gunra Diuzi taz̃era quioꞌ bëꞌ yedyinloꞌ guibá. Naꞌ uda unao nëꞌëdiꞌ gacoꞌ benꞌ quiaꞌ.
41010022	Pero cati be benꞌ naꞌ canꞌ una Jesús, naꞌ begaꞌnnëꞌ guquenëꞌ beyëchiꞌ gula, como danꞌ naquëꞌ benꞌ uñaꞌa huala gula.
41010023	Naꞌ unaꞌ Jesús ja benꞌ quiëꞌ unëꞌ rëbinëꞌ lejëꞌ: ―Zëdi gula nacan quie benꞌ uñaꞌa ta yeyojëꞌ guibá ganꞌ zu Diuzi.
41010024	Naꞌra bebanzi ja benꞌ quie Jesús cabëꞌ unëꞌ quie benꞌ uñaꞌa. Pero tatula unëꞌ rëbinëꞌ lejëꞌ: ―Bichaꞌ, zëdi gula nacan ta yeyo ga zu Diuzi ja benꞌ rzudyiꞌilë dumi quiejëꞌ ta gacalën lejëꞌ yeyojëꞌ guibá.
41010025	Nacaran yalo te tu camello naga yëchiꞌ, quele ca ta tzuꞌu benꞌ uñaꞌa guibá ganꞌ zu Diuzi.
41010026	Naꞌ bebanzi ja benꞌ quie Jesús unajëꞌ rëbijëꞌ laguedyijëꞌ: ―Chi nacan zëdi gula quie benꞌ uñaꞌa, ¿nuz̃i saqueꞌ yeyo guibá ganꞌ zu Diuzi?
41010027	Naꞌ unaꞌ Jesús lejëꞌ unëꞌ: ―Tu ta bisaqueꞌ hue ja benëꞌ, Diuzi sí, huazaqueꞌnëꞌ huenëꞌn, como danꞌ raca Diuzi ruenëꞌ yugulute.
41010028	Naꞌ una Pedro rëbinëꞌ Jesús: ―Señor, nëtoꞌ bapcaꞌnndoꞌ yugulu ta de quiendoꞌ cuenda zaꞌndoꞌ naondoꞌ luëꞌ.
41010029	Naꞌ una Jesús rëbinëꞌ lejëꞌ: ―Nacan tali canꞌ rniaꞌ leꞌe. Con nutiꞌtezi benꞌ pcaꞌn nu yuꞌu quiejëꞌ, nu bichi, nu zane, nu xuzi, nu z̃nëꞌë, nu z̃gule, nu z̃iꞌine, nu layela quie, nun quie naojëꞌ nëꞌëdiꞌ rue quiejëꞌ xtiꞌidzaꞌ Diuzi,
41010030	hueyuꞌera Diuzi tu gayuhua mazara quiejëꞌ dza rdajëꞌ lao yedyi layu. Hueyuꞌera Diuzi quiejëꞌ nu yuꞌu, nu bichi, nu zane, nu z̃nëꞌë, nu z̃iꞌine, nu layela quie, baꞌalaꞌcazi rue ja benëꞌ lëjëꞌ bizinaquezi. Lëscanꞌ hueꞌ Diuzi lëjëꞌ yelaꞌ neban tuzioli bëꞌ bayedyinjëꞌ guibá ganꞌ zu Diuzi.
41010031	Pero bala benꞌ naca benꞌ belao niga lao yedyi layu, bira gacajëꞌ benꞌ belao dza yedyinjëꞌ ga zu Diuzi. Lëscanꞌ bala benꞌ binaca benꞌ belao niga lao yedyi layu, huacajëꞌ benꞌ belao dza yedyinjëꞌ ga zu Diuzi.
41010032	Naꞌ bëꞌ bezaꞌ Jesús lënëꞌ ja benꞌ quiëꞌ, zeyuꞌujëꞌ neza ta yedyinjëꞌ ciudad Jerusalén. Naꞌ udyialao Jesús lao ja benꞌ quiëꞌ. Naꞌ tu bebanzi ja benꞌ quiëꞌ birdzebi Jesús tzionëꞌ ciudad Jerusalén. Naꞌ unao ja benꞌ quienëꞌ lëbëꞌ du rdzebijëꞌ bi gaca quiejëꞌ. Naꞌ guz̃i Jesús lejëꞌ ta tzez̃ejëꞌ lëbëꞌ gudyinëꞌ lejëꞌ bi gaca quienëꞌ ciudad Jerusalén.
41010033	Canaꞌ una Jesús rëbinëꞌ lejëꞌ: ―Ulezëcara nagale. Tzioro Jerusalén ga usacaꞌ ja benëꞌ nëꞌëdiꞌ, benꞌ naca bichi yugulu benëꞌ, tamala. Usedyinjëꞌ nëꞌëdiꞌ lao naꞌa ja xanꞌ pxuzi len ja benꞌ rusëdi ley quie Moisés. Huachugubëꞌjëꞌ quiaꞌ inajëꞌ reyaꞌalaꞌ gatiaꞌ. Naꞌ usedyinjëꞌ nëꞌëdiꞌ lao naꞌa ja benꞌ uzaꞌ yedyi tula.
41010034	Naꞌ utitu ja benꞌ uzaꞌ yedyi tula nëꞌëdiꞌ. Huejëꞌ nëꞌëdiꞌ ziꞌ, udaꞌjëꞌ z̃enꞌ laohuaꞌ, gutijëꞌ nëꞌëdiꞌ. Pero bëꞌ gaca lao tzona dza, huebanaꞌ tatula.
41010035	Naꞌra Santiago len Juan, benꞌ z̃iꞌi Zebedeo, ubigaꞌjëꞌ ga zë Jesús unajëꞌ rëbijëꞌ lëbëꞌ: ―Maestro, reꞌenndoꞌ gunloꞌ ca ta inabandoꞌ luëꞌ.
41010036	Naꞌ una Jesús rëbinëꞌ lejëꞌ: ―¿Biz̃i reꞌenle gunaꞌ leꞌe?
41010037	Naꞌ unajëꞌ rëbijëꞌ Jesús: ―Reꞌenndoꞌ gunoꞌ lato ta cueꞌndoꞌ tzalaꞌ huio cuëtalaoꞌ ga tzereꞌloꞌ inabëꞌloꞌ lao yedyi layu.
41010038	Naꞌ una Jesús rëbinëꞌ lejëꞌ: ―Binezile cabiz̃i inabale gunaꞌ. ¿Huazuele sacale cabëꞌ usaca benëꞌ nëꞌëdiꞌ? ¿Huazuele yedzagalaole cabëꞌ yedzagalaohuaꞌ?
41010039	Naꞌ bequëbijëꞌ rëbijëꞌ Jesús: ―Huazuendoꞌ. Naꞌ biz̃i una Jesús rëbinëꞌ lejëꞌ: ―Tali naꞌ ca nale. Usacacazi benëꞌ leꞌe cabëꞌ usacajëꞌ nëꞌëdiꞌ, lëscanꞌ yedzagalaocazile cabëꞌ yedzagalaohuaꞌ.
41010040	Pero bisaqueꞌ gunaꞌ leꞌe lato cueꞌle tzalaꞌ huio cuëtaꞌ ga tzeriꞌa como danꞌ binaca parte quiaꞌ gunaꞌ leꞌe lato cueꞌle cuëtaꞌ. Naca parte quie Diuzi hueꞌnëꞌ lato nu benꞌ cueꞌ cuëtaꞌ lëꞌënaꞌ.
41010041	Naꞌra cati unezi ja los demás benꞌ quie Jesús cabëꞌ unaba Santiago len Juan hueꞌnëꞌ quiejëꞌ, naꞌ bdzaꞌjëꞌ lejëꞌ.
41010042	Pero guz̃i Jesús lejëꞌ unëꞌ rëbinëꞌ lejëꞌ: ―Leꞌe nezile dyëꞌëdi cabëꞌ rue ja benꞌ naca gobierno, rnabëꞌjëꞌ ziꞌlaza. Lega ruejëꞌ mandado zëdi ta hue ja benëꞌ.
41010043	Pero leꞌe bireyaꞌalaꞌ huele canaꞌ. Nu leꞌe reꞌen gaca benꞌ z̃e entre leꞌe, reyaꞌalaꞌ gaquëꞌ benꞌ gaxo, benꞌ gacalë laguedyi.
41010044	Nu leꞌe reꞌen gaca benꞌ belao entre leꞌe, reyaꞌalaꞌ gaquëꞌ ca quie mozo quiele.
41010045	Hasta nëꞌëdiꞌ, benꞌ naca bichi yugulu benëꞌ, quele bidaꞌ ta gaca ja benëꞌ ca ja mozo quiaꞌ, bidaꞌ ta gacaꞌ ca quie mozo quiejëꞌ. Lëscanꞌ bidaꞌ ta gatiaꞌ quiz̃ugaꞌ quie xquia quiejëꞌ cuenda gataꞌ yelaꞌ naban quiejëꞌ tuzioli.
41010046	Naꞌ bdyin Jesús lënëꞌ ja benꞌ quiëꞌ yedyi Jericó. Caora udejëꞌ yedyi, naꞌ bazëjëꞌ ruꞌa yedyi, caora naꞌ bedupa ja benꞌ zë ganꞌ zënëꞌ. Biz̃i cuëta neza ureꞌ tu benꞌ laochula, benꞌ lao Bartimeo. Naquëꞌ z̃iꞌi Timeo, ureꞌnëꞌ tu neza rnabëꞌ caridad.
41010047	Naꞌra caora benëꞌ bazaꞌ Jesús, benꞌ yedyi Nazaret, uzulaonëꞌ rnënëꞌ zidzo rëbinëꞌ Jesús: ―¡Jesús, z̃iꞌi suba rey David, yeyëchiꞌlaꞌadyoꞌ nëꞌediꞌ!
41010048	Naꞌ udila ja benëꞌ lëbëꞌ gudyijëꞌ ta cueꞌnëꞌ chizi, pero unërëꞌ zidzora uredyiyaꞌnëꞌ: ―Z̃iꞌi suba rey David, yeyëchiꞌlaꞌadyoꞌ nëꞌëdiꞌ.
41010049	Naꞌ biz̃i uleza Jesús unëꞌ rëbinëꞌ ja benꞌ nitaꞌ naꞌ: ―Uleyëbi benꞌ naꞌ guidëꞌ ni. Naꞌ uyojëꞌ yexiꞌjëꞌ lëbëꞌ gudyijëꞌ lëbëꞌ: ―Bidzeboꞌ, uzuli, yaꞌ, como danꞌ rëz̃i Jesús luëꞌ.
41010050	Naꞌ ulëchonëꞌ gabán quienëꞌ, laozulitenëꞌ zionëꞌ ga zë Jesús.
41010051	Naꞌra una Jesús rëbinëꞌ lëbëꞌ: ―¿Biz̃i reꞌenloꞌ huaꞌ quioꞌ? Naꞌ una benꞌ laochula: ―Maestro, reꞌendaꞌ yeyueloꞌ laohuaꞌ.
41010052	Naꞌ una Jesús rëbinëꞌ lëbëꞌ: ―Danꞌ rzudyiꞌilëloꞌ nëꞌëdiꞌ, quie lenaꞌ babeyaca laoloꞌ. Baoca, yeyo. Biz̃i caora una Jesús canaꞌ, beyaca laohuëꞌ belëꞌënëꞌ, ziolënëꞌ Jesús tu neza.
41011001	Naꞌra bdyinjëꞌ ga zu tu yaꞌa laonan yaꞌa Olivos. Baruen bago ta idyinjëꞌ ciudad Jerusalén. Lëscanꞌ banacaten gaꞌalaꞌ len yedyi Betfagé len yedyi Betania. Naꞌ useꞌelaꞌ Jesús chopa benꞌ quiëꞌ
41011002	unëꞌ rëbinëꞌjëꞌ: ―Uletzio yedyi reꞌ niꞌ. Bëꞌ zaidyinle ruꞌa yedyi, huadzelele tu burra daoꞌ neriobaꞌ nunu necuia lëbaꞌ. Naꞌ ixëdyilebaꞌ yequiëꞌlebaꞌ nila. Yeyudyi uhuenaꞌbaꞌ dyin, natzesanlebaꞌ.
41011003	Chi inaba ja benëꞌ leꞌe bixquienꞌ rexëdyilebaꞌ, naꞌ yëbilejëꞌ: Reꞌen xaꞌnndoꞌ lëbaꞌ. Bëꞌ yeyudyi uhuenëꞌbaꞌ dyin, canaꞌ idesanndoꞌbaꞌ.
41011004	Naꞌ uzaꞌjëꞌ bdyinjëꞌ tu neza ganꞌ zë burra daoꞌ neriobaꞌ cuëta ruꞌa yuꞌu. Naꞌ pxëdyijëꞌbaꞌ.
41011005	Biz̃i naꞌ una ja benꞌ nitaꞌ bago unajëꞌ rëbijëꞌ benꞌ quie Jesús: ―¿Bixquienꞌ rxëdyile burra daoꞌ naꞌ?
41011006	Naꞌra bequëbijëꞌ gudyijëꞌ ja benꞌ nitaꞌ naꞌ cabëꞌ gudyi Jesús lejëꞌ. Naꞌra psan ja benëꞌ lejëꞌ yequiëꞌjëꞌ burra daoꞌ.
41011007	Naꞌ zezaꞌjëꞌ bedyinlëjëꞌ ga zë Jesús. Ulëchojëꞌ gabán quiejëꞌ uxubajëꞌn xcuꞌudzu burra daoꞌ, udyia Jesús lëbaꞌ.
41011008	Naꞌ uzaꞌjëꞌ ziojëꞌ udixu ja benëꞌ gabán quiejëꞌ tu neza ta gapalaꞌnjëꞌ lëbëꞌ. Lëscanꞌ uchugo ja benëꞌ bena yaga dyia laꞌagaꞌ udixujëꞌn tu neza ganꞌ te Jesús.
41011009	Naꞌ ja benꞌ zenao lëbëꞌ tu neza len ja benꞌ udyialao lao len lëbëꞌ, uzulaojëꞌ rbedyiyaꞌjëꞌ unajëꞌ: ―¡Naca Xuziro Diuzi benꞌ z̃e! ¡Benꞌ laꞌiya nacoꞌ, bidoꞌ tanun quie Diuzi!
41011010	¡Laꞌiya naca xlatoꞌ ta zezaꞌra lao xlato xuzixtaꞌoro rey David! ¡Naca Xuziro benꞌ z̃e!
41011011	Canaꞌ bdyin Jesús ciudad Jerusalén, uyuꞌunëꞌ luꞌu idaoꞌ rnabëꞌra zu naꞌ. Ude beyudyi unaꞌnëꞌ duz̃e cabëꞌ naca naꞌ, naꞌ zezaꞌlënëꞌ lao chipchopa benꞌ quienëꞌ ziojëꞌ yedyi Betania danꞌ bazaꞌ rdzeꞌ.
41011012	Naꞌ beteyu zila, bezaꞌnëꞌ Betania ziolënëꞌ ja benꞌ quiëꞌ cati uduenëꞌ.
41011013	Naꞌ blëꞌë Jesús zituꞌ zu tu yaga higo badyian laꞌagaꞌ. Naꞌ uyoguëꞌ ta inëꞌë chi bidyian taz̃ixi. Pero bibi taz̃ixi dyian, puro laꞌagaꞌ dyian danꞌ quele tiempo quien.
41011014	Naꞌ unë Jesús gudyinëꞌ yaga: ―Desde naꞌa bira cuialoꞌ taz̃ixi ta gao ja benëꞌ. Biz̃i naꞌ be ja benꞌ quiëꞌ cabëꞌ unëꞌ rëbinëꞌ yaga.
41011015	Naꞌra bedyinjëꞌ ciudad Jerusalén, uyo Jesús tatula ruꞌa idaoꞌ rnabëꞌra, blaohuëꞌ ja benꞌ yuꞌu huëtiꞌ. Bzalanëꞌ layu mesa quie ja benꞌ rutzaꞌ dumi. Bzalanëꞌ silla que ja benꞌ rutiꞌ biu.
41011016	Bibëꞌ Jesús lato ta te ja benëꞌ len yuaꞌ quiejëꞌ ruꞌa idaoꞌ rnabëꞌra naꞌ.
41011017	Naꞌ una Jesús rëbinëꞌ ja benꞌ yuꞌu huëtiꞌ: ―Lëꞌë guichi laꞌiya quie Diuzi rnan cani: “Luꞌu idaoꞌ rnabëꞌra ni nacan ga ulidza benꞌ quie yugulu nación Diuzi.” Pero leꞌe aptzaꞌlen ruelen ca quie beló ga yuꞌu benꞌ uban.
41011018	Naꞌ yeguedyi ja benëꞌ ja xanꞌ pxuzi len ja benꞌ rusëdi ley quie Moisés cabëꞌ bë Jesús quie ja benꞌ yuꞌu huëtiꞌ ruꞌa idaoꞌ rnabëꞌra. Naꞌ uzulaojëꞌ reguilolaꞌadyiꞌjëꞌ bi huejëꞌ ta gutijëꞌ Jesús, danꞌ rdzebijëꞌ lëbëꞌ nun quie raxe ja benëꞌ ca na Jesús rusëdinëꞌ lejëꞌ.
41011019	Naꞌ baoyaꞌ dza, zezaꞌ Jesús ziolënëꞌ ja benꞌ quiëꞌ zeyojëꞌ Betania.
41011020	Caora uyeniꞌ dza tula, bezaꞌjëꞌ uyuꞌujëꞌ neza blëꞌëjëꞌ aobidyi yaga higo lente lue quien.
41011021	Naꞌ bezaꞌlaꞌadyiꞌ Pedro cabëꞌ una Jesús quie yaga higo, naꞌ unëꞌ rëbinëꞌ Jesús: ―Maestro, unaꞌcara, aobidyi yaga higo bdzeꞌdeꞌloꞌ.
41011022	Naꞌ una Jesús rëbinëꞌ lejëꞌ: ―Sudyiꞌilële Diuzi.
41011023	Tali rniaꞌ leꞌe, con nutezi benꞌ yëbi yaꞌa niga: “Beyo, yeyuꞌu luꞌu nisadaoꞌ”, naꞌ chi du guicho du laꞌadyiꞌjëꞌ rzudyiꞌilëjëꞌ Diuzi, huenëꞌ ca yëbijëꞌ yaꞌa, naꞌra huaca quie yaꞌa ca yëbijëꞌn.
41011024	Quie lenaꞌ rniaꞌ leꞌe, cati hueꞌlële Diuzi diꞌidzaꞌ ta inabalenëꞌ bi cosa, chi rzudyiꞌilële Diuzi du guicho du laꞌadyiꞌle gun Diuzi ca ta inabalenëꞌ, naꞌra guncazinëꞌ.
41011025	Lëscanꞌ cati hueꞌlële Diuzi diꞌidzaꞌ, chi nede tu tamala bë ja benëꞌ quiele, yeziꞌz̃ele quiejëꞌ. Canaꞌ hueziꞌz̃erë Xuziro Diuzi zu guibá dulaꞌ xquia quiele.
41011026	Pero chi biyeziꞌz̃ele quiejëꞌ, lëscanꞌ biyeziꞌz̃e Xuziro Diuzi zu guibá dulaꞌ xquia quiele.
41011027	Naꞌra bezaꞌjëꞌ ziojëꞌ bedyinjëꞌ ciudad Jerusalén tatula. Naꞌ caora uyuꞌu Jesús luꞌu idaoꞌ rnabëꞌra rdanëꞌ naꞌ, caora naꞌ bdyin ja xanꞌ pxuzi len ja benꞌ rusëdi ley quie Moisés ga rdëꞌ.
41011028	Naꞌ unajëꞌ rëbijëꞌ Jesús: ―Una nëtoꞌ, ¿nu ben yelaꞌ rnabëꞌ quioꞌ, danꞌ bablaoloꞌ benꞌ yuꞌu huëtiꞌ luꞌu idaoꞌ rnabëꞌra?
41011029	Naꞌ una Jesús gudyinëꞌ lejëꞌ: ―Lëscanꞌ reꞌendaꞌ inabaꞌ leꞌe tu diꞌidzaꞌ. Chi yequëbile ta inabaꞌ leꞌe, naꞌ iniaꞌ leꞌe nu ben yelaꞌ rnabëꞌ quiaꞌ danꞌ biaꞌ canaꞌ.
41011030	Naꞌ inabaꞌ leꞌe: ¿Nuz̃i useꞌelaꞌ Juan ta bëꞌnëꞌ lao ja benëꞌ? ¿Useꞌelaꞌ Diuzi lëbëꞌ o ta racazi laꞌadyiꞌnëꞌ bidëꞌ?
41011031	Naꞌra uzulaojëꞌ rtzalojëꞌ ruꞌelëjëꞌ laguedyijëꞌ diꞌidzaꞌ najëꞌ: ―¿Cabiz̃i yëbironëꞌ? Chanꞌ yëbironëꞌ: “Diuzi useꞌelëꞌ lëbëꞌ”, tanaꞌ huanëꞌ raꞌo: “¿Bixquienꞌ bigulele quienëꞌ?”
41011032	Pero bisaqueꞌ yëbironëꞌ: “Ta racazi laꞌadyiꞌnëꞌ bidëꞌ.” Naꞌ bdzebijëꞌ yëbijëꞌ Jesús canꞌ, como danꞌ nezijëꞌ huadzaꞌ ja benëꞌ lejëꞌ nun quie rna ja benëꞌ naca Juan benꞌ useꞌelaꞌ Diuzi, benꞌ rguixogueꞌ xtiꞌidzëꞌ.
41011033	Quie lenaꞌ unajëꞌ rëbijëꞌ Jesús: ―Binezindoꞌ. Naꞌra una Jesús rëbinëꞌ lejëꞌ: ―Lëscanꞌ nëꞌëdiꞌ, biiniaꞌ leꞌe nu ben yelaꞌ rnabëꞌ quiaꞌ, danꞌ bablaohuaꞌ benꞌ yuꞌu huëtiꞌ luꞌu idaoꞌ rnabëꞌra.
41012001	Naꞌra una Jesús diꞌidzaꞌ ni rëbinëꞌ benëꞌ: ―Uzu tu benꞌ guza bedzuliꞌ layela quienëꞌ. Lëscanꞌ psioguëꞌn ulëchinëꞌn corale, udixunëꞌ tu yo lagaꞌ ga usinëꞌ nisa bedzuliꞌ. Lëscanꞌ bënëꞌ tu yuꞌu de yo ga cuia benëꞌ ta gapajëꞌ bedzuliꞌ quienëꞌ. ’Naꞌra bënëꞌn lao naꞌa ja benëꞌ naca ladyinëꞌë, uzaꞌnëꞌ zioguëꞌ zituꞌ.
41012002	Biz̃i cati bdyin biuꞌ quie usecho quie bedzuliꞌ, naꞌ beseꞌelaꞌ xanꞌ layela tu benꞌ zu laohuëꞌ ta tzenabanëꞌ tu ta reduꞌulanëꞌ siꞌnëꞌ quie bedzuliꞌ quienëꞌ.
41012003	Pero belaꞌcala bëꞌjëꞌ ziꞌ benꞌ useꞌelaꞌ xaꞌnjëꞌ. Naꞌ bezaꞌnëꞌ gabi zeyuꞌanëꞌ.
41012004	Naꞌra beseꞌelaꞌ benꞌ xanꞌ layela benꞌ tula zionëꞌ. Pero lagazi udijëꞌ lëbëꞌ yo, bëꞌjëꞌ guicho benꞌ naꞌ ziꞌ, ptasi bniojëꞌ lëbëꞌ.
41012005	Naꞌ biz̃i beseꞌelaꞌ xanꞌ layela benꞌ tula zionëꞌ, pero bëtijëꞌ lënëꞌ. Ude naꞌ beseꞌelaꞌ xanꞌ layela benꞌ zë, uyo tu huio tu huiojëꞌ. Con bala benꞌ useꞌelaꞌ xanꞌ layela bëꞌjëꞌ ziꞌ, ibalajëꞌ bëtijëꞌ.
41012006	’Biz̃i ga beyudyicala uzu tu z̃iꞌi xanꞌ layela, lega nedyëꞌënëꞌ lëbëꞌ. Naꞌ useꞌelëꞌ z̃iꞌinëꞌ unëꞌ: “Decazide gapalaꞌnjëꞌ z̃iꞌinaꞌ.”
41012007	Pero bëꞌ blëꞌë ja benꞌ naca ladyinëꞌë layela babdyin z̃iꞌi xaꞌnjëꞌ, naꞌra unajëꞌ rëbijëꞌ laguedyijëꞌ: “Biꞌ niga, gaca quiebiꞌ layu niga cati gati xuzibiꞌ. Uletzaꞌ gutirobiꞌ cuenda siꞌro layu niga gacan quiero.”
41012008	Naꞌ bëxojëꞌbiꞌ bëtijëꞌbiꞌ, uliojëꞌbiꞌ ganꞌ de layela.
41012009	Naꞌra unaba Jesús ja benëꞌ nitaꞌ naꞌ unëꞌ: ―¿Cabiz̃i reyaꞌalaꞌ hue benꞌ naca xanꞌ layela? Decazide huedyinnëꞌ ganꞌ de layela quienëꞌ ta gutinëꞌ ja benꞌ nuꞌenëꞌ ladyinëꞌë, hueꞌnëꞌ ja benꞌ tula gaca ladyinaꞌajëꞌ layela quienëꞌ.
41012010	Lëscanꞌ una Jesús rëbinëꞌ lejëꞌ: ―¿Binenaꞌle ca rnën lëꞌë guichi quie Diuzi? Cani rnën: Yo lagaꞌ ta baoruꞌun ja benꞌ hue huecuaꞌ, lëyo naꞌ besiꞌ Diuzi bzunëꞌn ga naca belao, ga rzulao bezu.
41012011	Canaꞌ bë Diuzi. Nacan tadyaꞌa gula. Nacan ziꞌ ta yebanziro.
41012012	Naꞌra guꞌunjëꞌ guxujëꞌ Jesús udzeꞌjëꞌ lëbëꞌ luꞌu dyiguiba como danꞌ gucabëꞌjëꞌ unë Jesús diꞌidzaꞌ naꞌ condre lejëꞌ. Pero como danꞌ bdzebijëꞌ bi hue ja benëꞌ quiejëꞌ, psanjëꞌ quienëꞌ, bezaꞌjëꞌ zeyojëꞌ.
41012013	Ude beyudyi naꞌ, useꞌelaꞌjëꞌ chopa tzona benꞌ naca partido fariseo len ichopa tzona benꞌ naca partido quie rey Herodes ta tzenabajëꞌ Jesús diꞌidzaꞌ ta huejëꞌ trampa quienëꞌ chi biguinonëꞌ lao diꞌidzaꞌ quienëꞌ ta saqueꞌ gaojëꞌ lëbëꞌ xquia.
41012014	Quie lenaꞌ bdyinjëꞌ ganꞌ zë Jesús unajëꞌ rëbijëꞌ lëbëꞌ: ―Maestro, banezindoꞌ luëꞌ rusëdioꞌ ja benëꞌ diꞌidzaꞌ naca li. Naꞌ biruꞌ cuenda bi naque ja benëꞌ sino rusëdioꞌ lejëꞌ tali xneza Diuzi. Unacara nëtoꞌ: ¿Ruꞌen lato quiz̃oro quie impuesto quie benꞌ naca gobierno romano? ¿Reyaꞌalaꞌ quiz̃oron o chi bireyaꞌalaꞌ quiz̃oron?
41012015	Pero gucabëꞌ Jesús ca naca pensari mala yuꞌujëꞌ biruejëꞌ ca rnajëꞌ. Naꞌ unëꞌ rëbinëꞌ lejëꞌ: ―¿Bixquienꞌ reꞌenle cuëchile trampa quiaꞌ? Uletzexiꞌ tu dumi plata ta inaꞌan.
41012016	Naꞌra yexiꞌjëꞌ tu dumi plata. Naꞌ caora blëꞌënëꞌn, unëꞌ rëbinëꞌ lejëꞌ: ―¿Nu guicho, nu laohue daꞌ lëꞌën? Naꞌ bequëbijëꞌ gudyijëꞌ Jesús: ―Daꞌ lëꞌën guicho laohue benꞌ naca gobierno quie benꞌ romano.
41012017	Naꞌra una Jesús rëbinëꞌ lejëꞌ: ―Ulehueꞌ benꞌ naca gobierno ta reduꞌulanëꞌ siꞌnëꞌ. Lëscanꞌ ulehueꞌ Diuzi ta reduꞌulanëꞌ siꞌnëꞌ. Naꞌ tu bebanzijëꞌ canꞌ unëꞌ.
41012018	Tanaꞌ uyorë ja benꞌ partido Saduceo ganꞌ zë Jesús. Naꞌ lejëꞌ rnajëꞌ biyeban ja benꞌ baguti. Quie lenaꞌ unajëꞌ rëbijëꞌ Jesús:
41012019	―Maestro, ca naca diꞌidzaꞌ bzu Moisés lëꞌë guichi, rnën chi baguti tu beꞌmbyu, naꞌ begaꞌn z̃gulanëꞌ tu cuinzëꞌ, nunu z̃iꞌijëꞌ uzu, reyaꞌalaꞌ yeziꞌ bichinëꞌ nigula quie benꞌ baguti tacuenda yezu xcuidiꞌ yeziꞌ lao benꞌ baguti.
41012020	Naꞌ ugunro guca gadyi bichijëꞌ. Naꞌ benꞌ nëro uz̃iꞌnëꞌ nigula quienëꞌ. Pero ni tu z̃iꞌijëꞌ biuzu gutinëꞌ.
41012021	Naꞌ biz̃i benꞌ urupe beziꞌnëꞌ nigula quie benꞌ bichinëꞌ, benꞌ baguti. Lëzi gutirënëꞌ, nunu z̃iꞌijëꞌ uzurë. Naꞌ biz̃i benꞌ uyune beziꞌrënëꞌ nigula quie benꞌ bichinëꞌ, benꞌ baguti. Lëzirë gutirënëꞌ nunu z̃iꞌijëꞌ uzurë.
41012022	Canaꞌ guca quie lao gadyitejëꞌ, ja benꞌ uzulë nigula. Gabeyudyicala quie nigula gutirënëꞌ.
41012023	Naꞌra chi tali naꞌ yeban ja benꞌ huati, ¿ca nurlajëꞌ naca z̃gulajëꞌ nigula naꞌ, como danꞌ lao gadyi bichijëꞌ uzulëjëꞌ lëbëꞌ?
41012024	Naꞌ bequëbi Jesús rëbinëꞌ lejëꞌ: ―Lega nequixile como danꞌ binezile cabëꞌ rnën lëꞌë guichi laꞌiya quie Diuzi. Lëscanꞌ binezile cabëꞌ naca yelaꞌ huaca quie Diuzi.
41012025	Cati babeban ja benꞌ baguti, naꞌ bira sulëjëꞌ laguedyijëꞌ ca z̃gulajëꞌ, ca xquiujëꞌ. Gaca quiejëꞌ ca quie ja ángel quie Diuzi, benꞌ yuꞌuja guibá.
41012026	Pero quie benꞌ baguti yeban, ¿binelabale lëꞌë guichi laꞌiya quie Diuzi cabëꞌ gudyi Diuzi Moisés dza naꞌ caora uzë Moisés ganꞌ reꞌ yaga raꞌalaꞌ guiꞌ bireina? Lëganꞌ naꞌ una Diuzi rëbinëꞌ Moisés: “Nacaꞌ Diuzi quie xuzixtaꞌoloꞌ Abraham, len quie xuzixtaꞌoloꞌ Isaac, len quie xuzixtaꞌoloꞌ Jacob.”
41012027	Canaꞌ una Diuzi gudyinëꞌ lejëꞌ, baꞌalaꞌcazi bagutijëꞌ azio zë iza caora. Lenaꞌ ruluꞌen rlëꞌë Diuzi lejëꞌ ca benꞌ neneban, quele ca benꞌ baguti. Tanaꞌ lenaꞌ lega nequixile.
41012028	Naꞌra bdyinrë tu benꞌ rusëdi ley quie Moisés. Dyëꞌëdi babenëꞌ cabëꞌ diꞌidzaꞌ bequëbi Jesús ja benëꞌ. Naꞌ como nezinëꞌ dyëꞌëdi requëbi Jesús bi pregunta rnaba ja benëꞌ, unëꞌ rëbinëꞌ lëbëꞌ: ―¿Ca nurla mandamiento rnabëꞌran raꞌo hue quiero?
41012029	Naꞌ una Jesús rëbinëꞌ lëbëꞌ: ―Cani naca mandamiento rnabëꞌran raꞌo: “Ulezëcara nagale, leꞌe benꞌ Israel. Tuzi Diuzi quiero zu, ganura Diuzi tula zu.
41012030	Reyaꞌalaꞌ idyëꞌëro Diuzi quiero du guicho du laꞌadyiꞌro.” Lenaꞌn nacan mandamiento rnabëꞌran raꞌo.
41012031	Lëscanꞌ derë itu mandamiento nacan belao reyaꞌalaꞌ hue quiero. Cani rnën: “Reyaꞌalaꞌ idyëꞌëro laguedyiro cabëꞌ nedyëꞌëro cuinro.” Tuzi len naca mandamiento rnabëꞌra quiero, hue quiero len.
41012032	Naꞌra una benꞌ rusëdi ley quie Moisés rëbinëꞌ Jesús: ―Tahuen gula naꞌ cabëꞌ ba unaoꞌ, Maestro. Nacan tali unaoꞌ tuzi Diuzi zu, ganura Diuzi tula zu.
41012033	Lëscanꞌ zacaꞌran lao Diuzi idyëꞌëronëꞌ du guicho du laꞌadyiꞌro, lëscanꞌ idyëꞌëro laguedyiro ca nedyëꞌëro cuinro. Lenaꞌ zacaꞌran lao Diuzi quele ca ja bia rutiro ruzeiro ruꞌaba ta hueꞌrobaꞌ Diuzi.
41012034	Naꞌra caora be Jesús cabëꞌ diꞌidzaꞌ dyaꞌa una benꞌ naꞌ, naꞌ unëꞌ rëbinëꞌ lëbëꞌ: ―Ilëꞌëtiꞌzi nerdziogueloꞌ gacoꞌ benꞌ tzuꞌu guibá ga rnabëꞌ Diuzi. Naꞌra nitu ja benꞌ nitaꞌ naꞌ bi beyaz̃ojëꞌ inabajëꞌ lëbëꞌ diꞌidzaꞌ mazara.
41012035	Naꞌra rusëdi Jesús ja benꞌ bdupa luꞌu idaoꞌ rnabëꞌra, unëꞌ rëbinëꞌ lejëꞌ: ―¿Ca biz̃i ina ja benꞌ rusëdi ley quie Moisés, como najëꞌ naca Cristo z̃iꞌisuba rey David?
41012036	Porque cuin rey David, du yuꞌunëꞌ Bichi Be quie Diuzi, unëꞌ cani: Una Diuzi rëbinëꞌ benꞌ naca Señor quiaꞌ: “Ureꞌ cuëtaꞌ zaquëꞌ yebë niga hasta idyin dza cuëchaꞌ xniꞌaloꞌ ja benꞌ rudie luëꞌ.”
41012037	Quie lenaꞌ rnabaꞌ leꞌe, ¿cómo naca Cristo z̃iꞌisuba rey David, chi cuin rey David unëꞌ naca Cristo Señor quienëꞌ? Biz̃i lega redaohue ja benëꞌ canꞌ una Jesús.
41012038	Naꞌra ca rusëdi Jesús ja benëꞌ, unëꞌ rëbinëꞌ lejëꞌ: ―Gapale cuidado bihuele ca rue ja benꞌ rusëdi ley quie Moisés. Lega rexejëꞌ laꞌariꞌ naca tona. Lega rexejëꞌ gapalaꞌn ja benëꞌ lejëꞌ ga rdajëꞌ tu neza.
41012039	Lega rexejëꞌ cueꞌjëꞌ ga rbeꞌ benꞌ balaꞌana chi luꞌu idaoꞌ sinagoga, chi ga raca lani.
41012040	Zidza rulidzajëꞌ Diuzi cuenda ilëꞌë ja benëꞌ lejëꞌ benꞌ quie Diuzi, pero bëꞌ ruezijëꞌn danꞌ reguilolaꞌadyiꞌjëꞌ bi huejëꞌ ta cubajëꞌ ta de quie ja nigula baguti xquiuhue. Quie lenaꞌ huera Diuzi lejëꞌ tu castigo huala gula.
41012041	Naꞌ guca tu dza zë Jesús luꞌu idaoꞌ rnabëꞌra blëꞌënëꞌ rudzeꞌ ja benëꞌ dumi quiejëꞌ luꞌu caja ga yuꞌun gun quie idaoꞌ. Blëꞌënëꞌ rudzeꞌ zë benꞌ uñaꞌa yalao dumi luꞌu caja naꞌ.
41012042	Lëscanꞌ blëꞌënëꞌ bdzeꞌ tu nigula guti xquiuhue chopa dumi daoꞌ lasi de cobre ta zacaꞌn ledaoꞌzi luꞌu caja naꞌ.
41012043	Naꞌra guz̃i Jesús ja benꞌ quiëꞌ, unëꞌ gudyinëꞌ lejëꞌ: ―Tali rniaꞌ leꞌe, nigula naꞌ naquëꞌ benꞌ yëchiꞌ gula, aguti xquiuhuëꞌ, pero ca naca dumi bdzeꞌnëꞌ luꞌu caja, nacaran dumi z̃e quele ca ta bdzeꞌ ja benꞌ uñaꞌa.
41012044	Ta begaꞌnnan sobre quiejëꞌ bdzeꞌjëꞌ luꞌu caja naꞌ. Pero lënigula benꞌ yëchiꞌ, bdzeꞌnëꞌ ca tu dumi daoꞌ dezi quienëꞌ ta raꞌonëꞌ ta raonëꞌ.
41013001	Naꞌra cati bro Jesús luꞌu idaoꞌ rnabëꞌra, unëꞌ tu benꞌ quienëꞌ rëbinëꞌ lëbëꞌ: ―¡Maestro, unaꞌ ca naca badan yo necuaꞌ besu, unaꞌ ca naca badan idaoꞌ rnabëꞌra.
41013002	Pero naꞌ una Jesús rëbinëꞌ lëbëꞌ: ―Bablëꞌëloꞌ ca reꞌ idaoꞌ rnabëꞌra niga nacan taz̃e. Pero huadyin dza ni tu yo bira yegaꞌnnan lao laguedyin, huabiaguiꞌ duz̃eten.
41013003	Naꞌra uzaꞌjëꞌ ziojëꞌ ga zu yaꞌa Olivos tzalaꞌ berubayu ganꞌ reꞌ idaoꞌ rnabëꞌra. Biz̃i naꞌ caora ureꞌe Jesús ganꞌ, ubigaꞌ Pedro, len Santiago, len Juan, len Andrés, berojëꞌ tzalaꞌla len Jesús unajëꞌ rëbijëꞌ lëbëꞌ:
41013004	―Reꞌenndoꞌ inaoꞌ nëtoꞌ bata gaca canꞌ unaoꞌ. ¿Cabiz̃i seña gataꞌ cati baruen bago iyudyi yedyi layu?
41013005	Naꞌ una Jesús rëbinëꞌ lejëꞌ: ―Gapale cuidado tacuenda nunu siꞌ leꞌe yëꞌ,
41013006	porque huida benꞌ zë inajëꞌ nun quiaꞌ bidajëꞌ, inajëꞌ nacajëꞌ Cristo, pero yëꞌ rziꞌjëꞌ.
41013007	’Pero cati rele rna ja benëꞌ raca dila ja yedyi len ja yedyi tula, rnajëꞌ ruen z̃udyi gaca dila mazara yedyi, biidzebile, porque reꞌen ca reꞌena gacan canꞌ, pero nezura ta gaca tu bineyudyi yedyi layu.
41013008	Huadila ja yedyi conlë ja yedyi tula, huadila ja gobierno conlë ja gobierno tula. Gaca uz̃uꞌ niꞌnila. Lëzi huataꞌ ubin, huataꞌ zëdi lao yedyi layu. Pero quele beyudyi naꞌ ta yedzagalao ja benëꞌ, dechanꞌ uzulaozin naꞌ cabëꞌ ta yedzagalaojëꞌ.
41013009	’Gapale cuidado porque usedyin ja benëꞌ leꞌe lao naꞌa ja benꞌ rnabëꞌ, lëscanꞌ huaguijëꞌ leꞌe luꞌu ja idaoꞌ sinagoga. Usedyinjëꞌ leꞌe lao ja benꞌ naca gobernador, len lao ja benꞌ naca rey ta uquëpijëꞌ leꞌe danꞌ naole rue quiele xtiꞌidzaꞌ. Canaꞌ huaguixogueꞌlejëꞌ xtiꞌidzaꞌ Diuzi tanun quiaꞌ nëꞌëdiꞌ.
41013010	Zayeyudyi quie yedyi layu, huaguixogueꞌ ja benëꞌ xtiꞌidzaꞌ Diuzi duz̃e yedyi layu.
41013011	Lëscanꞌ cati tzehuaꞌajëꞌ leꞌe lao naꞌa ja benꞌ rnabëꞌ, bidëbile quie biz̃i danꞌ yëbilejëꞌ, ni siquiera bihuele pensari. Yëbilejëꞌ ca diꞌidzaꞌ udzeꞌ Diuzi guichole lëhora naꞌ, porque quele leꞌe cuinle inële, dechanꞌ Bichi Be quie Diuzi inëꞌ binꞌ yeyëbilejëꞌ.
41013012	Lëscanꞌ usedyin benëꞌ hasta biꞌ bichijëꞌ lao naꞌa ja benꞌ rnabëꞌ ta gutijëꞌ lejëꞌ. Lëzi usedyin benëꞌ z̃iꞌijëꞌ lao naꞌa benꞌ rnabëꞌ, hasta usedyin ja xcuidiꞌ xuzi z̃naꞌjëꞌ cuenda guti ja benꞌ rnabëꞌ lejëꞌ.
41013013	Huadie ja benꞌ nitaꞌ lao yedyi layu leꞌe, danꞌ naole xnezaꞌ. Pero nu benꞌ nao nëꞌëdiꞌ du guicho du laꞌadyiꞌ, benꞌ biusan nëꞌëdiꞌ hasta dza gatiëꞌ, huataꞌ yelaꞌ neban quienëꞌ tuzioli.
41013014	’Bzu profeta Daniel diꞌidzaꞌ lëꞌë guichi dza tiempote rguixogueꞌn quie ta naca bayatza gula, ta rudyiaguiꞌ benëꞌ. (Reyaꞌalaꞌ tzioñeꞌe nu benꞌ rulaba diꞌidzaꞌ ni.) Caora ilëꞌële badyian ga bireyaꞌalaꞌ cuian, naꞌ racate baguin iz̃uno ja benꞌ nitaꞌ estado Judea tziojëꞌ ga zu yaꞌa.
41013015	Lëscanꞌ lëdza naꞌ, chi nitaꞌ ja benëꞌ laliꞌa quie yuꞌu quiejëꞌ, bireyaꞌalaꞌ yeyuꞌujëꞌ luꞌu yuꞌu ta siꞌjëꞌ bi cosa quiejëꞌ, reyaꞌalaꞌ lauz̃unotejëꞌ.
41013016	Lëzi chi nitaꞌ ja benëꞌ layela quiejëꞌ ruejëꞌ dyin, bireyaꞌalaꞌ yeyojëꞌ z̃an yuꞌu ta siꞌjëꞌ ni z̃abajëꞌ, reyaꞌalaꞌ lauz̃unotejëꞌ.
41013017	Gaca beyëchiꞌ gula quie ja nigula nuꞌa z̃iꞌine len ja nigula rugaꞌadyi z̃iꞌine dza gaca canꞌ rniaꞌ.
41013018	Ulidzale Diuzi ta bigaca quiele uz̃onole biuꞌ zaga.
41013019	Canaꞌ rniaꞌ como danꞌ bazaꞌ dza lega huala gula yedzagalao ja benëꞌ. Naꞌ yedzagalaorajëꞌ quele ca ja los demás benëꞌ. Desde ulëchi Diuzi dyilayu, bibedzagalao ja benëꞌ cabëꞌ yedzagalao ja benꞌ nitaꞌ dza yeyudyi yedu quie yedyi layu.
41013020	Chi bihue Diuzi uchugunëꞌ dza yedzagalaojëꞌ, ni tujëꞌ bisuejëꞌ, huabiaguiꞌ yugulujëꞌ. Pero huachugu Diuzi dza naꞌ nun quie nedyëꞌënëꞌ ja benꞌ quienëꞌ, benꞌ ulionëꞌ gaca benꞌ quienëꞌ.
41013021	’Chi ina ja benëꞌ rëbijëꞌ leꞌe: “Ulenaꞌcara, ni zu Cristo”, o “Ulenaꞌcara, naꞌ zu Cristo”, bigalele quiejëꞌ.
41013022	Huida ja benꞌ huiziꞌ yëꞌ inajëꞌ nacajëꞌ Cristo, inajëꞌ nacajëꞌ benꞌ rguixogueꞌ xtiꞌidzaꞌ Diuzi. Huejëꞌ milagro, huejëꞌ seña tacuenda siꞌjëꞌ yëꞌ hasta ja benꞌ ulio Diuzi.
41013023	Pero leꞌe, ulehue listo. Lenaꞌ baoniaꞌ leꞌe ca ta binegaca quiele cuenda inezile sule listo.
41013024	’Pero lëdza naꞌ, cati beyudyi bedzagalaotzegue ja benëꞌ, huechula obidza bira gataꞌ xniꞌ quie te dza, lëscanꞌ huechula biuꞌ bira gataꞌ xniꞌ biuꞌ.
41013025	Lëscanꞌ huaguino ja beló dyia guibá. Huazisi yugulu ta dyia guibá huaguinun.
41013026	Naꞌra hualëꞌë ja benëꞌ nëꞌëdiꞌ, bichi yugulu benëꞌ. Hualëꞌëjëꞌ yeguidaꞌ lao beo zë ladza, zeyuꞌa yelaꞌ huaca quiaꞌ.
41013027	Naꞌ iseꞌelaꞌ ja ángel quiaꞌ ta tzetupajëꞌ ja benꞌ quiaꞌ, ja benꞌ uliogaꞌ, laꞌacazi nitaꞌjëꞌ zituꞌ lao yedyi layu, laꞌacazi nitaꞌjëꞌ zituꞌ guibá . ―Canaꞌ una Jesús.
41013028	Lëscanꞌ una Jesús rëbinëꞌ lejëꞌ: ―Ulehue pensari cabëꞌ naca quie yaga higo. Caora badyia benue len laꞌagaꞌ cubi quien, banezile bazaꞌ biuꞌ yo.
41013029	Lëscanꞌ caora rlëꞌële baraca lao yedyi layu cabëꞌ rniaꞌ leꞌe niga, huanezile bazaꞌ bago dza yeyudyi dyilayu, ilëꞌëtiꞌzi rdziogue.
41013030	Tali rniaꞌ leꞌe, tu bineya z̃iꞌi suba benꞌ nitaꞌ naꞌa bëꞌ gaca cabëꞌ baoniaꞌ leꞌe.
41013031	Huade quie ta dyia guibá len lao yedyi layu canaꞌzi, pero ca naca diꞌidzaꞌ rniaꞌ, biten canaꞌzi. Decazide gacan.
41013032	’Pero ca bi hora, ca bi dza yeguidaꞌ tatula, nitu nunu nezi. Binezi ja ángel zu guibá, binezdaꞌ ni siquiera nëꞌëdiꞌ, z̃iꞌi Diuzi. Tuzi Xuzaꞌ Diuzi nezinëꞌ bëꞌ gaca yeguidaꞌ tatula.
41013033	’Quie lenaꞌ ulesu listo, gapale cuidado, uleulidza Diuzi yugu dza como danꞌ binezile bëꞌ yeguidaꞌ lao yedyi layu.
41013034	Banaca quiaꞌ ca quie tu benꞌ uzaꞌ zio zituꞌ. Caora binetzionëꞌ, rcaꞌnnëꞌ mozo quiëꞌ z̃an yuꞌu quiëꞌ ta gapajëꞌ ta de quienëꞌ, bëꞌnëꞌ bi dyin huejëꞌ. Lëscanꞌ pcaꞌnnëꞌ tu mozo ta sëꞌ cuëta ruꞌa yuꞌu ta cuezëꞌ bëꞌ yelaꞌnëꞌ.
41013035	Ulesu listo como danꞌ binezile bëꞌ yeguidaꞌ tatula. Binezile chi yeguidaꞌ zadzëꞌ, chi yeguidaꞌ du gatzo yela, chi yeguidaꞌ cati rbedyi biu, chi yeguidaꞌ du zila.
41013036	Gapale cuidado ta sule puesto caora yeguidaꞌ.
41013037	Ca ta rniaꞌ leꞌe, lëscanꞌ rnëriaꞌ yugulu benëꞌ: Ulesu listo.
41014001	Naꞌra ichopa dza galaꞌ lani pascua cati gaojëꞌ yëta xtila binequixi levadura. Naꞌ beguilolaꞌadyiꞌ ja xanꞌ pxuzi len ja benꞌ rusëdi ley quie Moisés bi huejëꞌ ta guxujëꞌ Jesús belarazi gutijëꞌ lëbëꞌ.
41014002	Naꞌ unajëꞌ rëbijëꞌ laguedyijëꞌ: ―Biguxuro Jesús tu raca lani cuenda naꞌ biidzaꞌ ja benꞌ yedyi bitilalëjëꞌ raꞌo.
41014003	Naꞌra caora bedyin Jesús lënëꞌ ja benꞌ quiëꞌ yedyi Betania, naꞌ uyuꞌunëꞌ yuꞌu quie tu benꞌ lao Simón, benꞌ yuꞌu yelaꞌ hueꞌ ca pindo. Biz̃i caora bareꞌjëꞌ lao mesa gaojëꞌ, bdyin tu nigula nuꞌë frasco de yo laonan alabastro. Luꞌu frasco naꞌ nedzaꞌn tubelaozi aceite rlaꞌ z̃ixi z̃eo laonan nardo. Naꞌ aceite naꞌ ruhuejëꞌn dyin rlaꞌojëꞌn ja benꞌ huati. Naꞌ ulaꞌ nigula frasco naꞌ blatonëꞌ aceite guicho Jesús.
41014004	Naꞌ bala benꞌ reꞌ naꞌ bdzaꞌjëꞌ unajëꞌ rëbijëꞌ laguedyijëꞌ: ―¿Bixquienꞌ bedito nigula ni aceite?
41014005	Mejorla chan bëtiꞌnëꞌn como danꞌ zacaꞌn tzona gayuhua dumi denario tacuenda siꞌnëꞌ dumi hueꞌnëꞌn ja benꞌ yëchiꞌ. Naꞌ udilajëꞌ nigula naꞌ.
41014006	Pero naꞌ una Jesús rëbinëꞌ lejëꞌ: ―Ulesan quie nigula. ¿Bixquienꞌ ruelëlenëꞌ zëdi? Tadyaꞌa gula babënëꞌ quiaꞌ.
41014007	Nitaꞌcazi ja benꞌ yëchiꞌ conlë leꞌe yugu dza. Con batatezi reꞌenle, huaca gacalële lejëꞌ. Pero nëꞌëdiꞌ bisuaꞌ len leꞌe tuzioli.
41014008	Ca ta huaca hue nigula ni, canaꞌ bënëꞌ quiaꞌ. Badyialaonëꞌ blatoguëꞌ aceite rlaꞌ z̃ixi z̃eo cuerpo quiaꞌ quie dza gatiaꞌ igachaꞌ.
41014009	Tali rniaꞌ leꞌe, con gatatezi rguixogueꞌ ja benëꞌ xtiꞌidzaꞌ Diuzi duz̃e yedyi layu, huanëjëꞌ cabëꞌ bë nigula ni para nëꞌëdiꞌ, canaꞌ yezaꞌlaꞌadyiꞌ ja benëꞌ cabëꞌ bënëꞌ quiaꞌ.
41014010	Naꞌra uyo Judas Iscariote yegueꞌlënëꞌ ja xanꞌ pxuzi diꞌidzaꞌ cuenda yegaꞌnlënëꞌ lejëꞌ diꞌidzaꞌ ta usedyinnëꞌ Jesús lao naꞌajëꞌ. Naꞌ naca Judas benꞌ quie Jesús entre chipchopa benꞌ naca benꞌ quienëꞌ.
41014011	Naꞌ lega bedaohue ja xanꞌ pxuzi cabëꞌ gudyi Judas lejëꞌ. Begaꞌnlëjëꞌ lëbëꞌ diꞌidzaꞌ ta hueꞌjëꞌ lëbëꞌ dumi. Naꞌra uzulao Judas beguilolaꞌadyiꞌnëꞌ bi huenëꞌ usedyinnëꞌ Jesús lao naꞌa ja xanꞌ pxuzi.
41014012	Biz̃i dza nëro quie lani pascua udaojëꞌ yëta xtila binequixi levadura, bëtijëꞌ tu becoꞌ z̃iꞌilaꞌ ta bezaꞌlaꞌadyiꞌjëꞌ ca guca quie xuzixtaꞌojëꞌ dza uzaꞌjëꞌ nación Egipto. Lëdza naꞌ una ja benꞌ quie Jesús rëbijëꞌ lëbëꞌ: ―¿Gaz̃i reꞌenloꞌ tziondoꞌ tzaguendoꞌ ta gaoro rtzeꞌ quie lani pascua?
41014013	Naꞌra useꞌelaꞌ Jesús chopa benꞌ quienëꞌ gudyinëꞌ lejëꞌ: ―Uleyo ciudad Jerusalén. Bëꞌ baidyinle hualëꞌële tu beꞌmbyu zeyuꞌa tu reꞌe yudzon nisa. Lëbenꞌ naꞌ reyaꞌalaꞌ inaole.
41014014	Cati babeyuꞌunëꞌ luꞌu yuꞌu, reyaꞌalaꞌ yëbile xanꞌ yuꞌu ga beyuꞌunëꞌ: “Cani una Maestro: ¿Gaz̃i zu luꞌu cuarto ga gaolënëꞌ ja benꞌ quiëꞌ rtzeꞌ quie lani pascua?”
41014015	Naꞌra hualuꞌe xanꞌ yuꞌu leꞌe tu luꞌu cuarto naca chopa xcuia. Lëganꞌ naꞌ tzaguele ta gaoro.
41014016	Naꞌ uzaꞌ chopa benꞌ quie Jesús ziojëꞌ ciudad Jerusalén. Caora bedyinjëꞌ guca quiejëꞌ laga ca gudyi Jesús lejëꞌ gaca. Naꞌ tu luꞌu cuarto naꞌ bëjëꞌ ta gaojëꞌ rtzeꞌ quie lani pascua.
41014017	Caora bagula, bedyin Jesús lënëꞌ ja benꞌ quiëꞌ ganꞌ gaojëꞌ.
41014018	Naꞌ cati baoreꞌjëꞌ ta gaojëꞌ, una Jesús rëbinëꞌ ja benꞌ quiëꞌ: ―Tali rniaꞌ leꞌe, ladoro ni reꞌ tu benꞌ raolëro tuz̃e, benꞌ usedyin nëꞌëdiꞌ lao naꞌa ja benꞌ rnabëꞌ.
41014019	Biz̃i uzulao raqueyëchiꞌjëꞌ uzulaojëꞌ rnabajëꞌ tu huiojëꞌ lëbëꞌ: ―¿Quele nëꞌëdiꞌ huaꞌ cabëꞌ unaoꞌ naꞌ?
41014020	Naꞌ una Jesús rëbinëꞌ lejëꞌ: ―Entre lao chipchopale niga, huaro tu benꞌ laguedyiro hue canꞌ rniaꞌ. Tzaz̃e rudyilënëꞌ nëꞌëdiꞌ yëta xtila luꞌu plato niga.
41014021	Pues cani gaca quiaꞌ nëꞌëdiꞌ, bichi yugulu benëꞌ, decazide gaca quiaꞌ cabëꞌ na lëꞌë guichi laꞌiya quie Diuzi. Pero bayëchiꞌ gula gaca quie benꞌ usedyin nëꞌëdiꞌ lao naꞌa benꞌ rnabëꞌ. Nacaran dyaꞌa quienëꞌ chi bigolocalanëꞌ.
41014022	Tu neraojëꞌ rtzeꞌ, uz̃iꞌ Jesús tu yëta xtila, bëlaꞌiyanëꞌn bz̃oz̃onëꞌn udisinëꞌn bëꞌnëꞌn ja benꞌ quiëꞌ. Naꞌ unëꞌ gudyinëꞌ lejëꞌ: ―Ulegaonan. Naca yëta xtila niga ca quie cuerpo quiaꞌ.
41014023	Lëzi uz̃iꞌ Jesús tu vaso nisa bedzuliꞌ. Beyudyi bëlaꞌiyanëꞌn, bëꞌnëꞌn ja benꞌ quiëꞌ tu huiojëꞌ lao yugulujëꞌ.
41014024	Naꞌra una Jesús rëbinëꞌ lejëꞌ: ―Naca nisa bedzuliꞌ ni ca quie ren quiaꞌ. Lenaꞌ ilatogaꞌ gatiaꞌ cuenda yegaꞌntzaꞌolë Diuzi leꞌe tacubila. Lenaꞌ ilatogaꞌ cuenda gataꞌ yelaꞌ hueziꞌz̃e quie benꞌ zë lao Diuzi.
41014025	Tali rniaꞌ leꞌe, bira yoꞌogaꞌ vino nisa bedzuliꞌ tatula. Hasta idyin dza zulële nëꞌëdiꞌ ga rnabëꞌ Diuzi, naꞌtera yoꞌogaꞌ tacubi tatula.
41014026	Ude beyudyi bilajëꞌ tu alabanza, naꞌ uzaꞌjëꞌ ziojëꞌ ga zu yaꞌa Olivos.
41014027	Naꞌra una Jesús rëbinëꞌ lejëꞌ: ―Yugulule usanlaꞌadyiꞌle nëꞌëdiꞌ naꞌayela. Cabëꞌ rnën lëꞌë guichi laꞌiya quie Diuzi cani: “Huaꞌ mandado gati benꞌ naca xaꞌn xaꞌn becoꞌ z̃iꞌilaꞌ, naꞌ yedzatza ja becoꞌ z̃iꞌilaꞌ quienëꞌ.”
41014028	Pero cati bagutiaꞌ bebanaꞌ, naꞌra huabialaohuaꞌ laole tu neza Galilea.
41014029	Naꞌ una Pedro rëbinëꞌ lëbëꞌ: ―Baꞌalaꞌcazi usanlaꞌadyiꞌ yugulu benëꞌ leꞌe, pero nëꞌëdiꞌ biusanlaꞌadyaꞌ luëꞌ.
41014030	Naꞌ una Jesús rëbinëꞌ Pedro: ―Tali rniaꞌ luëꞌ. Naꞌayela, cati zacuedyi biu chopa lasa, huëboꞌ ja benëꞌ binubëꞌloꞌ nëꞌëdiꞌ tzona lasa.
41014031	Biz̃i unë Pedro du guicho du laꞌadyiꞌnëꞌ rëbinëꞌ Jesús: ―Baꞌalaꞌcazi reꞌennan gatiliaꞌ luëꞌ tuz̃e, pero biyëpaꞌ ja benëꞌ binubëꞌdaꞌ luëꞌ. Naꞌ lëscanꞌ canaꞌ una ja los demás ja benꞌ quiëꞌ con ca bejëꞌ gudyi Pedro Jesús.
41014032	Naꞌ uzaꞌjëꞌ ziojëꞌ bdyinjëꞌ tu ga lao Getsemaní. Naꞌ una Jesús rëbinëꞌ lejëꞌ: ―Ulecueza ni. Huayaꞌa ta hueꞌliaꞌ Diuzi diꞌidzaꞌ.
41014033	Biz̃i uquiëꞌnëꞌ Pedro, len Santiago, len Juan, uzaꞌjëꞌ ilëꞌëtiꞌ. Caora bdyinjëꞌ naꞌ, lega uzulaon rutëbin lëbëꞌ, lega gucayëchiꞌtzeguenëꞌ.
41014034	Lenaꞌ una Jesús rëbinëꞌ lejëꞌ: ―Lega raquedaꞌ bayëchiꞌ. Baruen gutin nëꞌëdiꞌ. Ulecueza nëꞌëdiꞌ niga. Bigasile.
41014035	Naꞌra udenëꞌ ilëꞌëtiꞌ ganꞌ nitaꞌ yuna benꞌ quiëꞌ, gutanëꞌ guzu ruꞌala layu, blidzëꞌ Diuzi chi bisaqueꞌ ucachiꞌ ucuiꞌo Diuzi ca tazëdi gula zaꞌ gaca quiëꞌ.
41014036	Naꞌ blidzëꞌ Diuzi unëꞌ: ―Xuzaꞌ Diuzi, huacoꞌ hueloꞌ yugulute. Ucachiꞌ ucuiꞌoloꞌ ca tazëdi gula zaꞌ gaca quiaꞌ. Pero bihueloꞌ cabëꞌ reꞌendaꞌ nëꞌëdiꞌ, hueloꞌ cabëꞌ reꞌencazoꞌ gaca.
41014037	Naꞌra uyasa Jesús bezaꞌnëꞌ bedyinnëꞌ ganꞌ de yuna benꞌ quiëꞌ, blëꞌënëꞌ barasijëꞌ. Naꞌ una Jesús rëbinëꞌ Pedro: ―Simón, ¿barasioꞌ? ¿Quele biuzueloꞌ inaꞌhuialoꞌ ni tu hora?
41014038	Bigasile. Ruen zi ulidzale Diuzi tacuenda bihue taxiꞌibiꞌ leꞌe gan huele xquia ca tazëdi gula bazaꞌ quiele. Tali reꞌenle huelële nëꞌëdiꞌ tuz̃e, pero nerdzioguele fuerza ta huele cabëꞌ reꞌenle.
41014039	Naꞌra zio Jesús tatula ganꞌ baoyoguëꞌ, naꞌ blidzëꞌ Diuzi tatula unëꞌ gudyinëꞌ lëbëꞌ ca diꞌidzaꞌ unëꞌ tanëro.
41014040	Naꞌ bezaꞌnëꞌ bedyinnëꞌ tatula ganꞌ de yuna benꞌ quiëꞌ. Blëꞌënëꞌ nerasijëꞌ nun quie danꞌ yuꞌu bichi gala laojëꞌ. Lenaꞌ bibequëbijëꞌ ca diꞌidzaꞌ gudyi Jesús lejëꞌ.
41014041	Naꞌ uzaꞌ Jesús zionëꞌ tatula ta hueꞌlënëꞌ Diuzi diꞌidzaꞌ. Caora bedyinnëꞌ ta beyuna lasa ganꞌ de yuna benꞌ quiëꞌ, unëꞌ rëbinëꞌ lejëꞌ: ―Naꞌa sí, tahuencazi gasile yezilaꞌadyiꞌle. Zelao tu canaꞌzi. Babdyin hora usedyinjëꞌ nëꞌëdiꞌ, benꞌ naca bichi yugulu benëꞌ, lao naꞌa ja benꞌ de dulaꞌ xquia quie.
41014042	Ulechasa, tzioro. Bazaꞌ benꞌ usedyin nëꞌëdiꞌ lao naꞌajëꞌ.
41014043	Biz̃i bineyudyi ina Jesús canaꞌ, caora labdyinte Judas, benꞌ naca benꞌ quie Jesús lado chipchopa benꞌ quienëꞌ. Naꞌ bdyinlënëꞌ benꞌ zë, benꞌ useꞌelaꞌ ja xanꞌ pxuzi, len ja benꞌ rusëdi ley quie Moisés, len los demás ja benꞌ rnabëꞌ. Nuꞌajëꞌ macheta len yaga.
41014044	Naꞌ begaꞌnlë Judas lejëꞌ diꞌidzaꞌ huenëꞌ seña ta uluꞌenëꞌ lejëꞌ nu benꞌ naca Jesús. Lenaꞌ unëꞌ gudyinëꞌ lejëꞌ: ―Nu benꞌ gaohuaꞌ xague psitu, lëbenꞌ naꞌ naca Jesús. Laguxutelenëꞌ iquiëꞌlenëꞌ dyëꞌëdi.
41014045	Naꞌ ca bdyinnëꞌ ganꞌ zë Jesús ubigaꞌnëꞌ unëꞌ rëbinëꞌ lëbëꞌ: ―Maestro, Maestro. Naꞌra udaohuëꞌ psitu xaguëꞌ.
41014046	Caora naꞌ bëxujëꞌ Jesús bëjëꞌ lëbëꞌ preso.
41014047	Biz̃i ulio tu benꞌ quie Jesús macheta quienëꞌ udinëꞌn uchugunëꞌ naga criado quie benꞌ rnabëꞌra quie ja xanꞌ pxuzi.
41014048	Naꞌra una Jesús rëbinëꞌ ja benꞌ nitaꞌ naꞌ: ―¿Ba uzaꞌle nuꞌale macheta, nuꞌale yaga ta guxule nëꞌëdiꞌ huele nëꞌëdiꞌ preso ca quie ta guxule huele preso tu benꞌ uban?
41014049	Yugu dza zuliaꞌ leꞌe luꞌu idaoꞌ rnabëꞌra psëdiaꞌ ja benëꞌ, pero bibëxule nëꞌëdiꞌ caora naꞌ. Pero reꞌen ca reꞌena uzun xtiꞌidzaꞌ Diuzi ca rnën lëꞌë guichi laꞌiya quie Diuzi.
41014050	Naꞌra ja benꞌ quie Jesús psanlaꞌadyiꞌjëꞌ lëbëꞌ, bz̃onojëꞌ.
41014051	Biz̃i bdyin tu biꞌbyu ganꞌ. Naꞌ nadubinëꞌ tu laꞌariꞌ yuaꞌ naonëꞌ Jesús. Biz̃i naꞌ bëxujëꞌ lëbëꞌ,
41014052	pero udubanëꞌ laꞌariꞌ yuaꞌ nadubinëꞌ, bz̃ononëꞌ dú guidinëꞌ.
41014053	Naꞌra uquiëꞌjëꞌ Jesús ga reꞌ benꞌ naca xanꞌ pxuzi rnabëꞌra. Naꞌ beguꞌudiꞌ ja xanꞌ pxuzi, len ja benꞌ rnabëꞌ, len ja benꞌ rusëdi ley quie Moisés.
41014054	Biz̃i unao Pedro Jesús zituꞌla. Bdyinnëꞌ laliꞌa yuꞌu quie benꞌ naca xanꞌ pxuzi rnabëꞌra. Naꞌ ureꞌnëꞌ ruꞌa guiꞌ len ja policía ta yedzeꞌenëꞌ.
41014055	Naꞌra ja xanꞌ pxuzi len ja los demás benꞌ rnabëꞌ, beguilolaꞌadyiꞌjëꞌ ta gaojëꞌ Jesús xquia cuenda gataꞌ causa gutijëꞌ lëbëꞌ, pero biuz̃aqueꞌjëꞌ.
41014056	Balajëꞌ unëjëꞌ diꞌidzaꞌ falso conlë Jesús, pero biunëjëꞌ tuzi ca inëjëꞌ.
41014057	Naꞌ uzuli ibalajëꞌ unërëjëꞌ diꞌidzaꞌ falso conlë lëbëꞌ rëbijëꞌ laguedyijëꞌ:
41014058	―Nëtoꞌ bendoꞌ unëꞌ udyiaguiꞌnëꞌ idaoꞌ rnabëꞌra quie xuzixtaꞌoro, unëꞌ cati gaca lao tzona dza, yeyuenëꞌ idaoꞌ rnabëꞌra tula, ta bibë ja benëꞌ.
41014059	Pero nica ca unajëꞌ quie idaoꞌ rnabëꞌra, biuyuꞌurë xnezi ca unajëꞌ.
41014060	Naꞌra uzuli benꞌ naca xanꞌ pxuzi rnabëꞌra unëꞌ rëbinëꞌ Jesús: ―¿Bixquienꞌ birequëboꞌ? ¿Bi ca naoꞌ quie diꞌidzaꞌ rnëjëꞌ conlë luëꞌ?
41014061	Pero uzë Jesús chizi, bibequëbinëꞌ. Tatula una benꞌ naca xanꞌ pxuzi rnabëꞌra rëbinëꞌ Jesús: ―¿Nacoꞌ benꞌ Cristo, z̃iꞌi Diuzi laꞌiya?
41014062	Naꞌ una Jesús rëbinëꞌ lëbëꞌ: ―Nëꞌëdiꞌ z̃e. Lëscanꞌ hualëꞌële nëꞌëdiꞌ, benꞌ naca bichi yugulu benëꞌ, cati bariꞌa zaquëꞌ yebë cuëta lëꞌë Diuzi, benꞌ de yelaꞌ huaca quie. Lëscanꞌ hualëꞌële nëꞌëdiꞌ cati yeguidaꞌ lao yedyi layu tu lao beo zë ladza.
41014063	Naꞌra nun quie danꞌ lega bdzaꞌ benꞌ naca xanꞌ pxuzi rnabëꞌra, pchezëꞌ z̃abëꞌ unëꞌ rëbinëꞌ ja benꞌ nitaꞌ naꞌ: ―¿Cabiz̃ira testigo reꞌennan inë conlë benꞌ niga?
41014064	Babele unëꞌ diꞌidzaꞌ ta inayaꞌnëꞌ Diuzi. ¿Biz̃i huero quienëꞌ? Naꞌ unajëꞌ yugulujëꞌ de que reyaꞌalaꞌ gatinëꞌ.
41014065	Naꞌra uzulaojëꞌ bdaꞌjëꞌ lëbëꞌ z̃enꞌ, pcachiꞌjëꞌ laohuëꞌ udyibijëꞌ lëbëꞌ begoro, unajëꞌ gudyijëꞌ lëbëꞌ: ―¡Una nuz̃i udyibi luëꞌ begoro! Lëscanꞌ udyibirë ja policía lëbëꞌ begoro.
41014066	Ga zë Pedro laliꞌa bdyin tu criada quie benꞌ naca xanꞌ pxuzi rnabëꞌra.
41014067	Biz̃i caora blëꞌë biꞌ criada reꞌ Pedro redzëꞌënëꞌ cuëta guiꞌ, naꞌ unaꞌbiꞌ lëbëꞌ dyëꞌëdi unabiꞌ: ―Lëzi luëꞌ nacoꞌ benꞌ quie Jesús, benꞌ yedyi Nazaret.
41014068	Naꞌ una Pedro gudyinëꞌ lëbiꞌ: ―Binubiꞌa benꞌ naꞌ, nica nezdaꞌ bi inaoꞌ. Naꞌ beronëꞌ zënëꞌ cuëta ruꞌa yuꞌu. Caora naꞌ uredyi biu tu.
41014069	Biz̃i tatula unaꞌ biꞌ criada Pedro unëbiꞌ rëbibiꞌ ja benꞌ nitaꞌ naꞌ: ―Naca benꞌ ni tuz̃e len lejëꞌ.
41014070	Pero tatula unë Pedro binubëꞌnëꞌ Jesús. Naꞌ guca itu chiꞌ cati una ja benꞌ nitaꞌ naꞌ gudyijëꞌ Pedro: ―Talicazi nacoꞌ tuz̃e len lejëꞌ, como danꞌ nacoꞌ benꞌ Galilea rnëloꞌ ca rnë benꞌ Galilea.
41014071	Naꞌ una Pedro bdzeꞌdeꞌnëꞌ cuinnëꞌ bguntenëꞌ Diuzi gudyinëꞌ lejëꞌ: ―Binubiꞌa nu benꞌ nale canaꞌ.
41014072	Caora naꞌ laoredyite biu taorupe. Naꞌra bezaꞌlaꞌadyiꞌ Pedro cabëꞌ gudyi Jesús lëbëꞌ unëꞌ: “Ca zacuedyi biu chopa lasa, huëboꞌ ja benëꞌ binubëꞌloꞌ nëꞌëdiꞌ tzona lasa.” Caora naꞌ beyuenëꞌ pensari cabëꞌ una Jesús, naꞌ uredyinëꞌ.
41015001	Caora baoyeniꞌ dza tula, bedupa ja xanꞌ pxuzi, len ja benꞌ gula, len ja benꞌ rusëdi ley quie Moisés, len ja los demás benꞌ rnabëꞌ, bëjëꞌ junta. Pquiojëꞌ Jesús uquiëꞌjëꞌ psedyinjëꞌ lëbëꞌ lao naꞌa Pilato.
41015002	Naꞌ unaba Pilato rëbinëꞌ Jesús: ―¿Tabala nacoꞌ rey quie benꞌ Israel? Naꞌra bequëbi Jesús rëbinëꞌ Pilato: ―Ca unaoꞌ, canaꞌ nacaꞌ quiaꞌ.
41015003	Biz̃i naꞌ udao ja xanꞌ pxuzi Jesús xquia z̃e.
41015004	Lenaꞌ una Pilato rëbinëꞌ Jesús: ―¿Bixquienꞌ birequëboꞌ? Huala rao ja benꞌ niga luëꞌ xquia.
41015005	Pero begaꞌn Jesús chizi, bibequëbinëꞌ. Quie lenaꞌ biubin Pilato bi pensari huenëꞌ quie Jesús.
41015006	Naꞌ de tu costumbre quie Pilato yebionëꞌ tu benꞌ preso yuꞌu luꞌu dyiguiba tu raca lani pascua. Naꞌ yebio Pilato nutezi benꞌ reꞌen ja benëꞌ yero.
41015007	Naꞌra luꞌu dyiguiba yuꞌu ja benꞌ bëti benëꞌ, benꞌ udilalë gobierno. Naꞌ yuꞌurë tu benꞌ lao Barrabás luꞌu dyiguiba, benꞌ nuelë lejëꞌ tuz̃e.
41015008	Naꞌ bdyin ja benëꞌ ga zë Pilato unabajëꞌ chi biyebionëꞌ tu benꞌ yuꞌu luꞌu dyiguiba según ca naca costumbre.
41015009	Canaꞌ una Pilato rëbinëꞌ lejëꞌ: ―¿Reꞌenle yebiogaꞌ benꞌ na naquëꞌ rey quie benꞌ Israel?
41015010	Canaꞌ una Pilato, porque gucabëꞌnëꞌ yelaꞌ z̃ëꞌ quie ja xanꞌ pxuzi psedyinjëꞌ Jesús laohuëꞌ.
41015011	Naꞌ begaꞌn ja xanꞌ pxuzi diꞌidzaꞌ ta yëbijëꞌ ja benëꞌ ta inabajëꞌ yebio Pilato Barrabás.
41015012	Naꞌ una Pilato rëbinëꞌ ja benꞌ nitaꞌ naꞌ: ―¿Biz̃i reꞌenle huaꞌ quie benꞌ na naquëꞌ rey quie benꞌ Israel?
41015013	Naꞌ uredyiyaꞌjëꞌ bequëbijëꞌ: ―¡Udaꞌloꞌnëꞌ lëꞌë yaga cruzo!
41015014	Biz̃i naꞌ una Pilato gudyinëꞌ lejëꞌ: ―¿Biz̃i xquia bënëꞌ? Pero tatula uredyiyaꞌjëꞌ: ―Udaꞌloꞌnëꞌ lëꞌë yaga cruzo.
41015015	Naꞌra como biguꞌun Pilato idzaꞌ ja benëꞌ lëbëꞌ, bzuëꞌ diꞌidzaꞌ bebioguëꞌ Barrabás luꞌu dyiguiba. Lëscanꞌ bënëꞌ mandado qui ja soldado Jesús guidi, naꞌtera udaꞌjëꞌ lëbëꞌ lëꞌë yaga cruzo gatinëꞌ.
41015016	Biz̃i uquiëꞌ ja soldado Jesús ziojëꞌ bdyinjëꞌ laliꞌa quie palacio (diꞌidzaꞌ quiejëꞌ laona pretorio). Naꞌ guz̃ijëꞌ ja los demás benꞌ naca soldado laguedyijëꞌ.
41015017	Caora naꞌ bgacojëꞌ Jesús tu laꞌariꞌ morado, bdzeꞌjëꞌ tu coron yëchiꞌ guichonëꞌ.
41015018	Lëscanꞌ uredyiyaꞌjëꞌ ptitujëꞌ lëbëꞌ unajëꞌ: ―¡Viva rey quie benꞌ Israel!
41015019	Caora naꞌ udijëꞌ yaga guichonëꞌ, bdaꞌjëꞌ z̃enꞌ laohuëꞌ, ptitujëꞌ uditzu z̃ibijëꞌ bëjëꞌ ca quie benꞌ rapalaꞌn lëbëꞌ.
41015020	Beyudyi ptitujëꞌ lëbëꞌ, naꞌ belëchojëꞌ laꞌariꞌ morado, begacojëꞌ lëbëꞌ z̃abëꞌ, uquiëꞌjëꞌ lëbëꞌ ta udaꞌjëꞌ lëbëꞌ lëꞌë yaga cruzo gatinëꞌ.
41015021	Naꞌ du tu neza ganꞌ ziojëꞌ, bedzagajëꞌ tu benꞌ yedyi Cirene laohuëꞌ Simón, benꞌ xuzi Alejandro len Rufo. Bezëꞌë layela ga uyonëꞌ. Naꞌra bë ja soldado mandado biꞌanëꞌ yaga cruzo nuꞌa Jesús.
41015022	Naꞌ ziojëꞌ bdyinjëꞌ ga laona Gólgota (ta inaro xtiꞌidzaꞌro: Yaꞌa chita guicho benꞌ huati).
41015023	Biz̃i bëꞌjëꞌ lëbëꞌ vino nequixi taslaꞌ gula laona mirra, pero biguꞌunnëꞌ yoꞌonëꞌn.
41015024	Naꞌra bdaꞌ ja soldado lëbëꞌ lëꞌë yaga cruzo. Ude beyudyi naꞌ, bëjëꞌ sorteo ca nu xlaz̃ojëꞌ gaca quiejëꞌ z̃aba Jesús.
41015025	Baruen las nueve te dza cati bdaꞌjëꞌ Jesús lëꞌë yaga cruzo.
41015026	Naꞌ guicho cruzo bdyiajëꞌ tu letrero ga rguixogueꞌn bi causa de quienëꞌ danꞌ bëtijëꞌ lëbëꞌ. Lëꞌë letrero rnën caniga: “Rey quie benꞌ Israel.”
41015027	Lëzi bdaꞌrëjëꞌ chopa benꞌ uban lëꞌë yaga cruzo. Bzujëꞌ tun zaquëꞌ yebë cuëta Jesús, itun bzujëꞌ zaquëꞌ yegaꞌla.
41015028	Canaꞌ guca quienëꞌ bzun diꞌidzaꞌ ca rnën lëꞌë guichi laꞌiya quie Diuzi cani: “Psacajëꞌ lëbëꞌ ca benꞌ mala.”
41015029	Naꞌra ptasi bnio ja benꞌ rede ganꞌ nedaꞌ Jesús lëꞌë yaga cruzo. Uredyiyaꞌjëꞌ tu rtulazi guichojëꞌ unajëꞌ rëbijëꞌ Jesús: ―Luëꞌ unaoꞌ huadyiaguiꞌloꞌ idaoꞌ rnabëꞌra, naꞌtera yecuboꞌn gaca lao tzona dza,
41015030	psela cuinloꞌ, beyëzi lëꞌë yaga cruzo.
41015031	Lëscanꞌ ptitu ja xanꞌ pxuzi len ja benꞌ rusëdi ley quie Moisés lëbëꞌ, unajëꞌ gudyijëꞌ laguedyijëꞌ: ―Pselanëꞌ benꞌ tula, naꞌ bigaquëꞌ uselanëꞌ cuinnëꞌ.
41015032	Chi Cristo luëꞌ, chi rey quie benꞌ Israel luëꞌ, beyëzi lëꞌë yaga cruzo ilëꞌëndoꞌ, naꞌtera galendoꞌ quioꞌ. Hasta ichopa ja benꞌ daꞌ lëꞌë yaga cruzo cuëta lëꞌë Jesús, ptasi bniorëjëꞌ lëbëꞌ.
41015033	Caora bagaꞌalaꞌ laꞌodza, bechula lao duz̃e ciudad naꞌ hasta reda tzona.
41015034	Caora naꞌ uredyiyaꞌ Jesús unëꞌ: ―Eloi, Eloi, ¿lama sabactani? ―ta inaro xtiꞌidzaꞌro: Xuzaꞌ Diuzi, Xuzaꞌ Diuzi, ¿bixquienꞌ bapsanlaꞌadyoꞌ nëꞌëdiꞌ?
41015035	Naꞌra una ja benꞌ nitaꞌ bago rëbijëꞌ laguedyijëꞌ: ―Ulezë nagale, rëz̃inëꞌ Elías.
41015036	Naꞌ laziote tu benꞌ nitaꞌ naꞌ yexiꞌnëꞌ tu ta naca yunꞌ ca z̃iꞌilaꞌ laona esponja. Naꞌ bdzeꞌnëꞌn luꞌu vino slaꞌ bzunëꞌn lao yaga ta bdyinnan sibi ga daꞌ Jesús ta supinëꞌn. Pero una bala ja benꞌ nitaꞌ naꞌ: ―Psan quienëꞌ. Yaꞌ inaꞌro chi guida Elías ta guechizanëꞌ lënëꞌ.
41015037	Naꞌra uredyiyaꞌ Jesús gutinëꞌ.
41015038	Caora naꞌ, breꞌeza laꞌariꞌ naꞌalan luꞌu idaoꞌ rnabëꞌra, gucan chopa laꞌa.
41015039	Naꞌ uzë xanꞌ ja soldado zaquëꞌlao lao Jesús. Caora blëꞌënëꞌ cabëꞌ uredyiyaꞌ Jesús gutinëꞌ, unëꞌ rëbinëꞌ laguedyinëꞌ: ―Tali naca benꞌ ni z̃iꞌi Diuzi.
41015040	Lëzi lëganꞌ naꞌ nitaꞌrë ja nigula rnaꞌjëꞌ Jesús zituꞌla. Ladojëꞌ naꞌ zu María Magdalena, len María z̃naꞌ Santiago biꞌ nëchiꞌ, len José, len Salomé.
41015041	Lëlejëꞌ unaojëꞌ Jesús cati udanëꞌ lao ja yedyi nebaba Galilea gucalëjëꞌ lëbëꞌ. Lëzi nitaꞌrë ja nigula tula, benꞌ uyolënëꞌ Jerusalén.
41015042	Bëꞌ gula rdzeꞌ dza bëjëꞌ ta gaojëꞌ quie dza huezilaꞌadyiꞌ.
41015043	Bdyin tu benꞌ yedyi Arimatea laonëꞌ José. Naquëꞌ tu benꞌ rnabëꞌ entre ja benꞌ rnabëꞌ quie benꞌ Israel. Rbezëꞌ dza inabëꞌ Diuzi lao duz̃e yedyi layu. Naꞌ beyaz̃oguëꞌ uyoguëꞌ ga zu Pilato yenabanëꞌ chi bihueꞌnëꞌ lato tzecachiꞌnëꞌ cuerpo quie Jesús.
41015044	Naꞌ bebanzi Pilato dan lagutite Jesús. Naꞌ guz̃ëꞌ benꞌ naca xanꞌ soldado unabanëꞌ lëbëꞌ chi tali baguti Jesús.
41015045	Caora gudyi xanꞌ soldado Pilato tali naꞌ baguti Jesús, naꞌra bëꞌnëꞌ lato ta yeyuꞌa José cuerpo quie Jesús.
41015046	Naꞌ uyo José yegueꞌnëꞌ tu laꞌariꞌ ta yetupanëꞌ cuerpo quie Jesús. Naꞌ beziꞌnëꞌ cuerpo quie Jesús betubinëꞌn laꞌariꞌ, bdzeꞌnëꞌn luꞌu tu beló yo ta uquiꞌn ja benëꞌ según ca naca costumbre quiejëꞌ. Naꞌ uz̃iꞌnëꞌ tu yo taꞌa, bdaꞌnëꞌn ruꞌa beló yo.
41015047	Biz̃i María Magdalena, len María z̃naꞌ José, blëꞌëjëꞌ ganꞌ bdzëꞌ José cuerpo quie Jesús.
41016001	Caora baode dza saodo, dza huezilaꞌadyiꞌ quiejëꞌ, uyo María Magdalena, len María z̃naꞌ Santiago, len Salomé ta gaꞌojëꞌ aceite rlaꞌ z̃ixi z̃eo ta ulaꞌojëꞌ cuerpo quie Jesús.
41016002	Naꞌ caora uyeniꞌ zila daoꞌ dza domingo, dza nëro quiejëꞌ, uyojëꞌ ganꞌ zu beló yo ganꞌ de cuerpo quie Jesús.
41016003	Naꞌ unajëꞌ: ―¿Nuz̃i yëbiro ta cuba yo taꞌa daꞌ ruꞌa beló?
41016004	Cati bdyinjëꞌ ganꞌ, blëꞌëjëꞌ bira daꞌ yo taꞌa ruꞌa beló yo.
41016005	Naꞌ uyuꞌujëꞌ luꞌu beló yo, blëꞌëjëꞌ tu ángel nacanëꞌ ca tu forma biꞌbyu ruꞌabe. Reꞌnëꞌ zaquëꞌ yebë luꞌu beló yo, naconëꞌ tu laꞌariꞌ bezëri. Naꞌ lega bdzebijëꞌ.
41016006	Naꞌra unë ángel naꞌ rëbinëꞌ lejëꞌ: ―Bidzebile. Bazaꞌle denaꞌle Jesús, benꞌ yedyi Nazaret, benꞌ guti lëꞌë yaga cruzo. Bira denëꞌ niga, babebannëꞌ. Ulenaꞌcara ga udixojëꞌ cuerpo quienëꞌ.
41016007	Uleyo uletzeguëdyi Pedro len ja los demás ja benꞌ quie Jesús de que huabialaohuëꞌ laole neza Galilea. Hualëꞌëlenëꞌ ganꞌ naꞌcon canꞌ unëꞌ leꞌe.
41016008	Biz̃i naꞌ bero ja nigula luꞌu beló yo. Du rdzebijëꞌ du rz̃izijëꞌ uyuꞌujëꞌ be. Nitu nunu benꞌ bedilajëꞌ tu neza bigudyijëꞌ cabëꞌ blëꞌëjëꞌ como canꞌ rdzebijëꞌ.
41016009	Biz̃i beyudyi beban Jesús dza domingo, dza nëro quiejëꞌ, tanëro ptilalaohuëꞌ María Magdalena, benꞌ bebio Jesús gadyi bichi be mala.
41016010	Naꞌra uyo María guetixogueꞌnëꞌ ja benꞌ unao Jesús dza naꞌ. Begaꞌnjëꞌ guqueyëchiꞌjëꞌ uredyijëꞌ nun quie danꞌ guti Jesús.
41016011	Naꞌ cati bejëꞌ cabëꞌ gudyi María lejëꞌ de que beban Jesús, blëꞌë María lëbëꞌ, bigulejëꞌ quienëꞌ.
41016012	Ude beyudyi naꞌ, betzaꞌ cuin Jesús yetilalaohuëꞌ chopa benꞌ zio layela, benꞌ nao xnezëꞌ.
41016013	Naꞌ lëscanꞌ uyojëꞌ yetixogueꞌjëꞌ ja los demás benꞌ nao xneza Jesús de que babebannëꞌ, denꞌ bigulejëꞌ quiejëꞌ.
41016014	Ude beyudyi naꞌ, ptilalao Jesús ja chiptu benꞌ quienëꞌ tu reꞌjëꞌ lao mesa neraojëꞌ. Naꞌra udilanëꞌ lejëꞌ nun quie yelaꞌ zidi quiejëꞌ bigulejëꞌ quie benꞌ gudyi lejëꞌ blëꞌëjëꞌ lëbëꞌ bebannëꞌ.
41016015	Naꞌ una Jesús gudyinëꞌ lejëꞌ: ―Uletzio lao duz̃e yedyi layu tzatixogueꞌle yugulu benëꞌ xtiꞌidzaꞌ Diuzi.
41016016	Naꞌ nu benꞌ gale quiaꞌ, benꞌ nao xnezaꞌ, benꞌ siꞌ laohue, huaziꞌ Diuzi lëbëꞌ guibá. Pero nu benꞌ bigale quiaꞌ, benꞌ binao xnezaꞌ, huachugubëꞌ Diuzi quienëꞌ yeyonëꞌ guiꞌ gabila.
41016017	Cani naca seña hue ja benꞌ inao xnezaꞌ. Du rzëtojëꞌ laohuaꞌ huebiojëꞌ ja bichi be mala yuꞌu ja benëꞌ. Huacajëꞌ inëjëꞌ diꞌidzaꞌ quie benꞌ tula.
41016018	Chi guxujëꞌ bëla rguiꞌidyiꞌ, bibi huebaꞌ quiejëꞌ. Chi yoꞌojëꞌ tu ta naca veneno, bibi huena quiejëꞌ. Chi udaꞌ naꞌajëꞌ ja benꞌ raca z̃hueꞌ, hueyacajëꞌ.
41016019	Bëꞌ beyudyi unë Señor quiero Jesús canaꞌ, beyëpinëꞌ ladza zeyonëꞌ guibá ga reꞌnëꞌ zaquëꞌ yebë quie Diuzi.
41016020	Naꞌ uzaꞌ ja benꞌ quie Jesús ta quixogueꞌjëꞌ xtiꞌidzaꞌ Diuzi duz̃e yedyi layu. Gucalë Señor quiero Jesús lejëꞌ, bëꞌnëꞌ yelaꞌ huaca quienëꞌ ta uluꞌen xtiꞌidzaꞌ Diuzi naꞌ rguixogueꞌjëꞌ. Amén.
42001001	Ja benꞌ zë babzujëꞌ diꞌidzaꞌ lëꞌë guichi ta yuꞌu niꞌa xnezi con ca guca quiendoꞌ dza naꞌ.
42001002	Bzujëꞌ diꞌidzaꞌ lëꞌë guichi ca ta una ja benꞌ blëꞌë cabëꞌ guca desde dza zasu Jesús. Lëlejëꞌ udixogueꞌrëjëꞌ diꞌidzaꞌ laꞌiya quie Diuzi.
42001003	Lëscanꞌ nëꞌëdiꞌ unabaꞌyudyaꞌ dyëꞌëdi cabëꞌ guca desde dza ga uzulaon quie Jesús. Lëlenaꞌ requedaꞌ tahuen naꞌ huaꞌ itu guichi ni ta iseꞌelaꞌn laoloꞌ bichaꞌ Teófilo.
42001004	Lëlenaꞌ ruaꞌ cuenda inezile dyëꞌëdi nacan diꞌidzaꞌ li ca ta udixogueꞌjëꞌ luëꞌ.
42001005	Lëdza naꞌ uzu rey Herodes rnabëꞌnëꞌ estado Judea, zurë itu benꞌ naca pxuzi laonëꞌ Zacarías. Naquëꞌ tu cueꞌ len ja benꞌ nao pxuzi lao Abías. Naca nigula quie Zacarías z̃iꞌi suba Aarón, benꞌ gucarë pxuzi dza naꞌte. Lëbëꞌ laohuëꞌ Elisabet.
42001006	Blëꞌë Diuzi lejëꞌ benꞌ dyaꞌa. Bzujëꞌ diꞌidzaꞌ ca rna ley yuꞌu diꞌidzaꞌ laꞌiya quie Diuzi. Lëlenaꞌ nunu saqueꞌ gao lejëꞌ xquia.
42001007	Pero nunu z̃iꞌijëꞌ uzu, danꞌ guca Elisabet benꞌ bidyi. Lao rupajëꞌ nacajëꞌ benꞌ gula.
42001008	Biz̃i bdyin dza babedulaꞌ turno quie tu cueꞌ pxuzi benꞌ nacalë Zacarías tzaz̃e. Babedulaꞌ turno riojëꞌ luꞌu idaoꞌ rnabëꞌra, danꞌ nacajëꞌ pxuzi ta hueꞌlëjëꞌ Diuzi diꞌidzaꞌ.
42001009	Ca costumbre quie ja pxuzi bedulaꞌ Zacarías uyuꞌuguëꞌ luꞌu idaoꞌ rnabëꞌra ta udzeꞌnëꞌ dzen yalo lao becugo.
42001010	Biz̃i caora rei dzen yalo lao becugo, naꞌra nitaꞌ ja benꞌ zë laliꞌa rlidzajëꞌ Diuzi.
42001011	Caora naꞌ ptilalao tu ángel quie Diuzi bazëguëꞌ zaquëꞌ yebë lao becugo.
42001012	Biz̃i caora blëꞌë Zacarías tu ángel, tu bdzebizinëꞌ, bira ubinnëꞌ bi inëꞌ.
42001013	Naꞌra una ángel rëbinëꞌ Zacarías: ―Zacarías, bidzeboꞌ, babe Diuzi ca naca oración quioꞌ rnaloꞌ. Nigula quioꞌ Elisabet huaꞌ z̃iꞌinëꞌ huazu z̃iꞌiloꞌ ixuboꞌ laobiꞌ Juan.
42001014	Lega yedaohuelaꞌobiꞌ. Lëscanꞌ yedaohuerë ja benꞌ zë cati bazubiꞌ.
42001015	Canaꞌ gaca quiele danꞌ huacabiꞌ benꞌ z̃e, huacabiꞌ benꞌ balaꞌana lao Diuzi. Biyoꞌobiꞌ vino, biyoꞌobiꞌ ta xudyibiꞌ. Huayuꞌubiꞌ Bichi Be que Diuzi desde yuꞌutebiꞌ luꞌu lëꞌë z̃naꞌbiꞌ.
42001016	Huacalëbiꞌ ja benꞌ zë, benꞌ Israel, ta yetzaꞌjëꞌ pensari quiejëꞌ ta yenaojëꞌ xneza Diuzi.
42001017	Lëbiꞌ cuialaonezabiꞌ ta quixogueꞌbiꞌ benëꞌ bazaꞌ benꞌ iseꞌelaꞌ Diuzi. Con ca bë profeta Elías, bënëꞌ yelaꞌ huaca quie Diuzi, canaꞌ huerë z̃iꞌiloꞌ yedzeꞌbiꞌ pensari quie Elías luꞌu guicho laxtaꞌo ja benëꞌ ta bitilalë xuzijëꞌ len z̃iꞌijëꞌ, lëscanꞌ ta galerë ja benꞌ birale quie Diuzi. Canaꞌ huebiꞌ tacuenda chezilaꞌadyiꞌ ja benëꞌ yeziꞌjëꞌ benꞌ iseꞌelaꞌ Diuzi.
42001018	Biz̃i naꞌ unaba Zacarías ángel: ―¿Cabiz̃i huaꞌ ta inezdaꞌ gaca quiaꞌ cabëꞌ baonaoꞌ? Porque nëꞌëdiꞌ banacaꞌ benꞌ gula. Lëscanaꞌ benꞌ gula naca nigula quiaꞌ.
42001019	Naꞌra una ángel rëbinëꞌ lëbëꞌ: ―Nëꞌëdiꞌ laohuaꞌ Gabriel. Ruaꞌ mandado rue Diuzi. Useꞌelëꞌ nëꞌëdiꞌ ta detixoguiꞌa luëꞌ ca tadyaꞌa hue Diuzi quioꞌ.
42001020	Ca naca biguleloꞌ canꞌ baoniaꞌ luëꞌ, huegaꞌnloꞌ bira gaca inëloꞌ hasta que idyin dza galo xcuidiꞌ quioꞌ. Uzun diꞌidzaꞌ canꞌ baoniaꞌ cati idyin dza.
42001021	Biz̃i ja benꞌ nitaꞌ laliꞌa, rbezajëꞌ ta yero Zacarías rebanjëꞌ danꞌ rdzëtzegue Zacarías luꞌu idaoꞌ rnabëꞌra.
42001022	Babero Zacarías luꞌu idaoꞌ rnabëꞌra bedapaꞌ ruꞌanëꞌ bira guca inënëꞌ. Biz̃i ja benëꞌ gucabëꞌjëꞌ guca quiëꞌ ca benꞌ uxusa. Blëꞌënëꞌ tu ta blëꞌënëꞌ luꞌu idaoꞌ rnabëꞌra. Biz̃i señazi ruenëꞌ rluꞌenëꞌ benëꞌ bira guca inënëꞌ.
42001023	Ba beyudyi ca tu dza uzunëꞌ luꞌu idaoꞌ rnabëꞌra, naꞌ bezëꞌ zeyoguëꞌ z̃an yuꞌu quienëꞌ.
42001024	Ude beyudyi guca canꞌ, z̃gulëꞌ Elisabet, banuꞌa z̃iꞌinëꞌ, begaꞌnnëꞌ zunëꞌ z̃an yuꞌu quienëꞌ lao gaꞌyoꞌ biuꞌ.
42001025	Naꞌra unëꞌ: “Ca ta bacuan bë Diuzi quiaꞌ ta bira inë ja benëꞌ quiaꞌ bizinaquezi.”
42001026	Biz̃i bezu lao xopa biuꞌ bëꞌlë ángel Gabriel Elisabet diꞌidzaꞌ, beseꞌelaꞌ Diuzi lëbëꞌ tatula lao yedyi Nazaret ga nebaba Galilea.
42001027	Beseꞌelëꞌ lëbëꞌ ta tzanëꞌë tu nigula cuidiꞌ, benꞌ binehuebëꞌ beꞌmbyu. Lëlëbiꞌ laobiꞌ María. Lënigula naꞌ banapabiꞌ diꞌidzaꞌ len biꞌ lao José ta utzaganaꞌjabiꞌ. Naca José z̃iꞌi suba rey David.
42001028	Biz̃i uyuꞌu ángel luꞌu yuꞌu ga zu María, unëꞌ rëbinëꞌ lëbiꞌ: ―Padiux, raxetzague Diuzi ca rueloꞌ. Zucazi Diuzi rnëꞌë luëꞌ. Huelaꞌiya Diuzi luëꞌ ca nurla ja nigula tula.
42001029	Naꞌra cati blëꞌë María ángel, tu bebanzibiꞌ cabëꞌ gudyi ángel lëbiꞌ. Canaꞌ guquebiꞌ: “¿Bixquienꞌ una ángel nëꞌëdiꞌ canaꞌ?”
42001030	Naꞌra una ángel rëbinëꞌ lëbiꞌ: ―María, bidzeboꞌ huacalëcazi Diuzi luëꞌ.
42001031	Naꞌra huayuꞌu bdaoꞌ byu luꞌu yuꞌuz̃ixoꞌ. Naꞌ ixuboꞌ laobiꞌ Jesús.
42001032	Huacabiꞌ benꞌ z̃e lao Diuzi. Huacabiꞌ z̃iꞌi Diuzi zu guibá. Hueꞌ Diuzi yelaꞌ rnabëꞌ quienëꞌ ta inabëꞌnëꞌ ca unabëꞌ xuzixtaꞌonëꞌ rey David.
42001033	Canaꞌ inabëꞌnëꞌ tuzioli ja benꞌ Israel. Biyeyudyi yedu yelaꞌ rnabëꞌ quienëꞌ.
42001034	Biz̃i unaba María ángel: ―¿Como gaca quiaꞌ con ca baonaoꞌ, denꞌ binesuliaꞌ beꞌmbyu?
42001035	Biz̃i una ángel rëbinëꞌ María: ―Huayëzi Bichi Be quie Diuzi ga zuloꞌ. Ca idubi tu beo, canaꞌ huadubi yelaꞌ huaca quie Diuzi zu sibi luëꞌ. Lëbdaoꞌ su naꞌ, huacabiꞌ benꞌ naca laꞌiya quie Diuzi, huacabiꞌ z̃iꞌi Diuzi.
42001036	Lëzi benꞌ diadza quioꞌ Elisabet, huazurë z̃iꞌinëꞌ baꞌalaꞌcazi banaquëꞌ benꞌ gula, benꞌ una ja benëꞌ naquëꞌ nigula bidyi. Biz̃i naꞌa lao xopa biuꞌ banuꞌa z̃iꞌinëꞌ.
42001037	Para Diuzi bibi zëdi gaquenëꞌ tu ta huenëꞌ.
42001038	Naꞌra una María rëbibiꞌ ángel: ―Nacacazaꞌ benꞌ hue dyin quie Diuzi. Hueꞌencazi huegara Diuzi quiaꞌ cabëꞌ baonaoꞌ. Naꞌra bezaꞌ ángel zeyoguëꞌ.
42001039	Lëdza naꞌ, laozaꞌte María ziobiꞌ yedyi ga zu yaꞌa, yedyi nebaba Judea.
42001040	Biz̃i cati bdyimbiꞌ ga zu lidyi Zacarías, naꞌ uyuꞌubiꞌ luꞌu yuꞌu rgapabiꞌ diuz̃i Elisabet.
42001041	Caora be Elisabet bgapa María lëbëꞌ diuz̃i, canaꞌ bda bdaoꞌ yuꞌu luꞌu yuꞌuz̃ixinëꞌ. Biz̃i caora naꞌ uyuꞌu Bichi Be quie Diuzi lëbëꞌ.
42001042	Naꞌra unë Elisabet zidzo rëbinëꞌ María: ―Babëlaꞌiya Diuzi luëꞌ cala ca nurla ja nigula. Lëzi babëlaꞌiyanëꞌ z̃iꞌiloꞌ.
42001043	¿Nuz̃i nacaꞌ nëꞌëdiꞌ babidoꞌ idenaoꞌ nëꞌëdiꞌ? Nacoꞌ luëꞌ z̃naꞌ benꞌ iseꞌelaꞌ Diuzi.
42001044	Ca naca bidoꞌ rgapoꞌ nëꞌëdiꞌ diuz̃i, caora naꞌ bda bdaoꞌ yuꞌu luꞌu yuꞌuz̃ixaꞌ redaohuebiꞌ.
42001045	Tadyaꞌa gula gaca quioꞌ baguleloꞌ con canꞌ baona Diuzi como danꞌ uzucazin diꞌidzaꞌ canꞌ baonanëꞌ.
42001046	Naꞌra una María: Raxedaꞌ rniaꞌ naca Diuzi benꞌ z̃e gula.
42001047	Redaohue guicho laxtaꞌohuaꞌ ca rue Diuzi, benꞌ ute usela nëꞌëdiꞌ.
42001048	Babeyëchiꞌlaꞌadyiꞌ Diuzi nëꞌëdiꞌ, nacaꞌ benꞌ hue dyin quienëꞌ. Huana ja benꞌ zazaꞌ zanitaꞌ tahuen gula guca quiaꞌ.
42001049	Naca Diuzi benꞌ rnabëꞌ lao yugulute. Tadyaꞌa gula bënëꞌ quiaꞌ. Naca Diuzi benꞌ laꞌiya.
42001050	Tuzioli reyëchiꞌlaꞌadyiꞌnëꞌ ja benꞌ rapalaꞌn lëbëꞌ.
42001051	Bënëꞌ yelaꞌ huaca quienëꞌ. Pcaxonëꞌ ja benꞌ rue z̃e cuine.
42001052	Begubëꞌ yelaꞌ rnabëꞌ quie ja benꞌ rnabëꞌ, bëꞌnëꞌn ja benꞌ yëchiꞌ, benꞌ ruzu diꞌidzaꞌ quieꞌ.
42001053	Ja benꞌ udue, bipcaꞌnnëꞌ lejëꞌ sin gaojëꞌ, pero ja benꞌ uñaꞌa, begaꞌnjëꞌ bigutaꞌ ta gaojëꞌ.
42001054	Gucalënëꞌ ja benꞌ yedyi Israel, ja benꞌ quienëꞌ. Bigulalaꞌadyiꞌnëꞌ lejëꞌ beyëchiꞌlaꞌadyiꞌnëꞌ lejëꞌ.
42001055	Canaꞌ bënëꞌ ca naca diꞌidzaꞌ begaꞌnlënëꞌ xuzixtaꞌoro, bënëꞌ ca naca diꞌidzaꞌ begaꞌnlënëꞌ Abram len diadza quienëꞌ para tuzioli.
42001056	Biz̃i guca lao tzona biuꞌ uzu María z̃an yuꞌu quie Elisabet. Ude naꞌ bezaꞌbiꞌ zeyobiꞌ z̃an yuꞌu quiebiꞌ.
42001057	Biz̃i bdyin uyaꞌ biuꞌ ta su bdaoꞌ quie Elisabet, naꞌ uzu tu biꞌdaoꞌ byu quiëꞌ.
42001058	Bëꞌ unezi ja benꞌ diadza quienëꞌ, len ja benꞌ lao yedyi baozu bdaoꞌ quienëꞌ, bdyinjëꞌ denaꞌjëꞌ lëbëꞌ ca tahuen gula guca quienëꞌ.
42001059	Biz̃i guca lao xuna dza, bdyin ja benꞌ uzu tu xëdyidaoꞌ cuin bdaoꞌ según ca naca ley quiejëꞌ. Canaꞌ guꞌunjëꞌ yeyuꞌejëꞌ laobiꞌ ca lao xuzibiꞌ Zacarías.
42001060	Naꞌra una z̃naꞌ bdaoꞌ: ―Biyeyuꞌero laobiꞌ lao xuzibiꞌ. Hueꞌro laobiꞌ Juan.
42001061	Biz̃i unajëꞌ rëbijëꞌ lëbëꞌ: ―­­¿Bixquienꞌ ilaobiꞌ Juan? Ni tu ja benꞌ diadza quioꞌ bizu ja benꞌ lao canaꞌ.
42001062	Naꞌra bëjëꞌ seña unabajëꞌ xuzi bdaoꞌ ta inezijëꞌ ca biz̃i reꞌen xuzibiꞌ ilaobiꞌ.
42001063	Naꞌra unabanëꞌ tu yaga taꞌa bzuguëꞌ letra bzunëꞌ: “Laobiꞌ Juan.” Biz̃i tu begaꞌnzijëꞌ bebanjëꞌ canꞌ guca.
42001064	Biz̃i caora naꞌ benë Zacarías, ruenëꞌ Diuzi benꞌ z̃e.
42001065	Begaꞌn ja benꞌ lao yedyi tu bebanzijëꞌ. Naꞌ bëꞌlë ja benꞌ nitaꞌ yedyi nebaba Judea laguedyijëꞌ diꞌidzaꞌ cabëꞌ guca quiejëꞌ.
42001066	Ca naca lao yugulu benꞌ unezi, gucajëꞌ pensari unajëꞌ rëbijëꞌ laguedyijëꞌ: ―¿Ca biz̃i gaca quie xcuidiꞌ naꞌ? Canaꞌ unajëꞌ danꞌ talicazi bëlaꞌiya Diuzi lëbiꞌ.
42001067	Naꞌra Zacarías, benꞌ naca xuzi bdaoꞌ, du yuꞌunëꞌ Bichi Be quie Diuzi, unëꞌ cabëꞌ reꞌen Diuzi inënëꞌ. Lëlenaꞌ unëꞌ cani:
42001068	Benꞌ z̃e naca Diuzi quie benꞌ raꞌo, benꞌ Israel, como danꞌ babidëꞌ len raꞌo, nacaro benꞌ quienëꞌ, bapte pselanëꞌ raꞌo.
42001069	Baoseꞌelëꞌ tu benꞌ ute usela raꞌo, benꞌ de yelaꞌ huaca quie. Lëlëbëꞌ naquëꞌ z̃iꞌi suba rey David, benꞌ naca siervo quie Diuzi.
42001070	Canaꞌ naca diꞌidzaꞌ begaꞌnlë Diuzi xuzixtaꞌoro tiempote. Conlë ja benꞌ udixogueꞌ diꞌidzaꞌ laꞌiya quienëꞌ, canaꞌ udixogueꞌ Diuzi binꞌ huenëꞌ.
42001071	Unëꞌ ute uselanëꞌ raꞌo quie ja benꞌ rudie rdzaꞌ raꞌo.
42001072	Unëꞌ yeyëchiꞌlaꞌadyiꞌnëꞌ ja benꞌ naca xuzixtaꞌoro. Bigalaꞌadyiꞌnëꞌ huenëꞌ cabëꞌ diꞌidzaꞌ naca laꞌiya begaꞌnlënëꞌ lejëꞌ.
42001073	Lëscanꞌ para raꞌo, begaꞌnlënëꞌ raꞌo diꞌidzaꞌ. Canaꞌ naca diꞌidzaꞌ begaꞌnlë Diuzi xuzixtaꞌoro Abraham.
42001074	Unëꞌ ute uselëꞌ raꞌo bibi hue ja benꞌ rudie rdzaꞌ raꞌo para inaoro xnezëꞌ sin idzebiro.
42001075	Canaꞌ gacaro benꞌ hue quie lëbëꞌ, benꞌ naca laꞌiya quienëꞌ dza rdaro lao yedyi layu.
42001076	Naꞌra luëꞌ z̃iꞌinaꞌ, huacoꞌ benꞌ quixogueꞌ xtiꞌidzaꞌ Diuzi zu guibá, como danꞌ huabialaonezoꞌ lao benꞌ iseꞌelaꞌ Diuzi ta tzetixogueꞌloꞌ benëꞌ de que huida benꞌ iseꞌelaꞌ Diuzi.
42001077	Canaꞌ hueloꞌ cuenda inezi ja benꞌ Israel cabëꞌ bë Diuzi ta ute uselanëꞌ raꞌo, yeziꞌz̃enëꞌ dulaꞌ xquia quiero.
42001078	Tanun quie nedyëꞌë Xuziro Diuzi raꞌo reyëchiꞌlaꞌadyiꞌnëꞌ raꞌo, aoseꞌelëꞌ tu benꞌ uzioñeꞌe raꞌo desde guibá ga zuëꞌ.
42001079	Canaꞌ bë Diuzi cuenda tzioñeꞌe ja benꞌ rda lao lato lao chula, ja benꞌ ruen z̃udyi gatija. Canaꞌ bë Diuzi quiero cuenda gacalënëꞌ raꞌo, yedzelero inaoro xnezëꞌ, cueꞌ chizi luꞌu guicho laxtaꞌoro. Canaꞌ una Zacarías dza naꞌ.
42001080	Biz̃i xcuidiꞌ guꞌunibiꞌ labezi, gucabiꞌ biꞌ huala, yuꞌubiꞌ Bichi Be quie Diuzi. Naꞌra uzubiꞌ lao lato ga bidyia yuꞌu hasta bdyin dza uzulaobiꞌ rguixogueꞌbiꞌ ja benꞌ Israel xtiꞌidzaꞌ Diuzi.
42002001	Biz̃i lao dza naꞌ, uzu tu benꞌ naca gobierno, benꞌ rnabëꞌra laohuëꞌ Augusto. Naꞌ bënëꞌ mandado ta guca censo quie lao duz̃e yedyi con ganꞌ rnabëꞌnëꞌ.
42002002	Lëcenso naꞌ gucan tanëro caora uyo Cirenio gobernador quie yu nebaba Siria.
42002003	Gucan quie lao yugulute ja benꞌ con gatezi nitaꞌjëꞌ de yeyojëꞌ lao yedyi ga golojëꞌ tacuenda tzuꞌu laojëꞌ lao lista.
42002004	Canaꞌ guca bero José yedyi Nazaret ga nebaba Galilea zionëꞌ yedyi Belén ga nebaba Judea. Lëganꞌ naꞌ ga golo rey David como danꞌ naca José benꞌ diadza quie rey David.
42002005	Bedyin José len María Belén para tzuꞌu laojëꞌ lao lista. Naca María biꞌ napalë diꞌidzaꞌ José baꞌalaꞌcazi banuꞌa z̃iꞌibiꞌ.
42002006	Biz̃i banitaꞌjëꞌ Belén naꞌ, bdyin dza golo bdaoꞌ quie María.
42002007	Biz̃i golo bdaoꞌ nëro quie María. Beyudyi naꞌ beziꞌjëꞌ bdaoꞌ betubijëꞌbiꞌ laꞌariꞌ bexubajëꞌbiꞌ lao yaga z̃an yuꞌu ga yuꞌu bëdyihuaga. Canaꞌ guca quiejëꞌ, danꞌ bigutaꞌ lato luꞌu yuꞌu quie ja benëꞌ gasijëꞌ.
42002008	Biz̃i gaꞌalaꞌ ga reꞌ Belén nitaꞌ ja benꞌ rapa becoꞌ z̃iꞌilaꞌ. Regaꞌnlëjëꞌ becoꞌ z̃iꞌilaꞌ quiejëꞌ layela ta rapayaquëꞌbaꞌ yedu yela.
42002009	Lëcanaꞌ labdyinte tu ángel quie Diuzi ganꞌ nitaꞌ ja benꞌ rapa becoꞌ z̃iꞌilaꞌ. Caora naꞌ bdyin yelaꞌ huaca quie Diuzi ulëchin xniꞌ ganꞌ nitaꞌjëꞌ. Lega begaꞌnjëꞌ bdzebijëꞌ.
42002010	Naꞌra una ángel rëbinëꞌ lejëꞌ: ―Bidzebile, porque nëꞌëdiꞌ nuꞌa tu diꞌidzaꞌ dyaꞌa nacan ta yedaohue lao yugulute benëꞌ.
42002011	Lëlenaꞌ rniaꞌ leꞌe agolo tu bdaoꞌ yedyi Belén ga golo rey David. Lëbdaoꞌ naꞌ ute uselabiꞌ ja benëchiꞌ. Bagolo benꞌ naca Cristo, benꞌ useꞌelaꞌ Diuzi.
42002012	Ta inezile nacan tali ca rniaꞌ, huedzelele bdaoꞌ bdubibiꞌ laꞌariꞌ z̃ubabiꞌ lao yaga z̃an yuꞌu ga yuꞌu bëdyihuaga.
42002013	Biz̃i yesazi bdyinra ja ángel zëra, benꞌ zaꞌ guibá ganꞌ zë ángel, ruejëꞌ Diuzi benꞌ z̃e unajëꞌ:
42002014	¡Benꞌ z̃e Diuzi zu sibi! ¡Huaca tadyaꞌa gula quie ja benꞌ nitaꞌ lao yedyi layu, benꞌ hue quie Diuzi!
42002015	Biz̃i babeyudyi naꞌ, beyëpi ja ángel guibá. Naꞌ begaꞌn ja benꞌ rapa becoꞌ z̃iꞌilaꞌ najëꞌ rëbijëꞌ laguedyijëꞌ: ―Huayoro tzenaꞌro canꞌ guca yedyi Belén con ca baona Diuzi raꞌo.
42002016	Canaꞌ uzaꞌjëꞌ ziojëꞌ taria bdyinjëꞌ ga zu María len José len bdaoꞌ z̃ubabiꞌ lao yaga z̃an yuꞌu ga yuꞌu ja bëdyihuaga.
42002017	Ca blëꞌëjëꞌ bdaoꞌ, canaꞌra bëꞌjëꞌ diꞌidzaꞌ con canꞌ gudyi ángel lejëꞌ cabëꞌ guca uzu bdaoꞌ.
42002018	Ca naca be lao yugulute ja benꞌ nitaꞌ ganꞌ, lega bebanjëꞌ canꞌ una ja benꞌ rapa becoꞌ z̃iꞌilaꞌ.
42002019	Biz̃i María nezizi luꞌu laxtaꞌonëꞌ ca naca una ja benëꞌ. Canaꞌ gucanëꞌ pensari ca unajëꞌ.
42002020	Naꞌ bezaꞌ ja benꞌ rapa becoꞌ z̃iꞌilaꞌ zeyojëꞌ ruejëꞌ Diuzi benꞌ z̃e ca ta bejëꞌ len ca ta blëꞌëjëꞌ. Bzucazi Diuzi diꞌidzaꞌ con ca una ángel gudyinëꞌ lejëꞌ.
42002021	Guca lao xuna dza bzujëꞌ bdaoꞌ tu xëdyidaoꞌ ca costumbre quiejëꞌ. Biz̃i naꞌ pxubajëꞌ lao bdaoꞌ JESUS cabëꞌ una ángel ilaobiꞌ tu binehuaꞌa María bdaoꞌ.
42002022	Biz̃i baoyaꞌ dza ta yeyëri nigula según ca rnan lëꞌë guichi yuꞌu ley quie Moisés. Caora naꞌ uzaꞌjëꞌ ziolëjëꞌ bdaoꞌ ciudad Jerusalén ta uluꞌejëꞌ bdaoꞌ pxuzi luꞌu idaoꞌ rnabëꞌra.
42002023	Bëjëꞌ canaꞌ bzujëꞌ diꞌidzaꞌ con ca naca ley quie Diuzi yuꞌu lëꞌë guichi. Cani rnan lëꞌë guichi: “Naca yugulu bdaoꞌ byu nëro biꞌ naca laꞌiya lao Diuzi.”
42002024	Lenaꞌ uyojëꞌ yehuaꞌajëꞌ biu ta uzio pxuzi ren quiebaꞌ lao becugo ga zu idaoꞌ rnabëꞌra. Bzujëꞌ diꞌidzaꞌ cabëꞌ rguixogueꞌn lëꞌë guichi laꞌiya quie Diuzi cani: “Reyaꞌalaꞌ tzehuaꞌale lao pxuzi tu pare biu lasi, naꞌ chi bizu biu lasi, huaꞌale chopa paloma daoꞌ.” Canaꞌ rnën lëꞌë guichi.
42002025	Lëtiempo naꞌ uzu tu benꞌ lao Simeón zunëꞌ Jerusalén. Naquëꞌ benꞌ dyaꞌa, rapalaꞌnnëꞌ Diuzi, rbezanëꞌ dza guida benꞌ iseꞌelaꞌ Diuzi, benꞌ ute usela benꞌ Israel. Yuꞌucazi Simeón Bichi Be quie Diuzi.
42002026	Babzioñeꞌe Bichi Be quie Diuzi lëbëꞌ de que tu binegatinëꞌ hualëꞌënëꞌ benꞌ naca Cristo, benꞌ iseꞌelaꞌ Diuzi.
42002027	Conlë Bichi Be quie Diuzi ziolë Simeón luꞌu idaoꞌ rnabëꞌra. Biz̃i cati ziolëjëꞌ bdaoꞌ luꞌu idaoꞌ rnabëꞌra ta uzujëꞌ diꞌidzaꞌ con ca na lëꞌë guichi ley,
42002028	lëhora naꞌ uz̃iꞌ Simeón bdaoꞌ bnidanëꞌ bdaoꞌ uxubanëꞌbiꞌ lao z̃ichonëꞌ bënëꞌ Diuzi benꞌ z̃e unëꞌ:
42002029	Xuzaꞌ Diuzi, huaca usanloꞌnëꞌ gatiaꞌ cueꞌ chizi luꞌu guicho laxtaꞌohuaꞌ, danꞌ babzuloꞌ diꞌidzaꞌ con ca unaoꞌ nëꞌëdiꞌ, nacaꞌ benꞌ rue ca mandado reꞌenloꞌ huaꞌ.
42002030	Conlë laohuaꞌ bablëꞌëdaꞌ benꞌ ute usela ja benëchiꞌ.
42002031	Aoseꞌeloꞌnëꞌ bidëꞌ lao yedyi layu cuenda ilëꞌë ja benëchiꞌ lëbëꞌ.
42002032	Naquëꞌ ca xniꞌ guiꞌ useniꞌ ta ilëꞌë benꞌ rda lao lato lao chula, ja benꞌ binaca benꞌ Israel. Nun quienëꞌ gapalaꞌn ja benꞌ nitaꞌ lao yedyi layu ja benꞌ Israel, ja benꞌ naca benꞌ quioꞌ.
42002033	Naꞌ beban José len z̃naꞌ bdaoꞌ cabëꞌ una Simeón quie bdaoꞌ.
42002034	Naꞌra bëlaꞌiya Simeón bdaoꞌ gudyinëꞌ María z̃naꞌ Jesús: ―Naca laza xcuidiꞌ quioꞌ usanlaꞌadyiꞌ Diuzi benꞌ Israel, ja benꞌ bichezilaꞌadyiꞌ lëbiꞌ. Lëzi nacarë lazabiꞌ yeziꞌ Diuzi benꞌ Israel, ja benꞌ chezilaꞌadyiꞌ lëbiꞌ. Huaca quiebiꞌ bichezilaꞌadyiꞌ benꞌ zë lëbiꞌ.
42002035	Lëcanaꞌ uluꞌen ca naca pensari yuꞌu luꞌu laxtaꞌo quie quie ja benëꞌ. Denꞌ para quioꞌ luëꞌ, huacan bayëchiꞌ. Huacan ca quie chezi tu espada huen chopa laꞌa laxtaꞌoloꞌ.
42002036	Lëganꞌ naꞌ uzu tu nigula laohuëꞌ Ana. Udixogueꞌrënëꞌ diꞌidzaꞌ laꞌiya quie Diuzi. Banaquëꞌ benꞌ gula, naquëꞌ z̃iꞌi Fanuel, benꞌ diadza quie Aser. Nenacatëꞌ cuidiꞌ uz̃iꞌ xquiuhuëꞌ lëbëꞌ. Uzulënëꞌ xquiuhuëꞌ lao gadyi iza, ude naꞌ guti xquiuhuëꞌ.
42002037	Biz̃i tu litzaꞌ begaꞌnnëꞌ napëꞌ tapa galo tapa iza. Pero bipsanlaꞌadyiꞌnëꞌ quie idaoꞌ rnabëꞌra. Zucazëꞌ te dza len rtzeꞌ rulidzëꞌ Diuzi ruenëꞌ ubasi.
42002038	Canaꞌ bdyin Ana ganꞌ zëjëꞌ rëbinëꞌ Diuzi diuxcaleloꞌ. Naꞌra uzulaohuëꞌ rguixogueꞌnëꞌ ca naca quie bdaoꞌ Jesús para ja benꞌ nitaꞌ rbeza dza guida benꞌ iseꞌelaꞌ Diuzi, benꞌ ute usela ja benꞌ Israel.
42002039	Babeyudyi guca lao yugulute cabëꞌ mandado rue ley quie Diuzi, naꞌra bezaꞌjëꞌ zeyojëꞌ estado Galilea bedyinjëꞌ yedyi quiejëꞌ Nazaret.
42002040	Naꞌ biz̃i guꞌuni bdaoꞌ, gucabiꞌ biꞌ huala, biꞌ rioñeꞌe. Bëlaꞌiya Diuzi lëbiꞌ.
42002041	Yugu iza rio José len z̃naꞌ Jesús ciudad Jerusalén ga raꞌalaꞌ lani pascua ta rezalaꞌadyiꞌ ja benꞌ Israel dza uzaꞌ xuzixtaꞌojëꞌ nación Egipto.
42002042	Cati uyaꞌ Jesús lao chipchopa iza, uyolëbiꞌ xuzi z̃naꞌbiꞌ lani ciudad Jerusalén con ca naca bëꞌ benëbiꞌ quiejëꞌ ruejëꞌ lani pascua.
42002043	Biz̃i babeyudyi lani, bezaꞌ José len z̃naꞌ Jesús zeyojëꞌ bigucabëꞌjëꞌ chi begaꞌn Jesús ciudad Jerusalén.
42002044	Gucajëꞌ pensari zezaꞌ Jesús len ja benꞌ zezaꞌ uyorë lani. Canaꞌ guca lao tu dza bezaꞌjëꞌ . Caora rnaꞌjëꞌ ganu Jesús zezaꞌ, udajëꞌ rguilojëꞌbiꞌ lado diadza quiejëꞌ, len ja benꞌ nubëꞌjëꞌ, denꞌ ganu Jesús zezaꞌ lejëꞌ.
42002045	Nunu bedzelejëꞌ. Naꞌ bezaꞌjëꞌ zeyojëꞌ ciudad Jerusalén tatula ta yeguilojëꞌbiꞌ.
42002046	Biz̃i guca lao tzona dza naꞌ, bedzelejëꞌbiꞌ luꞌu idaoꞌ rnabëꞌra. Reꞌbiꞌ lado ja benꞌ rusëdi diꞌidzaꞌ yuꞌu luꞌu guichi laꞌiya quie Diuzi. Rzënagabiꞌ cabëꞌ rnajëꞌ rnababiꞌ lejëꞌ tu chopa diꞌidzaꞌ.
42002047	Ca naca yugulu benꞌ rzënaga canꞌ nabiꞌ, tu regaꞌnzijëꞌ rebanzijëꞌ ca naca yelaꞌ rioñeꞌe quiebiꞌ, lëzi bebanzijëꞌ ca naca diꞌidzaꞌ bedyiꞌibiꞌ gudyibiꞌ lejëꞌ.
42002048	Biz̃i caora blëꞌë xuzi z̃naꞌbiꞌ lëbiꞌ, tu begaꞌnzijëꞌ bebanjëꞌ. Naꞌra unë z̃naꞌbiꞌ rëbinëꞌ lëbiꞌ: ―Ziꞌinaꞌ, ¿bixquienꞌ baoꞌ canaꞌ? Rdëbindoꞌ quioꞌ. Aodaliaꞌ xuzoꞌ reguilondoꞌ luëꞌ.
42002049	Canaꞌra una Jesús rëbinëꞌ lejëꞌ: ―¿Bixquienꞌ rdale reguilole nëꞌëdiꞌ? ¿Binezile ruen zi uzuaꞌ diꞌidzaꞌ huaꞌ mandado quie Xuzaꞌ?
42002050	Biz̃i lejëꞌ biuyoñeꞌejëꞌ canꞌ una Jesús.
42002051	Canaꞌ bezaꞌjëꞌ zeyojëꞌ yedyi Nazaret, pero ralecazi Jesús quie xuzi z̃naꞌbiꞌ. Naꞌ z̃naꞌbiꞌ nudzeꞌnëꞌ luꞌu guicho laxtaꞌonëꞌ cabëꞌ bë Jesús.
42002052	Ca naca Jesús naꞌ guꞌunibiꞌ uyaꞌabiꞌ pensari. Blëꞌë Diuzi lëbiꞌ nacabiꞌ biꞌ huen. Lëzi blëꞌërë ja benëꞌ nacabiꞌ biꞌ huen.
42003001	Biz̃i guca lao chiꞌinuꞌ iza uzu tu benꞌ lao Tiberio, naquëꞌ gobierno rnabëꞌra. Caora naꞌ uzurë itu benꞌ lao Poncio Pilato, naquëꞌ gobierno quie estado Judea. Lëzi uzurë itu benꞌ lao Herodes, naquëꞌ gobierno quie estado Galilea. Lëzi uzurë tu bichi Herodes, benꞌ lao Felipe, naquëꞌ gobierno quie yu nebaba Iturea len yu nebaba Traconite. Lëzi uzurë itu benꞌ lao Lisanias, naquëꞌ gobierno quie yu nebaba Abilinia.
42003002	Lëscanꞌ lëiza naꞌ, naca Anás len Caifás ja pxuzi rnabëꞌra. Biz̃i Diuzi bëꞌnëꞌ tu diꞌidzaꞌ Juan, z̃iꞌi Zacarías. Naꞌ zu Juan lao lato ga bidyia yuꞌu.
42003003	Canaꞌ uyo Juan lao duz̃e ruꞌa yao Jordán unëꞌ rëbinëꞌ benëꞌ: “Reyaꞌalaꞌ yetzaꞌle pensari quiele cuenda yeziꞌz̃e Diuzi dulaꞌ xquia quiele, canaꞌra huaꞌ laole.”
42003004	Gucan canꞌ ca bzu Isaías diꞌidzaꞌ lëꞌë guichi laꞌiya quie Diuzi dza naꞌ. Naquëꞌ benꞌ udixogueꞌ xtiꞌidzaꞌ Diuzi unëꞌ: Huazu benꞌ naꞌ lao lato dachi ga bidyia yuꞌu, huanëꞌ zidzo rëbinëꞌ laguedyinëꞌ caniga: “Huele hueluba neza quiele cuenda huida benꞌ naca xaꞌnro, usalole tu neza li.
42003005	Yesedzaꞌle ga naca pozo, yeyuele baꞌa ga naca loma, yebiolile ga naca neza yuco, yupaꞌale ga naca neza stëbi.
42003006	Canaꞌ ilëꞌë lao yugulute benëchiꞌ ca hue Diuzi ta ute uselanëꞌ lejëꞌ.”
42003007	Naꞌra cati bdyin ja benëꞌ ga zë Juan ta hueꞌnëꞌ laojëꞌ, lëscanꞌ bdyinrë ja benꞌ rnabëꞌ quiejëꞌ. Canaꞌ una Juan rëbinëꞌ lejëꞌ: ―¡Ca naca bëla bia mala, canaꞌ nacarële! ¿Ca nuz̃i udixogueꞌ leꞌe ta ilale ca naca tu castigo huala gula bazaꞌ bago ilëꞌële?
42003008	Ulehue quiele tadyaꞌa cuenda uluꞌen talicazi aptzaꞌle pensari quiele. Bira inale: “Bihue Diuzi raꞌo castigo nun quie nacaro z̃iꞌi suba Abraham.” Porque rniaꞌ leꞌe, hasta len yo niga huazaqueꞌ hue Diuzi ja benꞌ naca z̃iꞌisuba Abraham.
42003009	Ca naca quie yaga birbia taz̃ixi, canaꞌ naca quiele. Bade yubandyo puesto ta ichugon ja yaga birbia taz̃ixi tzuꞌun tzeina laguiꞌ.
42003010	Naꞌra unaba ja benëꞌ najëꞌ: ―¿Cabiz̃i reꞌenloꞌ huendoꞌ?
42003011	Naꞌra una Juan rëbinëꞌ lejëꞌ: ―Chi de chopa cueꞌ z̃abale, ulesiꞌ tu cueꞌn ulehueꞌn benꞌ bide z̃abe. Lëscanꞌ nu yelaꞌ huao quiele, ulehueꞌn benꞌ bide ta gao.
42003012	Biz̃i bdyinrë ja benꞌ huequiz̃u ta hueꞌ Juan laojëꞌ. Biz̃i unajëꞌ rëbijëꞌ Juan: ―Maestro, ¿cabiz̃i ca huendoꞌ?
42003013	Naꞌra una Juan rëbinëꞌ lejëꞌ: ―Ca tu ruezi mandado lao ley uquiz̃ule ja benëꞌ, bira uquiz̃ulejëꞌ de mazara.
42003014	Lëzi unabarë bala ja benꞌ naca soldado unajëꞌ: ―Biz̃i nëtoꞌ, ¿cabiz̃i ca huendoꞌ? Naꞌra una Juan rëbinëꞌ lejëꞌ: ―Bicubale bicuanle quie benëꞌ. Ni ta utzebile gaole lejëꞌ xquia, chi bibi ruejëꞌ. Lëscanꞌ ulechezilaꞌadyiꞌ ca tu ta raz̃ule.
42003015	Naꞌ biz̃i ja benëꞌ raquejëꞌ Juan naquëꞌ benꞌ Cristo.
42003016	Naꞌra una Juan rëbinëꞌ lao yugulutejëꞌ: ―Tali nëꞌëdiꞌ ruꞌa laole con nisa, pero zazaꞌra benꞌ udzeꞌ Bichi Be quie Diuzi luꞌu guicho laxtaꞌo benꞌ rue quie xtiꞌidzaꞌ Diuzi. Pero benꞌ birue quie xtiꞌidzaꞌ Diuzi, udzeꞌnëꞌ lëjëꞌ lao guiꞌ gabila. Dera yelaꞌ rnabëꞌ quiëꞌ ca nëꞌëdiꞌ. Tanto naquëꞌ benꞌ belao, ni lëꞌëtiꞌ bibi zacaꞌ ni siquiera biyeyaz̃ogaꞌ cuiogaꞌ guidi yuꞌu niꞌanëꞌ.
42003017	Bazënëꞌ beladzoꞌ ta ulubëꞌ trigo. Te naꞌ yetupëꞌ trigo yeziꞌtzaꞌonëꞌn. Lëzi utuparëꞌ guixiꞌ uzalanëꞌn laguiꞌ ga tzeina lao guiꞌ bireyula. ―Canaꞌ una Juan gudyinëꞌ lejëꞌ.
42003018	Lëscanꞌ gudyinëꞌ lejëꞌ diꞌidzaꞌ zëra unëꞌ udixogueꞌnëꞌ ja benëꞌ diꞌidzaꞌ laꞌiya quie Diuzi.
42003019	Lëzi udilarëꞌ Herodes, benꞌ naca gobierno, danꞌ bezulënëꞌ Herodías z̃gula bichinëꞌ Felipe. Lëzi udilarënëꞌ lëbëꞌ danꞌ bëranëꞌ tamala.
42003020	Naꞌ biz̃i Herodes, lao laza uzënaguëꞌ quie Juan, bëranëꞌ mazara tamala, bdzeꞌguëꞌ Juan luꞌu dyiguiba.
42003021	Ca zatzio Juan luꞌu dyiguiba, cati nezënëꞌ ruꞌenëꞌ lao benëꞌ, lëzi bëꞌnëꞌ lao Jesús. Ca zë Jesús rlidzëꞌ Diuzi, canaꞌ uyalo guibá.
42003022	Biz̃i caora naꞌ ga zë Jesús, uyëzi Bichi Be quie Diuzi ca rëzi biu. Naꞌra unë Diuzi ga zuëꞌ guibá unëꞌ: ―Z̃iꞌinaꞌ luëꞌ. Nedyëꞌëdaꞌ luëꞌ. Lega redaohuedaꞌ ca rueloꞌ.
42003023	Jesús bazunëꞌ ca du galobechi iza cati uzulaonëꞌ udixogueꞌnëꞌ diꞌidzaꞌ laꞌiya quie Diuzi. Según ca una ja benëꞌ naquëꞌ z̃iꞌi José, dechanꞌ naquëꞌ z̃iꞌi suba Elí, benꞌ naca xuzi María.
42003024	Naꞌ naca Elí z̃iꞌi Matat, naꞌ naca Matat z̃iꞌi Leví, naꞌ naca Leví z̃iꞌi Melqui, naꞌ naca Melqui z̃iꞌi Jana, naꞌ naca Jana z̃iꞌi José,
42003025	naꞌ naca José z̃iꞌi Matatías, naꞌ naca Matatías z̃iꞌi Amós, naꞌ naca Amós z̃iꞌi Nahum, naꞌ naca Nahum z̃iꞌi Esli, naꞌ naca Esli z̃iꞌi Nagai,
42003026	naꞌ naca Nagai z̃iꞌi Maat, naꞌ naca Maat z̃iꞌi Matatías, naꞌ naca Matatías z̃iꞌi Semei, naꞌ naca Semei z̃iꞌi José, naꞌ naca José z̃iꞌi Judá,
42003027	naꞌ naca Judá z̃iꞌi Joana, naꞌ naca Joana z̃iꞌi Resa, naꞌ naca Resa z̃iꞌi Zorobabel, naꞌ naca Zorobabel z̃iꞌi Salatiel, naꞌ naca Salatiel z̃iꞌi Neri,
42003028	naꞌ naca Neri z̃iꞌi Melqui, naꞌ naca Melqui z̃iꞌi Adi, naꞌ naca Adi z̃iꞌi Cosam, naꞌ naca Cosam z̃iꞌi Elmodam, naꞌ naca Elmodam z̃iꞌi Er,
42003029	naꞌ naca Er z̃iꞌi Josué, naꞌ naca Josué z̃iꞌi Eliezer, naꞌ naca Eliezer z̃iꞌi Jorim, naꞌ naca Jorim z̃iꞌi Matat,
42003030	naꞌ naca Matat z̃iꞌi Leví, naꞌ naca Leví z̃iꞌi Simeón, naꞌ naca Simeón z̃iꞌi Judá, naꞌ naca Judá z̃iꞌi José, naꞌ naca José z̃iꞌi Jonán, naꞌ naca Jonán z̃iꞌi Eliaquim,
42003031	naꞌ naca Eliaquim z̃iꞌi Melea, naꞌ naca Melea z̃iꞌi Mainán, naꞌ naca Mainán z̃iꞌi Matata, naꞌ naca Matata z̃iꞌi Natán,
42003032	naꞌ naca Natán z̃iꞌi rey David, naꞌ naca rey David z̃iꞌi Isaí, naꞌ naca Isaí z̃iꞌi Obed, naꞌ naca Obed z̃iꞌi Booz, naꞌ naca Booz z̃iꞌi Salmón, naꞌ naca Salmón z̃iꞌi Naasón,
42003033	naꞌ naca Naasón z̃iꞌi Aminadab, naꞌ naca Aminadab z̃iꞌi Aram, naꞌ naca Aram z̃iꞌi Esrom, naꞌ naca Esrom z̃iꞌi Fares, naꞌ naca Fares z̃iꞌi Judá,
42003034	naꞌ naca Judá z̃iꞌi Jacob, naꞌ naca Jacob z̃iꞌi Isaac, naꞌ naca Isaac z̃iꞌi Abraham, naꞌ naca Abraham z̃iꞌi Taré, naꞌ naca Taré z̃iꞌi Nacor,
42003035	naꞌ naca Nacor z̃iꞌi Serug, naꞌ naca Serug z̃iꞌi Ragau, naꞌ naca Ragau z̃iꞌi Peleg, naꞌ naca Peleg z̃iꞌi Heber, naꞌ naca Heber z̃iꞌi Sala,
42003036	naꞌ naca Sala z̃iꞌi Cainán, naꞌ naca Cainán z̃iꞌi Arfaxad, naꞌ naca Arfaxad z̃iꞌi Sem, naꞌ naca Sem z̃iꞌi Noé, naꞌ naca Noé z̃iꞌi Lamec,
42003037	naꞌ naca Lamec z̃iꞌi Matusalén, naꞌ naca Matusalén z̃iꞌi Enoc, naꞌ naca Enoc z̃iꞌi Jared, naꞌ naca Jared z̃iꞌi Mahalaleel, naꞌ naca Mahalaleel z̃iꞌi Cainán,
42003038	naꞌ naca Cainán z̃iꞌi Enós, naꞌ naca Enós z̃iꞌi Set, naꞌ naca Set z̃iꞌi Adán, naꞌ naca Adán z̃iꞌi Diuzi.
42004001	Du yuꞌu Jesús Bichi Be quie Diuzi zeyoguëꞌ ruꞌa yao Jordán tatula. Pquiëꞌ Bichi Be quie Diuzi lëbëꞌ lao lato ga bidyia yuꞌu.
42004002	Biz̃i guca uzuguëꞌ lao lato lao chopa galo dza. Naꞌ uyo xanꞌ taxiꞌibiꞌ ganꞌ zënëꞌ reꞌennan ta iquixi Jesús huenëꞌ tamala. Ca tu lao dza uzunëꞌ naꞌ, biudaonëꞌ lega uduenëꞌ.
42004003	Naꞌra una xanꞌ taxiꞌibiꞌ rëbin lënëꞌ: ―Chi dulaꞌadyoꞌ nacoꞌ z̃iꞌi Diuzi, bë yo niga iyacan yëta xtila.
42004004	Naꞌra rëbi Jesús len: ―Lëꞌë guichi laꞌiya quie Diuzi rnan caniga: “Cala yelaꞌ huaozi uteban ja benëꞌ, lëscanꞌ ca naca diꞌidzaꞌ rnë Diuzi, utebannan lejëꞌ.”
42004005	Biz̃i naꞌa, xanꞌ taxiꞌibiꞌ uquiëꞌn lëbëꞌ lao yaꞌa sibi, naꞌ bluꞌen lëbëꞌ lao duz̃e yedyi layu.
42004006	Biz̃i una xanꞌ taxiꞌibiꞌ rëbin lëbëꞌ: ―Gunaꞌ luëꞌ lao yugulu yelaꞌ rnabëꞌ quie yedyi layu niga nun quie nacan ladyinaꞌa. Naꞌ huaꞌa len nu benꞌ raxedaꞌ huaꞌa len.
42004007	Chi quitzo z̃iboꞌ laohuaꞌ tzionlaꞌadyoꞌ nëꞌëdiꞌ, naꞌ gunaꞌ lao yuguluten luëꞌ.
42004008	Naꞌra una Jesús rëbinëꞌn: ―Bebigaꞌ tzalaꞌla, Satanás, porque lëꞌë guichi ga yuꞌu diꞌidzaꞌ laꞌiya quie Diuzi rnan caniga: “Tuzi Diuzi tzionlaꞌadyiꞌro uzuro diꞌidzaꞌ ca mandado ruenëꞌ.”
42004009	Ude naꞌ uquiëꞌ xanꞌ taxiꞌibiꞌ lëbëꞌ ciudad Jerusalén, urëlënan lëbëꞌ guicho lun idaoꞌ rnabëꞌra. Naꞌ unan rëbin lënëꞌ: ―Chi dulaꞌadyoꞌ nacoꞌ z̃iꞌi Diuzi, uxiti ganꞌ niga para layu.
42004010	Bigacoꞌ ziꞌ iguinoloꞌ layu como canaꞌ rnan lëꞌë guichi laꞌiya quie Diuzi nan: Iseꞌelaꞌ Diuzi ángel quienëꞌ ta inaꞌjëꞌ luëꞌ ta bibi gaca quioꞌ.
42004011	Hueyuxujëꞌ luëꞌ ta bibi gaca quioꞌ, ni yo bihuenan ziꞌ niꞌaloꞌ.
42004012	Naꞌra una Jesús rëbinëꞌn: ―Lëzi rnarën lëꞌë guichi laꞌiya rnan: “Bihuenële Diuzi bizinaquezi chi uzunëꞌ, chi biuzunëꞌ diꞌidzaꞌ cabëꞌ unëꞌ.”
42004013	Biz̃i bira ubin xanꞌ taxiꞌibiꞌ bihuena ta iquixi Jesús huenëꞌ tamala, canaꞌ guca bebigaꞌn zeyon bibënan Jesús zëdi tu chiꞌ.
42004014	Biz̃i Jesús, du yuꞌunëꞌ Bichi Be quie Diuzi, zeyoguëꞌ bedyinnëꞌ estado Galilea. Canaꞌ guca gudyi ja benꞌ laguedyijëꞌ quie quie yedyi reꞌ gaꞌalaꞌ cabëꞌ rue Jesús.
42004015	Psëdinëꞌ lejëꞌ luꞌu idaoꞌ con ga yedyi uyoguëꞌ. Yugulujëꞌ udapalaꞌnjëꞌ lëbëꞌ.
42004016	Naꞌra beyo Jesús yedyi Nazaret ga bgulanëꞌ. Biz̃i dza saodo, dza huezilaꞌadyiꞌ quiejëꞌ, uyuꞌunëꞌ luꞌu idaoꞌ sinagoga ca rionëꞌ yugu dza huezilaꞌadyiꞌ. Naꞌ uzulinëꞌ rlabëꞌ lëꞌë guichi ga yuꞌu diꞌidzaꞌ laꞌiya quie Diuzi.
42004017	Naꞌ bëꞌjëꞌ lëbëꞌ guichi laꞌiya ta bzu profeta Isaías. Caora blinëꞌn, naꞌ yetilëꞌ ga rnan cani:
42004018	Yuꞌucazi Bichi Be quie Diuzi nëꞌëdiꞌ nun quie danꞌ ulionëꞌ nëꞌëdiꞌ ta quixoguiꞌa diꞌidzaꞌ laꞌiya quienëꞌ ja benꞌ yëchiꞌ. Lëzi useꞌelaꞌrëꞌ nëꞌëdiꞌ ta yeyuez̃iaꞌ ja benꞌ raca bayëchiꞌ quie, lëzi ta huaꞌ libre ca benꞌ nao xquia quiejëꞌ lejëꞌ, lëzi ta yelëꞌë ja benꞌ nechula laohue, lëzi ta ute uselaꞌ ja benꞌ baoz̃aca ziꞌ,
42004019	lëzi ta quixoguiꞌa ja benëꞌ babdyin dza hue Diuzi tu cule z̃e quiejëꞌ.
42004020	Ude naꞌ betubinëꞌ guichi yuꞌu diꞌidzaꞌ laꞌiya quie Diuzi, beyuꞌenëꞌn benꞌ naca cuenda luꞌu idaoꞌ sinagoga, naꞌ bebeꞌnëꞌ. Biz̃i yugulu ja benꞌ yuꞌu luꞌu idaoꞌ sinagoga, begaꞌnzijëꞌ rebanjëꞌ rnaꞌjëꞌ lëbëꞌ.
42004021	Canaꞌ unëꞌ gudyinëꞌ lejëꞌ: ―Ca naca naꞌa, babzun diꞌidzaꞌ lëꞌë guichi bablabaꞌ bele. ―Canaꞌ unëꞌ.
42004022	Naꞌra yugulu benëꞌ unëjëꞌ dyaꞌa quienëꞌ, tu begaꞌnjëꞌ bebanzijëꞌ ca naca diꞌidzaꞌ dyaꞌa gula unë Jesús. Naꞌ biz̃i unajëꞌ rëbijëꞌ laguedyijëꞌ: ―¿Quele benꞌ niga z̃iꞌi José?
42004023	Naꞌra una Jesús rëbinëꞌ lejëꞌ: ―Tali huanale nëꞌëdiꞌ cani: “Chi tali nacoꞌ benꞌ rue milagro, bë itun ni ilëꞌëndoꞌ.” Lëscanꞌ inale nëꞌëdiꞌ: “Ca ta babendoꞌ baoꞌ milagro yedyi Capernaum, canaꞌ bërë itun niga yedyi quioꞌ ilëꞌëndoꞌ.”
42004024	Biz̃i nernë Jesús rëbinëꞌ lejëꞌ: ―Tali ca rniaꞌ leꞌe, con gatetezi de yedyi rda benꞌ rguixogueꞌ xtiꞌidzaꞌ Diuzi, hualëꞌë ja benëꞌ lëbëꞌ dyaꞌa. Naꞌ biz̃i benꞌ lao yedyi quienëꞌ biilëꞌëjëꞌ lëbëꞌ dyaꞌa.
42004025	Tali ca rniaꞌ leꞌe, unitaꞌ zë nigula guti xquiuhue yedyi quie ja benꞌ Israel dza naꞌ caora uzu profeta Elías. Lëdza naꞌ biben nisayo lao tzona iza yugatzo. Lega ubin huala gula gutaꞌ lao yedyi quiejëꞌ.
42004026	Pero biuseꞌelaꞌ Diuzi Elías con garla nitaꞌ nigula guti xquiuhue. Tuzi yedyi Sarepta, naꞌ uzu tu nigula guti xquiuhue, lëganꞌ naꞌ useꞌelaꞌ Diuzi Elías ga regaꞌnnan gaꞌalaꞌ para yedyi Sidón.
42004027	Lëzirë unitaꞌ zë benꞌ yuꞌu yelaꞌ hueꞌ ca mal de pindo yedyi Israel caora uzurë benꞌ naca profeta Eliseo dza naꞌ. Naꞌra lëdza naꞌ nurla nuja benꞌ yuꞌu yelaꞌ hueꞌ ca mal de pindo beyacajëꞌ. Tuzi Naamán, benꞌ zaꞌ yu nebaba Siria, lëbenꞌ naꞌ beyaca.
42004028	Ca naca ja benꞌ yuꞌu luꞌu idaoꞌ sinagoga, bdzaꞌtzeguejëꞌ babejëꞌ canꞌ una Jesús.
42004029	Naꞌra uzulijëꞌ bëxojëꞌ lëbëꞌ lao yedyi uquiëꞌjëꞌ lëbëꞌ lao yaꞌa zu cuëta yedyi ta utulajëꞌ lëbëꞌ z̃anle.
42004030	Pero tu brozi Jesús ladojëꞌ zioguëꞌ ga tula.
42004031	Biz̃i naꞌ bdyin Jesús yedyi Capernaum ga nebaba Galilea. Lëganꞌ naꞌ uyuꞌunëꞌ idaoꞌ sinagoga ta psëdinëꞌ ja benëꞌ dza huezilaꞌadyiꞌ.
42004032	Biz̃i ja benëꞌ tu bebanzijëꞌ ca diꞌidzaꞌ rnëꞌ rusëdinëꞌ lejëꞌ como danꞌ cabëꞌ rna benꞌ rnabëꞌ, canaꞌ unëꞌ.
42004033	Biz̃i luꞌu idaoꞌ sinagoga zë tu benꞌ yuꞌu bichi be xiꞌibiꞌ. Lëbenꞌ naꞌ uredyiyaꞌnëꞌ unëꞌ:
42004034	―Psan nëtoꞌ. ¿Bixquienꞌ zaoꞌ ta hueloꞌ nëtoꞌ zëdi? Jesús benꞌ yedyi Nazaret luëꞌ. ¿Quele zaoꞌ udyiaguiꞌloꞌ nëtoꞌ? Nubëꞌdaꞌ luëꞌ nacoꞌ benꞌ laꞌiya, benꞌ useꞌelaꞌ Diuzi.
42004035	Naꞌra udila Jesús bichi be xiꞌibiꞌ rëbinëꞌn: ―¡Chizi, bero benꞌ ganꞌ yuꞌuloꞌ! Caora naꞌ bero bichi be xiꞌibiꞌ beꞌmbyu ganꞌ yuꞌuna, bguꞌunnëꞌ layu, denëꞌ zaquëꞌlao ja benꞌ nitaꞌ rnaꞌ. Naꞌ beron zeyon, ni lëꞌëtiꞌ bibi ziꞌ guquëꞌ.
42004036	Naꞌ begaꞌn yugulujëꞌ bdzebijëꞌ najëꞌ rëbijëꞌ laguedyijëꞌ: ―¿Cabiz̃i una benꞌ niga? De yelaꞌ rnabëꞌ quienëꞌ rnabëꞌnëꞌ ja taxiꞌibiꞌ reron ga yuꞌujan benëꞌ.
42004037	Naꞌ canaꞌ guca unezi ja benëꞌ nitaꞌ lao duz̃e yedyi regaꞌn gaꞌalaꞌ cabëꞌ bë Jesús.
42004038	Biz̃i babero Jesús luꞌu idaoꞌ sinagoga zioguëꞌ z̃an yuꞌu quie Simón. Biz̃i benꞌ gula quie Simón yuꞌunëꞌ z̃la huala. Naꞌra unabayëchiꞌjëꞌ lao Jesús ta tzanëꞌë lëbëꞌ.
42004039	Naꞌra ude Jesús zionëꞌ ganꞌ de benꞌ yuꞌu tala huala. Caora udila Jesús xanꞌ z̃la, canaꞌ beron, laoyasatenëꞌ bëꞌ laze ta udaojëꞌ.
42004040	Bazaꞌ rdzeꞌ yehuaꞌa ja benëꞌ benꞌ yuꞌu nacala yelaꞌ hueꞌ ganꞌ zë Jesús. Naꞌra caora bdaꞌ nëꞌë quie quiejëꞌ, canaꞌ beyacajëꞌ.
42004041	Ca naca ja benꞌ raca z̃hueꞌ, lëzirë bero bichi be xiꞌibiꞌ rbedyiyaꞌjan najan rëbijan Jesús: ―Luëꞌ nacoꞌ z̃iꞌi Diuzi. Biz̃i udila Jesús lejan bibëꞌnëꞌ lato inëjan danꞌ nezijan lëbëꞌ naquëꞌ Cristo, benꞌ useꞌelaꞌ Diuzi.
42004042	Baoyeniꞌ dza tula, bro Jesús zioguëꞌ ruꞌa yedyila ta sunëꞌ tuzëꞌ. Biz̃i ja benëꞌ reguilojëꞌ lëbëꞌ naꞌ bedzelejëꞌ ganꞌ zënëꞌ. Reꞌenjëꞌ yegaꞌn Jesús sunëꞌ lënëꞌ lejëꞌ ganꞌ.
42004043	Naꞌra una Jesús rëbinëꞌ lejëꞌ: ―De tzaꞌa yedyi tula ta tzetixoguiꞌa ja benëꞌ ca rnabëꞌ Diuzi reyaꞌalaꞌ hue quiejëꞌ xtiꞌidzëꞌ. Quie lennaꞌ useꞌelaꞌ Diuzi nëꞌëdiꞌ.
42004044	Canaꞌ uyo Jesús udixogueꞌnëꞌ xtiꞌidzaꞌ Diuzi luꞌu idaoꞌ sinagoga quie ja yedyi estado Galilea.
42005001	Biz̃i bdyin dza zënëꞌ ruꞌa nisa lagun Genesaret. Lega bdyin ja benꞌ zë gula hasta rquidiꞌjëꞌ lëbëꞌ danꞌ reꞌenjëꞌ uzënagajëꞌ xtiꞌidzaꞌ Diuzi.
42005002	Naꞌra blëꞌë Jesús chopa barco dachi zën bago ruꞌa nisa. Bero ja benꞌ rze bela luꞌun, reꞌjëꞌ ruꞌa lagun rguibijëꞌ duyëxo ta rzejëꞌ bela.
42005003	Naꞌ uyuꞌu Jesús tu luꞌu barco. Biz̃i barco naꞌ nacan quie Simón. Naꞌ gudyinëꞌ Pedro ta udyiganëꞌn ta bicueꞌn gaꞌalaꞌ ruꞌa nisa. Naꞌ ureꞌnëꞌ laona uzulaohuëꞌ rusëdinëꞌ ja benëꞌ.
42005004	Babeyudyi psëdinëꞌ ja benëꞌ, naꞌ unëꞌ rëbinëꞌ Simón: ―Yaꞌlë barco ni ga naca zituꞌ lao lagun niga. Naꞌ uledzeꞌ yëxo quiele luꞌu nisa tacuenda tzuꞌun bela.
42005005	Naꞌ una Simón rëbinëꞌ lëbëꞌ: ―Maestro, bedu yela uyuꞌundoꞌ ta sendoꞌ bela, pero ni tubaꞌ bibdulaꞌ quiendoꞌ. Denꞌ chi luëꞌ naoꞌ, udziꞌa yëxo luꞌu nisa.
42005006	Biz̃i babdzeꞌjëꞌ yëxo luꞌu nisa uyuꞌuna bela zë gula. Tanto bedzaꞌn uyuꞌun bela naꞌ, urugu du lëꞌë yëxo.
42005007	Canaꞌ bëlëjëꞌ naꞌajëꞌ seña ta guida benꞌ yuꞌu luꞌu barco tula ta gacalëjëꞌ lejëꞌ. Naꞌra ziojëꞌ psedzaꞌjëꞌ bela lao rupate barco. Tanto yelaꞌ ziꞌi quiejan, bareꞌen yetujan luꞌu nisa.
42005008	Biz̃i bëꞌ blëꞌë Simón Pedro canꞌ guca, naꞌ uditzu z̃ibinëꞌ ureꞌnëꞌ lao Jesús unëꞌ rëbinëꞌ lëbëꞌ: ―Bibi zacaꞌ conlë luëꞌ, porque nacaꞌ benꞌ napa dulaꞌ xquia.
42005009	Una Simón canaꞌ, danꞌ bdzebinëꞌ lente ja benꞌ zëlënëꞌ. Blëꞌëjëꞌ canꞌ guca uz̃ejëꞌ bela zë gula.
42005010	Lëzi Santiago len bichibiꞌ Juan, z̃iꞌi Zebedeo, nacajëꞌ tuzi len Simón, bdzebitzeguejëꞌ. Naꞌra una Jesús rëbinëꞌ Simón: ―Bidzeboꞌ, desde naꞌa cabëꞌ ruele cuiole bela yuꞌu luꞌu nisa, canaꞌ uluꞌenaꞌ leꞌe cuiole benꞌ inao xneza Diuzi.
42005011	Biz̃i babedyinjëꞌ len barco quiejëꞌ ruꞌa nisa, naꞌ pcaꞌnjëꞌn uz̃iꞌjëꞌ uzaꞌjëꞌ ziolëjëꞌ Jesús.
42005012	Biz̃i bazu Jesús lao yedyi, bdyin tu benꞌ yuꞌu yelaꞌ hueꞌ ca mal de pindo. Biz̃i bëꞌ blëꞌënëꞌ Jesús, uditzu z̃ibinëꞌ ureꞌnëꞌ bdaꞌte laohuëꞌ layu unabayëchiꞌnëꞌ rëbinëꞌ Jesús: ―Señor, chi reꞌenloꞌ huaca yeyueloꞌ nëꞌëdiꞌ.
42005013	Naꞌra bdaꞌ naꞌa Jesús benꞌ naꞌ rëbinëꞌ lëbëꞌ: ―Reꞌendaꞌ yeyuaꞌ luëꞌ. Ca unëꞌ canaꞌ, biz̃i labez̃ite yelaꞌ hueꞌ naca ca mal de pindo yuꞌu benꞌ naꞌ.
42005014	Naꞌra bë Jesús mandado rëbinëꞌ lëbëꞌ: ―Ni tu nunu yëboꞌ canꞌ babiaꞌ quioꞌ. Tuzi ta rniaꞌ luëꞌ, uyo yaluꞌe cuinloꞌ lao pxuzi. Naꞌ bëꞌ pxuzi tu ta reyaꞌalaꞌ hueꞌloꞌnëꞌ ca ta rnabëꞌ lëꞌë guichi ley quie Moisés tanun quie babeyëriloꞌ. Hueloꞌ canꞌ ta inezi ja benëꞌ babez̃i yelaꞌ hueꞌ uyuꞌuloꞌ.
42005015	Pero mazera unezi ja benëꞌ cabëꞌ rue Jesús. Bdyin benꞌ zë gula ganꞌ zënëꞌ ta rzënagajëꞌ ca rnëꞌ, lëzirë ta yeyuerënëꞌ nacala yelaꞌ hueꞌ yuꞌujëꞌ.
42005016	Biz̃i zio Jesús lao lato ga binitaꞌ ja benëꞌ. Lëganꞌ naꞌ rulidzëꞌ ruꞌelënëꞌ Diuzi diꞌidzaꞌ.
42005017	Biz̃i bdyin tu dza rusëdi Jesús ja benëꞌ. Lëganꞌ naꞌ reꞌ ja benꞌ naca partido fariseo len ja benꞌ rusëdi ley quie Moisés. Uzaꞌjëꞌ yedyi quie estado Galilea len yedyi quie estado Judea, len ciudad Jerusalén. Biz̃i naꞌa, conlë yelaꞌ huaca quienëꞌ, gucalë Diuzi Jesús, beyuenëꞌ ja benꞌ raca z̃hueꞌ.
42005018	Lëscanaꞌ bdyin ja benꞌ nuꞌa benꞌ z̃i lao belaga. Reꞌenjëꞌ udzeꞌjëꞌ lëbëꞌ luꞌu yuꞌute ta quixojëꞌ lëbëꞌ lao Jesús.
42005019	Biz̃i biuz̃aqueꞌjëꞌ tzuꞌulëjëꞌ benꞌ z̃i luꞌu yuꞌu danꞌ nitaꞌ benꞌ zë gula. Naꞌ urëjëꞌ lun yuꞌu udubajëꞌ teja, bzujëꞌ tu yero cuenda pchizajëꞌ belaga ganꞌ z̃uba benꞌ z̃i, psedyinjëꞌ lëbëꞌ gatzo laoꞌ ga nitaꞌ benëꞌ zaquëꞌ lao Jesús.
42005020	Caora blëꞌë Jesús ruejëꞌ pensari huaca Jesús yeyuenëꞌ benꞌ z̃i, naꞌra unëꞌ rëbinëꞌ lëbëꞌ: ―Rniaꞌ luëꞌ, aoz̃iꞌz̃iaꞌ dulaꞌ xquia quioꞌ.
42005021	Biz̃i ja benꞌ rsëdi ley quie Moisés, len ja benꞌ naca partido fariseo, gucajëꞌ pensari unajëꞌ: “¿Nuz̃i benꞌ niga rnayaꞌnëꞌ Diuzi rnëꞌ canꞌ? Ni tu benëꞌ bisaqueꞌ yeziꞌz̃ejëꞌ dulaꞌ xquia quie laguedyijëꞌ. Tuzi Diuzi naquëꞌ benꞌ yeziꞌz̃e quiero.”
42005022	Naꞌra banezi Jesús cabëꞌ naca pensari racajëꞌ. Naꞌ una Jesús rëbinëꞌ lejëꞌ: ―¿Bixquienꞌ racale pensari canaꞌ?
42005023	¿Ca nurlan nacaran yalo huaꞌ quie benꞌ z̃i niga? ¿Nacaran yalo chi yëpaꞌnëꞌ: “Aoz̃iꞌz̃iaꞌ dulaꞌ xquia quiouꞌ”, o chi nacaran yalo yëpaꞌnëꞌ: “Uyasa, beziꞌ belaga quioꞌ, bezaꞌ, beyo”?
42005024	Pues cani huaꞌ ta uluꞌenaꞌ leꞌe de yelaꞌ rnabëꞌ quiaꞌ, nacaꞌ bichi yugulu benëꞌ, ta yeziꞌz̃iaꞌ dulaꞌ xquia quie ja benꞌ nitaꞌ lao yedyi layu. Naꞌra unëꞌ rëbinëꞌ benꞌ z̃i: ―Rniaꞌ luëꞌ, beyasa, beziꞌ belaga quioꞌ, beyo z̃an yuꞌu quioꞌ.
42005025	Canaꞌ labeyasate benꞌ z̃i zacaꞌlao ja benꞌ nitaꞌ rnaꞌ, beziꞌnëꞌ belaga quienëꞌ ga uz̃ubanëꞌ. Naꞌ bezëꞌë zeyoguëꞌ z̃an yuꞌu quiëꞌ ruenëꞌ Diuzi benꞌ z̃e.
42005026	Biz̃i lao yugulute ja benꞌ nitaꞌ rnaꞌ, bëjëꞌ Diuzi benꞌ z̃e. Tu bebanzijëꞌ canꞌ guca quie benꞌ z̃i. Du rdzebijëꞌ unajëꞌ rëbijëꞌ laguedyijëꞌ: ―Tu ta binelëꞌëro babë benꞌ niga.
42005027	Ude beyudyi bë Jesús canꞌ, uzëꞌë zioguëꞌ blëꞌënëꞌ tu benꞌ huequiz̃u laonëꞌ Leví. Lëbenꞌ naꞌ reꞌnëꞌ ga rquiz̃uguëꞌ benëꞌ. Naꞌ unëꞌ rëbinëꞌ lëbëꞌ: ―Uda, unao nëꞌëdiꞌ.
42005028	Biz̃i uzuli Leví pcaꞌnnëꞌ ta de quienëꞌ zioguëꞌ unaohuëꞌ Jesús.
42005029	Ude naꞌ, bë Leví tu lani z̃e z̃an yuꞌu quienëꞌ ruenëꞌ Jesús benꞌ z̃e. Lëzi bdyinrë mazara benꞌ huequiz̃u, len ja benꞌ tula ureꞌjëꞌ lao mesa.
42005030	Biz̃i ja benꞌ naca partido fariseo, len ja benꞌ rsëdi ley quie Moisés udilajëꞌ benꞌ quie Jesús unajëꞌ rëbijëꞌ lejëꞌ: ―¿Bixquienꞌ raole riꞌolële tzaz̃e len ja benꞌ huequiz̃u, len ja benꞌ de dulaꞌ xquia quie?
42005031	Naꞌra una Jesús rëbinëꞌ lejëꞌ: ―Benꞌ zu dyaꞌa, benꞌ biraca z̃hueꞌ, biruen zi guida benꞌ yeyue lëbëꞌ. Pero benꞌ raca z̃hueꞌ, ruen zi guida benꞌ yeyue lëbëꞌ.
42005032	Quele bidaꞌ rbiogaꞌ ja benꞌ raca pensari bibi dulaꞌ xquia quie de, dechanꞌ bidaꞌ rbiogaꞌ ja benꞌ nezi de dulaꞌ xquia quie tacuenda yetzaꞌjëꞌ pensari quiejëꞌ.
42005033	Naꞌra unabajëꞌ rëbijëꞌ Jesús: ―Ablëꞌëndoꞌ ja benꞌ quie Juan len ja benꞌ naca partido fariseo, ruejëꞌ ubasi rlidzajëꞌ Diuzi yugu dza, naꞌ ja benꞌ quioꞌ, ¿bixquienꞌ riꞌo raozijëꞌ, biruejëꞌ ubasi?
42005034	Naꞌra una Jesús rëbinëꞌ lejëꞌ: ―¿Reꞌenle hue ja benꞌ naca amigo, ja benꞌ babdyin ganꞌ raca huetzaganaꞌ ubasi tu nezu benꞌ utzaganaꞌ len ja amigo quienëꞌ?
42005035	Biz̃i rniaꞌ leꞌe, huadyin dza cati bira zulë benꞌ utzaganaꞌ len ja amigo quienëꞌ. Lëscanaꞌra hue ja amigo quienëꞌ ubasi.
42005036	Lëzi unë Jesús itu ejemplo cani: ―Bireyaꞌalaꞌ yedaꞌ laꞌariꞌ cubi lëꞌë laꞌariꞌ gula cati binetzëri laꞌariꞌ cubi. Huazaeꞌlaoran ichezan laꞌariꞌ gula, udyiaguiꞌran len, biyegaꞌnnan lëbizi.
42005037	Lëscanꞌ bireyaꞌalaꞌ caꞌro nupi z̃ixi tu luꞌu guidi bolsa gula, porque chi caꞌro nupi z̃ixi luꞌu guidi bolsa gula, huachezan len huabiaguiꞌ lao rupa cueꞌn.
42005038	Lenaꞌ reꞌennan tzudzu nupi z̃ixi luꞌu bolsa guidi cubi ta sibeꞌn zi dza, birezan. Lëcanaꞌ bicuiaguiꞌ lao rupaten.
42005039	Lëscanꞌ quie nu benꞌ riꞌo puro nupi huala bireꞌenjëꞌ yoꞌojëꞌ nupi z̃ixi. Huanajëꞌ: “Nupi huala nacaran huen ta yoꞌoro.”
42006001	Biz̃i guca tu dza huezilaꞌadyiꞌ, uzaꞌ Jesús lënëꞌ ja benꞌ quienëꞌ ziojëꞌ udejëꞌ layela ga neduza trigo. Naꞌ uditzu ja benꞌ quienëꞌ laonan ta rchibijëꞌn ta gaojëꞌn.
42006002	Naꞌra una ja benꞌ naca partido fariseo rëbijëꞌ Jesús: ―¿Bixquienꞌ ruele dyin uditzule lao bini trigo naꞌa dza huezilaꞌadyiꞌ, dza bireyaꞌalaꞌ huero dyin?
42006003	Naꞌra una Jesús rëbinëꞌ lejëꞌ: ―¿Binelabale lëꞌë guichi laꞌiya quie Diuzi cabëꞌ bë rey David dza uduenëꞌ lënëꞌ ja benëꞌ quienëꞌ?
42006004	Uyuꞌunëꞌ luꞌu idaoꞌ rnabëꞌra, uz̃iꞌnëꞌ yëta xtila naca laꞌiya ta ruꞌe pxuzi Diuzi. Naꞌ udao rey David len, lëscanꞌ bëꞌnëꞌn ja benꞌ dzaganëꞌ. Caora naꞌ udaojëꞌ ta bireyaꞌalaꞌ gaojëꞌ. Udaojëꞌ ta reyaꞌalaꞌ gao pxuzizi.
42006005	Naꞌ unë Jesús rëbinëꞌ lejëꞌ: ―Nëꞌëdiꞌ, bichi yugulu benëꞌ, de yelaꞌ rnabëꞌ quiaꞌ ta huaꞌ mandado bi hue ja benëꞌ dza huezilaꞌadyiꞌ.
42006006	Biz̃i bezu itu dza, dza huezilaꞌadyiꞌ, uyuꞌu Jesús luꞌu idaoꞌ sinagoga bezulaohuëꞌ rusëdiguëꞌ benëꞌ. Biz̃i naꞌa zë tu benꞌ neseco nëꞌë yebë.
42006007	Lëzi zërë benꞌ rsëdi ley quie Moisés, len ja benꞌ naca partido fariseo, rbeꞌnaojëꞌ chi hueyue Jesús benꞌ neseco nëꞌë dza huezilaꞌadyiꞌ tacuenda ga gaojëꞌ lëbëꞌ xquia.
42006008	Pero banezi Jesús ca naca pensari quiejëꞌ. Naꞌra unëꞌ blidzëꞌ benꞌ naꞌa bidyi: ―Rniaꞌ luëꞌ, uzuli uda, desë gatzo laoꞌ ni. Naꞌra ude benꞌ neseco nëꞌë, yasënëꞌ gatzo laoꞌ.
42006009	Naꞌra una Jesús rëbinëꞌ lejëꞌ: ―Reꞌendaꞌ inabacaraꞌ leꞌe tu diꞌidzaꞌ ¿ca bidanꞌ reyaꞌalaꞌ huero dza huezilaꞌadyiꞌ? ¿Ruꞌen lato huero tahuen o huero tamala? ¿Ruꞌen lato ute uselaro benëꞌ o chi gutiro benëꞌ?
42006010	Biz̃i Jesús unaꞌnëꞌ ja benꞌ nitaꞌ ganꞌ zënëꞌ. Ude naꞌ unëꞌ rëbinëꞌ benꞌ neseco nëꞌë: ―Bli naꞌaloꞌ. Caora bli naꞌa benꞌ neseco nëꞌë, beyacaten dyaꞌa.
42006011	Biz̃i ja benꞌ nitaꞌ naꞌ, lega bdzaꞌtzeguejëꞌ unajëꞌ rëbijëꞌ laguedyijëꞌ: ―¿Ca biz̃i huero quie benꞌ niga ta bira huenëꞌ ca ruenëꞌ?
42006012	Biz̃i bezu dza tula uzaꞌ Jesús uyoguëꞌ ga zu tu yaꞌa ta hueꞌlënëꞌ Diuzi diꞌidzaꞌ. Lao bedu yela bëꞌlënëꞌ Diuzi diꞌidzaꞌ.
42006013	Biz̃i baoyeniꞌ dza tula, guz̃inëꞌ ja benꞌ quiëꞌ, ulioguëꞌ lao chipchopa ja benꞌ gaca benꞌ quiëꞌ, benꞌ gaca apóstol.
42006014	Lëja benꞌ rguixogueꞌn laohue niga: Ulioguëꞌ Simón, naꞌ uxuba Jesús laohuëꞌ Pedro. Lëscanꞌ ulioguëꞌ Andrés, biꞌ bichi Simón, len Santiago, len Juan, len Felipe, len Bartolomé,
42006015	len Mateo, len Tomás, len Santiago z̃iꞌi Alfeo, len Simón, benꞌ naca tu cueꞌ partido cananista,
42006016	len Judas, biꞌ bichi Santiago, len Judas Iscariote, benꞌ usedyin Jesús lao naꞌa ja benꞌ rnabëꞌ.
42006017	Naꞌ beyëzi Jesús lao yaꞌa len ja benꞌ quienëꞌ. Yazëjëꞌ ga naca yu lachiꞌ. Lëganꞌ naꞌ nitaꞌ benꞌ zë. Lëganꞌ naꞌ zërë benꞌ uzaꞌ estado Judea, len benꞌ nitaꞌ ciudad Jerusalén, len ja benꞌ uzaꞌrë bago ruꞌa nisadaoꞌ ga reꞌ yedyi Tiro len yedyi Sidón. Lëlejëꞌ bdyinjëꞌ ta uzënagajëꞌ bi na Jesús len ta yeyue Jesús ja benꞌ raca z̃hueꞌ.
42006018	Ja benꞌ redzagalao, ja benꞌ yuꞌu bichi be xiꞌibiꞌ, beyue Jesús lejëꞌ beyacajëꞌ.
42006019	Lao yugulu ja benëꞌ reꞌenjëꞌ udaꞌ naꞌajëꞌ Jesús, danꞌ nezijëꞌ con yelaꞌ huaca quienëꞌ yeyuenëꞌ lejëꞌ chi bi yelaꞌ hueꞌ yuꞌujëꞌ.
42006020	Naꞌra unaꞌ Jesús ja benꞌ quienëꞌ naꞌ unëꞌ: ―Yedaohue leꞌe chi racayëchiꞌle ca naca dulaꞌ xquia babële, danꞌ naca quiele ga rnabëꞌ Diuzi.
42006021	’Yedaohue leꞌe chi reꞌenle gataꞌ ta yuꞌu niꞌa xneze quie Diuzi cabëꞌ gueꞌen benꞌ rdue gaohuëꞌ, porque danꞌ gataꞌcazi quiele ca reꞌenle gataꞌ. ’Yedaohue leꞌe chi racayëchiꞌle rbedyile ca dulaꞌ xquia de lao yedyi layu, porque danꞌ huadyin dza sule gusto uz̃idyile.
42006022	’Yedaohue leꞌe cati rudie benëꞌ leꞌe, cati rbiojëꞌ leꞌe tzalaꞌala, cati utasi uniojëꞌ leꞌe, cati inëjëꞌ nacale benꞌ mala tanun quie danꞌ naole nëꞌëdiꞌ, benꞌ naca bichi yugulu benëꞌ.
42006023	Reyaꞌalaꞌ yedaohuetzeguele bëꞌ gaca quiele canaꞌ, danꞌ huataꞌ tu tadyaꞌa gula quiele cati bazule guibá. Con canꞌ psaca xuzixtaꞌo ja benꞌ nitaꞌ naꞌa, udila unëlëjëꞌ ja benꞌ udixogueꞌ xtiꞌidzaꞌ Diuzi, canaꞌ usacarëjëꞌ leꞌe.
42006024	’Beyëchiꞌ gula nacan quie leꞌe, benꞌ uñaꞌa, benꞌ binao xneza Diuzi, porque ca tu ta dezi lao dyilayu niga naca quiele, bira gataꞌ mazara.
42006025	’Beyëchiꞌ gula nacan quie leꞌe, benꞌ detzague ta gao, benꞌ birlidza Diuzi, porque huadyin dza tuele, bira gataꞌ ta gaole. ’Beyëchiꞌ gula nacan quie leꞌe, benꞌ redaohue ruz̃idyi, benꞌ birue quie xtiꞌidzaꞌ Diuzi, porque huadyin dza cuedyile cabëꞌ bayëchiꞌ zaꞌ gaca quiele.
42006026	’Beyëchiꞌ gula nacan quie leꞌe, chi ilëꞌë yugulu benëꞌ leꞌe benꞌ dyaꞌa, dechanꞌ binacale benꞌ dyaꞌa, porque canaꞌ bë xuzixtaꞌo benꞌ niga, blëꞌëjëꞌ benꞌ dyaꞌa benꞌ naꞌzi rguixogueꞌjëꞌ xtiꞌidzaꞌ Diuzi, denꞌ benꞌ huiziꞌ yëꞌ. Naꞌ una Jesús rëbinëꞌ lejëꞌ:
42006027	―Pero leꞌe benꞌ ruzënaga ca rniaꞌ, reyaꞌalaꞌ idyëꞌële ja benꞌ rdzaꞌ rgüinꞌ leꞌe, huele tadyaꞌa lële benꞌ rudie leꞌe.
42006028	Inabale tadyaꞌa lao Diuzi quie benꞌ rudzeꞌdeꞌ leꞌe, ulidzale Diuzi gaca tahuen quie benꞌ rutasi runio leꞌe.
42006029	Chi nu benëꞌ rgapaꞌ xagale, ulehueꞌnëꞌ itzalaꞌn capanëꞌ. Chi nu benëꞌ rguba gabán quiele, ulehueꞌnëꞌ lente camisa quiele.
42006030	Ulehueꞌ nutezi benëꞌ ta inabajëꞌ leꞌe. Chi nu ja benꞌ aoz̃iꞌjëꞌ ta de quiele, biyenabalen.
42006031	Ulehuelë ja benëꞌ con cabëꞌ reꞌenle huelë ja benëꞌ leꞌe.
42006032	’Chi leꞌe nedyëꞌële tuzi benꞌ nedyëꞌë leꞌe, bihuele pensari tadyaꞌa ruele, porque lente ja benꞌ mala ruerëjëꞌ canꞌ.
42006033	Chi leꞌe ruele tadyaꞌa len tuzi benꞌ rue tadyaꞌa len leꞌe, bihuele pensari tadyaꞌa ruele, porque lente ja benꞌ mala ruerëjëꞌ canꞌ.
42006034	Chi leꞌe hueꞌle presta tuzi benꞌ runrë leꞌe presta, bihuele pensari tadyaꞌa ruele, porque lente ja benꞌ mala ruꞌerëjëꞌ presta tuzi benꞌ ruꞌerë presta lejëꞌ.
42006035	Pero leꞌe, reyaꞌalaꞌ idyëꞌële benꞌ rudie leꞌe, reyaꞌalaꞌ huelële ja benëꞌ dyaꞌa, reyaꞌalaꞌ hueꞌlejëꞌ ta inabajëꞌ presta, biinabale yeyuejëꞌ laohue quiele. Chi huele cabëꞌ rniaꞌ, taz̃era gun Diuzi quiele. Chi huele cabëꞌ rniaꞌ, lenaꞌ uluꞌen tali nacale benꞌ quie Diuzi zu sibi. Rniaꞌ leꞌe, huele ca rue Diuzi, porque naca Diuzi benꞌ dyaꞌa gula. Tuzi ca rue Diuzi ruenëꞌ tadyaꞌa lente ja benꞌ birëbi lëbëꞌ diuxcaleloꞌ, benꞌ birue tahuen.
42006036	Reyaꞌalaꞌ idyëꞌële ja benëꞌ cabëꞌ nedyëꞌë Xuziro Diuzi ja benëꞌ. Naꞌ una Jesús:
42006037	―Biinëbiz̃ole quie laguedyile, canaꞌ biyeyue biz̃o Diuzi len leꞌe. Biudyiaguiꞌle laguedyile, yelaꞌ naꞌ biudyiaguiꞌrë Diuzi leꞌe. Yeziꞌz̃ele quie laguedyile, yelaꞌ naꞌ yeziꞌz̃erë Diuzi quiele.
42006038	Hueꞌle ta de quiele benꞌ bide quie, canaꞌ yeyun Diuzi leꞌe ta de quienëꞌ. Ca rue Diuzi biyeyunnëꞌ lëꞌëtiꞌzin, hueyunnëꞌ mazara ta yuñaꞌa ta de quienëꞌ. Con ca huelële laguedyile, canaꞌ huelë Diuzi leꞌe.
42006039	Naꞌra una Jesús unëꞌ tu chopa diꞌidzaꞌ ni: ―¿Huazaqueꞌ usaꞌ tu benꞌ laochula itu benꞌ laochula? ¿Quele huaguinu lao rupatejëꞌ luꞌu ga naca stëbi?
42006040	Nu benꞌ bineyudyi huesëdi quie, binegaquëꞌ ca raca maestro quienëꞌ. Pero nu benꞌ babeyudyi huesëdi quie, naꞌra gacanëꞌ ca tu raca maestro quienëꞌ.
42006041	’¿Como dyëꞌëdi rnaꞌle bëbi daoꞌ yuꞌu luꞌu lao biꞌ bichile? ¿Naꞌ laole leꞌe, birnaꞌle yuꞌun bicho yaga?
42006042	¿Como reyaz̃ole rëbile biꞌ bichile: “Bichaꞌ, ben lato yebiogaꞌ bëbi daoꞌ yuꞌu laoloꞌ”? ¿Naꞌ birezaquele quiele cuinle yuꞌun bicho yaga? ¡Leꞌe benꞌ birue tuzi ca ta rna! Tanëro ulebio bicho yaga yuꞌu luꞌu laole, canaꞌra hualëꞌële dyëꞌëdi ta yebiole bëbi daoꞌ yuꞌu lao biꞌ bichile. Naꞌ una Jesús:
42006043	―Birbia yaga dyaꞌa tu ta naca slaꞌ. Lëzirë birbia taz̃ixi yaga median.
42006044	Pues quie quie yaga rlëꞌëro chi yaga dyaꞌa, chi yaga median, según ca naca ta rbialaon. Bicuia higos lao yaga yëchiꞌ. Lëscanꞌ bicuia bedzuliꞌ lao luba yëchiꞌ.
42006045	Lëzi beꞌmbyu huen, diꞌidzaꞌ huen rero luꞌu laxtaꞌonëꞌ rnënëꞌ. Naꞌ biz̃i beꞌmbyu mala, diꞌidzaꞌ mala rero luꞌu laxtaꞌonëꞌ rnënëꞌ. Porque danꞌ según ca naca ta yuꞌu luꞌu laxtaꞌo benëꞌ, chi tahuen, chi tamala, canaꞌ iron luꞌu laxtaꞌojëꞌ inëjëꞌ. Naꞌ una Jesús:
42006046	―¿Bixquienꞌ nale nëꞌëdiꞌ, “Señor, Señor”, naꞌ birue quiele ca rniaꞌ?
42006047	Niaꞌ leꞌe ca naca quie benꞌ nao nëꞌëdiꞌ, benꞌ rue quie ca niaꞌ.
42006048	Lëcanaꞌ naca quie benꞌ bë yuꞌu quie, pquiꞌnnëꞌ zituꞌ luꞌu yu ta pcuaꞌnëꞌ besu quie yuꞌu. Caora baben tu yusiuꞌ huala, biuz̃aqueꞌn usuriꞌn besu, danꞌ yuꞌun zituꞌ yu.
42006049	Naꞌ biz̃i benꞌ re ca rniaꞌ, pero biruenëꞌ nëꞌëdiꞌ casa ca rniaꞌ, naca quiëꞌ ca quie benꞌ pcuaꞌ besu delao yuzi. Caora baben tu yusiuꞌ huala, caora naꞌ pquinun besu, bguinu yuꞌu, begaꞌnten lao lato.
42007001	Biz̃i cati beyudyi unë Jesús gudyinëꞌ ja benëꞌ, naꞌ bezëꞌë zioguëꞌ yedyi Capernaum.
42007002	Lëganꞌ naꞌ zu tu benꞌ romano, benꞌ rnabëꞌ soldado, naquëꞌ capitán. Biz̃i zu tu criado quienëꞌ, benꞌ nedyëꞌënëꞌ, tahuala raca z̃hueꞌnëꞌ, bagazi gatinëꞌ.
42007003	Biz̃i cati be capitán babdyin Jesús ganꞌ, naꞌ useꞌelëꞌ tu benꞌ rnabëꞌ quie ja benꞌ Israel ta inabayëchiꞌnëꞌ chi biguida Jesús yeyuenëꞌ benꞌ de raca z̃hueꞌ.
42007004	Biz̃i bëꞌ bdyinjëꞌ ga zë Jesús, naꞌ unëyëchiꞌjëꞌ rëbijëꞌ lëbëꞌ: ―Benꞌ naca xanꞌ soldado, naquëꞌ benꞌ huen, zacaꞌnëꞌ hueloꞌ ca cule reꞌennëꞌ,
42007005	danꞌ rlëꞌënëꞌ ja benꞌ yedyi quiero benꞌ huen. Lëlëbëꞌ bënëꞌ mandado bëjëꞌ idaoꞌ sinagoga quiero.
42007006	Naꞌra uzaꞌ Jesús ziolënëꞌ lejëꞌ. Biz̃i baidyinjëꞌ bago z̃an yuꞌu quie xanꞌ soldado, naꞌ useꞌelaꞌ xanꞌ soldado ja benꞌ nacalënëꞌ amigo rëbijëꞌ Jesús: ―Señor, ni tu bigacoꞌ zëdi, porque bibi zacaꞌ ta guidoꞌ tzuꞌuloꞌ luꞌu yuꞌu quiaꞌ.
42007007	Tanaꞌ lenaꞌ bibeyaz̃ogaꞌ guidaꞌ cuinaꞌ idenaꞌa luëꞌ. Con tu diꞌidzaꞌzi inaoꞌ iyaca criado quiaꞌ hueyacabiꞌ.
42007008	Biz̃i zu benꞌ rnabëꞌ nëꞌëdiꞌ. Lëzirë nacariaꞌ benꞌ rnabëꞌ quie soldado. Cati huaꞌ mandado ga tziojëꞌ, huayojëꞌ. Lëzi cati huaꞌ mandado guidajëꞌ, huidajëꞌ. Lëzi cati rueriaꞌ mandado criado quiaꞌ, ruebiꞌ yugute ta ruaꞌbiꞌ mandado.
42007009	Cati be Jesús ca una xanꞌ soldado, tu bebanzi Jesús ca unëꞌ. Naꞌra unaꞌnëꞌ ga nitaꞌ ja benꞌ nao lëbëꞌ, unëꞌ rëbinëꞌ lejëꞌ: ―Tali nacan. Ni tu ja benꞌ Israel, binelëꞌëdaꞌ benꞌ hue quie cabëꞌ rue benꞌ niga, rzudyiꞌilënëꞌ nëꞌëdiꞌ.
42007010	Biz̃i bëꞌ bedyin ja benꞌ useꞌelaꞌ xanꞌ soldado z̃an yuꞌu quiëꞌ, bedyinjëꞌ rnaꞌjëꞌ babeyaca benꞌ criado, benꞌ raca z̃hueꞌ.
42007011	Baode guca canꞌ, naꞌ uzaꞌ Jesús ziolënëꞌ ja benꞌ quienëꞌ yedyi lao Naín. Lëzi ziorë benꞌ zë len lejëꞌ.
42007012	Biz̃i cati bdyin Jesús bago ruꞌa yedyi, blëꞌënëꞌ banuꞌajëꞌ benꞌ huati ta tzacachiꞌjëꞌ lëbiꞌ. Biz̃i biꞌ guti nacabiꞌ z̃iꞌi nigula nati xquiuhue. Tuzi biꞌ naꞌn uzu quienëꞌ. Ziolë ja benꞌ zë, benꞌ lao yedyi, len nigula naꞌ.
42007013	Biz̃i bëꞌ blëꞌë Jesús nigula naꞌ, beyëchiꞌlaꞌadyiꞌnëꞌ lëbëꞌ, unëꞌ rëbinëꞌ lëbëꞌ: ―Bicuedyoꞌ.
42007014	Naꞌ ubigaꞌ Jesús yedaꞌ nëꞌë lëꞌë caja quie biꞌ huati. Canaꞌ uleza ja benꞌ nuꞌa lëbiꞌ. Naꞌra unë Jesús rëbinëꞌ biꞌ huati: ―Xcuidiꞌ, rniaꞌ luëꞌ: ¡Beyasa!
42007015	Caora naꞌ uyasabiꞌ ganꞌ debiꞌ luꞌu caja quiebiꞌ, areꞌbiꞌ, rnëbiꞌ. Naꞌra beyuꞌe Jesús lëbiꞌ z̃naꞌbiꞌ.
42007016	Biz̃i caora blëꞌë ja benꞌ nitaꞌ naꞌ, lega bdzebijëꞌ. Bëjëꞌ Diuzi benꞌ z̃e unajëꞌ rëbijëꞌ laguedyijëꞌ: ―Bablaꞌ tu benꞌ rue yelaꞌ huaca, benꞌ useꞌelaꞌ Diuzi ladoro ganꞌ nitaꞌro. Lëzi unarëjëꞌ: ―Diuzi baoseꞌelëꞌ benꞌ ni ta gacalënëꞌ benꞌ Israel, benꞌ yedyi quienëꞌ.
42007017	Canaꞌ guca unezi ja benꞌ quie estado Judea, len ja benꞌ yedyi reꞌ bago con canꞌ bë Jesús.
42007018	Biz̃i be Juan cabëꞌ yelaꞌ huaca bë Jesús nun quie gudyi benꞌ quienëꞌ lëbëꞌ cabëꞌ rue Jesús.
42007019	Canaꞌ guz̃inëꞌ chopa benꞌ quienëꞌ ta uyojëꞌ yenabajëꞌ Jesús chi tali naquëꞌ benꞌ una Diuzi iseꞌelaꞌnëꞌ, benꞌ rbezajëꞌ guida, uchi quele lëbëꞌn.
42007020	Ja benꞌ useꞌelaꞌ Juan bdyinjëꞌ ga zë Jesús rëbijëꞌ lëbëꞌ: ―Useꞌelaꞌ Juan bautista nëtoꞌ ta denabandoꞌ luëꞌ chi nacoꞌ benꞌ una Diuzi iseꞌelaꞌnëꞌ, o chi reyaꞌalaꞌ initaꞌndoꞌ cuezandoꞌ guida benꞌ tula.
42007021	Biz̃i caora nitaꞌlëjëꞌ Jesús, blëꞌëjëꞌ beyue Jesús nacala yelaꞌ hueꞌ mala yuꞌu ja benëꞌ, beyacajëꞌ. Lëzi blëꞌëjëꞌ bebionëꞌ bichi be xiꞌibiꞌ yuꞌu ja benëꞌ, blëꞌëjëꞌ beyuenëꞌ ja benꞌ laochula, benꞌ birlëꞌë, belëꞌëjëꞌ.
42007022	Naꞌra una Jesús rëbinëꞌ ja benꞌ quie Juan: ―Uleyo uletzatixogueꞌ Juan ca ta babiaꞌ bablëꞌële babele. Uleyëbinëꞌ quie ja benꞌ laochula, barelëꞌëjëꞌ, lëscanꞌ quie ja benꞌ z̃i, baredajëꞌ, lëscanꞌ quie ja benꞌ yuꞌu yelaꞌ hueꞌ ca mal de pindo, areyërijëꞌ, lëscanꞌ quie ja benꞌ xcuedzo, bareyejëꞌ, lëscanꞌ quie ja benꞌ baguti, rebanjëꞌ tatula. Naꞌ biz̃i ja benꞌ yëchiꞌ, rguixoguiꞌajëꞌ diꞌidzaꞌ laꞌiya quie Diuzi.
42007023	Yedaohue ja benꞌ biyeyati inao nëꞌëdiꞌ. ―Canaꞌ una Jesús gudyinëꞌ benꞌ quie Juan.
42007024	Biz̃i cati zeyo ja benꞌ useꞌelaꞌ Juan, naꞌ uzulao Jesús rëbinëꞌ ja benëꞌ ca naca quie Juan, unëꞌ rëbinëꞌ lejëꞌ: ―¿Nuz̃i uyole yenaꞌle lao lato ga bidyia yuꞌu? ¿Uyole yenaꞌle tu benꞌ yunꞌlaꞌadyiꞌ ca raca tu z̃isi rz̃izi rdan bëꞌ rda be bedunꞌ?
42007025	Chi biuyole yenaꞌle benꞌ yunꞌlaꞌadyiꞌ, ¿nuz̃i uyole yenaꞌle? ¿Uyole yenaꞌle benꞌ zutzaoꞌ, benꞌ naco laꞌariꞌ dyaꞌa? Leꞌe dyëꞌëdi banezile benꞌ naco laꞌariꞌ dyaꞌa, benꞌ zu luꞌu yuꞌu dyaꞌa, nitaꞌjëꞌ laoꞌ yedyi ga zu rey, binitaꞌjëꞌ lao lato ga bidyia yuꞌu.
42007026	Pues ca rniaꞌ leꞌe, ¿nuz̃i uyole yenaꞌle? ¿Uyole yenaꞌle benꞌ rguixogueꞌ diꞌidzaꞌ laꞌiya quie Diuzi? Talicazi rguixogueꞌ Juan diꞌidzaꞌ laꞌiya quie Diuzi. Nacarëꞌ benꞌ z̃e ca benꞌ udixogueꞌ xtiꞌidzaꞌ Diuzi dza naꞌtela.
42007027	Lëquie Juan rnën lëꞌë guichi laꞌiya quie Diuzi cani: Huaseꞌelaꞌ benꞌ cuialao neza tzetixogueꞌnëꞌ ja benëꞌ yëbinëꞌ lejëꞌ cani: “Ca rue benꞌ rluba neza, benꞌ rue dyaꞌa xnezi, canaꞌ huele utzaꞌle pensari quiele, danꞌ bazaꞌ benꞌ iseꞌelaꞌ Diuzi.” Canaꞌ rnën lëꞌë guichi laꞌiya quie Diuzi.
42007028	Naꞌra ca rniaꞌ leꞌe, entre lado ja benꞌ nitaꞌ lao yedyi layu niga, nunura benꞌ udixogueꞌ xtiꞌidzaꞌ Diuzi zu nacara z̃e ca Juan. Naꞌ biz̃i, benꞌ zu guibá, benꞌ birnabëꞌtica ga zu Diuzi, nacaranëꞌ z̃e ca Juan.
42007029	Naꞌ biz̃i ja benꞌ huequiz̃u, benꞌ bëꞌ Juan laohue, len ja los demás benꞌ bëꞌ Juan laohue, caora bejëꞌ ca una Jesús, bezaquejëꞌ naca Diuzi benꞌ rue tali, benꞌ rue ta yuꞌu niꞌa xnezi.
42007030	Naꞌ biz̃i ja benꞌ partido fariseo, len ja benꞌ rusëdi ley quie Moisés, ja benꞌ bibë lato hueꞌ Juan laohue, biguꞌunjëꞌ ca tadyaꞌa guꞌun Diuzi hue Juan quiejëꞌ.
42007031	Naꞌ una Jesús rëbinëꞌ ja benꞌ naꞌ: ―¿Ca bi ejemplo uluꞌen cabëꞌ naca pensari quie ja benꞌ nitaꞌ naꞌa? ¿Ca bi ejemplo rnaban ta huaꞌ diꞌidzaꞌ cabëꞌ ruejëꞌ?
42007032	Rue ja benꞌ nitaꞌ naꞌa ca quie xcuidiꞌ reꞌ lao yeꞌeya rëbijabiꞌ laguedyijabiꞌ: “Rcuedyindoꞌ flauta, naꞌra biquitule biuyaꞌale. Rulandoꞌ canción bayëchiꞌ, lëscanꞌ biuredyile.”
42007033	Canaꞌ naca quiele, porque bida Juan bautista, biudaonëꞌ pan, bihueꞌenëꞌ vino, naꞌ leꞌe unale yuꞌunëꞌ bichi be xiꞌibiꞌ.
42007034	Lëzi nëꞌëdiꞌ, bichi yugulu benëꞌ, bidaꞌ raohuaꞌ riꞌogaꞌ, naꞌ leꞌe unale nacaꞌ benꞌ riꞌo raolëꞌë, benꞌ naca amigo quie benꞌ de dulaꞌ xquia quie, len ja benꞌ huequiz̃u.
42007035	Pero ja benꞌ naocazi xneza Diuzi, lëlejëꞌ ruluꞌejëꞌ ca naca quie yelaꞌ rioñeꞌe quie Diuzi.
42007036	Biz̃i gudyi tu benꞌ naca partido fariseo Jesús chi biguidëꞌ z̃an yuꞌu quienëꞌ ta gaohuëꞌ. Naꞌra bdyin Jesús uyuꞌunëꞌ luꞌu yuꞌu ureꞌnëꞌ lao mesa.
42007037	Lëlao yedyi naꞌ zu tu nigula mala. Caora unezinëꞌ babdyin Jesús z̃an yuꞌu quie benꞌ naca partido fariseo, naꞌra uzëꞌë z̃an yuꞌu quiëꞌ nuꞌë tu frasco alabastro yudzon aceite rlaꞌ z̃ixi z̃eo.
42007038	Naꞌ ureꞌnëꞌ xniꞌa Jesús uzulaonëꞌ rbedyinëꞌ, rlaꞌonëꞌ nisa rero laohuëꞌ niꞌa Jesús. Ude naꞌ rziꞌnëꞌ guitzaꞌ guichonëꞌ resebidyinëꞌ niꞌa Jesús, raonëꞌ situ niꞌa Jesús, uz̃iꞌnëꞌ aceite rlaꞌ z̃ixi z̃eo, blaꞌonëꞌn niꞌa Jesús.
42007039	Biz̃i benꞌ naca partido fariseo, benꞌ bëꞌ ta udao Jesús, cati blëꞌënëꞌ cabëꞌ bë nigula, naꞌ guquëꞌ pensari unëꞌ: “Chi tali benꞌ niga naquëꞌ benꞌ useꞌelaꞌ Diuzi, huacabëꞌnëꞌ ca naca nigula rquiꞌ lënëꞌ, danꞌ naquëꞌ nigula mala.”
42007040	Naꞌra una Jesús rëbinëꞌ Simón: ―Simón, reꞌendaꞌ iniaꞌ luëꞌ tu diꞌidzaꞌ. Naꞌra una Simón rëbinëꞌ Jesús: ―Una nëꞌëdiꞌ, maestro.
42007041	Naꞌra una Jesús rëbinëꞌ lëbëꞌ: ―Uzu chopa beꞌmbyu reyaꞌalaꞌjëꞌ dumi quie benꞌ rue presta dumi. Tunëꞌ reyaꞌalëꞌ gaꞌyoꞌ gayuhua dumi plata. Naꞌ itunëꞌ reyaꞌalëꞌ gatzo gayuhua.
42007042	Naꞌ como lao rupajëꞌ biuz̃aqueꞌjëꞌ yeyuꞌejëꞌ benꞌ unabajëꞌ presta dumi, quie lao rupatejëꞌ beziꞌz̃e benꞌ unabajëꞌ presta dumi. Naꞌra rnabaꞌ luëꞌ tu diꞌidzaꞌ: Lao rupajëꞌ, ¿ca nulajëꞌ lao rupajëꞌ reyaꞌalaꞌ idyëꞌërajëꞌ mazara benꞌ naꞌ?
42007043	Naꞌra una Simón rëbinëꞌ Jesús: ―Raquedaꞌ benꞌ reyaꞌalaꞌ yalao quie benꞌ bë presta dumi. Naꞌra una Jesús rëbinëꞌ lëbëꞌ: ―Napoꞌ rson cabëꞌ unaoꞌ.
42007044	Biz̃i beyëcho Jesús rnaꞌnëꞌ ganꞌ zë nigula, unëꞌ rëbinëꞌ Simón: ―¿Rlëꞌëloꞌ nigula niga? Nëꞌëdiꞌ baoyuꞌa luꞌu yuꞌu quioꞌ, naꞌ bibenloꞌ nisa tzëri niꞌa. Naꞌ nigula niga baodibinëꞌ niꞌa con nisa uredyinëꞌ besebidyinëꞌn con guitzaꞌ guichonëꞌ.
42007045	Baoyuꞌa luꞌu yuꞌu quioꞌ, naꞌ biudaoloꞌ situ xagaꞌ ca naca costumbre de quiero. Pero desde uyuꞌa luꞌu yuꞌu quioꞌ, birsan nigula ni raonëꞌ situ niꞌa.
42007046	Biblaꞌoloꞌ aceite guichogaꞌ ca naca costumbre de quiero, naꞌ nigula niga bablaꞌonëꞌn niꞌa aceite rlaꞌ z̃ixi z̃eo.
42007047	Quie lennaꞌ rniaꞌ luëꞌ, ca tu ta nedyëꞌë nigula niga nëꞌëdiꞌ, lenaꞌ ruluꞌen nezinëꞌ de yelaꞌ huenitilao quienëꞌ ca nacala tamala babënëꞌ. Pero nu benꞌ bë lëꞌëtiꞌzi tamala, lëzi lëꞌëtiꞌzi nedyëꞌënëꞌ benꞌ beziꞌz̃e quienëꞌ.
42007048	Naꞌra una Jesús rëbinëꞌ nigula: ―Abeziꞌz̃iaꞌ ca naca dulaꞌ xquia babaoꞌ.
42007049	Naꞌ biz̃i ja benꞌ dyiarë lao mesa, ja benꞌ bdyinrë udaorë, unëjëꞌ len laguedyijëꞌ: ―¿Nuz̃i naca benꞌ niga yeziꞌz̃enëꞌ quie dulaꞌ xquia quie benëꞌ?
42007050	Naꞌra una Jesús rëbinëꞌ nigula: ―Danꞌ rzudyiꞌilëloꞌ nëꞌëdiꞌ, babeyëriloꞌ lao Diuzi. Beyo, bira idëbiloꞌ quie dulaꞌ xquia quioꞌ.
42008001	Ude beyudyi uzu Jesús lidyi Simón, naꞌ uzaꞌlënëꞌ lao chipchopa benꞌ quienëꞌ. Ziojëꞌ yedyi tu yedyi rguixogueꞌnëꞌ ja benëꞌ cabëꞌ naca yelaꞌ rnabëꞌ quie Diuzi.
42008002	Lëzi ziorë ja nigula len Jesús. Lëja nigula beyue Jesús yelaꞌ hueꞌ yuꞌujëꞌ, bebionëꞌ bichi be xiꞌibiꞌ yuꞌujëꞌ. Ladojëꞌ naꞌ ziorë benꞌ lao María Magdalena. Lëlëbëꞌ bebio Jesús gadyi bichi be xiꞌibiꞌ uyuꞌunëꞌ.
42008003	Lëzi ziorë tu nigula lao Juana, z̃gula benꞌ lao Chuza, benꞌ naca gobierno quie rey Herodes. Lëzi ziorë itu nigula lao Susana, len ja nigula bëꞌrë ta de quiejëꞌ ta gucalëjëꞌ Jesús.
42008004	Biz̃i ca ziojëꞌ yedyi tu yedyi bdyin ja benꞌ zë ga zë Jesús. Caora babdupa benꞌ zë ganꞌ zënëꞌ, naꞌra unëꞌ tu diꞌidzaꞌ ta nacan irupa iyunala rëbinëꞌ lejëꞌ caniga:
42008005	―Zio tu benꞌ gaza bini trigo. Caora rzalanëꞌ bini trigo ca costumbre quiejëꞌ, bala bini yaqueꞌn tu neza, naꞌ ude ja benëꞌ bliojëꞌn, lëscanꞌ aodaorë ja bguini len.
42008006	Ibala bini trigo yaqueꞌn lao yo ga z̃uba tzayeꞌzi yu. Bëꞌ ulën ubidyin, danꞌ binacan tubelaozi yu.
42008007	Ibala bini trigo yaqueꞌn ga rlë guixiꞌ yëchiꞌ. Biz̃i guixiꞌ yëchiꞌ guꞌunin, naꞌ bdyiaguiꞌn bini trigo.
42008008	Ibala bini trigo yaqueꞌn ga naca tubelaozi yu. Guꞌunin huen bëꞌn usecho dyaꞌa. Udyian tu gayuhua bini trigo quie lao tu niꞌan. Beyudyi unë Jesús diꞌidzaꞌ unëꞌ zidzo unëꞌ: ―Leꞌe babe, ulezë nagale canꞌ rniaꞌ.
42008009	Naꞌra unaba ja benꞌ quie Jesús ga huen dyin diꞌidzaꞌ unëꞌ.
42008010	Naꞌra unëꞌ rëbinëꞌ ja benꞌ quiëꞌ: ―Uzioñeꞌecazi Diuzi leꞌe ca naca quie yelaꞌ rnabëꞌ quienëꞌ. Naꞌ ja benꞌ tula, rëbaꞌ lejëꞌ conlë diꞌidzaꞌ ta nacan irupa iyunala como danꞌ baꞌalaꞌcazi rlëꞌëjëꞌ, ruejëꞌ ca benꞌ birlëꞌë, baꞌalaꞌcazi rejëꞌ, ruejëꞌ ca benꞌ birioñeꞌe. Naꞌ una Jesús:
42008011	Cani naca quie diꞌidzaꞌ ta nacan irupa iyunala: Bini trigo ruen ca quie xtiꞌidzaꞌ Diuzi.
42008012	Naꞌ bini yaqueꞌ tu neza, ruen ca quie benëꞌ babzënaga xtiꞌidzaꞌ Diuzi, pero biz̃i zaꞌ xanꞌ taxiꞌibiꞌ reguban ca naca diꞌidzaꞌ babejëꞌ ta bira hue quiejëꞌn, biyeyërijëꞌ lao Diuzi.
42008013	Naꞌ bini yaqueꞌ lao yo ga z̃uba tzayeꞌzi yu, ruen ca quie benꞌ babzënaga xtiꞌidzaꞌ Diuzi, naꞌ uyezilaꞌadyiꞌjëꞌn bë quiejëꞌn tu chiꞌ. Pero danꞌ nacajëꞌ ca quie lue bini biuyuꞌun zituꞌ yu, quie lenan tu chiꞌzi bë quiejëꞌn. Cati gutaꞌ zëdi quiejëꞌ, naꞌ psanjëꞌ, bira bë quiejëꞌn.
42008014	Naꞌ bini yaqueꞌ ga rlë guixiꞌ yëchiꞌ, ruen ca quie benꞌ bzënaga xtiꞌidzaꞌ Diuzi, pero bibë quiejëꞌn. Naozijëꞌ neza quiejëꞌ, rdëbijëꞌ quie dza rdajëꞌ lao yedyi layu, rzaꞌlaꞌadyiꞌjëꞌ ta de lao dyilayu. Lëlëjëꞌ naca quiejëꞌ ca quie bini bibëꞌ usecho.
42008015	Naꞌ bini yaqueꞌ lao tubelaozi yu, ruen ca quie benꞌ bzënaga xtiꞌidzaꞌ Diuzi, naꞌ bë quiejëꞌn. Du guicho du laꞌadyiꞌjëꞌ naojëꞌn. Lëlëjëꞌ naca quiejëꞌ ca quie bini bëꞌ usecho dyaꞌa. Naꞌ una Jesús:
42008016	―Nunu ugaꞌalaꞌ lámpara ta utacoron caja, ni ta ucachiꞌron z̃an belaga. Ruen zi uzuro lámpara sibi ta useniꞌn ta ilëꞌë benꞌ zaꞌ tzuꞌu luꞌu yuꞌu.
42008017	Cabëꞌ naca quie lámpara, canaꞌ nacarën quie ja benëꞌ. Yugulu ta pcachiꞌ ja benëꞌ, huadyin dza yebio Diuzi ta pcachiꞌjëꞌ, cuionëꞌn zacaꞌlao ta ilëꞌë ja benëꞌ len. Lëscanꞌ yugulu diꞌidzaꞌ negachiꞌ rnë ja benëꞌ, huadyin dza quixogueꞌ Diuzi ca diꞌidzaꞌ negachiꞌ unajëꞌ.
42008018	’Ulezë nagale dyëꞌëdi. Nu benꞌ rue quie ta tzioñeꞌenëꞌ bi na xtiꞌidzaꞌ Diuzi, uzioñeꞌera Diuzi lëbëꞌ mazara, pero nu benꞌ bihue quie ta tzioñeꞌenëꞌ xtiꞌidzaꞌ Diuzi, hueguba Diuzi hasta tadaoꞌ baoyoñeꞌenëꞌ.
42008019	Biz̃i bdyin z̃naꞌ Jesús len ja biꞌ bichinëꞌ ganꞌ zënëꞌ, pero biuz̃aqueꞌ tzuꞌujëꞌ luꞌu yuꞌu danꞌ nitaꞌ ja benꞌ zë gula ganꞌ zënëꞌ.
42008020	Naꞌra tu benꞌ zë ganꞌ zënëꞌ unëꞌ rëbinëꞌ lëbëꞌ: ―Laliꞌa babdyin z̃naoꞌ len ja biꞌ bichoꞌ. Reꞌenjëꞌ hueꞌlëjëꞌ luëꞌ diꞌidzaꞌ.
42008021	Biz̃i una Jesús rëbinëꞌ ja benꞌ nitaꞌ rzënaga: ―Con nu benꞌ rzënaga rue quienëꞌ xtiꞌidzaꞌ Diuzi, lëlejëꞌ naquëꞌ ca quie z̃naꞌa, ca quie biꞌ bichaꞌ.
42008022	Biz̃i dza tula uyuꞌu Jesús lënëꞌ ja benꞌ quiëꞌ luꞌu barco, naꞌ unëꞌ rëbinëꞌ lejëꞌ: ―Tzioro tzalaꞌla lagun.
42008023	Naꞌra uzaꞌjëꞌ ziojëꞌ tzalaꞌla lagun. Naꞌ tu zaidyinrajëꞌ gutaꞌ Jesús gusinëꞌ. Canaꞌ uzulao rda tu be bedunꞌ huala gula lao nisa, baredzaꞌ nisa luꞌu barco bareꞌennan yeton.
42008024	Naꞌra psebë ja benꞌ quienëꞌ lëbëꞌ, unajëꞌ rëbijëꞌ lëbëꞌ: ―¡Maestro! ¡Maestro! ¡Bareto barco luꞌu nisa! Canaꞌ uyasa Jesús udilanëꞌ be bedunꞌ ta rda lao nisa. Lëcanaꞌ lapsanten laoreꞌten chizi.
42008025	Naꞌra unëꞌ rëbinëꞌ ja benꞌ quienëꞌ: ―¿Bixquienꞌ biuzudyiꞌilële Diuzi ta ute uselanëꞌ raꞌo? Biz̃i lejëꞌ du rdzebijëꞌ, unajëꞌ rëbijëꞌ laguedyijëꞌ: ―¿Nuz̃i benꞌ niga rnabëꞌnëꞌ be bedunꞌ len nisa ralen quienëꞌ?
42008026	Biz̃i bdyinjëꞌ yu nebaba Gadara ta reꞌn tzalaꞌ lagun ganꞌ nebaba estado Galilea.
42008027	Biz̃i bëꞌ bero Jesús luꞌu barco, caora naꞌ ubigaꞌ tu benꞌ yedyi naꞌ. Baoca zi dza yuꞌunëꞌ bichi be xiꞌibiꞌ. Rdanëꞌ du guidinëꞌ, biraconëꞌ z̃abanëꞌ. Nica zuzëꞌ z̃an yuꞌu, denꞌ zunëꞌ ga rcachiꞌjëꞌ benꞌ huati.
42008028	Cati blëꞌënëꞌ Jesús, naꞌ uditzu z̃ibinëꞌ ureꞌnëꞌ lao Jesús uredyiyaꞌnëꞌ rëbinëꞌ Jesús: ―¿Bixquienꞌ zaoꞌ niga hueloꞌ nëꞌëdiꞌ zëdi? Nubëꞌdaꞌ luëꞌ Jesús, z̃iꞌi Diuzi zu guibá. Rnabayëchaꞌ laoloꞌ ta biutzagalaoloꞌ nëꞌëdiꞌ.
42008029	Canaꞌ una benꞌ naꞌ danꞌ bë Jesús mandado ta yero bichi be xiꞌibiꞌ yuꞌunëꞌ, danꞌ rnabëꞌcazin yuꞌun lëbëꞌ. Biz̃i baoca zë lasa rquiojëꞌ lëbëꞌ naꞌanëꞌ len niꞌanëꞌ, pero ruz̃oz̃o ruquinonëꞌn, rz̃ononëꞌ rquiëꞌn lëbëꞌ lao lato ga bidyia yuꞌu.
42008030	Naꞌra unaba Jesús len: ―¿Bi laoloꞌ? Naꞌ bequëbin rëbin lëbëꞌ: ―Xopa mila laohuaꞌ. Canaꞌ unan danꞌ neyë ja taxiꞌibiꞌ uyuꞌu benꞌ naꞌ.
42008031	Naꞌra una ja bichi be xiꞌibiꞌ unabayëchiꞌjan ta biuseꞌelaꞌ Jesús lejan luꞌu yero zituꞌ gula ga yedzagalaojan.
42008032	Lëganꞌ naꞌ nitaꞌ cuchi zë lao yaꞌa yuꞌujabaꞌ huao. Naꞌ unabayëchiꞌjan Jesús ta tzetzuꞌujan ja cuchi. Naꞌra bëꞌnëꞌ lato lejan tzetzuꞌujan cuchi.
42008033	Canaꞌ guca bero ja bichi be xiꞌibiꞌ benꞌ naꞌ, ziojan yetzuꞌujan cuchi. Biz̃i ca uyuꞌujan cuchi, uxitijabaꞌ ruꞌa yaꞌa bguinujabaꞌ luꞌu nisa ga gutijabaꞌ.
42008034	Biz̃i caora blëꞌë ja benꞌ rapa cuchi cabëꞌ guca quiejabaꞌ, naꞌ bdzebijëꞌ uzaꞌjëꞌ ziojëꞌ tzetixogueꞌjëꞌ ja benꞌ lao yedyi len ja benꞌ zio layela cabëꞌ guca.
42008035	Canaꞌ zio ja benëꞌ tzenaꞌjëꞌ cabëꞌ guca. Cati bdyinjëꞌ ganꞌ zë Jesús, blëꞌëjëꞌ benꞌ uyuꞌu bichi be xiꞌibiꞌ. Blëꞌëjëꞌ areꞌnëꞌ chizi xniꞌa Jesús, anaconëꞌ z̃abanëꞌ, abeyuꞌunëꞌ pensari. Caora naꞌ, tu begaꞌnzijëꞌ bdzebijëꞌ.
42008036	Ca naca ja benꞌ blëꞌë, udixogueꞌjëꞌ cabëꞌ guca quie benꞌ uyuꞌu bichi be xiꞌibiꞌ berojan ganꞌ uyuꞌujan.
42008037	Nun quie canꞌ guca, gudyi ja benꞌ yedyi Gadara ta yezaꞌ Jesús yeyoguëꞌ ga tula, danꞌ rdzebijëꞌ canꞌ guca. Naꞌ bezaꞌ Jesús beyuꞌunëꞌ luꞌu barco zeyoguëꞌ.
42008038	Pero tu binezaꞌ Jesús, unabayëchiꞌ benꞌ uyuꞌu bichi be xiꞌibiꞌ chi bisaqueꞌ tziolënëꞌ lëbëꞌ con ga zioguëꞌ. Biz̃i una Jesús gudyinëꞌ lëbëꞌ:
42008039	―Bigaca saoꞌ. Beyo z̃an yuꞌu quioꞌ, yetixogueꞌ ja benꞌ nitaꞌ z̃an yuꞌu quioꞌ con cabëꞌ bë Diuzi quioꞌ beyacoꞌ. Naꞌra bezaꞌnëꞌ zeyoguëꞌ udixogueꞌnëꞌ ja benëꞌ lao yedyi con cabëꞌ bë Jesús beyuenëꞌ lëbëꞌ.
42008040	Biz̃i cati bedyin Jesús tatula ga uzëꞌë itzalaꞌ lagun, biz̃i ja benëꞌ beziꞌjëꞌ lëbëꞌ dyëꞌëdi danꞌ nitaꞌjëꞌ rbezajëꞌ lëbëꞌ.
42008041	Lëscanꞌ bdyin tu benꞌ lao Jairo, naquëꞌ benꞌ napa dyin luꞌu idaoꞌ sinagoga. Lëlëbëꞌ bdyinnëꞌ uditzu z̃ibinëꞌ z̃niꞌa Jesús. Naꞌ unabëꞌ cule lao Jesús ta tzio Jesús z̃an yuꞌu quienëꞌ.
42008042	Unëꞌ canaꞌ danꞌ zu tuzi z̃iꞌinëꞌ nigula. Lëz̃iꞌinëꞌ nigula naꞌ chipchopa iza zubiꞌ, naꞌ debiꞌ raca z̃hueꞌbiꞌ bagatibiꞌ. Ca naca zio Jesús lënëꞌ lejëꞌ lado ja benëꞌ, lega rquidiꞌ ja benëꞌ lëbëꞌ ganꞌ zionëꞌ yuꞌunëꞌ neza.
42008043	Lëladojëꞌ naꞌ zio tu nigula zu ubaꞌa aoca lao chipchopa iza. Aoyonëꞌ lao médico zë, bënëꞌ gasto dumi quiëꞌ. Ni tu médico biuz̃aqueꞌjëꞌ yeyuejëꞌ lëbëꞌ.
42008044	Lëlëbëꞌ yasëꞌ bago xcuꞌudzu Jesús bdaꞌnëꞌ z̃benëꞌ z̃aba Jesús. Ca bdaꞌnëꞌ z̃benëꞌ z̃aba Jesús, laolezate quie ubaꞌa quienëꞌ.
42008045	Biz̃i una Jesús rëbinëꞌ lejëꞌ: ―¿Nuz̃i bdaꞌ z̃be z̃abaꞌ? Naꞌra una yugo ja benëꞌ zë naꞌ rëbijëꞌ Jesús: ―Nunu bdaꞌ z̃be z̃aboꞌ. Lëscanꞌ una Pedro len ja benꞌ laguedyinëꞌ, rëbijëꞌ lëbëꞌ: ―Maestro, rquidiꞌ ja benëꞌ luëꞌ de lao rupalaꞌate, naꞌ como rnaoꞌ: “¿Nuz̃i bdaꞌ z̃be z̃abaꞌ?”
42008046	Naꞌra una Jesús: ―Zu tu benꞌ bdaꞌ z̃be z̃abaꞌ, danꞌ gucabëꞌdaꞌ bro yelaꞌ huaca quiaꞌ beyaca benꞌ bdaꞌ z̃be z̃abaꞌ.
42008047	Biz̃i cati blëꞌë nigula gucabëꞌ Jesús canꞌ bë nigula, du rdzebinëꞌ bdyinnëꞌ uditzu z̃ibinëꞌ z̃niꞌa Jesús. Naꞌ unëꞌ udixogueꞌnëꞌ zaquëꞌlao lao ja benëꞌ, danꞌ bdaꞌnëꞌ z̃benëꞌ z̃aba Jesús. Lëzi udixogueꞌrënëꞌ beyacanëꞌ caora bdaꞌnëꞌn.
42008048	Biz̃i una Jesús rëbinëꞌ nigula: ―Zanaꞌ, danꞌ zudyiꞌilëloꞌ nëꞌëdiꞌ, babeyacoꞌ. Beyo, cueꞌ chizi luꞌu guicho laxtaꞌoloꞌ.
42008049	Caora zë Jesús nernënëꞌ, cati bdyin tu benꞌ uzaꞌ z̃an yuꞌu quie Jairo, benꞌ napa dyin luꞌu idaoꞌ sinagoga. Naꞌ unëꞌ rëbinëꞌ Jairo: ―Baguti z̃iꞌiloꞌ. Bira hueloꞌ Maestro zëdi.
42008050	Biz̃i cati be Jesús ca unëꞌ, naꞌ unëꞌ rëbinëꞌ Jairo: ―Biidzeboꞌ. Sudyiꞌilëloꞌ nëꞌëdiꞌ con lëzin hueyaca z̃iꞌiloꞌ.
42008051	Cati bdyinjëꞌ z̃an yuꞌu quie Jairo, bibëꞌnëꞌ lato nurla tzuꞌulënëꞌ luꞌu yuꞌu. Naꞌ uyuꞌulënëꞌ Pedro, len Jacobo, len Juan, len xuzi z̃naꞌ xcuidiꞌ.
42008052	Biz̃i rbedyi lao yugulujëꞌ raca beyëchiꞌ quiejëꞌ quie biꞌ huati. Naꞌ una Jesús rëbinëꞌ lejëꞌ: ―Bicuedyile. Leꞌe nale bagutibiꞌ, pero nëꞌëdiꞌ niaꞌ rasizibiꞌ.
42008053	Biz̃i ja benëꞌ bz̃idyijëꞌ quienëꞌ, danꞌ unëꞌ canꞌ, danꞌ banezijëꞌ banati xcuidiꞌ.
42008054	Naꞌra bëxo Jesús naꞌa xcuidiꞌ huati, naꞌ unëꞌ zidzo unëꞌ: ―Xcuidiꞌ, uyasa.
42008055	Ca unëꞌ canaꞌ, babeban xcuidiꞌ labeyasatebiꞌ. Naꞌ bë Jesús mandado ta hueꞌjëꞌ ta gao xcuidiꞌ.
42008056	Biz̃i xuzi z̃naꞌ xcuidiꞌ huati, tu begaꞌnzijëꞌ bebanjëꞌ canꞌ guca. Naꞌ gudyi Jesús lejëꞌ: ―Ni tu nunu yëbile cabëꞌ biaꞌ quie biꞌ huati.
42009001	Naꞌra betupa Jesús lao chipchopa benꞌ quienëꞌ bëꞌnëꞌ yelaꞌ huaca quienëꞌ ta yebiojëꞌ bichi be xiꞌibiꞌ yuꞌu ja benëꞌ, lëscanꞌ ta yeyuejëꞌ nacala yelaꞌ hueꞌ yuꞌu ja benëꞌ.
42009002	Useꞌelaꞌnëꞌ lejëꞌ tzetixogueꞌjëꞌ ja benëꞌ de que bazaꞌ dza inabëꞌ Diuzi lao ja benꞌ nitaꞌ lao yedyi layu, lëzi ta yeyuejëꞌ benꞌ raca z̃hueꞌ.
42009003	Naꞌra una Jesús rëbinëꞌ lejëꞌ: ―Bëꞌ baziole yuꞌule neza, ni tu bibi huaꞌale, ni tu yaga, ni tu yëxo, ni ta gaole, ni dumi. Nica huaꞌale chopa cueꞌ z̃abale, tu cueꞌzin huaꞌale.
42009004	Ga idyinle z̃an yuꞌu quie benëꞌ ga gasile, biutzaꞌle. Tuzi ga gasile hasta que idyin dza yezaꞌle.
42009005	Chi ga bireꞌenjëꞌ yeziꞌjëꞌ leꞌe, ulezaꞌ lao yedyi, gusile bëxte yu dyia niꞌale ta gacan tu seña de que bibë quiejëꞌ xtiꞌidzaꞌ Diuzi.
42009006	Naꞌ bezaꞌjëꞌ ziojëꞌ lao duz̃ete yedyi ta quixogueꞌjëꞌ ca hue Diuzi ta gataꞌ yelaꞌ neban quiejëꞌ tuzioli, lëzi ta yeyuejëꞌ ja benꞌ raca z̃hueꞌ lao duz̃e ganꞌ rdajëꞌ.
42009007	Caora naꞌ Herodes, benꞌ naca gobernador, unezinëꞌ lao duz̃ete cabëꞌ rue Jesús. Naꞌ rdëbinëꞌ raquëꞌ pensari, danꞌ rna ja benëꞌ rnajëꞌ quie Jesús naquëꞌ Juan bautista babebannëꞌ tatula.
42009008	Naꞌ balajëꞌ rnajëꞌ quie Jesús naquëꞌ profeta Elías abelaꞌnëꞌ tatula. Naꞌ ibalajëꞌ rnajëꞌ quie Jesús naquëꞌ benꞌ udixogueꞌ xtiꞌidzaꞌ Diuzi tiempote, benꞌ beban tatula.
42009009	Biz̃i una Herodes rëbinëꞌ laguedyinëꞌ: ―Nëꞌëdiꞌ biaꞌ mandado ichugujëꞌ lubaꞌ Juan agutinëꞌ. ¿Naꞌ nuz̃i benꞌ rda ruenëꞌ cabëꞌ ca diꞌidzaꞌ ruꞌe ja benëꞌ? Naꞌra Herodes guꞌunnëꞌ ilëꞌënëꞌ Jesús.
42009010	Biz̃i bëꞌ bedyin ja benꞌ quienëꞌ ganꞌ zu Jesús, caora naꞌ gudyijëꞌ lëbëꞌ con canꞌ bëjëꞌ ganꞌ uyojëꞌ. Naꞌra uquiëꞌ Jesús lejëꞌ ziolënëꞌ lejëꞌ tu lao lato ga regaꞌnnan gaꞌalaꞌ yedyi Betsaida.
42009011	Bëꞌ unezi ja benëꞌ azioguëꞌ ruꞌa yedyila, naꞌ uyojëꞌ ganꞌ zënëꞌ. Naꞌ beziꞌnëꞌ lejëꞌ udixogueꞌnëꞌ lejëꞌ quie yelaꞌ rnabëꞌ quie Diuzi. Lëzi beyuerënëꞌ ja benꞌ raca z̃hueꞌ.
42009012	Biz̃i bardzeꞌ baraꞌ dza, ubigaꞌ ja benꞌ quiëꞌ ganꞌ zënëꞌ rëbijëꞌ lëbëꞌ: ―Gudyi ja benëꞌ yeyojëꞌ con ga reꞌ yedyi gaꞌalaꞌ ta tzetilojëꞌ ta gaojëꞌ ta yezilaꞌadyiꞌjëꞌ, porque ganꞌ zëro niga, bide ta gaojëꞌ.
42009013	Naꞌra una Jesús rëbinëꞌ ja benꞌ quienëꞌ: ―Ulehueꞌ ja benëꞌ ni ta gaojëꞌ. Naꞌra unajëꞌ rëbijëꞌ Jesús: ―Binuꞌandoꞌ tazë. Gaꞌyoꞌzi yëta xtila len ichopa bela ta nuꞌandoꞌ. Lëzin de chi bitziondoꞌ tzegueꞌndoꞌ mazara ta gao ja benꞌ niga. ―Canaꞌ unajëꞌ rëbijëꞌ Jesús.
42009014	Naꞌ biz̃i nitaꞌ ca du gaꞌyoꞌ mila beꞌmbyu ganꞌ zë Jesús. Naꞌra una Jesús rëbinëꞌ ja benꞌ quienëꞌ: ―Uleyëbijëꞌ cueꞌjëꞌ lao gatzo gayuhua huiojëꞌ.
42009015	Canaꞌ ureꞌjëꞌ lao gatzo gayuhua huiojëꞌ lao yugulujëꞌ.
42009016	Naꞌra uz̃iꞌ Jesús lao gaꞌyoꞌ yëta xtila len lao chopa bela bazënëꞌn. Naꞌ unëꞌë ladza unëꞌ rëbinëꞌ Diuzi “Diuxcaleloꞌ.” Ude naꞌ, bëꞌnëꞌn ja benꞌ quienëꞌ ta quisijëꞌn hueꞌjëꞌ ta gao ja benꞌ reꞌ.
42009017	Biz̃i udao yugulutejëꞌ belojëꞌ. Ude naꞌ besedzaꞌjëꞌ chipchopa gaꞌ naga ja ta yoz̃o beganꞌ.
42009018	Biz̃i bdyin tu dza zulë Jesús ja benꞌ quienëꞌ tu cuinzijëꞌ cati bëꞌlë Jesús Diuzi diꞌidzaꞌ. Naꞌ unëꞌ rëbinëꞌ ja benꞌ quienëꞌ: ―¿Nuz̃i na ja benëꞌ nacaꞌ nëꞌëdiꞌ?
42009019	Naꞌra una ja benꞌ quienëꞌ rëbijëꞌ lëbëꞌ: ―Balajëꞌ najëꞌ luëꞌ nacoꞌ Juan bautista, naꞌ ibalajëꞌ najëꞌ nacoꞌ Elías. Pero ibalajëꞌ najëꞌ nacoꞌ benꞌ udixogueꞌrë xtiꞌidzaꞌ Diuzi tiempote, benꞌ beban.
42009020	Caora naꞌ unëꞌ rëbinëꞌ ja benꞌ quienëꞌ: ―¿Naꞌa leꞌe, nuz̃i nale nacaꞌ nëꞌëdiꞌ? Naꞌ una Pedro: ―Luëꞌ nacoꞌ benꞌ Cristo, benꞌ useꞌelaꞌ Diuzi.
42009021	Biz̃i Jesús unëꞌ gudyinëꞌ lejëꞌ dyëꞌëdi ta biyëbijëꞌ benëꞌ naquëꞌ benꞌ Cristo, benꞌ useꞌelaꞌ Diuzi.
42009022	Naꞌ unëꞌ rëbinëꞌ lejëꞌ: ―Nëꞌëdiꞌ, bichi yugulu benëꞌ, lega yedzagalaohuaꞌ. Ja benꞌ rnabëꞌ, len ja xanꞌ pxuzi, len ja benꞌ rsëdi ley quie Moisés, huaruꞌunlaꞌadyiꞌjëꞌ nëꞌëdiꞌ, gutijëꞌ nëꞌëdiꞌ. Pero te gaca lao tzona dza, huebanaꞌ.
42009023	Lëzi unarëꞌ rëbinëꞌ lejëꞌ: ―Chi nu ja benꞌ reꞌen inao nëꞌëdiꞌ, ruen zi bira inaojëꞌ ca rna pensari quiejëꞌ. Ruen zi biidzebijëꞌ inaojëꞌ nëꞌëdiꞌ yugu dza, baꞌalaꞌcazi ruen z̃udyi guti ja benëꞌ lejëꞌ.
42009024	Chi nu ja benꞌ rdzebi inaojëꞌ nëꞌëdiꞌ, danꞌ rdzebijëꞌ gatijëꞌ tanun quiaꞌ, bigataꞌ yelaꞌ neban quiejëꞌ tuzioli. Pero nu ja benꞌ bibdzebi inaojëꞌ nëꞌëdiꞌ, bibdzebijëꞌ gatijëꞌ tanun quiaꞌ, lëlëjëꞌ huataꞌcazi yelaꞌ neban quiejëꞌ tuzioli.
42009025	¿Biz̃i gan de quie nu benëꞌ anaca quiëꞌ lao yugulute ta de lao yedyi layu, chi bigataꞌ yelaꞌ neban quiëꞌ tuzioli?
42009026	Chi nu benꞌ chuꞌunlaꞌadyiꞌ nëꞌëdiꞌ yedueꞌjëꞌ hue quiejëꞌ canꞌ baoniaꞌ, lëzi nëꞌëdiꞌ, bichi yugulu benëꞌ, huaruꞌunlaꞌadyaꞌ lejëꞌ cati yeguidaꞌ inabiꞌa lao yedyi layu ca rey. Zeyuꞌa yelaꞌ huaca quie Xuzaꞌ Diuzi len ja ángel naca laꞌiya quienëꞌ.
42009027	Tali ca rniaꞌ leꞌe, binegati bala leꞌe nitaꞌ niga len nëꞌëdiꞌ tu binelëꞌële ca naca yelaꞌ huaca quie Diuzi.
42009028	Biz̃i bëꞌ guca lao xuna dza una Jesús canaꞌ, urënëꞌ tu lao yaꞌa ta hueꞌlënëꞌ Diuzi diꞌidzaꞌ. Naꞌ uquiëꞌnëꞌ Pedro, len Santiago, len Juan.
42009029	Biz̃i ca uzulaonëꞌ ruꞌelënëꞌ Diuzi diꞌidzaꞌ, canaꞌ betzaꞌ laohuëꞌ len z̃abanëꞌ gucan bezëri di.
42009030	Caora naꞌ labdyinte Moisés len Elías ga zë Jesús, ruꞌelëjëꞌ lëbëꞌ diꞌidzaꞌ.
42009031	Naꞌ tu xniꞌ z̃e ureꞌ ganꞌ zëjëꞌ tu ruꞌelëjëꞌ lëbëꞌ diꞌidzaꞌ unajëꞌ ca gaca quienëꞌ gatinëꞌ ciudad Jerusalén.
42009032	Baꞌalaꞌcazi Pedro len benꞌ laguedyinëꞌ barnatzeguen gasijëꞌ, begaꞌnjëꞌ rnaꞌjëꞌ ca naca yelaꞌ huaca quie Jesús bluꞌen ga zënëꞌ len chopa benꞌ ruꞌelënëꞌ diꞌidzaꞌ.
42009033	Biz̃i bëꞌ bezaꞌ ja benꞌ bëꞌlë Jesús diꞌidzaꞌ, naꞌ una Pedro rëbinëꞌ Jesús: ―Maestro, tahuen naꞌ zundoꞌ lëndoꞌ luëꞌ niga. Ben lato huendoꞌ tzona yuꞌu daoꞌ de guiz̃i. Huendoꞌ tun quioꞌ, itun quie Moisés, itun quie Elías. ―Canaꞌ una Pedro denꞌ binezinëꞌ bi nëꞌ.
42009034	Biz̃i ca naca ruꞌe Pedro diꞌidzaꞌ, bdyin tu beo bdubin lejëꞌ ganꞌ nitaꞌjëꞌ.
42009035	Biz̃i lado beo naꞌ bejëꞌ rchiꞌ Diuzi unëꞌ rëbinëꞌ lejëꞌ. ―Lëz̃iꞌinaꞌ niga, benꞌ nedyëꞌëdaꞌ. Ulezënaga quiëꞌ cabëꞌ nëꞌ naꞌ.
42009036	Ude bejëꞌ rchiꞌ Diuzi, blëꞌëjëꞌ ituzi Jesús zënëꞌ naꞌ. Ganura nitaꞌ len lëbëꞌ. Naꞌ begaꞌnjëꞌ bira unëjëꞌ. Lëzi bibi gudyijëꞌ ja benëꞌ ca guca quiejëꞌ ca blëꞌëjëꞌ.
42009037	Biz̃i bezu dza tula, beyëzijëꞌ ga zu yaꞌa. Caora naꞌ uyo benꞌ zë gula yetilalaojëꞌ Jesús.
42009038	Naꞌra unë tu benꞌ zë ladojëꞌ unëguëꞌ zidzo: ―Maestro, bë tu cule, inaꞌloꞌ z̃iꞌinaꞌ niga. Zelao tuzi lëbiꞌ naca z̃iꞌinaꞌ.
42009039	Yuꞌubiꞌ tu bichi be mala ruxun lëbiꞌ rbedyiyaꞌbiꞌ. Rde naꞌ reruꞌunnan lëbiꞌ layu, raca bdyinꞌ ruꞌabiꞌ. Lega rulëtzaguen lëbiꞌ, bireꞌennan usannan lëbiꞌ.
42009040	Bagudyaꞌ ja benꞌ quioꞌ ta yebiojëꞌ bichi be mala yuꞌubiꞌ, pero biuz̃aqueꞌjëꞌ.
42009041	Naꞌra una Jesús rëbinëꞌ ja benëꞌ: ―¡Leꞌe, benꞌ zidi yaladyiꞌ, biralele! ¿Ca balala dza reꞌennan sëliaꞌ leꞌe suedaꞌ canꞌ ruele? Yaxiꞌ z̃iꞌiloꞌ dehuaꞌabiꞌ niga.
42009042	Biz̃i cati bdyin biꞌ yuꞌu taxiꞌibiꞌ bago ganꞌ zë Jesús, udi taxiꞌibiꞌ lëbiꞌ layu, pxizeran lëbiꞌ. Naꞌra udila Jesús bichi be xiꞌibiꞌ yuꞌubiꞌ beron zeyon beyaca biꞌ. Ude naꞌ beyuꞌenëꞌbiꞌ xuzibiꞌ.
42009043	Biz̃i begaꞌn yugulu benꞌ nitaꞌ naꞌ bebanjëꞌ ca naca yelaꞌ huaca quie Diuzi bë Jesús. Tu reban ja benëꞌ, naꞌ una Jesús rëbinëꞌ ja benꞌ quienëꞌ:
42009044	―Ulezënaga dyëꞌëdi con canꞌ niaꞌ. Nëꞌëdiꞌ, bichi yugulu benëꞌ, usedyin ja benëꞌ nëꞌëdiꞌ lao naꞌa benꞌ rudie nëꞌëdiꞌ.
42009045	Biz̃i ja benꞌ quienëꞌ biuyoñeꞌejëꞌ ca unëꞌ. Binedyin hora ta tzioñeꞌejëꞌ canꞌ unëꞌ. Lëzi bireyaz̃ojëꞌ inabajëꞌ yexiꞌidzëꞌ lejëꞌ cabiz̃i unëꞌ.
42009046	Biz̃i ja benꞌ quie Jesús rtzalojëꞌ unajëꞌ: ―¿Nurla raꞌo gacararo belao cati idyinro ga zu Diuzi?
42009047	Pero nezi Jesús ca naca pensari racajëꞌ. Lëcanaꞌ uz̃iꞌnëꞌ tu xcuidiꞌ bzënëꞌbiꞌ cuëta lëꞌënëꞌ.
42009048	Naꞌra unëꞌ rëbinëꞌ ja benꞌ quienëꞌ: ―Chi nu ja benꞌ reziꞌ xcuidiꞌ niga tanun quiaꞌ, lëscanꞌ reziꞌrëjëꞌ nëꞌëdiꞌ. Chi nu ja benꞌ reziꞌ nëꞌëdiꞌ, lëscanꞌ reziꞌrëjëꞌ benꞌ useꞌelaꞌ nëꞌëdiꞌ. Quie lenaꞌ, nu leꞌe racalë laguedyi, biruele belao cuinle, lëbenꞌ naꞌ nacarëꞌ benꞌ belao entre leꞌe lao yugulule.
42009049	Naꞌra una Juan rëbinëꞌ Jesús: ―Maestro, bablëꞌëndoꞌ rda tu benꞌ rzëtoguëꞌ laoloꞌ rebionëꞌ bichi be xiꞌibiꞌ yuꞌu benëꞌ. Begadyindoꞌnëꞌ udilalëndoꞌnëꞌ, danꞌ ruenëꞌ canaꞌ birdalënëꞌ raꞌo.
42009050	Naꞌra una Jesús rëbinëꞌ Juan: ―Bihuegadyile benꞌ rue canꞌ, danꞌ nu benꞌ birue condre raꞌo, nacacazi quiejëꞌ ca quie benꞌ rnëculë raꞌo.
42009051	Biz̃i baruen bago idyin dza yeyo Jesús guibá, naꞌ uzëꞌë du laꞌadyiꞌnëꞌ bdzeꞌnëꞌ neza zionëꞌ ciudad Jerusalén.
42009052	Naꞌ aoseꞌelëꞌ benꞌ quienëꞌ udyialaojëꞌ ziojëꞌ tu yedyi quie estado Samaria ta quilojëꞌ lato ga idyinjëꞌ.
42009053	Biz̃i ja benꞌ Samaritano, biguꞌunjëꞌ huejëꞌ lato ta yegaꞌnjëꞌ ganꞌ, danꞌ nezijëꞌ baziojëꞌ ciudad Jerusalén.
42009054	Biz̃i cati be ja benꞌ quie Jesús cabëꞌ bë ja benꞌ Samaritano, naꞌra una Santiago len Juan rëbijëꞌ Jesús: ―Señor, ¿reꞌenloꞌ guëz̃iro guiꞌ zaꞌ guibá ta uzeinan utachin lejëꞌ cabëꞌ bë profeta Elías dza naꞌla?
42009055	Naꞌra unaꞌ Jesús lejëꞌ udilanëꞌ lejëꞌ unëꞌ rëbinëꞌ lejëꞌ: ―Leꞌe binezile ca pensari calëla yuꞌule, danꞌ unale canaꞌ.
42009056	Nëꞌëdiꞌ, bichi yugulu benëꞌ, quele bidaꞌ ta aodyiayaꞌ ja benëꞌ, bidaꞌ ta ute uselaꞌ lejëꞌ. Naꞌ uz̃iꞌjëꞌ ziojëꞌ yedyi tula.
42009057	Biz̃i aziojëꞌ yuꞌujëꞌ neza cati bdyin tu benꞌ unëꞌ rëbinëꞌ Jesús: ―¿Señor, huazaꞌliaꞌ luëꞌ con gatezi tzioꞌ?
42009058	Naꞌra una Jesús rëbinëꞌ lëbëꞌ: ―Zu beló ga rasi ja beꞌezaꞌ. Lëzi dyiarë lidyi bguini ga rasijabaꞌ. Pero nëꞌëdiꞌ, bichi yugulu benëꞌ, bizu lidyaꞌ ga idyinaꞌ suaꞌ.
42009059	Naꞌra una Jesús rëbinëꞌ benꞌ itu: ―Uda, unao nëꞌëdiꞌ. Naꞌ bequëbinëꞌ rëbinëꞌ Jesús: ―Señor, ben nëꞌëdiꞌ lato tzacacha xuzaꞌ.
42009060	Naꞌra una Jesús rëbinëꞌ lëbëꞌ: ―Bë lato ucachiꞌ ja benꞌ birue quie xtiꞌidzaꞌ Diuzi xuzoꞌ. Pero naꞌ luëꞌ, uda ta quixogueꞌloꞌ benëꞌ xtiꞌidzaꞌ Diuzi ca naca yelaꞌ rnabëꞌ quienëꞌ.
42009061	Naꞌra una itu benꞌ rëbinëꞌ Jesús: ―Señor, reꞌendaꞌ inaohuaꞌ luëꞌ, pero ben lato tzeguedyaꞌ ja benꞌ zu z̃an yuꞌu, chi usanjëꞌ nëꞌëdiꞌ ta inaohuaꞌ luëꞌ.
42009062	Naꞌra una Jesús rëbinëꞌ lëbëꞌ: ―Nu benꞌ birnaꞌ tuzi xnezaꞌ inaonëꞌ nëꞌëdiꞌ, chi reyëchonëꞌ rnaꞌnëꞌ xcuꞌudzule, lenaꞌ ruluꞌen rnan quienëꞌ inaonëꞌ neza tula. Naꞌ binaca quienëꞌ ga zu Diuzi rnabëꞌnëꞌ.
42010001	Bëꞌ ude unë Jesús diꞌidzaꞌ, naꞌ ulioguëꞌ itzona galo chi benëꞌ ta useꞌelaꞌnëꞌ chopa huiojëꞌ ziojëꞌ yedyi tu yedyi ta udyialaonezajëꞌ con ganꞌ tzio Jesús.
42010002	Naꞌra unëꞌ rëbinëꞌ lejëꞌ: ―Tali rniaꞌ leꞌe, nitaꞌ benꞌ zë, benꞌ rbeza uzënaga xtiꞌidzaꞌ Diuzi, naca quiejëꞌ ca quie usecho. Pero tu chopazijëꞌ naca benꞌ reziꞌ usecho quie Diuzi, benꞌ rguixogueꞌ xtiꞌidzëꞌ. Tanaꞌ lennaꞌ, ruguin inabale Diuzi iseꞌelëꞌ mazara benꞌ yeziꞌ usecho, benꞌ quixogueꞌ xtiꞌidzëꞌ.
42010003	Naꞌ uletzio leꞌe. Yezaꞌlaꞌadyiꞌle rseꞌelaꞌ leꞌe naca quiele ca quie becoꞌ z̃iꞌilaꞌ tziole lado ja benꞌ naca ca lobo.
42010004	Bihuaꞌale dumi, bihuaꞌale yëxo, bihuaꞌale ni itu cueꞌ guidi uliole. Lëzi bitzële hueꞌlële ja benëꞌ zë diꞌidzaꞌ tu neza ganꞌ ziole.
42010005	Cati bayuꞌule luꞌu yuꞌu quie benëꞌ, reyaꞌalaꞌ inale yëbile xanꞌ yuꞌu: “Huabëchi Diuzi chizi luꞌu guicho laxtaꞌole ganꞌ zule niga.”
42010006	Chi reziꞌjëꞌ leꞌe dyëꞌëdi, canaꞌ huabeꞌ chizi luꞌu guicho laxtaꞌojëꞌ. Pero chi bireziꞌjëꞌ leꞌe dyëꞌëdi, bicueꞌ chizi luꞌu guicho laxtaꞌojëꞌ.
42010007	Cati idyinle yuꞌu ganꞌ idyinle, naꞌazi sule, naꞌazi gaole yoꞌole con ca ta runjëꞌ. Nu benꞌ rue dyin, napëꞌ derecho quiz̃u xaꞌnnëꞌ lëbëꞌ. Tuzi yuꞌu ganꞌ idyinle naꞌ yegaꞌnle.
42010008	Cati idyinle tu yedyi ga reziꞌjëꞌ leꞌe, ulegao ta udyiajëꞌ laole gaole.
42010009	Lëzi yeyuele benꞌ raca z̃hueꞌ yedyi ganꞌ idyinle yëbilejëꞌ: “Babdyin dza hue quiele xtiꞌidzaꞌ Diuzi.”
42010010	Chi yedyi ganꞌ bdyinle biguꞌunjëꞌ yeziꞌjëꞌ leꞌe, uleta lao neza quiejëꞌ inale cani:
42010011	“Bëxte yu quie yedyi ni udaꞌn luꞌu huaracho quiendoꞌ, usisindoꞌn yedyibin ta nacan tu seña bibë quiele xtiꞌidzaꞌ Diuzi. Ruen zi inezile babdyin dza hue quiele xtiꞌidzaꞌ Diuzi.”
42010012	Rniaꞌ leꞌe, dza gaca juicio, huataꞌra castigo huala quie benꞌ yedyi bibeziꞌ leꞌe. Huacaran mazara cabëꞌ bë Diuzi quie ja benꞌ ciudad Sodoma dza naꞌla. Naꞌ una Jesús:
42010013	―¡Bayëchiꞌ gula gaca quie leꞌe, benꞌ yedyi Corazín! ¡Lëzi bayëchiꞌ gula gaca quie leꞌe, benꞌ yedyi Betsaida! Chi blëꞌë benꞌ yedyi Tiro len benꞌ yedyi Sidón ca yelaꞌ huaca bë Diuzi lao leꞌe, biunaojëꞌ huerajëꞌ tamala quiejëꞌ dza naꞌla. Chi blëꞌëjëꞌ, abetzaꞌjëꞌ pensari quiejëꞌ, gucojëꞌ laꞌariꞌ gaso, bdyiajëꞌ de guichojëꞌ ta uluꞌen banezijëꞌ ca tamala bëjëꞌ.
42010014	Quie lenaꞌ, cati bdyin dza hue Diuzi juicio, huataꞌra castigo huala gula quiele, quele ca castigo gaca quie benꞌ yedyi Tiro len benꞌ yedyi Sidón.
42010015	Naꞌra leꞌe, benꞌ yedyi Capernaum, biinale rlëꞌë Diuzi leꞌe benꞌ huen yeyole guibá, dechanꞌ leꞌe yeyole lao guiꞌ gabila. Naꞌ una Jesús rëbinëꞌ ja benꞌ quiëꞌ:
42010016	―Nu ja benꞌ ruzënaga quiele, canaꞌ ruzënagarëjëꞌ quiaꞌ. Nu ja benꞌ rusebiꞌ leꞌe, canaꞌ rusebiꞌrëjëꞌ nëꞌëdiꞌ. Chi nu benꞌ rusebiꞌ nëꞌëdiꞌ, canaꞌ rusebiꞌrëjëꞌ benꞌ useꞌelaꞌ nëꞌëdiꞌ.
42010017	Naꞌra cati bedyin tzona galo chi ja benꞌ useꞌelaꞌ Jesús, redaohuejëꞌ unajëꞌ rëbijëꞌ lëbëꞌ: ―Señor, lente ja bichi be xiꞌibiꞌ gulejan quiendoꞌ cati bzëtondoꞌ laoloꞌ.
42010018	Naꞌra una Jesús rëbinëꞌ lejëꞌ: ―Blëꞌëdaꞌ bguino xanꞌ taxiꞌibiꞌ Satanás z̃an guibá, uyëzin ca rëzi bdyito hueziuꞌ.
42010019	Naꞌra gunaꞌ leꞌe yelaꞌ huaca quiaꞌ ta uliole ja bëla, naꞌ uliole ja xuniꞌ, bibi huejabaꞌ quiele. Lëscanꞌ gunaꞌ leꞌe yelaꞌhuaca quiaꞌ ta huele gan xanꞌ taxiꞌibiꞌ bihuelënan leꞌe.
42010020	Tahuen naꞌ rale ja taxiꞌibiꞌ quiele. Pero lenaꞌ binacaten ta yedaohuele. Nacaran ta yedaohuele danꞌ bazu laole lëꞌë guichi quie Diuzi de guibá.
42010021	Lëhora naꞌ, du yuꞌu Jesús Bichi Be quie Diuzi, lega redaohuenëꞌ unëꞌ: ―Xuzaꞌ Diuzi, nacoꞌ benꞌ z̃e, nacoꞌ benꞌ rnabëꞌ guibá len lao yedyi layu. Luëꞌ pcachoꞌ yelaꞌ huaca quioꞌ quie ja benꞌ na rioñeꞌe. Naꞌ bluꞌeloꞌ yelaꞌ huaca quioꞌ ja benꞌ rale quioꞌ ca rue xcuidiꞌ ralebiꞌ quie xuzibiꞌ. Canaꞌ baoꞌ xuzaꞌ, danꞌ canaꞌ reꞌenloꞌ gaca.
42010022	’Lao naꞌa babën xuzaꞌ yugulute. Nunu nuebëꞌ nëꞌëdiꞌ ca nuebëꞌ xuzaꞌ nëꞌëdiꞌ. Lëscanꞌ nunu nuebëꞌ xuzaꞌ ca nuebiꞌa xuzaꞌ. Ja benꞌ baoliogaꞌ, lëlejëꞌ nuebëꞌjëꞌ xuzaꞌ.
42010023	Biz̃i unaꞌ Jesús ja benꞌ quienëꞌ, unëꞌ rëbinëꞌ lëzijëꞌ: ―Tahuen gula naca quie leꞌe, danꞌ rlëꞌële cabëꞌ ruaꞌ.
42010024	Rniaꞌ leꞌe canꞌ, danꞌ ja benꞌ zë, benꞌ udixogueꞌ xtiꞌidzaꞌ Diuzi dza naꞌ, len ja benꞌ naca rey, guꞌunjëꞌ ilëꞌëjëꞌ ca naca ta rlëꞌële, pero biblëꞌëjëꞌn. Guꞌunjëꞌ yejëꞌ ca naca ta rele, pero bibejëꞌn.
42010025	Biz̃i tu dza tula, uyo tu benꞌ rusëdi ley quie Moisés ganꞌ zë Jesús ta huenëꞌ Jesús prueba ca bi diꞌidzaꞌ yequëbinëꞌ. Naꞌ unëꞌ rëbinëꞌ Jesús: ―Maestro, ¿ca bi reyaꞌalaꞌ huaꞌ ta gataꞌ yelaꞌ neban quiaꞌ tuzioli?
42010026	Naꞌra una Jesús rëbinëꞌ lëbëꞌ: ―¿Biz̃i rna lëꞌë guichi ley quie Moisés? ¿Ca bi ca inaoꞌ rnën?
42010027	Naꞌra bequëbi benꞌ rusëdi ley quie Moisés unëꞌ rëbinëꞌ Jesús: ―“Reyaꞌalaꞌ idyëꞌëro Diuzi quiero du guicho du laꞌadyiꞌro. Lëzi reyaꞌalaꞌ idyëꞌëro laguedyiro cabëꞌ nedyëꞌëro cuinro.”
42010028	Biz̃i una Jesús rëbinëꞌ lëbëꞌ: ―Lagazi unaoꞌ. Chi hue quioꞌ ca unaoꞌ, huataꞌ yelaꞌ neban quioꞌ tuzioli.
42010029	Pero benꞌ rusëdi ley quie Moisés, guꞌunnëꞌ gacalënëꞌ cuinnëꞌ cabëꞌ diꞌidzaꞌ gudyinëꞌ Jesús. Canaꞌ unëꞌ rëbinëꞌ Jesús: ―¿Nuz̃i benꞌ naca laguedyaꞌ?
42010030	Naꞌra una Jesús rëbinëꞌ lëbëꞌ: ―Uzaꞌ tu benꞌ ciudad Jerusalén zionëꞌ yedyi Jericó. Biz̃i tu neza ganꞌ zionëꞌ, naꞌ bro ja benꞌ uban ulanjëꞌ ta nuꞌë. Bëꞌjëꞌ lëbëꞌ ziꞌ, pcaꞌnjëꞌ lëbëꞌ du guidinëꞌ. Begaꞌnnëꞌ tu neza, ilëꞌëtiꞌzi bigutinëꞌ.
42010031	Biz̃i naꞌ zio tu pxuzi tu neza ganꞌ de benꞌ naꞌ. Biz̃i bëꞌ blëꞌënëꞌ benꞌ de tu neza, naꞌ udenëꞌ tzalaꞌla zioguëꞌ yuꞌunëꞌ neza.
42010032	Lëscanꞌ uderë tu benꞌ naca z̃iꞌi suba Leví ganꞌ de benꞌ naca ziꞌ. Lëzi cati blëꞌënëꞌ benꞌ naꞌ, tu udezinëꞌ zionëꞌ yuꞌunëꞌ neza.
42010033	Lëzi zio tu benꞌ uzaꞌ tu yedyi quie estado Samaria tu neza ganꞌ de benꞌ naca ziꞌ. Biz̃i ca blëꞌënëꞌ lëbëꞌ ganꞌ denëꞌ, naꞌ beyëchiꞌlaꞌadyiꞌnëꞌ lëbëꞌ.
42010034	Naꞌra ubigaꞌnëꞌ ganꞌ de benꞌ naca ziꞌ, blaꞌonëꞌ aceite len vino ganꞌ naca hueꞌ. Ude naꞌ ptubinëꞌ laꞌariꞌ lao hueꞌ. Naꞌ pcuënëꞌ lëbëꞌ xcuꞌudzu bia quienëꞌ uquiëꞌnëꞌ lëbëꞌ con ganꞌ idyinjëꞌ yegaꞌnjëꞌ. Lëganꞌ naꞌ unëꞌë lëbëꞌ.
42010035	Biz̃i bezu dza tula, tu binesëꞌë, ulio benꞌ Samaria chopa dumi plata bëꞌnëꞌn benꞌ naca xanꞌ yuꞌu ganꞌ bdyinjëꞌ. Naꞌ unëꞌ rëbinëꞌ lëbëꞌ: “Gapoꞌ naꞌ hueꞌloꞌ ta gao benꞌ niga. Chi biguque dumi niga, naꞌ aozaꞌlaoraꞌ quiz̃ugaꞌ bëꞌ yediaꞌ tatula.”
42010036	Naꞌ una Jesús rëbinëꞌ benꞌ rusëdi ley quie Moisés: ―Pues rnabaꞌ luëꞌ, lao yuna ja benꞌ ude naꞌ, ¿ca nurlajëꞌ naca benꞌ laguedyi benꞌ guca ziꞌ?
42010037	Naꞌra una benꞌ rsëdi ley quie Moisés rëbinëꞌ Jesús: ―Benꞌ beyëchiꞌlaꞌadyiꞌ benꞌ guca ziꞌ. Naꞌra una Jesús rëbinëꞌ lëbëꞌ: ―Beyo, bërë con cabëꞌ bë benꞌ naꞌ, benꞌ beyëchiꞌlaꞌadyiꞌ benꞌ guca ziꞌ.
42010038	Naꞌ uzaꞌ Jesús uyuꞌunëꞌ neza zionëꞌ bdyinnëꞌ ga de tu yedyi. Lëganꞌ naꞌ zu tu nigula laonëꞌ Marta. Lëlëbëꞌ beziꞌnëꞌ Jesús z̃an yuꞌu quienëꞌ.
42010039	Naꞌ zu tu z̃ila Marta laonëꞌ María. Ureꞌnëꞌ xniꞌa Jesús ta uzënaganëꞌ cabëꞌ rna Jesús.
42010040	Pero lega rdyine Marta quie dyin quienëꞌ rusiñaꞌnëꞌ ta gaojëꞌ. Naꞌra ubigaꞌnëꞌ ga reꞌ Jesús unëꞌ rëbinëꞌ lëbëꞌ: ―Señor, ¿bixquienꞌ birdëbiloꞌ quiaꞌ nëꞌëdiꞌ? Apcaꞌn z̃ilaꞌ María nëꞌëdiꞌ. Tuzaꞌ ruaꞌ dyin niga. Gudyi z̃ilaꞌ tu diꞌidzaꞌ yeguidabiꞌ gacalëbiꞌ nëꞌëdiꞌ.
42010041	Naꞌra una Jesús rëbinëꞌ lëbëꞌ: ―Marta, Marta, lega rdyineloꞌ rdëbiloꞌ quie dyin quioꞌ.
42010042	Pero ta uzënagaro xtiꞌidzaꞌ Diuzi nacaran belao. Cabëꞌ rue María, reꞌbiꞌ ruzënagabiꞌ canꞌ niaꞌ, lenaꞌ nacaran huen. Bisaqueꞌ yëpaꞌbiꞌ: “Beyo, bicueꞌloꞌ uzënagoꞌ canꞌ rniaꞌ.”
42011001	Biz̃i bdyin tu dza uzu Jesús tu lao lato ga bëꞌlënëꞌ Diuzi diꞌidzaꞌ. Bëꞌ beyudyi bëꞌlënëꞌ Diuzi diꞌidzaꞌ, naꞌ unë tu benꞌ quienëꞌ rëbinëꞌ lënëꞌ: ―Señor, psëdi nëtoꞌ cabëꞌ huendoꞌ ta hueꞌlëndoꞌ Diuzi diꞌidzaꞌ cabëꞌ bë Juan psëdinëꞌ ja benꞌ quienëꞌ.
42011002	Naꞌra una Jesús rëbinëꞌ ja benꞌ quienëꞌ: ―Cati hueꞌlële Diuzi diꞌidzaꞌ, inale cani: Xuzindoꞌ Diuzi zuloꞌ guibá, naca laꞌiya laoloꞌ. Rbezandoꞌ guida dza inabëꞌloꞌ lao yedyi layu cabëꞌ rnabëꞌloꞌ guibá ga zuloꞌ.
42011003	Gunoꞌ ta gaondoꞌ quie naꞌadza cabëꞌ ta rdzioguendoꞌ.
42011004	Beziꞌz̃e quiendoꞌ tamala bëndoꞌ cabëꞌ reziꞌz̃endoꞌ tamala bë ja benëꞌ len nëtoꞌ. Gacalaoꞌ nëtoꞌ ta biiguinondoꞌ lao tamala, ucuasa ucuiꞌoloꞌtamala zaꞌ gaca quiendoꞌ. Amén.
42011005	Lëzi unarë Jesús rëbinëꞌ lejëꞌ: ―Ugunro lao tu leꞌe tziole gatzo yela lidyi tu amigo quiele yëbilenëꞌ: “Amigo, ben nëꞌëdiꞌ tzona yëta xtila
42011006	como danꞌ bablaꞌ tu biꞌ amigo quiaꞌ z̃an yuꞌu. Naꞌ bibi de ta huaꞌabiꞌ gaobiꞌ.”
42011007	Lëzi ugunro bequëbi benꞌ zu luꞌu yuꞌu unëꞌ: “Bihueloꞌ nëꞌëdiꞌ zëdi, danꞌ baneyeyo yuꞌu quiaꞌ. Lëzi arasi ja xcuidiꞌ quiaꞌ rz̃ubajabiꞌ lao cama len nëꞌëdiꞌ. Bisaqueꞌ chasaꞌ gunaꞌ luëꞌ danꞌ rnaboꞌ.”
42011008	Pues rniaꞌ leꞌe, chi lëbëꞌ biuyasëꞌ hueꞌnëꞌ ta rnaba benꞌ naꞌ, baꞌalaꞌcazi naquëꞌ biꞌ amigo quienëꞌ, reꞌen ca reꞌennan chasëꞌ hueꞌnëꞌ yugulu ta rdziogue amigo quienëꞌ tacuenda bira bizëdi huenëꞌ lëbëꞌ.
42011009	Cani rniaꞌ leꞌe: Ulenaba Diuzi ta rdzioguele, naꞌ gunnëꞌn. Ulequilo tali quie Diuzi, naꞌ huadzelan. Ulelidza Diuzi ganꞌ zunëꞌ, naꞌ huenëꞌ quiele.
42011010	Ruen zi huele canaꞌ, porque nu benꞌ rnaba Diuzi ta rdzioguenëꞌ, naꞌ hueꞌnëꞌn. Lëscanꞌ nu benꞌ rguilo tali quie Diuzi, naꞌ huadzelenëꞌn. Lëscanꞌ nu benꞌ rulidza Diuzi ganꞌ zunëꞌ, naꞌ huenëꞌ quienëꞌ.
42011011	’¿Bi ca nale leꞌe xuzi xcuidiꞌ? ¿Hueꞌle z̃iꞌile yola lao laza inababiꞌ yëta xtila? Lëzi, ¿hueꞌle z̃iꞌile bëlala lao laza inababiꞌ bela?
42011012	Lëzi, ¿hueꞌle z̃iꞌile xuniꞌla lao laza inababiꞌ chita?
42011013	Chi leꞌe, benꞌ rda lao yedyi layu niga, chi nezile hueꞌle z̃iꞌile tu tadyaꞌa, naꞌ biz̃i Xuzile Diuzi zu guibá, neziranëꞌ ca leꞌe hueꞌnëꞌ benëꞌ tu tadyaꞌa, hasta udzeꞌnëꞌ Bichi Be quienëꞌ luꞌu guicho laxtaꞌo ja benꞌ unaba len.
42011014	Biz̃i bdyin tu dza bebio Jesús tu bichi be xiꞌibiꞌ yuꞌu tu benꞌ bero. Caora bero bichi be xiꞌibiꞌ gan yuꞌun, labeyacate benꞌ naꞌ, benënëꞌ. Naꞌra begaꞌn ja benëꞌ bebanjëꞌ cabëꞌ guca quienëꞌ.
42011015	Canaꞌ una bala benëꞌ rëbijëꞌ laguedyijëꞌ: ―Conlë yelaꞌ huaca quie Beelzebú, benꞌ naca xanꞌ taxiꞌibiꞌ, rebio benꞌ niga bichi be xiꞌibiꞌ yuꞌu ja benëꞌ.
42011016	Biz̃i ibalajëꞌ unabajëꞌ hue Jesús tu yelaꞌ huaca quie Diuzi z̃an guibá chi tali naquëꞌ benꞌ useꞌelaꞌ Diuzi.
42011017	Pero banezi Jesús cabëꞌ pensari raca ja benëꞌ. Naꞌ unëꞌ rëbinëꞌ lejëꞌ: ―Chi tu cueꞌ gobierno gaca zë cueꞌ partido, chi tilalëjëꞌ laguedyijëꞌ benꞌ naca partido, bisue gobierno inabëꞌjëꞌ zidza. Lëzi chi gataꞌ dila quie ja benꞌ z̃an yuꞌu, huarojëꞌ huadzatzajëꞌ, bira saqueꞌ sujëꞌ tuzi.
42011018	Lëzi canaꞌ nacarë quie Satanás. Chi rbio Satanás laguedyi bichi be xiꞌibiꞌn yuꞌu benëꞌ, bira saqueꞌ inabëꞌnan zidza. Niaꞌ leꞌe canaꞌ, como danꞌ nale conlë yelaꞌ huaca quie Beelzebú rebiogaꞌ bichi be xiꞌibiꞌ yuꞌu ja benëꞌ.
42011019	Pero chi nacan tali ca nale, ¿biz̃i nale quie ja benꞌ naca leꞌe tuz̃e, ja benꞌ rebio bichi be xiꞌibiꞌ yuꞌurë ja benëꞌ? Lenan huanajëꞌ leꞌe bisaqueꞌ taxiꞌibiꞌ yebion laguedyi xiꞌibiꞌn.
42011020	Pero conlë yelaꞌ huaca quie Diuzi rebiogaꞌ bichi be xiꞌibiꞌ yuꞌu ja benëꞌ. Lenaꞌ uluꞌen azëcazi ladole yelaꞌ huaca quie Diuzi.
42011021	’Baruen quie Satanás ca quie tu benꞌ huala, benꞌ nuxu espada quie, benꞌ rapa lao yugulute ta de quie. Bisaqueꞌ tzuꞌu benꞌ tula siꞌ ta de quienëꞌ.
42011022	Naꞌra chi guida tu benꞌ hualara ca lëbëꞌ, benꞌ dera yelaꞌ huaca quie, huenëꞌ gan ucaxonëꞌ lëbëꞌ. Canaꞌ cubanëꞌ espada quienëꞌ ta rzugadyilenëꞌ. Canaꞌ siꞌnëꞌ lao yugulute ta de quienëꞌ.
42011023	’Nu benꞌ birnëcule nëꞌëdiꞌ, condre nëꞌëdiꞌ zënëꞌ. Lëzi nu benꞌ biracalë nëꞌëdiꞌ, condre nëꞌëdiꞌ ruenëꞌ. Naꞌ una Jesús:
42011024	―Biz̃i cati bero tu bichi be xiꞌibiꞌ ga yuꞌun benëꞌ, naꞌ rdan tu lao lato bidyi rguilon ga tzuꞌunan yezilaꞌadyiꞌn. Biz̃i cati birdzela ga tzuꞌun, naꞌ racan pensari: “Hueyaꞌa tatula ganꞌ brogaꞌ ta yeyuꞌa tatula.”
42011025	Biz̃i bëꞌ yedyinnan ganꞌ brona beꞌmbyu, anaca quienëꞌ ca quie tu z̃an yuꞌu neluba dyaꞌa, begaꞌnnan dyaꞌa gula.
42011026	Naꞌra tzion tzaxiꞌn igadyi bichi be xiꞌibiꞌ nacara mala ca len. Naꞌra tzuꞌu yugulujan beꞌmbyu. Biz̃i benꞌ naꞌ huacara mala quienëꞌ cabëꞌ naca quienëꞌ tanëro.
42011027	Tu rnë Jesús rëbinëꞌ benëꞌ, naꞌ unë tu nigula zidzo rëbinëꞌ Jesús: ―Naca huen quie nigula biꞌa bgaꞌadyiꞌ luëꞌ.
42011028	Naꞌra una Jesús rëbinëꞌ lëbëꞌ: ―Nacara huen quie benꞌ re rzënaga ca rna Diuzi, naꞌ rue quiejëꞌn.
42011029	Biz̃i bdyinra ja benꞌ zë ganꞌ zë Jesús, naꞌ uzulaonëꞌ unëꞌ rëbinëꞌ lejëꞌ: ―Benꞌ mala naca benꞌ nitaꞌ naꞌa. Rnabarëjëꞌ huaꞌ yelaꞌ huaca ta zaꞌ guibá ilëꞌëjëꞌ. Pero bihuaꞌ yelaꞌ huaca ta zaꞌ guibá ca reꞌenjëꞌ. Ca yelaꞌ huaca bë Diuzi lënëꞌ profeta Jonás, canaꞌ huerënëꞌ lënëꞌ nëꞌëdiꞌ.
42011030	Cabëꞌ guca quie Jonás, bë Diuzi yelaꞌ huaca len lëbëꞌ ta bluꞌenëꞌ ja benëꞌ nitaꞌ yedyi Nínive ga useꞌelaꞌ Diuzi lëbëꞌ, lëzi canaꞌ gacarë quiaꞌ nëꞌëdiꞌ, bichi yugulu benëꞌ. Hue Diuzi len nëꞌëdiꞌ tu yelaꞌ huaca ta uluꞌenëꞌ ja benꞌ nitaꞌ naꞌa de que useꞌelaꞌnëꞌ nëꞌëdiꞌ.
42011031	Dza gaca juicio cati ichuguli Diuzi quie ja benꞌ nitaꞌ naꞌa, lëcanaꞌ guida nigula rnabëꞌ lao yedyi nebaba Arabia ta ichugubëꞌnëꞌ quiele. Canaꞌ huenëꞌ como danꞌ lëbëꞌ uzëꞌë yedyi reꞌ zituꞌ zioguëꞌ yezënaguëꞌ ca ta rioñeꞌe Salomón dza naꞌla. Pero ladole zuaꞌ nëꞌëdiꞌ, benꞌ rnabëꞌra ca Salomón, naꞌ leꞌe biruzënagale quiaꞌ.
42011032	Lëzi dza gaca juicio cati ichuguli Diuzi quie ja benꞌ nitaꞌ naꞌa, lëcanaꞌ guida ja benꞌ unitaꞌ yedyi Nínive dza naꞌla ta ichugubëꞌjëꞌ quiele. Canaꞌ huejëꞌ como danꞌ lejëꞌ betzaꞌjëꞌ pensari quiejëꞌ caora cati bdyin Jonás udixogueꞌnëꞌ lejëꞌ xtiꞌidzaꞌ Diuzi. Pero ladole zuaꞌ nëꞌëdiꞌ, benꞌ rnabëꞌra ca Jonás, naꞌ leꞌe biruzënagale quiaꞌ. Naꞌ una Jesús:
42011033	―Ni tule biugaꞌalaꞌle lámpara ucuiꞌolen ga negachiꞌ, nica quixolen z̃an caja. Ruen zi ixubalen sibi ta useniꞌn ta ilëꞌë ja benꞌ zaꞌ tzuꞌu yuꞌu.
42011034	Naca laole ca quie tu lámpara rseniꞌn luꞌu guicho laxtaꞌole. Chi inaꞌle dyëꞌëdi hue quiele xtiꞌidzaꞌ Diuzi, lenaꞌ ruluꞌen quiele yuꞌu pensari quie Diuzi luꞌu guicho laxtaꞌole. Pero chi biinaꞌle dyëꞌëdi, chi bihue quiele xtiꞌidzaꞌ Diuzi, lenaꞌ ruluꞌen quiele rdale lao lato lao chula.
42011035	Gapale cuidado hue quiele xtiꞌidzaꞌ Diuzi ta bitale lao lato lao chula.
42011036	Chi rue quiele du guicho du laꞌadyiꞌle xtiꞌidzaꞌ Diuzi, canaꞌ tzioñeꞌele ca naca tali quie Diuzi, canaꞌ gaca quiele ca quie benꞌ zë lámpara ta useniꞌn ilëꞌënëꞌ ga zionëꞌ.
42011037	Biz̃i babeyudyi unë Jesús canaꞌ, naꞌra gudyi tu benꞌ partido fariseo Jesús ta tzionëꞌ z̃an yuꞌu quienëꞌ ta gaonëꞌ. Naꞌ zio Jesús uyuꞌunëꞌ luꞌu yuꞌu quienëꞌ yaqueꞌnëꞌ ruꞌa mesa.
42011038	Naꞌra tu bebanzi benꞌ partido fariseo rnëꞌë ta biudibi naꞌa Jesús tu sagaonëꞌ. Biunao Jesús ca naca costumbre unaojëꞌ rnajëꞌ danꞌ rguibi naꞌajëꞌ, canaꞌ neyërijëꞌ lao Diuzi.
42011039	Naꞌra una Jesús rëbinëꞌ lëbëꞌ: ―Leꞌe benꞌ partido fariseo, rguibile xcuꞌudzu plato taza quiele, pero leꞌe yuꞌu pensari mala luꞌu guicho laxtaꞌole, rbanle ruele tamedian quie laguedyile.
42011040	¡Leꞌe benꞌ zidi! ¿Binezile reꞌen Diuzi huerële yëri luꞌu guicho laxtaꞌole?
42011041	Pero chi reꞌenle huele yëri luꞌu guicho laxtaꞌole, ulehueꞌ ta de quiele ja benꞌ yëchiꞌ. Naꞌtera gacale yëri duz̃ele.
42011042	’¡Bayëchiꞌ gula naca quie leꞌe, benꞌ partido fariseo! Biz̃i lente guixiꞌ cuan ruꞌele Diuzi tu cueꞌn quie lao chi cueꞌna. Pero biruele bala ta yuꞌu niꞌa xnezi quie Diuzi, nica nedyëꞌële Diuzi. Lenaꞌ zacaꞌra huele, cala ca ta ruꞌele Diuzi tu cueꞌn quie lao chi cueꞌnan, pero rupaten reyaꞌalaꞌ huele.
42011043	’¡Bayëchiꞌ gula naca quie leꞌe, benꞌ partido fariseo! Lega raxele cueꞌle silla ga rbeꞌ ja benꞌ balaꞌana luꞌu idaoꞌ sinagoga. Naꞌ lëzi lega raxele gapalaꞌn benëꞌ leꞌe ga ziole yuꞌu neza.
42011044	’¡Bayëchiꞌ gula naca quie leꞌe, benꞌ rusëdi ley quie Moisés, len leꞌe, benꞌ partido fariseo! Leꞌe biruele tuzi ca nale. Naca quiele ca quie yerobá nadacon bëbi. Naꞌ biz̃i ja benëꞌ rdejëꞌ laonan binezijëꞌ chi yerobá naꞌ.
42011045	Naꞌra una tu benꞌ rusëdi ley quie Moisés rëbinëꞌ Jesús: ―Maestro, ca diꞌidzaꞌ unëloꞌ, lëzi rnëraoꞌ condre nëtoꞌ.
42011046	Naꞌra una Jesús rëbinëꞌ lejëꞌ: ―¡Bayëchiꞌ gula naca quie leꞌe, benꞌ rusëdi ley quie Moisés! Ruele cabëꞌ rue benꞌ rucuaꞌ yuaꞌ ziꞌi gula lao laguedyin tu ta bisuejëꞌ. Reꞌenle inao ja benëꞌ leꞌe, hue quiejëꞌ ca inale, naꞌ inale canaꞌ reꞌen Diuzi huejëꞌ, baꞌalaꞌcazi zëdi gula nacan ta hue quiejëꞌ len. Naꞌra leꞌe ni lëꞌëtiꞌ biyeyëchiꞌlaꞌadyiꞌle ja benëꞌ gacalële lejëꞌ ta hue quiejëꞌ len.
42011047	’¡Bayëchiꞌ gula naca quie leꞌe, benꞌ rusëdi ley quie Moisés! Como danꞌ cabëꞌ bë xuzixtaꞌole dza naꞌla bëtijëꞌ nu benꞌ uda udixogueꞌ xtiꞌidzaꞌ Diuzi, canaꞌ reꞌenle huerële.
42011048	Nacale de acuerdo con canꞌ bë xuzixtaꞌole. Chi leꞌe uzurële dza uzu xuzixtaꞌole, lëzi bëtile ja benꞌ uda udixogueꞌ xtiꞌidzaꞌ Diuzi. Gucalële lëbizi xuzixtaꞌole.
42011049	’Yelaꞌ rioñeꞌe quie Diuzi unëꞌ cani: “Huaseꞌelaꞌ ja benꞌ quixogueꞌ diꞌidzaꞌ quiaꞌ laojëꞌ. Naꞌra gutijëꞌ balajëꞌ, naꞌ hualaojëꞌ ibalajëꞌ.”
42011050	Pero leꞌe, benꞌ nitaꞌ naꞌa, huaziꞌ Diuzi cuenda quiele quie yelaꞌ guti quie yugulu ja benꞌ udixogueꞌ xtiꞌidzaꞌ Diuzi, desde dza ureꞌ lao yedyi layu.
42011051	Pues desde dza ulato ren quie Abel hasta dza bëtijëꞌ Zacarías luꞌu idaoꞌ xcuꞌudzu becugo, lëlenaꞌ huaziꞌ Diuzi cuenda quiele.
42011052	’¡Bayëchiꞌ gula naca quie leꞌe, benꞌ rusëdi ley quie Moisés! Leꞌe ruzaꞌagale tzioñeꞌe ja benëꞌ xtiꞌidzaꞌ Diuzi. Leꞌe birioñeꞌele xtiꞌidzaꞌ Diuzi, nica ruꞌele lato tzioñeꞌe ja benꞌ reꞌen tzioñeꞌe len. ―Canaꞌ una Jesús gudyinëꞌ lejëꞌ.
42011053	Bëꞌ una Jesús canꞌ gudyinëꞌ lejëꞌ, naꞌra bdzaꞌtzeguera ja benꞌ rusëdi ley quie Moisés, len ja benꞌ partido fariseo. Caora naꞌ uzulaojëꞌ ruejëꞌ lëbëꞌ zëdi unabajëꞌ lëbëꞌ mazara diꞌidzaꞌ.
42011054	Lega rbeꞌnaojëꞌ lëbëꞌ reꞌenjëꞌ huejëꞌ trampa quie Jesús ca diꞌidzaꞌ yequëbinëꞌ tacuenda ga gaojëꞌ lëbëꞌ xquia.
42012001	Biz̃i banitaꞌ benꞌ zë gula ga zë Jesús. Tantozi babdupa benꞌ zë, barquidiꞌjëꞌ laguedyijëꞌ. Naꞌra una Jesús rëbinëꞌ ja benꞌ quienëꞌ: ―Gapale cuidado bihuele ca rue ja benꞌ naca partido fariseo, danꞌ nacajëꞌ benꞌ rlidza Diuzi de diꞌidzaꞌ ladzazi.
42012002	Yugulu ta bë ja benëꞌ negachiꞌzi, decazide yezacalaon quiejëꞌ lao Diuzi cabëꞌ bëjëꞌ. Ni tu ta bë ja benëꞌ raquejëꞌ chi nunu blëꞌë, decazide yezacalaon quiejëꞌ lao Diuzi cabëꞌ bëjëꞌ.
42012003	Yugulu ca naca diꞌidzaꞌ negachiꞌ rna ja benëꞌ, huadyin dza yezacalaon quiejëꞌ lao Diuzi cabëꞌ diꞌidzaꞌ unajëꞌ. Lëzi yugulu diꞌidzaꞌ raque ja benëꞌ diꞌidzaꞌ negüiꞌo, huadyin dza inezi yugulu benëꞌ cabëꞌ diꞌidzaꞌ unajëꞌ. Naꞌ una Jesús:
42012004	―Leꞌe amigo quiaꞌ, rniaꞌ leꞌe: Biidzebile nu benꞌ reꞌen guti leꞌe, como danꞌ bëꞌ bagutijëꞌ leꞌe, bira bide bihuejëꞌ quiele.
42012005	Ta rniaꞌ leꞌe nu benꞌ reyaꞌalaꞌ idzebile. Reyaꞌalaꞌ idzebile Diuzi como danꞌ de yelaꞌ rnabëꞌ quienëꞌ yeziꞌnëꞌ yelaꞌ neban quie ja benëꞌ, naꞌ udzeꞌnëꞌ lejëꞌ luꞌu guiꞌ gabila.
42012006	’Lëscanꞌ rniaꞌ leꞌe: ¿Cala rutiꞌja benëꞌ gaꞌyoꞌ bguini daoꞌ lao chopa dumi daoꞌ lasi? Naꞌ biz̃i laꞌacazi nacabaꞌ bguini daoꞌ biz̃u, biralaꞌadyiꞌ Diuzi quiejabaꞌ.
42012007	Ta rniaꞌ leꞌe, hasta guitzaꞌ guichole nulaba Diuzi lao yuguluten. Biidzebile, zacaꞌrale lao Diuzi mazara ca ja bguini daoꞌ. Naꞌ una Jesús:
42012008	―Ta rniaꞌ leꞌe, nu benꞌ rnë cule nëꞌëdiꞌ lao ja benꞌ nitaꞌ lao yedyi layu, lëzi nëꞌëdiꞌ, bichi yugulu benëꞌ, huaniaꞌ cule lejëꞌ lao ja ángel quie Diuzi.
42012009	Pero nu ja benꞌ bichezilaꞌadyiꞌ nëꞌëdiꞌ lao ja benꞌ nitaꞌ lao yedyi layu, lëzi nëꞌëdiꞌ bichezilaꞌadyaꞌ lejëꞌ lao ja ángel quie Diuzi.
42012010	’Nu benꞌ rnëxiꞌibiꞌ condre nëꞌëdiꞌ, bichi yugulu benëꞌ, ruꞌen lato yeziꞌz̃e Diuzi quiejëꞌ. Pero nu benꞌ rnëxiꞌibiꞌ condre Bichi Be quie Diuzi, biyeziꞌz̃e Diuzi quiejëꞌ.
42012011	’Cati usedyinjëꞌ leꞌe lao naꞌa benꞌ napa dyin luꞌu idaoꞌ sinagoga, o chi lao naꞌa ja juez, o chi lao naꞌa ja benꞌ rnabëꞌ, bidëbile bi diꞌidzaꞌ inale yequëbile yëbilejëꞌ.
42012012	Cati idyin hora inale yequëbile yëbilejëꞌ, caora naꞌ huacalë Bichi Be quie Diuzi leꞌe bi inale yequëbile yëbilejëꞌ.
42012013	Biz̃i lado ja benꞌ naꞌ, uzë tu benëꞌ unëꞌ rëbinëꞌ Jesús: ―Maestro, aguti xuzaꞌ. Gudyi benꞌ bichaꞌ gunnëꞌ ta de quie xuzaꞌ ca tu ta reduꞌuledaꞌ siꞌa.
42012014	Naꞌra una Jesús rëbinëꞌ lëbëꞌ: ―Rniaꞌ luëꞌ, binacan dyin quiaꞌ para huaꞌa laze quiele quie ta de quie xuzile.
42012015	Lëscanꞌ unëꞌ rëbinëꞌ lejëꞌ: ―Gapale cuidado ta bisaꞌlaꞌadyiꞌle ta de lao yedyi layu, como danꞌ nacaran belao quiele gataꞌ yelaꞌ neban quiele tuzioli, quele ca ta saꞌlaꞌadyiꞌle ta de lao yedyi layu.
42012016	Naꞌra una Jesús tu ejemplo cani: ―Uzu tu benꞌ uñaꞌa. Guzanëꞌ lao yu quienëꞌ. Lega guca usecho quienëꞌ.
42012017	Biz̃i benꞌ uñaꞌa guquëꞌ pensari unëꞌ: “¿Ca biz̃i huaꞌ? Bide ga udziꞌa usecho quiaꞌ, danꞌ lega gucana.”
42012018	Lenaꞌ guquëꞌ pensari unëꞌ: “Banezdaꞌ ca ta huaꞌ. Uquinugaꞌ yuꞌu ga udziꞌa usecho, bigaquen. Lenaꞌ hueraꞌ taz̃era tacuenda gaquen ga udziꞌa usecho quiaꞌ len yugulu ta de quiaꞌ.”
42012019	Lëscanꞌ guquëꞌ pensari unëꞌ cuinzinëꞌ: “Lega guca usecho quiaꞌ. Huaquen lao zë iza. Quie lenaꞌ abdyin hora yezilaꞌadyaꞌ, zuaꞌ contento, yoꞌogaꞌ, gaohuaꞌ.”
42012020	Pero naꞌ una Diuzi rëbinëꞌ benꞌ uñaꞌa: “Benꞌ tondo luëꞌ, naꞌayela gatioꞌ. Naꞌ yugulu ta de quioꞌ, ¿nuz̃i gaca quie len?”
42012021	Canaꞌ nacan quie benꞌ uñaꞌa chi rcuezanëꞌ quiëꞌ cuinzinëꞌ dza rdanëꞌ lao yedyi layu. Naꞌ biz̃i Diuzi rlëꞌënëꞌ lëbëꞌ benꞌ yëchiꞌ gula.
42012022	Beyudyi una Jesús canaꞌ, unëꞌ rëbinëꞌ ja benꞌ quienëꞌ: ―Con ca rniaꞌ leꞌe, bidëbile ga zaꞌ ta gaole. Bidëbile ga zaꞌ ta gacole.
42012023	Nacaran belao hue quiele xtiꞌidzaꞌ Diuzi dza rdale lao yedyi layu, quele ca ta idëbile ga zaꞌ ta gaole, ta gacole.
42012024	Ulenaꞌcara ca raca quie ja bguini. Birazaraꞌnjabaꞌ, biruerëjabaꞌ ga udzeꞌjabaꞌ ta gaobaꞌ, denꞌ rgaocazi Diuzi lejabaꞌ. Naꞌ biz̃i leꞌe, ¡zacaꞌrale ca ja bguini!
42012025	Nitu nitule, baꞌalaꞌcazi rdëbitzeguele, bisaqueꞌ udaꞌrale ni itu hora ta yezurale lao yedyi layu bëꞌ beya dza quiele.
42012026	Naꞌ chi ni ilëꞌëtiꞌ bisaqueꞌ udaꞌrale yezurale lao yedyi layu bëꞌ beya dza quiele, ¿bixquienꞌ rdëbile ga zaꞌ ta gaole, ga zaꞌ ta gacole?
42012027	’Ulenaꞌcara ca reꞌeni ja yo. Biruejan dyin, biraꞌaban yëla. Naꞌ biz̃i rniaꞌ leꞌe, ni rey Salomón, baꞌalaꞌcazi guconëꞌ laꞌariꞌ tzaoꞌ, laꞌariꞌ baquitu, bibetilan lëbizi yelaꞌ baquitu quie yo.
42012028	Cabëꞌ rue Diuzi rapëꞌ yo ta de lao layëla, baꞌalaꞌcazi gaca tu chopa dza huabidyin tzuꞌun laguiꞌ tzeinan, canaꞌ huaparë Diuzi leꞌe, pero mazara leꞌe, leꞌe benꞌ rdëbi ga zaꞌ ta gaole, ga zaꞌ ta gacole.
42012029	Quie lennaꞌ, bitale idëbile quilole ga zaꞌ ta gaole, ga zaꞌ ta yoꞌole.
42012030	Bihuele canaꞌ, danꞌ canaꞌ rue ja benꞌ rda lao yedyi layu, rdëbijëꞌ bi ta gataꞌ quiejëꞌ. Pero zucazi Xuziro Diuzi, rnëꞌë leꞌe, banezinëꞌ bi ta rdzioguele.
42012031	Ta nacaran belao hue quiele inaole xneza Diuzi, lëcanaꞌ gunnëꞌ lao yugulute ta rdzioguele. Naꞌ una Jesús:
42012032	―Bidzebile, nacale ca quie becoꞌ z̃iꞌilaꞌ quiaꞌ, bia napaꞌ. Baꞌalaꞌcazi naca tu chopale, lega redaohue Xuziro Diuzi gunnëꞌ lato yedyinle ga zunëꞌ rnabëꞌnëꞌ.
42012033	Ulegutiꞌ ta de quiele. Dumi danꞌ gutiꞌle ta de quiele, naꞌ ulehueꞌn benꞌbide quie. Canaꞌ huacara tadyaꞌa quiele guibá, gun Diuzi quiele ta de guibá. Naꞌ ta gataꞌ quiele guibá, bisaqueꞌ cuan benëꞌ len, nica nu tzuꞌu udyiaguiꞌ len.
42012034	Con ga reꞌenle gataꞌ yelaꞌ uñaꞌa quiele, chi lao yedyi layu, chi guibá, lenanꞌ uluꞌen ca bi pensari racale, chi quie cuinzile, chi quie Diuzi. Naꞌ una Jesús:
42012035	―Ulesu listo, ulehue ca rue benꞌ rugaꞌalaꞌ lámpara quie, barbezëꞌ chi benꞌ idyin z̃an yuꞌu.
42012036	Reyaꞌalaꞌ huele ca rue benꞌ zu rapa z̃an yuꞌu quie xaꞌne, benꞌ rbeza bëꞌ yedyin xaꞌnnëꞌ ganꞌ tzioguëꞌ ga raca huetzaganaꞌ. Rbezëꞌ ulidza xaꞌnnëꞌ lëbëꞌ ruꞌa yuꞌu ta isaloguëꞌ ta yeyuꞌu xaꞌnnëꞌ.
42012037	Tahuen gula naca quie benꞌ rapa yuꞌu bëꞌ yedyin xaꞌnnëꞌ, ilëꞌënëꞌ zuëꞌ, rnëꞌë birasinëꞌ. Lëlenaꞌ nacan tali rniaꞌ leꞌe, cuin xaꞌnnëꞌ huabëchinëꞌ lëbëꞌ lao mesa, hueꞌnëꞌ laze ta gao benꞌ rapa yuꞌu.
42012038	Lëzi tahuen gula naca quie benꞌ rapa yuꞌu chi zuëꞌ rnëꞌë birasinëꞌ bëꞌ yedyin xaꞌnnëꞌ, baꞌalaꞌcazi du gatzo yela, baꞌalaꞌcazi du bala.
42012039	Uzënagale ca rniaꞌ leꞌe ni. Chi tu benꞌ xanꞌ yuꞌu inezinëꞌ bi hora idyin benꞌ uban, naꞌra sunëꞌ inëꞌë bigasinëꞌ, bihuëꞌnëꞌ lato ta tzuꞌu benꞌ uban luꞌu yuꞌu ta cuannëꞌ ta de quienëꞌ.
42012040	Naꞌ biz̃i leꞌe, ulesu listo cuezale yeguidaꞌ, como danꞌ caora bibi pensari racale yeguidaꞌ, lao durpendizi yeguidaꞌ lao yedyi layu nëꞌëdiꞌ, bichi yugulu benëꞌ.
42012041	Naꞌra una Pedro rëbinëꞌ Jesús: ―¿Señor, unëloꞌ diꞌidzaꞌ ta nacan irupa iyunala para nëtoꞌzi o chi unëloꞌn lao duz̃etela?
42012042	Naꞌra una Jesús rëbinëꞌ lëbëꞌ: ―Rniaꞌ diꞌidzaꞌ ta nacan irupa iyunala para nutezi benꞌ rioñeꞌe, para nutezi benꞌ ruzu diꞌidzaꞌ ca rna xaꞌnnëꞌ. Lëbenꞌ naꞌ hue xaꞌnnëꞌ ladyinaꞌanëꞌ ta inëꞌë benꞌ nitaꞌ z̃an yuꞌu quienëꞌ ta hueꞌnëꞌ ta gaojëꞌ caora idyin hora gaojëꞌ.
42012043	Tahuen gula gaca quie benꞌ zu rapa yuꞌu quie xaꞌnnëꞌ, chi bëꞌ yedyin xaꞌnnëꞌ ilëꞌënëꞌ rzuguëꞌ diꞌidzaꞌ con canꞌ gudyinëꞌ xaꞌnnëꞌ lënëꞌ.
42012044	Tali ca rniaꞌ, benꞌ naca xanꞌ yuꞌu, hueꞌnëꞌ ladyinaꞌa yugulu ta de quienëꞌ lao naꞌa benꞌ udapa yuꞌu quiëꞌ.
42012045	Biz̃i chanꞌ benꞌ zu rapa z̃an yuꞌu quie xaꞌnnëꞌ, chi racanëꞌ pensari huadzë xaꞌnnëꞌ biyedyinnezëꞌ, chi sulaonëꞌ tilalënëꞌ inëlënëꞌ ja benꞌ rue dyin z̃an yuꞌu quie xaꞌnnëꞌ, chi sulaocalanëꞌ gaonëꞌ yoꞌonëꞌ xudyinëꞌ,
42012046	naꞌra bëꞌ yedyin xaꞌnnëꞌ dza birbezëꞌ yedyin xaꞌnnëꞌ, hualëꞌënëꞌ canꞌ ruenëꞌ, huenëꞌ lëbëꞌ tu castigo huala gula, iseꞌelëꞌ lëbëꞌ ta tzionëꞌ lado ja los demás benꞌ bibzu diꞌidzaꞌ quiëꞌ.
42012047	’Nu benꞌ zu lao xaꞌnnëꞌ nezinëꞌ ca ta reꞌen xaꞌnnëꞌ huenëꞌ, denꞌ bibzunëꞌ diꞌidzaꞌ huenëꞌ ca guꞌun xaꞌnnëꞌ, huataꞌ castigo huala gula quienëꞌ.
42012048	Pero nu benꞌ zu lao xaꞌnnëꞌ, pero binezinëꞌ ca ta reꞌen xaꞌnnëꞌ huenëꞌ, pues baꞌalaꞌcazi reyaꞌalaꞌ gataꞌ castigo quienëꞌ cabëꞌ bënëꞌ, pero danꞌ biunezinëꞌ canꞌ bënëꞌ, yubëꞌëzi castigo gataꞌ quienëꞌ. Nu benꞌ bëꞌ Diuzi taz̃e, lëlëbëꞌ yenaba Diuzi yeyuꞌenëꞌ taz̃era. Lëscanꞌ nu benꞌ pcaꞌn Diuzi tazë lao nëꞌë, lëlëbëꞌ yenaba Diuzi usedyinnëꞌ tazëra lao nëꞌë. Naꞌ una Jesús:
42012049	―Nëꞌëdiꞌ bidaꞌ ta cuëchaꞌ ca quie guiꞌ lao yedyi layu. Lenaꞌ reꞌentzeguedaꞌ gaꞌalaꞌn naꞌa.
42012050	Bazaꞌ dza gatiaꞌ lëꞌë yaga cruzo. Lega rutëbin nëꞌëdiꞌ rbezaꞌ bëꞌ yeyudyi gatiaꞌ.
42012051	Naꞌ rniaꞌ leꞌe, ¿raquele bidaꞌ lao yedyi layu ta bira gataꞌ zëdi huedila quiele? Rniaꞌ leꞌe, quele lenaꞌ bidaꞌ, dechanꞌ bidaꞌ ta iro chopa cueꞌ ja benꞌ nitaꞌ lao yedyi layu.
42012052	Ga sulaon naꞌa, ga sulaon quie dza zazaꞌra. Huaca quie lao gaꞌyoꞌ benꞌ nitaꞌ z̃an yuꞌu, huarojëꞌ chopa cueꞌ. Tzonajëꞌ huaca condre quie chopajëꞌ. Naꞌ ichopajëꞌ huaca condre quie tzonajëꞌ.
42012053	Huaca xuzi z̃naꞌ xcuidiꞌ condre quie z̃iꞌijëꞌ. Naꞌ huaca z̃iꞌijëꞌ condre quie xuzi z̃naꞌjabiꞌ. Huaca z̃naꞌ beꞌmbyu condre quie z̃ualidyinëꞌ. Naꞌ huaca z̃ualidyinëꞌ condre quie benꞌ gula quienëꞌ.
42012054	Naꞌra una Jesús rëbinëꞌ ja benꞌ nitaꞌ naꞌ: ―Cati rlëꞌële rasa beo ga reguin obidza, lenaꞌ inale huen nisayo, naꞌra huen cabëꞌ nale.
42012055	Lëzi cati rlëꞌële bazaꞌ be tzalaꞌ ga reguin obidza, lenaꞌ inale huen z̃la, naꞌra huen cabëꞌ nale.
42012056	Leꞌe benꞌ rlidza Diuzi de diꞌidzaꞌ ladzazi, banezile huele pensari canꞌ hue beo len canꞌ hue be, ¿naꞌ bixquienꞌ binezile huele pensari canꞌ raca quiele dza rdale lao yedyi layu? Naꞌ una Jesús:
42012057	―¿Bixquienꞌ biracale pensari ca naca tali ca reyaꞌalaꞌ huele?
42012058	Chi zu tu benꞌ reyaꞌalaꞌle quie, naꞌ reꞌennëꞌ quiz̃ole quienëꞌ uaquiëꞌnëꞌ leꞌe lao benꞌ napa dyin, ruen zi yegaꞌntzaꞌole laonëꞌ tu neza tu binedyinle lao benꞌ napa dyin. Chi baziolëlenëꞌ lao juez, hue juez mandado udzeꞌ policía leꞌe luꞌu dyiguiba.
42012059	Naꞌ rniaꞌ leꞌe, gabi yerole hasta que quiz̃ole yugulute ca ta reyaꞌalaꞌle.
42013001	Lëhora naꞌ bdyin ja benëꞌ rëbijëꞌ Jesús canꞌ bë Pilato bëtinëꞌ chopa tzona benꞌ estado Galilea. Pquixinëꞌ ren quiejëꞌ len ren quie bia guixiꞌ ta bdyiajëꞌ lao becugo quie idaoꞌ rnabëꞌra zu ciudad Jerusalén.
42013002	Naꞌ una Jesús rëbinëꞌ lejëꞌ: ―¿Ca biz̃i pensari racale cabëꞌ guca quie ja benꞌ Galilea? ¿Raquele nacarajëꞌ benꞌ bëra tamala quie, quele ca ja benꞌ lao yedyi quiele?
42013003	Naꞌra rniaꞌ leꞌe, binacan canꞌ. Naꞌ leꞌe, chi biyetzaꞌle pensari quiele inaole xneza Diuzi, biyeziꞌ Diuzi leꞌe.
42013004	¿Ca biz̃i pensari racale cabëꞌ guca quie ja chiꞌinuꞌbetzona ja benꞌ guti bdacoꞌ torre Siloé lejëꞌ? ¿Raquele nacarajëꞌ benꞌ de dulaꞌ xquia quie, quele ca ja los demás benꞌ nitaꞌ lao ciudad Jerusalén?
42013005	Lenaꞌ rniaꞌ leꞌe, binacan canꞌ. Naꞌ leꞌe chi biyetzaꞌle pensari quiele inaole xneza Diuzi, biyeziꞌ Diuzi leꞌe.
42013006	Naꞌra una Jesús tu ejemplo ni: ―Uzu tu beꞌmbyu zu tu yaga higo quienëꞌ lao layela quienëꞌ. Naꞌra uzëꞌë zioguëꞌ tzenaꞌnëꞌn chi badyian higo, naꞌ blëꞌënëꞌ ni tu higo bidyia lao yaga.
42013007	Naꞌra una benꞌ zu yaga higo quie, rëbinëꞌ benꞌ rapa layela quiëꞌ: “Unaꞌcara, azio tzona iza ridaꞌ rdenaꞌa yaga higo ni chi dyian taz̃ixi, pero ni tu higo binelëꞌëdaꞌ cuialaonan. Mejorla ichuguloꞌn, ¿bixquienꞌ ruꞌeron lato zun layu niga, chi birbian higo?”
42013008	Naꞌra una benꞌ rapa layela rëbinëꞌ xaꞌnnëꞌ: “Señor, psan quien, biichuguron zazugaran itu iza naꞌa. Ta huaꞌ cuëchaꞌ tu pozo z̃annan tacuenda udyiaꞌn bena.
42013009	Con ca huaꞌ quien, a ver chi bicuian taz̃ixi. Pero chi bicuian taz̃ixi, naꞌtera ichuguron.”
42013010	Uzu tu dza saodo, dza huezilaꞌadyiꞌ quiejëꞌ, uyuꞌu Jesús luꞌu idaoꞌ sinagoga ga rsëdinëꞌ ja benëꞌ.
42013011	Lëganꞌ naꞌ zë tu nigula raca z̃hueꞌnëꞌ. Azio chiꞌinuꞌbetzona iza uyuꞌunëꞌ tu bichi be xiꞌibiꞌ, naꞌ becaꞌnnan lëbëꞌ bego, bira guca yelinëꞌ.
42013012	Biz̃i cati blëꞌë Jesús lëbëꞌ, naꞌ guz̃inëꞌ lëbëꞌ unëꞌ rëbinëꞌ lëbëꞌ: ―Nigula, hueyuaꞌ luëꞌ ca naca yelaꞌ hueꞌ yuꞌuloꞌ.
42013013	Naꞌra bdaꞌ naꞌanëꞌ xcuꞌudzu nigula. Caora bdaꞌnëꞌ nëꞌë nigula, labelitenëꞌ. Naꞌ uzulaonëꞌ ruenëꞌ Diuzi benꞌ z̃e.
42013014	Pero lega bdzaꞌ benꞌ napa dyin luꞌu idaoꞌ sinagoga, danꞌ beyue Jesús benꞌ xcuꞌudzu bego dza huezilaꞌadyiꞌ. Naꞌra unë benꞌ napa dyin luꞌu idaoꞌ sinagoga rëbinëꞌ ja benëꞌ: ―Xopa dza nacan ta huero dyin. Lëdza naꞌ reyaꞌalaꞌ guida benꞌ raca z̃hueꞌ ta iyacajëꞌ, quele naꞌadza huezilaꞌadyiꞌ.
42013015	Naꞌra una Jesús rëbinëꞌ lëbëꞌ: ―Luëꞌ benꞌ rlidza Diuzi de diꞌidzaꞌ ladzazi, ¿cala rxëdyoꞌ huaga quioꞌ o burro quioꞌ ta tzehuaꞌaloꞌbaꞌ yoꞌobaꞌ nisa dza huezilaꞌadyiꞌ?
42013016	Naꞌ nigula niga naquëꞌ z̃iꞌi suba Abraham. Naꞌ biz̃i xanꞌ taxiꞌibiꞌ Satanás nuquion lëbëꞌ nuen bego xcuꞌudzunëꞌ azio chiꞌinuꞌbetzona iza. Naꞌ biz̃i luëꞌ, ¿bixquienꞌ naoꞌ bireyaꞌalaꞌ yexëdyaꞌ tanuquio xanꞌ taxiꞌibiꞌ nigula ni dza huezilaꞌadyiꞌ?
42013017	Biz̃i caora una Jesús canꞌ, bedueꞌtzegue ja benꞌ rue condre lëbëꞌ. Pero ja los demás benëꞌ, lega redaohuejëꞌ blëꞌëjëꞌ ca yelaꞌ huaca babë Jesús.
42013018	Naꞌra una Jesús rëbinëꞌ ja benëꞌ: ―¿Ca biz̃i huaꞌ ta yexiꞌidzaꞌ leꞌe ca naca ga rnabëꞌ Diuzi? ¿Ca bi diꞌidzaꞌ reꞌennan iniaꞌ leꞌe ta inezile dyëꞌëdi?
42013019	Nacan ca quie tu bini mostaza ta guza tu benëꞌ lao layu quiëꞌ. Naꞌ biz̃i bini mostaza, laꞌacazi tu bini daoꞌ bicuꞌ, pero guꞌunin gucan tu yaga z̃e gula. Naꞌ bdyin ja bia xila bëjabaꞌ lidyibaꞌ lao tacaꞌn.
42013020	Lëscanꞌ una Jesús rëbinëꞌ lejëꞌ: ―¿Ca bi diꞌidzaꞌ reꞌennan iniaꞌ leꞌe ta inezile dyëꞌëdi ca naca ga arnabëꞌ Diuzi?
42013021	Nacan ca quie tu levadura ta rziꞌ nigula rlaꞌadyiꞌnëꞌn con tzona medida yezo. Conlë lenan rëz̃in duz̃e cuba racan taz̃e.
42013022	Naꞌra uzaꞌ Jesús uyuꞌunëꞌ neza tatula zionëꞌ ciudad Jerusalén. Naꞌ ga rdyinnëꞌ tu tu yedyi neza ciudad Jerusalén uzulaonëꞌ rguixogueꞌnëꞌ xtiꞌidzaꞌ Diuzi.
42013023	Naꞌra unaba tu benëꞌ lëbëꞌ rëbinëꞌ lëbëꞌ: ―Señor, ¿hueziꞌ Diuzi benꞌ zë yeyojëꞌ guibá o chi tu chopazijëꞌn?
42013024	Naꞌra una Jesús rëbinëꞌ lëbëꞌ: ―Naca gui ruꞌa yuꞌu guibá. Dulaꞌadyiꞌle ulehue quiele tacuenda saqueꞌ tzuꞌule lëruꞌa yuꞌu naca gui. Rniaꞌ leꞌe, benꞌ zë gula initaꞌ gueꞌenjëꞌ tzuꞌujëꞌ, pero bisaqueꞌ.
42013025	Caora bapsio benꞌ xanꞌ yuꞌu naꞌ, biz̃i leꞌe initaꞌle laliꞌa, naꞌ ibigaꞌle ruꞌa yuꞌu, uxidyile ruꞌa yuꞌu, naꞌ inale: “Señor, isaloloꞌ ruꞌa yuꞌu niga.” Naꞌ biz̃i benꞌ xanꞌ yuꞌu inënëꞌ luꞌu yuꞌute yëbinëꞌ leꞌe: “Binubëꞌdaꞌ nu leꞌe.”
42013026	Naꞌra leꞌe inale yëbile benꞌ xanꞌ yuꞌu: “Aodaolëndoꞌ luëꞌ, bahueꞌelëndoꞌ luëꞌ tuzi. Lëzi psëdioꞌ ja benëꞌ yedyi quiendoꞌ xtiꞌidzaꞌ Diuzi.”
42013027	Naꞌra inë benꞌ xanꞌ yuꞌu yëbinëꞌ leꞌe: “Baoniaꞌ leꞌe, binubëꞌdaꞌ leꞌe. Uleyo bira huele nëꞌëdiꞌ zëdi, leꞌe benꞌ mala.”
42013028	Quie lenaꞌ cuedyile ziꞌlaza gula gao leile caora ilëꞌële Abraham, len Isaac, len Jacob, len ja los demás benꞌ udixogueꞌ xtiꞌidzaꞌ Diuzi dza naꞌla anitaꞌjëꞌ guibá, naꞌ biz̃i leꞌe, naca bayëchiꞌ quiele initaꞌle laliꞌa.
42013029	Rniaꞌ leꞌe, huida ja benꞌ uzaꞌ lao duz̃e yedyi layu yeguꞌudiꞌjëꞌ guibá ta cueꞌjëꞌ lao mesa quie Diuzi ta gaojëꞌ.
42013030	Bala benꞌ nitaꞌ lao yedyi layu niga, binacajëꞌ benꞌ z̃e, pero huacajëꞌ benꞌ z̃e dza yedyinjëꞌ ga zu Diuzi. Lëscanꞌ bala benꞌ naca benꞌ z̃e lao yedyi layu niga, bira nacajëꞌ benꞌ z̃e dza yedyinjëꞌ ga zu Diuzi.
42013031	Lëdza naꞌ bdyin ja benꞌ partido fariseo gudyijëꞌ Jesús: ―Uzaꞌ uyo ga tula, danꞌ reꞌen rey Herodes gutinëꞌ luëꞌ.
42013032	Naꞌ una Jesús rëbinëꞌ lejëꞌ: ―Uleyo uletzeguëdyi lëbenꞌ mañoso ca rniaꞌ leꞌe, niaꞌ: “Itu chopa tzona dza suaꞌ yebiogaꞌ bichi be xiꞌibiꞌ yuꞌu ja benëꞌ, yeyueriaꞌ ja benꞌ raca z̃hueꞌ. Naꞌ baruen bago dza iyudyi huaꞌ dyin quiaꞌ.”
42013033	Pero decazide huaꞌ dyin cabëꞌ dyin nagun Diuzi huaꞌ. Nerdziogue itu chopa tzona dza ga idyintiaꞌ ciudad Jerusalén como danꞌ lëciudad naꞌ nacan ciudad ga rutijëꞌ benꞌ rguixogueꞌ xtiꞌidzaꞌ Diuzi.
42013034	’Leꞌe benꞌ ciudad Jerusalén, rutile ja benꞌ zaꞌ rguixogueꞌ xtiꞌidzaꞌ Diuzi. Lëzi leꞌe benꞌ ciudad Jerusalén, rguile yo ja benꞌ useꞌelaꞌ Diuzi laole. Zë lasa guꞌundaꞌ gapaꞌ leꞌe cabëꞌ rue nu biu benaꞌ, rapabaꞌ z̃iꞌibaꞌ, rguëdyibaꞌ z̃iꞌibaꞌ z̃an xilabaꞌ. Pero naꞌ leꞌe, biguꞌunle.
42013035	Lenaꞌ apsanlaꞌadyiꞌ Diuzi leꞌe. Naꞌra rniaꞌ leꞌe, ibaba dza bira ilëꞌële nëꞌëdiꞌ. Hasta que idyin dza yëbile nëꞌëdiꞌ: “Benꞌ naca laꞌiya luëꞌ, benꞌ useꞌelaꞌ Diuzi, naꞌtera ilëꞌële nëꞌëdiꞌ tatula.”
42014001	Biz̃i bezu dza tula, dza huezilaꞌadyiꞌ. Caora naꞌ zio Jesús ta gaohuëꞌ z̃an yuꞌu quie benꞌ napa dyin, benꞌ naca partido fariseo. Naꞌra rbëꞌnao ja benꞌ laguedyinëꞌ chi bi hue Jesús dza huezilaꞌadyiꞌ.
42014002	Naꞌ lëganꞌ naꞌ zë tu benꞌ yuꞌu yelaꞌ hueꞌ gui.
42014003	Naꞌra una Jesús rëbinëꞌ ja benꞌ rusëdi ley quie Moisés, len ja benꞌ naca partido fariseo: ―¿Biz̃i na lao ley? ¿Ruꞌen lato yeyuaꞌ benꞌ raca z̃hueꞌ dza huezilaꞌadyiꞌ?
42014004	Caora naꞌ begaꞌnjëꞌ chizi, bira unëjëꞌ. Naꞌra bëxunëꞌ naꞌa benꞌ yuꞌu gui, beyuenëꞌ lëbëꞌ. Ude naꞌ una Jesús gudyinëꞌ benꞌ beyuenëꞌ: “Aoca, beyo.”
42014005	Naꞌ una Jesús gudyinëꞌ benꞌ partido fariseo: ―Chi nu leꞌe rguino burro o huaga quiele luꞌu barranca, baꞌalaꞌcazi nacan dza huezilaꞌadyiꞌ, ¿quele huayole tzaliolebaꞌ?
42014006	Naꞌra bira ubinjëꞌ bi yëbijëꞌ lëbëꞌ.
42014007	Bëꞌ blëꞌë Jesús ca rue ja benꞌ bdyin ga zëꞌë, blëꞌënëꞌ rserejëꞌ ga cueꞌjëꞌ reꞌenjëꞌ cueꞌjëꞌ ga cueꞌ benꞌ balaꞌanara.
42014008	Naꞌra unëꞌ rëbinëꞌ lejëꞌ tu diꞌidzaꞌ: ―Cati tziole ga raca huetzaganaꞌ, bicueꞌle ga rbeꞌ benꞌ balaꞌanara. Biz̃i chanꞌ zazaꞌra benꞌ nacara belao cueꞌnëꞌ ganꞌ reꞌloꞌ naꞌ.
42014009	Biz̃i bareꞌloꞌ ga rbeꞌ benꞌ balaꞌanara, naꞌ inë benꞌ rue lani yëbinëꞌ luëꞌ: “Uzuli, bëꞌ lato cueꞌ benꞌ niga ganꞌ bareꞌloꞌ.” Cati inanëꞌ luëꞌ canaꞌ, canaꞌ yedueꞌloꞌ yeyoloꞌ tzareꞌloꞌ xcuꞌudzula.
42014010	Naꞌ ca ta reyaꞌalaꞌ huele cati tziole lani, cueꞌle xcuꞌudzutela. Naꞌra cati ilëꞌë benꞌ rue lani reꞌloꞌ xcuꞌudzutela, naꞌra inëꞌ luëꞌ: “Amigo, ude nila cueꞌloꞌ ga rbeꞌ benꞌ balaꞌanara.” Canaꞌ gaca balaꞌana quiele len ja benꞌ bareꞌ lao mesa.
42014011	Naꞌ rniaꞌ leꞌe, nu benꞌ rue z̃e cuine, huadyin dza hue Diuzi lëbëꞌ benꞌ yubeꞌezi. Naꞌ biz̃i nu benꞌ rue yubeꞌezi cuine, huadyin dza hue Diuzi lëbëꞌ benꞌ z̃e. ―Canaꞌ una Jesús rëbinëꞌ lejëꞌ.
42014012	Lëzi unërë Jesús rëbinëꞌ benꞌ rue lani: ―Cati hueloꞌ lani biguëz̃oꞌ benꞌ naca amigo quioꞌ, ni biꞌ bichoꞌ, ni xuzi z̃naoꞌ, nica benꞌ uñaꞌa, como danꞌ huadyin dza yeyuejëꞌ laohue quioꞌ, gunrëjëꞌ ta gaoloꞌ. Conlë lëzin yeyuen laohue quioꞌ.
42014013	Naꞌ ca ta reyaꞌalaꞌ hueloꞌ cati hueloꞌ lani, reyaꞌalaꞌ guëz̃oꞌ ja benꞌ yëchiꞌ, len ja benꞌ ca guicho ca lao, len ja benꞌ z̃i, len ja benꞌ laochula.
42014014	Chi hueloꞌ canaꞌ, canaꞌ gataꞌ tahuen gulara quioꞌ yedaohueloꞌ bëꞌ idyin dza useban Diuzi benꞌ bë quie xtiꞌidzaꞌnëꞌ. Huataꞌ tadyaꞌa quioꞌ lao Diuzi danꞌ bëꞌloꞌ ta udao ja benꞌ raca bayëchiꞌ quie, baꞌalaꞌcazi bide dumi ta quiz̃ojëꞌn ni ta yeyuejëꞌ laohue quioꞌ.
42014015	Biz̃i bëꞌ be tu benꞌ reꞌ lao mesa cabëꞌ una Jesús, naꞌra unëꞌ: ―Lega gaca huen quie benꞌ gao yelaꞌ huao ga zu Diuzi rnabëꞌnëꞌ.
42014016	Naꞌra una Jesús rëbinëꞌ lëbëꞌ: ―Uzu tu beꞌmbyu dza naꞌ, bëꞌnëꞌ laze ta gao ja benꞌ zë, benꞌ guëz̃inëꞌ.
42014017	Bëꞌ beyudyi bapcuezëꞌ ta gao ja benëꞌ guëz̃inëꞌ, naꞌ useꞌelaꞌnëꞌ criado quienëꞌ unëꞌ rëbinëꞌ lëbëꞌ: “Uyo, yexiꞌ ja benꞌ guida gao ja. Banaca laze ta gaojëꞌ.”
42014018	Biz̃i ja benꞌ rëz̃inëꞌ ta gao, unabajëꞌ ta yeziꞌz̃enëꞌ quiejëꞌ. Naꞌra benꞌ nëro unëꞌ gudyinëꞌ criado quie benꞌ naꞌ: “Zabeyudyi huaꞌa tu layu. Len reꞌendaꞌ tzenaꞌa. Ta nacanꞌ niaꞌ luëꞌ yëboꞌnëꞌ yeziꞌz̃enëꞌ quiaꞌ.”
42014019	Naꞌ unë benꞌ urupe rëbinëꞌ benꞌ zio tzexiꞌ lëbëꞌ: “Baoz̃iaꞌ gaꞌyoꞌ pare bëdyihuaga. Lëbaꞌ tzaꞌliaꞌ huaꞌbaꞌ prueba. Lenaꞌ niaꞌ bisaqueꞌ saꞌa, yeziꞌz̃enëꞌ quiaꞌ.”
42014020	Naꞌ una benꞌ uyune rëbinëꞌ benꞌ zio tzexiꞌ lëbëꞌ: “Zabeyudyi ptzaganaꞌa. Lënan bisaqueꞌ saꞌa.”
42014021	Biz̃i bëꞌ bedyin criado, naꞌ udixogueꞌnëꞌ xaꞌnnëꞌ cabëꞌ gudyi ja benëꞌ lëbëꞌ. Naꞌra bdzaꞌtzegue xaꞌnnëꞌ unëꞌ rëbinëꞌ criado quiëꞌ: “Uyo yenaꞌ laꞌo yedyi, yexiꞌ ja benꞌ yëchiꞌ, len ja benꞌ ca guicho ca lao, len ja benꞌ z̃i, len ja benꞌ laochula.”
42014022	Naꞌra bedyin criado quie benꞌ naꞌ unëꞌ rëbinëꞌ lëbëꞌ: “Señor, babiaꞌ ca mandado baoꞌ. Pero nerunnan lato guidara benëꞌ.”
42014023	Naꞌra una xaꞌnnëꞌ tatula rëbinëꞌ lëbëꞌ: “Uyo yenaꞌ laꞌo yedyi du tu neza. Bë bala iquiëꞌloꞌjëꞌ cuenda yedzaꞌ ja benëꞌ luꞌu yuꞌu quiaꞌ.
42014024	Yelaꞌ naꞌ rniaꞌ, ni tu ja benꞌ baguz̃iaꞌ tanëro, benꞌ bibida gao quiaꞌ, bira de lato gaojëꞌ ta pcuezaꞌ.”
42014025	Benꞌ zë gula zenaojëꞌ Jesús. Naꞌra unëꞌ rëbinëꞌ lejëꞌ:
42014026	―Chi nu benꞌ reꞌen inao nëꞌëdiꞌ, ruen zi idyëꞌëranëꞌ nëꞌëdiꞌ cala ca xuzëꞌ, ca z̃nëꞌë, ca z̃gulanëꞌ, ca z̃iꞌinëꞌ, ca biꞌ bichinëꞌ, ca biꞌ zannëꞌ, quele ca yelaꞌ neban quienëꞌ. Chi binedyëꞌëranëꞌ nëꞌëdiꞌ quele ca familia quienëꞌ, ca yelaꞌ neban quienëꞌ, bisaqueꞌ gacanëꞌ benꞌ quiaꞌ.
42014027	Nu benꞌ rdzebi inao xnezaꞌ nun quie ruen z̃udyi guti benëꞌ lëbëꞌ, bisaqueꞌ gacanëꞌ benꞌ quiaꞌ.
42014028	Chi leꞌe reꞌenle huele tu yuꞌu ¿quele reyaꞌalaꞌ huele pensari usaqueꞌle chi huaque dumi quiele ta useyudyile yuꞌu?
42014029	Chi tu benꞌ uzulaohue rcuaꞌnëꞌ luꞌu yu barbëchinëꞌ xniꞌa besu, naꞌ biz̃i chi biguque dumi quienëꞌ ta useyudyinëꞌ yuꞌu, naꞌ ja benꞌ ilëꞌë, utitujëꞌ uz̃idyijëꞌ lëbëꞌ.
42014030	Naꞌ inajëꞌ quienëꞌ: “Benꞌ niga aozulaonëꞌ ruenëꞌ yuꞌu quienëꞌ, naꞌ biguque dumi quienëꞌ ta useyudyinëꞌn.”
42014031	Chi zu tu rey, naꞌ zu itu rey reꞌennëꞌ tilalënëꞌ lëbëꞌ. Naꞌ napëꞌ chi mila soldado. Naꞌ biz̃i itu rey napëꞌ galo mila soldado quienëꞌ. Caora cati bazaꞌ tilarëjëꞌ, ¿Quele reyaꞌalaꞌ huenëꞌ pensari chi huaque chi mila soldado quienëꞌ ta tilalënëꞌ benꞌ napa galo mila soldado?
42014032	Chi bapsaquenëꞌ bisuenëꞌ tilalënëꞌ itu rey, naꞌra tu nezu itu rey zituꞌ, reyaꞌalaꞌ iseꞌelaꞌnëꞌ tu benꞌ tzio lao lazëꞌ ta tzeguedyinëꞌ itu rey ta yegaꞌntzaꞌojëꞌ bitilajëꞌ.
42014033	Lenaꞌ uniaꞌ leꞌe ta inezile nutiꞌtezile reꞌenle inaole nëꞌëdiꞌ, chi bisule puesto ta usanle yugulu ta de quiele inaole nëꞌëdiꞌ, bisaqueꞌ gacale benꞌ quiaꞌ. Naꞌ una Jesús:
42014034	―De ga hue zediꞌdyin chi nacan snaꞌa. Pero chi bira nacan snaꞌa, ¿ca biz̃i huero ta iyacan snaꞌa?
42014035	Bibi dyin huena, ni para quie layu, ni para bena. Nacan ta chuꞌunro. Nule babe, ulezënaga cabëꞌ baoniaꞌ.
42015001	Biz̃i ja benꞌ zë, benꞌ huequiz̃u len ja benꞌ nao neza mala, beguꞌudiꞌjëꞌ zë lasa ganꞌ zë Jesús ta uzënagajëꞌ cabëꞌ unëꞌ.
42015002	Naꞌ biz̃i ja benꞌ partido fariseo, len ja benꞌ rusëdi ley quie Moisés, rtzalojëꞌ canꞌ rue Jesús, unajëꞌ rëbijëꞌ laguedyijëꞌ: ―Benꞌ niga reziꞌnëꞌ ja benꞌ nao neza mala, raolënëꞌ lejëꞌ tzaz̃e.
42015003	Naꞌ tu diꞌidzaꞌ ni una Jesús rëbinëꞌ lejëꞌ:
42015004	―Chi zu tu gayuhua becoꞌ z̃iꞌilaꞌ quiele, naꞌ aoniti tubaꞌ, ¿quele ucaꞌnle ja bia biuniti ga nitaꞌjabaꞌ dyaꞌa? ¿Quele huayole tzedilole itu bia neniti hasta que yedzelelebaꞌ?
42015005	Bëꞌ yedzelelebaꞌ ¿quele lega yedaohuele hueziꞌlebaꞌ yequiëꞌlebaꞌ z̃an yuꞌu?
42015006	Naꞌ bëꞌ yedyinle z̃an yuꞌu quiele ¿quele guëz̃ile ja benꞌ naca amigo quiele? ¿Quele yëbilejëꞌ: “Huero lani, danꞌ babedzeledaꞌ becoꞌ z̃iꞌilaꞌ quiaꞌ, bia uniti”?
42015007	Lenaꞌ rniaꞌ leꞌe, cabëꞌ guca quie xanꞌ becoꞌ z̃iꞌilaꞌ, canaꞌ nacarë quie Diuzi. Yedaohueranëꞌ quie tu benꞌ betzaꞌ pensari quie, benꞌ unao neza mala, naꞌ inaonëꞌ xneza Diuzi, quele ca ja benꞌ zë, ja benꞌ ziocazi nao xnezëꞌ. Naꞌ itu diꞌidzaꞌ ni una Jesús rëbinëꞌ lejëꞌ:
42015008	―Lëzi rniaꞌ leꞌe, chi zu tu nigula de chi dumi plata quiëꞌ, naꞌ bëxo tun, ¿quele ugaꞌalaꞌnëꞌ lámpara quiëꞌ, ulubanëꞌ luꞌu yuꞌu quienëꞌ dyëꞌëdi, yeguilonëꞌn hasta que yedzelenëꞌn?
42015009	Naꞌ biz̃i bëꞌ bedzelenëꞌn, lega guedaohuenëꞌ. Naꞌ guëz̃inëꞌ ja amiga quienëꞌ inëꞌ yëbinëꞌ lejëꞌ: “Huero tu lani, danꞌ babedzeledaꞌ dumi quiaꞌ ta uniti.”
42015010	Lëzi rniaꞌ leꞌe, canꞌ guca bedaohue nigula, canaꞌ yedaohuerë ja ángel quie Diuzi cati yetzaꞌ pensari quie tu benꞌ unao neza mala, naꞌ guenaonëꞌ xneza Diuzi.
42015011	Lëscanꞌ una Jesús rëbinëꞌ lejëꞌ: ―Uzu tu beꞌmbyu uzu chopa z̃iꞌinëꞌ byu.
42015012	Naꞌ biz̃i z̃iꞌinëꞌ byu, biꞌ nëchiꞌla, unabiꞌ rëbibiꞌ xuzibiꞌ: “Xuzaꞌ, ¿bigunloꞌ nëꞌëdiꞌ ta reduꞌuledaꞌ siꞌa? Naꞌra xuzibiꞌ bëꞌnëꞌ laze, bëꞌnëꞌbiꞌ ta reduꞌulebiꞌ siꞌbiꞌ.
42015013	Biz̃i guca tu chopa tzona dza, ptupa z̃iꞌinëꞌ nëchiꞌ ta de quiebiꞌ biꞌabiꞌ yuguluten. Naꞌ uzaꞌbiꞌ ziobiꞌ yedyi reꞌ zituꞌ ga beditobiꞌ dumi quiebiꞌ uyuꞌubiꞌ pensari mala ca bëbiꞌ.
42015014	Pero bëꞌ beditobiꞌ yugulu ta de quiebiꞌ, naꞌ bdyin dza guca tu ubin huala gula yedyi naꞌ. Bira gutaꞌ ta gaobiꞌ, naꞌ lega uduebiꞌ.
42015015	Naꞌra uzaꞌbiꞌ ziobiꞌ tzetilobiꞌ bi dyin huebiꞌ lao tu benꞌ zu lao yedyi ganꞌ bdyimbiꞌ. Naꞌ biz̃i benꞌ naꞌ useꞌelaꞌnëꞌbiꞌ ga de layu quienëꞌ ta gapabiꞌ cuchi quienëꞌ.
42015016	Tanto uduebiꞌ guꞌumbiꞌ gaobiꞌ ca ta bëꞌjëꞌ ja cuchi ta gaobaꞌ. Pero naꞌ lëbiꞌ nunu bëꞌ ta gaobiꞌ.
42015017	Naꞌra gucabiꞌ pensari: “¡Nacala benꞌ zë ruejëꞌ dyin z̃an yuꞌu quie xuzaꞌ, birdzioguejëꞌ ta gaojëꞌ! ¡Naꞌ niga nëꞌëdiꞌ rdaꞌa huatiaꞌ yelaꞌ rdue quiaꞌ!
42015018	Yezaꞌcalaꞌ yeyaꞌa z̃an yuꞌu quie xuzaꞌ ta yëpaꞌnëꞌ: Xuzaꞌ, uz̃iꞌz̃e quiaꞌ. Baoquixaꞌ lao Diuzi. Baoquixaꞌ laoloꞌ.
42015019	Bira bizacaꞌ inaoꞌ nëꞌëdiꞌ nacaꞌ z̃iꞌiloꞌ. Bë nëꞌëdiꞌ cuenda ca nu benꞌ rue dyin quioꞌ.”
42015020	Naꞌra bezaꞌbiꞌ beyuꞌubiꞌ neza zeyobiꞌ z̃an yuꞌu quie xuzibiꞌ. ’Nezezaꞌbiꞌ tu neza zituꞌ caora blëꞌë xuzibiꞌ bazezaꞌbiꞌ. Naꞌ beyëchiꞌlaꞌadyiꞌnëꞌ lëbiꞌ zionëꞌ udëdyinëꞌbiꞌ udaonëꞌbiꞌ situ xagabiꞌ.
42015021	Naꞌ biz̃i una biꞌbyu naꞌ rëbibiꞌ xuzibiꞌ: “Xuzaꞌ, uz̃iꞌz̃e quiaꞌ. Baoquixaꞌ lao Diuzi. Baoquixaꞌ laoloꞌ.”
42015022	Naꞌ biz̃i una xuzibiꞌ rëbinëꞌ ja biꞌ criado quiëꞌ: “Uletzio cuiole tu cueꞌ laꞌariꞌ dyaꞌara ta ugacolebiꞌ. Lëzi uletzexiꞌ tu anillo ta udzeꞌle z̃bebiꞌ len itu cueꞌ guidi ta udzeꞌle niꞌabiꞌ.
42015023	Lëzi uletzio tzexiꞌle tu bëdyihuaga, bia nacara nuꞌunu, bia gutiro gaoro ta huero lani.
42015024	Canaꞌ huero como danꞌ z̃iꞌinaꞌ niga anaca quiebiꞌ ca quie tu benꞌ baguti beban. Aonitibiꞌ, pero naꞌ babelaꞌbiꞌ bazulëbiꞌ raꞌo niga.” Naꞌ uzulaojëꞌ ruejëꞌ lani.
42015025	’Naꞌ biz̃i z̃iꞌinëꞌ biꞌ huaca, negaꞌmbiꞌ layela. Bëꞌ bezaꞌbiꞌ layela bedyimbiꞌ bago ganꞌ zu yuꞌu, bebiꞌ rgüedyi raca hueyaꞌa.
42015026	Naꞌra guz̃ibiꞌ tu criado quie xuzibiꞌ unababiꞌ lëbiꞌ bi guca z̃an yuꞌu.
42015027	Naꞌ una biꞌ criado rëbibiꞌ lëbiꞌ: “Babelaꞌ biꞌ bichoꞌ. Naꞌ bë xuzoꞌ mandado babëtijëꞌ tu bëdyihuaga nuꞌunu, danꞌ babelaꞌ biꞌ bichoꞌ dyaꞌa, bibi guca quiebiꞌ.”
42015028	Naꞌ biz̃i biꞌ bichibiꞌ huaca, lega bdzaꞌbiꞌ bigumbiꞌ yeyuꞌubiꞌ luꞌu yuꞌu. Lenaꞌ bro xuzibiꞌ unabanëꞌ cule laobiꞌ ta yeyuꞌubiꞌ luꞌu yuꞌu.
42015029	Naꞌra una biꞌ bichibiꞌ huaca rëbibiꞌ xuzibiꞌ: “Luëꞌ nezoꞌ dyëꞌëdi gula azio zë iza zuaꞌ ruaꞌ dyin quioꞌ. Bireguitzogaꞌ diꞌidzaꞌ quioꞌ. Ni tu lasa bibenloꞌ nëꞌëdiꞌ ni tu chivo ta gutiaꞌ huaꞌ lani gaoliaꞌ ja biꞌ amigo quiaꞌ.
42015030	Naꞌ z̃iꞌiloꞌ niga, babelaꞌbiꞌ tatula. Baoyobiꞌ beditobiꞌ dumi babëꞌloꞌbiꞌ conlë ja nigula mala. Naꞌ luëꞌ babetioꞌ bëdyihuaga nuꞌunu ta gaole huele lani.”
42015031	Naꞌra una xuzibiꞌ rëbinëꞌbiꞌ: “Z̃iꞌinaꞌ, zucazoꞌ ni len nëꞌëdiꞌ yugu dza. Tanaꞌ lennaꞌ yugulu ta de quiaꞌ nacacazin quioꞌ.
42015032	Pero nacacazin huen huero lani yedaohuero, danꞌ babelaꞌ biꞌ bichoꞌ. Naca quiebiꞌ ca quie benꞌ baguti beban. Aonitibiꞌ belaꞌbiꞌ bazulëbiꞌ raꞌo tatula.” ―Canaꞌ una Jesús gudyinëꞌ lejëꞌ.
42016001	Lëzi cani una Jesús rëbinëꞌ ja benꞌ quienëꞌ: ―Uzu tu benꞌ uñaꞌa zu tu benꞌ nuꞌenëꞌ ladyinaꞌanëꞌ ta de quienëꞌ. Naꞌ biz̃i una ja benëꞌ unajëꞌ rëbijëꞌ lëbëꞌ: “Benꞌ nuꞌeloꞌ ladyinëꞌë ta de quioꞌ, lega rueditoguëꞌ ta de quioꞌ.”
42016002	Naꞌra benꞌ naca xaꞌnnëꞌ guz̃inëꞌ lëbëꞌ yëbinëꞌ lëbëꞌ: “¿Biz̃i bëloꞌ conlë ta de quiaꞌ de que na ja benëꞌ rueditoloꞌ ta de quiaꞌ? Besio cuenda quie dyin babaoꞌ, danꞌ bira reꞌendaꞌ gaca ladyinaoꞌ ta de quiaꞌ.”
42016003	Naꞌ biz̃i benꞌ naca ladyinëꞌë ta de quie xaꞌne, naꞌ guquëꞌ pensari: “¿Ca biz̃i huaꞌ chi yeguba xaꞌnaꞌ xchinaꞌ? Biracaꞌ huaꞌ dyin guixiꞌ. Lëzi redueꞌdaꞌ taꞌa tu tu yuꞌu inabaꞌ ta gaohuaꞌ.
42016004	Naꞌa banezdaꞌ ca huaꞌ cuenda initaꞌ benꞌ gacalë nëꞌëdiꞌ cati babeguba xaꞌnaꞌ xchinaꞌ.”
42016005	Naꞌra guz̃inëꞌ tu huio ja benꞌ reyaꞌalaꞌ quie xaꞌnnëꞌ. Naꞌra unabëꞌ benꞌ nëro rëbinëꞌ lëbëꞌ: “¿Gaca tu reyaꞌaloꞌ quie benꞌ xaꞌnaꞌ?”
42016006	Naꞌra bequëbinëꞌ unëꞌ: “Reyaꞌalaꞌ tu gayuhua frasco aceite.” Naꞌ una benꞌ naca ladyinëꞌë rëbinëꞌ lëbëꞌ: “Ni ziaꞌ guichi nexuboꞌ lao xaꞌnaꞌ. Caga naꞌa ureꞌ bë itu guichi de gatzo gayuhuazi.”
42016007	Biz̃i naꞌ unëꞌ rëbinëꞌ benꞌ urupe: “Naꞌ luëꞌ, ¿gacaz̃i reyaꞌaloꞌ quie xaꞌnaꞌ?” Naꞌra una benꞌ naꞌ: “Reyaꞌalaꞌ tu gayuhua bolsa bini trigo.” Naꞌra unëꞌ rëbinëꞌ lëbëꞌ: “Ni ziaꞌ guichi nexuboꞌ lao xaꞌnaꞌ. Caga naꞌa bë itu guichi de tapa galozi.”
42016008	Naꞌ biz̃i xanꞌ benꞌ naꞌ, bezaquenëꞌ ca bë benꞌ bëꞌnëꞌ ladyinëꞌë, naquëꞌ listo ta siꞌnëꞌ benëꞌ yëꞌ. Naꞌ una Jesús rëbinëꞌ ja benꞌ quienëꞌ: ―Lëcanaꞌ nacan quie ja benꞌ rda birnao xneza Diuzi, lega reguilolaꞌadyiꞌjëꞌ nacajëꞌ listo ta siꞌjëꞌ benëꞌ yëꞌ, quele ca ja benꞌ rda rnao xneza Diuzi.
42016009	’¿Cabiz̃i reꞌenle iniaꞌ leꞌe quie benꞌ guca laꞌadyiꞌnëꞌë? ¿Reꞌenle iniaꞌ leꞌe huele ca lëbëꞌ siꞌle benëꞌ yëꞌ cuenda gataꞌ dumi quiele hueꞌlen ja benꞌ reꞌenle gaca amigo quiele? ¿Reꞌenle iniaꞌ leꞌe canaꞌ huele tacuenda gacalë amigo quiele leꞌe ta yeziꞌ Diuzi leꞌe sulëlenëꞌ tuzioli?
42016010	’Bigaca iniaꞌ leꞌe canꞌ, como danꞌ chi nu benꞌ rapa dyëꞌëdi tadaoꞌ lëꞌëtiꞌ nuꞌe xaꞌnnëꞌ lëbëꞌ, lenaꞌ uluꞌena quienëꞌ gaparëꞌ dyëꞌëdi tazëra hueꞌ xaꞌnnëꞌ lëbëꞌ.
42016011	Lëzi chi leꞌe ziole rueditole con ganzi ta de quiele lao yedyi layu niga, ¿cómo naꞌa gueꞌenrële gun Diuzi leꞌe ta de quienëꞌ guibá?
42016012	’Chi leꞌe biziole gapale dyëꞌëdi ta de quie benꞌ tula, ¿bixquienꞌ raquele gun Diuzi ta gataꞌ quiecazile?
42016013	Nu benꞌ rue dyin lao xaꞌne, bisaqueꞌ uzunëꞌ chopa xaꞌnnëꞌ. Huataꞌ zëdi quiëꞌ quie lao rupajë ja benꞌ xaꞌnnëꞌ. Tuëꞌ huatzaxenëꞌ, naꞌ ituëꞌ bitzaxenëꞌ. Tuëꞌ biuzunëꞌ diꞌidzaꞌ quiëꞌ, naꞌ ituëꞌ uzunëꞌ diꞌidzaꞌ quiëꞌ. Chi rzaꞌlaꞌadyiꞌle dumi, bisaqueꞌ huele dyin quie Diuzi. ―Canaꞌ una Jesús gudyinëꞌ lejëꞌ.
42016014	Biz̃i ja benꞌ naca partido fariseo, unitaꞌjëꞌ rzënagajëꞌ canꞌ una Jesús quie dumi. Danꞌ lega rexejëꞌ gataꞌ dumi quiejëꞌ, tanaꞌ lenaꞌ uzulaojëꞌ rtitujëꞌ lëbëꞌ.
42016015	Naꞌra una Jesús rëbinëꞌ lejëꞌ: ―Leꞌe, lega reꞌenle ilëꞌë ja benëꞌ leꞌe benꞌ huen. Pero nezi Diuzi ca naca pensari mala yuꞌu luꞌu guicho laxtaꞌole. Rapa ja benëꞌ leꞌe balaꞌana, pero Diuzi ratzanëꞌ ca ruele. Naꞌ una Jesús:
42016016	―Hasta dza uzu Juan lao yedyi layu unabëꞌ ley quie Moisés len diꞌidzaꞌ ca una ja benꞌ profeta. Desde lëdza naꞌ rguixogueꞌ ja benëꞌ de que bazaꞌ dza inabëꞌ Diuzi lao yedyi layu. Lëcanaꞌ bareguꞌudiꞌ ja benꞌ zë, ja benꞌ reꞌen hue bala inabëꞌ Diuzi lejëꞌ.
42016017	’Pero ca naca quie lao ley, nacaran yalo yeyudyi yedu quie guibá len yedyi layu, quele ca biuzun diꞌidzaꞌ ca rnan lëꞌë guichi ga yuꞌu ley quie Diuzi. Naꞌ una Jesús:
42016018	―Chi tu beꞌmbyu bapsannëꞌ nigula zulënëꞌ, naꞌ beziꞌnëꞌ nigula tula, aoquixinëꞌ nacan xquia quienëꞌ lao Diuzi. Naꞌ lëzi, chi tu beꞌmbyu beziꞌnëꞌ nigula psan xquiuhue, aoquixinëꞌ nacan xquia quienëꞌ lao Diuzi. Naꞌ una Jesús:
42016019	―Lëscanꞌ iniaꞌ leꞌe, uzu tu benꞌ uñaꞌa guconëꞌ laꞌariꞌ dyaꞌa, laꞌariꞌ baquito. Naꞌ biz̃i ruenëꞌ lani yugu dza, udaonëꞌ tadyaꞌa gula.
42016020	Lëscanꞌ uzu tu benꞌ yëchiꞌ gula laonëꞌ Lázaro. Lega dyianëꞌ yedzoꞌ zidzo. Naꞌ rbeꞌnëꞌ layu ruꞌa yuꞌu quie benꞌ uñaꞌa yugu dza.
42016021	Biz̃i benꞌ yëchiꞌ rbezëꞌ rnëꞌë chi hueꞌ benꞌ uñaꞌa lëꞌëtiꞌ ta beganꞌ udaohuëꞌ. Naꞌ ja becoꞌ ubigaꞌjabaꞌ rlëꞌëjabaꞌ yedzoꞌ dyianëꞌ.
42016022	Biz̃i bdyin dza guti Lázaro. Naꞌra bequiëꞌ ja ángel lëbëꞌ ta sunëꞌ guibá ganꞌ zu Abraham. Naꞌ lëzi benꞌ uñaꞌa gutinëꞌ pcachiꞌjëꞌ lëbëꞌ luꞌu yu.
42016023	Naꞌra uyuꞌunëꞌ luꞌu guiꞌ gabila ga redzagalaohuëꞌ. Cati bechisa laonëꞌ rnëꞌë zituꞌ ga zu Abraham len Lázaro.
42016024	Naꞌra uredyiyaꞌnëꞌ zidzo unëꞌ: “Xuzaꞌ Abraham, beyëchiꞌlaꞌadyiꞌ nëꞌëdiꞌ, useꞌelaꞌ Lázaro ulaꞌonëꞌ z̃benëꞌ nisa ta guidëꞌ dedzeꞌnëꞌn luꞌu ruꞌa yeyaꞌalaꞌ lëꞌëtiꞌ ganꞌ yuꞌa niga, porque lega tahuala redzagalaohuaꞌ ganꞌ yuꞌa laguiꞌ niga.”
42016025	Naꞌra una Abraham gudyinëꞌ lëbëꞌ: “Z̃iꞌinaꞌ, bezaꞌlaꞌadyiꞌ guca ta dyaꞌa gula quioꞌ dza uzuloꞌ lao yedyi layu. Naꞌ biz̃i Lázaro niga, biguca dyaꞌa quienëꞌ. Lenaꞌ rezilaꞌadyiꞌnëꞌ zunëꞌ niga len nëꞌëdiꞌ. Naꞌ luëꞌ redzagalaoloꞌ ganꞌ yuꞌuloꞌ.
42016026	Lëzi zu tu barranca ga nitaꞌndoꞌ niga. Naꞌ bisaqueꞌ guidandoꞌ ga zuloꞌ. Lëzi luëꞌ bisaqueꞌ guidoꞌ niga.”
42016027	Naꞌra unë benꞌ uñaꞌa rëbinëꞌ Abraham: “Rnabayëchaꞌ laoloꞌ, xuzaꞌ Abraham, ta iseꞌeloꞌ Lázaro z̃an yuꞌu quie xuzaꞌ
42016028	ganꞌ nitaꞌ gaꞌyoꞌ biꞌ bichaꞌ ta yëbinëꞌ lejabiꞌ canꞌ raca quiaꞌ niga tacuenda biguidajabiꞌ ganꞌ yuꞌa niga redzagalohuaꞌ.”
42016029	Naꞌra una Abraham rëbinëꞌ lëbëꞌ: “Decazi guichi ga yuꞌu xtiꞌidzaꞌ Diuzi ta pcaꞌnnëꞌ lao naꞌa Moisés len ja los demás benꞌ udixogueꞌ xtiꞌidzëꞌ. Lenaꞌ reyaꞌalaꞌ huejëꞌ bala ulabajëꞌn.”
42016030	Naꞌra unë benꞌ naꞌ rëbinëꞌ Abraham: “Nacan tali ca naoꞌ, xuzaꞌ Abraham, pero chi tzio tu benꞌ baguti beban tzetixogueꞌnëꞌ lejabiꞌ, canaꞌ yetzaꞌjabiꞌ pensari quiejabiꞌ.”
42016031	Naꞌra una Abraham rëbinëꞌ lëbëꞌ: “Chi bihuejabiꞌ bala cabëꞌ diꞌidzaꞌ yuꞌu lëꞌë guichi laꞌiya quie Diuzi ta pcaꞌnnëꞌ lao naꞌa Moisés, len ja los demás benꞌ udixogueꞌ xtiꞌidzëꞌ, nica yetzaꞌjabiꞌ pensari quiejabiꞌ baꞌalaꞌcazi tzio tu benꞌ baguti beban tzetixogueꞌnëꞌ lejabiꞌ.”
42017001	Naꞌ una Jesús rëbinëꞌ ja benꞌ quiëꞌ: ―Birdziogue nu benꞌ udzeꞌyela laguedyi ta inën lejëꞌ huejëꞌ tamala. Pero hue Diuzi tu castigo huala gula quie benꞌ udzeꞌyela laguedyi.
42017002	Quie nu benꞌ rudzeꞌyela xcuidiꞌ, huacaran huen quienëꞌ chi uquiojëꞌ tu yo z̃e lubaꞌnëꞌ, naꞌ uzalajëꞌ lëbëꞌ luꞌu yao z̃e gatinëꞌ luꞌu nisa, quele ca castigo hue Diuzi lëbëꞌ.
42017003	Ulegapa cuidado cabëꞌ ruele. ’Uletila biꞌ bichile chanꞌ uquixibiꞌ bëbiꞌ condre leꞌe. Naꞌ chi betzaꞌbiꞌ pensari quiebiꞌ, uleziꞌz̃e quiebiꞌ.
42017004	’Baꞌalaꞌcazi baoquixibiꞌ babëbiꞌ condre leꞌe gadyi lasa lao tu dza, baꞌalaꞌcazi gadyi lasa bidabiꞌ unabiꞌ leꞌe: “Uz̃iꞌz̃e quiaꞌ, bira huaꞌ canaꞌ”, uleziꞌz̃e quiebiꞌ.
42017005	Naꞌ una ja benꞌ quie Jesús rëbijëꞌ lëbëꞌ: ―Gacalaoꞌ nëtoꞌ ta sudyiꞌilëndoꞌ Diuzi dyëꞌëdi.
42017006	Naꞌ una Jesús rëbinëꞌ lejëꞌ: ―Chi tali sudyiꞌilële Diuzi,laꞌacazi lëꞌëtiꞌzi, huazaqueꞌ yëbile tu yaga: “Uzaꞌ, uyo yetzuꞌu luꞌu yao z̃e”, naꞌ yaga hualen quiele cabëꞌ yëbilen. Naꞌ una Jesús:
42017007	―Chi zu tu benꞌ rue dyin z̃an yuꞌu quiele ¿quele tanëro reyaꞌalaꞌ usiñaꞌnëꞌ ta gaole, te naꞌ huazaqueꞌ gaorënëꞌ, baꞌalaꞌcazi babënëꞌ dyin bedu dza?
42017008	¿Quele tali naꞌ yëbilejëꞌ: “Psiñaꞌ ta gaohuaꞌ, te aodaohuaꞌ bahuaꞌa, natera huazaqueꞌ gaoloꞌ yoꞌoloꞌ”?
42017009	¿Quele tali naꞌ biyëbile benꞌ rue dyin z̃an yuꞌu quiele: “Diuxcalele babële ca ta reꞌendaꞌ huele”, como danꞌ ca ta reyaꞌalaꞌ huecazijëꞌ bëjëꞌ?
42017010	Lëscanꞌ canaꞌ nacarën quie leꞌe. Caora babeyudyi babële yugulu ca una Diuzi leꞌe, naꞌtera reyaꞌalaꞌ yëbile Diuzi: “Nacandoꞌ benꞌ bibi zacaꞌte inaoꞌ nëtoꞌ diuxcalele, como danꞌ ca ta reyaꞌalaꞌcazi huendoꞌ bëndoꞌ.” ―Canaꞌ una Jesús gudyinëꞌ lejëꞌ.
42017011	Naꞌ uzaꞌ Jesús uyuꞌunëꞌ neza ta zionëꞌ ciudad Jerusalén udenëꞌ lao bezaꞌ estado Galilea ga sulao estado Samaria.
42017012	Bëꞌ bdyinnëꞌ ganꞌ de tu yedyi, lëganꞌ naꞌ bro chi benꞌ yuꞌu yelaꞌ hueꞌ ca mal de pindo. Begaꞌnjëꞌ zituꞌ con ganꞌ zë Jesús.
42017013	Naꞌ uredyiyaꞌjëꞌ zidzo rëbijëꞌ lëbëꞌ: ―¡Jesús, Maestro, yeyëchiꞌlaꞌadyoꞌ nëtoꞌ ca nacandoꞌ!
42017014	Cati blëꞌë Jesús lejëꞌ cabëꞌ nacajëꞌ, unëꞌ rëbinëꞌ lejëꞌ: ―Uletzio uletzeluꞌe cuinle lao pxuzi. Caora naꞌ uzaꞌjëꞌ ziojëꞌ. Biz̃i tu neza ganꞌ ziojëꞌ bez̃i yelaꞌ hueꞌ yuꞌujëꞌ.
42017015	Naꞌra bëꞌ blëꞌë tunëꞌ babez̃inëꞌ ca naca yelaꞌ hueꞌ yuꞌunëꞌ, naꞌ bebiꞌnëꞌ zeyonëꞌ ganꞌ zë Jesús unënëꞌ zidzo ruenëꞌ Diuzi benꞌ z̃e.
42017016	Naꞌ ureꞌnëꞌ uditzu z̃ibinëꞌ lao Jesús, bdaꞌte laohue layu ta rëbinëꞌ Jesús: “Diuxcaleloꞌ.” Lëbenꞌ naꞌ naquëꞌ benꞌ estado Samaria.
42017017	Naꞌra una Jesús rëbinëꞌ lëbëꞌ: ―¿Qule chi leꞌe beyaca? ¿Ganaz̃i iga ja benꞌ beyacarë?
42017018	Lëbenꞌ niga, benꞌ binaca benꞌ Israel, ¿tuzi lëbëꞌ bebiꞌnëꞌ zezaꞌnëꞌ niga ta ruenëꞌ Diuzi benꞌ z̃e?
42017019	Naꞌra una Jesús rëbinëꞌ lëbëꞌ: ―Bezuli, beyo. Danꞌ rzudyiꞌilëloꞌ Diuzi, lenaꞌ babez̃i yelaꞌ hueꞌ yuꞌuloꞌ.
42017020	Naꞌ bdyin tu dza una ja benꞌ partido fariseo rëbijëꞌ Jesús: ―¿Bata sulao inabëꞌ Diuzi lao yedyi layu? Naꞌ una Jesús rëbinëꞌ lejëꞌ: ―Bide bi ilëꞌële cati sulao inabëꞌ Diuzi lao yedyi layu.
42017021	Bisaqueꞌ yëbile benëꞌ: “Barnabëꞌ Diuzi yedyi niꞌ o “Barnabëꞌ Diuzi yedyi naꞌ” como danꞌ pensari yuꞌu luꞌu guicho laxtaꞌole, lenaꞌ inabëꞌ Diuzi.
42017022	Naꞌ bezu dza tula una Jesús rëbinëꞌ ja benꞌ quienëꞌ: ―Huadyin dza cati gueꞌenle suliaꞌ leꞌe siquiera itu dzazi, pero bisaqueꞌ.
42017023	Lëdza naꞌ ina ja benëꞌ leꞌe: “Bazunëꞌ ni” o “Bazunëꞌ naꞌ” naꞌ bigalele quiejëꞌ. Bitziole inaole lejëꞌ ga tziojëꞌ.
42017024	Cabëꞌ rlëꞌële quie bdyito hueziuꞌ ratzo rtinan z̃an guibá, canaꞌ ilëꞌële nëꞌëdiꞌ, bichi yugulu benëꞌ, cati idyin dza yeguidaꞌ lao yedyi layu.
42017025	Pero ca naca naꞌa, ruen zi yedzagalaotzaguiaꞌ usebiꞌ ja benꞌ nitaꞌ naꞌa nëꞌëdiꞌ.
42017026	Cabëꞌ bë ja benꞌ unitaꞌ lao yedyi layu tiempote caora uzu Noé, canaꞌ huerë ja benꞌ initaꞌ lao yedyi layu caora yeguidaꞌ tatula nëꞌëdiꞌ, bichi yugulu benëꞌ.
42017027	Riꞌo raojëꞌ, rtzaganaꞌjëꞌ, rtzaganaꞌrë z̃iꞌijëꞌ hasta bdyin dza uyuꞌu Noé len familia quienëꞌ luꞌu barco quienëꞌ. Lëcanaꞌ ben yusiuꞌ huala gula, guca juicio quie nisa, guti lao yugulutejëꞌ.
42017028	Lëzi canaꞌ bërë ja benꞌ unitaꞌ lao yedyi layu tiempote caora uzu Lot. Riꞌo raojëꞌ, raꞌo rutiꞌjëꞌ, razaraꞌnjëꞌ ruejëꞌ yuꞌu quiejëꞌ.
42017029	Pero cati bro Lot ciudad Sodoma, lëcanaꞌ bz̃exo Diuzi juicio guiꞌ, uyëzin z̃an guibá, bëtin yugulutejëꞌ.
42017030	Lëzi canaꞌ gacarë quie ja benëꞌ initaꞌ dza bëꞌ yeguidaꞌ lao yedyi layu nëꞌëdiꞌ, bichi yugulu benëꞌ.
42017031	’Lëdza bëꞌ yeguidaꞌ tatula, chi initaꞌ ja benëꞌ laliꞌa, bireyaꞌalaꞌ yeyuꞌujëꞌ luꞌu yuꞌu quiejëꞌ ta cuiojëꞌ ta de quiejëꞌ nun quie danꞌ ruen baguinzi iz̃unojëꞌ. Lëscanꞌ chi ziorëjëꞌ layela, bireyaꞌalaꞌ yeyojëꞌ z̃an yuꞌu quiejëꞌ nun quie danꞌ ruen baguinzi iz̃unojëꞌ.
42017032	Bigalalaꞌadyiꞌle cabëꞌ guca quie z̃gula Lot.
42017033	Nu benꞌ rdzebi gati, yelaꞌ naꞌ binaojëꞌ nëꞌëdiꞌ, bigataꞌ yelaꞌ neban quiejëꞌ tuzioli. Pero nu ja benꞌ birdzebi gati, ja benꞌ nao nëꞌëdiꞌ, huataꞌ yelaꞌ neban quiejëꞌ tuzioli.
42017034	’Cani rniaꞌ leꞌe, lëyela cati yeguidaꞌ tatula, useriaꞌ ja benꞌ nao nëꞌëdiꞌ, naꞌ iquiëꞌ ja ángel lejëꞌ. Por ejemplo, chi rasi chopa benëꞌ tzaz̃e lao belaga, iquiëꞌ ja ángel tunëꞌ, naꞌ yegaꞌn itunëꞌ.
42017035	Chi zu chopa nigula rutujëꞌ tzaz̃e lao guichi, iquiëꞌ ja ángel tunëꞌ, naꞌ yegaꞌn itunëꞌ.
42017036	Chi zu chopa beꞌmbyu ruejëꞌ dyin tzaz̃e layela, iquiëꞌ ja ángel tunëꞌ, naꞌ yegaꞌn itunëꞌ.
42017037	Bëꞌ bejëꞌ canꞌ unëꞌ, naꞌra unajëꞌ rëbijëꞌ lëbëꞌ: ―¿Gaz̃i gaca canꞌ baonaoꞌ, Señor? Naꞌra bequëbinëꞌ rëbinëꞌ lejëꞌ: ―Caora rlëꞌële rëcho ja bëchi ladza, canaꞌ inezile de ta zigo raojabaꞌ. Lëcanaꞌ gaca inezile ganꞌ gaca canꞌ baoniaꞌ.
42018001	Una Jesús tu diꞌidzaꞌ ni psëdinëꞌ ja benꞌ quienëꞌ ca ta reyaꞌalaꞌ hueꞌlëjëꞌ Diuzi diꞌidzaꞌ yugu dza. Bireyaꞌalaꞌ yeyatijëꞌ, bireyaꞌalaꞌ usanlaꞌadyiꞌjëꞌ ulidzajëꞌ Diuzi.
42018002	Naꞌra unëꞌ rëbinëꞌ lejëꞌ: ―Biz̃i de tu yedyi ga uzu tu juez birapalaꞌnnëꞌ Diuzi, nica rapalaꞌnnëꞌ benëꞌ.
42018003	Lëlao yedyi naꞌ, lëzi uzurë tu nigula, benꞌ baguti xquiuhue. Riotezi rionëꞌ lao juez ta rnabëꞌ huenëꞌ justicia quiëꞌ len quie benꞌ raca dilalënëꞌ.
42018004	Baguca zë lasa biguꞌun juez huenëꞌ justicia quie nigula. Biz̃i naꞌra guca juez pensari unëꞌ: “Baꞌalaꞌcazi nunu rdzebaꞌ, nica Diuzi, nica ja benëꞌ,
42018005	por nun quie danꞌ nigula niga rdazi rdëꞌ ruenëꞌ nëꞌëdiꞌ zëdi, tanaꞌ lenaꞌ huacaliaꞌnëꞌ huaꞌ justicia quiëꞌ cuenda bira guidëꞌ hueranëꞌ nëꞌëdiꞌ zëdi. Bardanëꞌëdaꞌ rdazi rdanëꞌ ruenëꞌ nëꞌëdiꞌ zëdi.”
42018006	Naꞌ una Jesús rëbinëꞌ lejëꞌ: ―Canaꞌla bë juez mala pensari ca unëꞌ.
42018007	Naꞌ niaꞌ leꞌe, ¿biz̃i raquele ca hue Diuzi? ¿Raquele bigacalë Diuzi ja benꞌ quienëꞌ, benꞌ rulidza lëbëꞌ yugu dza yugu yela? ¿Raquele huadzë Diuzi bigacalënëꞌ ja benꞌ quienëꞌ?
42018008	Rniaꞌ leꞌe, bitzë Diuzi. Labezi gacalënëꞌ ja benꞌ quiëꞌ. Pero cati yeguidaꞌ nëꞌëdiꞌ, bichi yugulu benëꞌ, ¿huadzeledaꞌ benꞌ rzudyiꞌilë Diuzi, lao yedyi layu?
42018009	Lëzi itu diꞌidzaꞌ ni una Jesús quie ja benꞌ rlëꞌë cuine benꞌ dyaꞌa, naꞌ rlëꞌëjëꞌ laguedyijëꞌ benꞌ mala. Naꞌ una Jesús:
42018010	―Uyo chopa benëꞌ luꞌu idaoꞌ rnabëꞌra ta ulidzajëꞌ Diuzi. Tunëꞌ naquëꞌ benꞌ partido fariseo. Naꞌ itunëꞌ naquëꞌ benꞌ huequiz̃u pquiz̃unëꞌ benëꞌ mazara ca ta reduꞌulanëꞌ siꞌnëꞌ.
42018011	Biz̃i zutezi benꞌ partido fariseo rulidzanëꞌ Diuzi unëꞌ cani: “Xuzaꞌ Diuzi, niaꞌ diuxcaleloꞌ como danꞌ binacaꞌ ca benꞌ uban, binacaꞌ ca benꞌ mala, binacaꞌ ca benꞌ rutilë nigula quie benꞌ tula. Binacaꞌ ca benꞌ huequiz̃u niga.
42018012	Nëꞌëdiꞌ ruaꞌ ubasi chopa lasa lao tu xman. Naꞌ runaꞌ tu cueꞌ lao chi cueꞌ ca tu ta ruaꞌ gan.” Canaꞌ unëꞌ gudyinëꞌ Diuzi.
42018013	Naꞌ biz̃i benꞌ huequiz̃u, begaꞌnnëꞌ zëꞌ zituꞌla ganꞌ zë benꞌ fariseo. Nica reyaz̃onëꞌ yechisa laonëꞌ ladza. Naꞌ uzulaonëꞌ rcudyinëꞌ ruꞌachuꞌunnëꞌ unëꞌ rëbinëꞌ Diuzi: “Xuzaꞌ Diuzi, beyëchiꞌlaꞌadyiꞌ nëꞌëdiꞌ como danꞌ de dulaꞌ xquia quiaꞌ.”
42018014	Naꞌra iniaꞌ leꞌe, beziꞌz̃e Diuzi dulaꞌ xquia de quie benꞌ huequiz̃u, zeyoguëꞌ z̃an yuꞌu quienëꞌ. Biz̃i quie benꞌ partido fariseo nenaocazi dulaꞌ xquia quiëꞌ lëbëꞌ. Rniaꞌ leꞌe, nu benꞌ rue z̃e cuine, huadyin dza hue Diuzi lëbëꞌ benꞌ yubeꞌezi. Naꞌ biz̃i nu benꞌ rue yubeꞌezi cuine, huadyin dza hue Diuzi lëbëꞌ benꞌ z̃e.
42018015	Naꞌ guca dza bdyin ja benëꞌ ganꞌ zë Jesús, nequiëꞌjëꞌ xcuidiꞌ quiejëꞌ ta uquichinëꞌ naꞌanëꞌ ta huelaꞌiyanëꞌ lejabiꞌ. Naꞌ biz̃i cati blëꞌë ja benꞌ quie Jesús nequiëꞌjëꞌ xcuidiꞌ quiejëꞌ, naꞌ udilajëꞌ lejëꞌ.
42018016	Naꞌra guz̃i Jesús ja benꞌ quienëꞌ rëbinëꞌ lejëꞌ: ―Biudzunle ja xcuidiꞌ. Guidagarajabiꞌ ni como danꞌ ca naca quiejabiꞌ, rue quiejabiꞌ quie xuzijabiꞌ, lëcanaꞌ nacarën quie benꞌ zio rue quie xtiꞌidzaꞌ Diuzi.
42018017	Tali ca rniaꞌ leꞌe, chi nu ja benꞌ birue quiejëꞌ xtiꞌidzaꞌ Diuzi ca rue xcuidiꞌ quie xuzibiꞌ, bisaqueꞌ yeyojëꞌ guibá ganꞌ zu Diuzi.
42018018	Biz̃i bdyin tu benꞌ rnabëꞌ ganꞌ zë Jesús, naꞌ unëꞌ rëbinëꞌ lëbëꞌ: ―Maestro, benꞌ huen nacoꞌ. Nainaoꞌ, ¿ca biz̃i reyaꞌalaꞌ huaꞌ ta gataꞌ yelaꞌ neban quiaꞌ tuzioli?
42018019	Naꞌ una Jesús rëbinëꞌ lëbëꞌ: ―¿Bixquienꞌ naoꞌ nacaꞌ benꞌ huen? Tahuencazi naoꞌ canaꞌ, como tuzi Diuzi naquëꞌ benꞌ huen.
42018020	Luëꞌ baneziloꞌ ca rna lëꞌë guichi laꞌiya quie Diuzi: “Biutiloꞌ nigula quie benꞌ tula. Bigutioꞌ benëꞌ. Bicuanloꞌ quie benëꞌ. Bisiuꞌ benëꞌ yëꞌ. Lëzi udapalaꞌn xuzoꞌ len z̃naoꞌ.”
42018021	Naꞌra unë benꞌ naꞌ rëbinëꞌ Jesús: ―Yugulu ca rnaoꞌ, ruequiecazaꞌ len zaꞌcazaꞌ naohuaꞌn desde nacatiaꞌ xcuidiꞌ.
42018022	Bëꞌ be Jesús canꞌ unëꞌ, naꞌra unëꞌ rëbinëꞌ lëbëꞌ: ―De tu ta nerdziogueloꞌ hueloꞌ. Bëtiꞌ yugulu ta de quioꞌ, naꞌ bëꞌn ja benꞌ yëchiꞌ. Canaꞌ gunra Diuzi taz̃e quioꞌ bëꞌ yedyinloꞌ ganꞌ zunëꞌ guibá. Naꞌ uda unao nëꞌëdiꞌ gacoꞌ benꞌ quiaꞌ.
42018023	Naꞌ biz̃i bëꞌ be benꞌ naꞌ ca una Jesús, naꞌ begaꞌnnëꞌ guquenëꞌ beyëchiꞌ gula, como danꞌ naquëꞌ benꞌ uñaꞌa huala gula.
42018024	Caora blëꞌë Jesús guqueyëchiꞌnëꞌ, naꞌra unëꞌ rëbinëꞌ ja benëꞌ: ―Zëdi gula nacan quie ja benꞌ uñaꞌa ta yeyojëꞌ guibá ganꞌ zu Diuzi.
42018025	Nacaran yalo te tu camello naga yëchiꞌ, quele ca ta yeyuꞌu benꞌ uñaꞌa guibá ganꞌ zu Diuzi.
42018026	Naꞌ ja benꞌ be canꞌ unëꞌ, unajëꞌ rëbijëꞌ lëbëꞌ: ―Chi nacan zëdi gula yeyuꞌu ja benꞌ uñaꞌa guibá ganꞌ zu Diuzi, ¿ca nuz̃i saqueꞌ yeyuꞌu?
42018027	Naꞌra una Jesús rëbinëꞌ lejëꞌ: ―Tu ta bisaqueꞌ hue ja benëꞌ, Diuzi sí, huazaqueꞌnëꞌ huenëꞌn.
42018028	Naꞌ biz̃i unë Pedro rëbinëꞌ Jesús: ―Señor, nëtoꞌ bapcaꞌnndoꞌ yugulu ta de quiendoꞌ cuenda zaꞌndoꞌ inaondoꞌ luëꞌ.
42018029	Naꞌra una Jesús rëbinëꞌ lëbëꞌ: ―Nacan tali canꞌ rniaꞌ leꞌe. Con nutiꞌtezi benꞌ pcaꞌn nu yuꞌu, nu xuzi, nu z̃nëꞌë, nu bichi, nu z̃gule, nu z̃iꞌine tanun quie danꞌ bazionëꞌ naonëꞌ xneza Diuzi,
42018030	hueyuꞌera Diuzi taz̃era quienëꞌ dza rdanëꞌ lao yedyi layu cala ca tu ta pcaꞌnnëꞌ. Naꞌ bëꞌ yedyinnëꞌ guibá ganꞌ zu Diuzi, hueꞌnëꞌ lëbëꞌ yelaꞌ neban tuzioli.
42018031	Naꞌ guz̃i Jesús lao chipchopa benꞌ quienëꞌ ubigaꞌjëꞌ tzalaꞌla unëꞌ rëbinëꞌ lejëꞌ: ―Uletzaꞌ tzioro ciudad Jerusalén ga uzu diꞌidzaꞌ ca diꞌidzaꞌ bzu ja benꞌ quie Diuzi lëꞌë guichi dza naꞌte. Lëꞌë lëguichi naꞌ rguixogueꞌn cabëꞌ usacaꞌ ja benëꞌ nëꞌëdiꞌ, bichi yugulu benëꞌ.
42018032	Naꞌ ja benꞌ yedyi quiaꞌ usedyinjëꞌ nëꞌëdiꞌ lao naꞌa benꞌ tula ta utitujëꞌ utasi uniojëꞌ nëꞌëdiꞌ, udaꞌjëꞌ z̃enꞌ laohuaꞌ.
42018033	Lëzi huaguijëꞌ gutijëꞌ nëꞌëdiꞌ. Biz̃i bëꞌ gaca lao tzona dza, huebanaꞌ yerogaꞌ ganꞌ ucachiꞌjëꞌ nëꞌëdiꞌ.
42018034	Pero ja benꞌ quie Jesús biuyoñeꞌejëꞌ cabëꞌ gudyi Jesús lejëꞌ. Binacan quiejëꞌ ta tzioñeꞌejëꞌ canꞌ unëꞌ.
42018035	Bagazi idyinjëꞌ yedyi Jericó, naꞌ reꞌ tu benꞌ laochula tu neza ganꞌ ziojëꞌ rnabëꞌ caridad.
42018036	Biz̃i bëꞌ be benꞌ laochula rde ja benꞌ zë gula, caora naꞌ unabanëꞌ ja benꞌ binꞌ guca danꞌ rdezi rdejëꞌ.
42018037	Naꞌra unajëꞌ rëbijëꞌ lëbëꞌ: ―Huade Jesús, benꞌ yedyi Nazaret, ganꞌ reꞌloꞌ niga.
42018038	Quie lenaꞌ unëꞌ zidzo: ―¡Jesús, z̃iꞌi suba rey David, beyëchiꞌlaꞌadyiꞌ nëꞌëdiꞌ!
42018039	Biz̃i ja benꞌ dyialao laohuëꞌ, udilajëꞌ lëbëꞌ ta bira inënëꞌ, pero unërëꞌ zidzora unëꞌ: ―Z̃iꞌi suba rey David, beyëchiꞌlaꞌadyiꞌ nëꞌëdiꞌ.
42018040	Biz̃i uleza Jesús, bënëꞌ mandado yexiꞌjëꞌ benꞌ laochula. Caora bdyinnëꞌ gaꞌalaꞌ ganꞌ zë Jesús, naꞌra unaba Jesús lëbëꞌ:
42018041	―¿Ca biz̃i reꞌenloꞌ huaꞌ quioꞌ? Naꞌ bequëbi benꞌ laochula nëꞌ: ―Señor, reꞌendaꞌ yelëꞌëdaꞌ.
42018042	Naꞌra una Jesús rëbinëꞌ lëbëꞌ: ―Babeyacoꞌ, barelëꞌëloꞌ naꞌa nun quie rzudyiꞌilëloꞌ Diuzi.
42018043	Ca tu beyudyizi unëꞌ canaꞌ, labelëꞌëte benꞌ laochula, uz̃iꞌnëꞌ zionëꞌ naonëꞌ Jesús ruenëꞌ Diuzi benꞌ z̃e. Lëzi ja benꞌ blëꞌë canꞌ bënëꞌ quie benꞌ laochula, bëjëꞌ Diuzi benꞌ z̃e.
42019001	Naꞌra bëꞌ bdyin Jesús yedyi Jericó udenëꞌ lao yedyi naꞌ.
42019002	Lëlao yedyi naꞌ uzu tu benꞌ uñaꞌa laonëꞌ Zaqueo. Nacanëꞌ xanꞌ benꞌ huequiz̃u.
42019003	LëZaqueo reꞌennëꞌ ilëꞌënëꞌ Jesús cuenda huebëꞌnëꞌ lëbëꞌ. Pero birzaqueꞌnëꞌ ilëꞌënëꞌ lëbëꞌ, danꞌ lega bguꞌudiꞌ ja benꞌ zë gula. Naꞌ lëbëꞌ naquëꞌ benꞌ chaco, binaquëꞌ benꞌ huegoꞌ.
42019004	Naꞌra zionëꞌ taria udyialaonëꞌ bdyinnëꞌ ganꞌ zu tu yaga laona sicómoro cuëta neza ganꞌ zio Jesús. Biz̃i naꞌ urënëꞌ lao yaga ta ilëꞌënëꞌ Jesús dyëꞌëdi.
42019005	Biz̃i cati bdyin Jesús ganꞌ, bechisa laonëꞌ rnaꞌnëꞌ lao yaga ganꞌ dyia Zaqueo. Naꞌ unëꞌ rëbinëꞌ lëbëꞌ: ―Zaqueo, labe beyëzi ganꞌ dyialoꞌ como danꞌ z̃an yuꞌu quioꞌ idyinaꞌ naꞌa.
42019006	Biz̃i Zaqueo labezi beyëzinëꞌ ganꞌ dyianëꞌ lao yaga. Bedaohuenëꞌ bequiëꞌnëꞌ Jesús z̃an yuꞌu quienëꞌ.
42019007	Bëꞌ blëꞌë ja benëꞌ bazio Jesús z̃an yuꞌu quie Zaqueo, naꞌra uzulaojëꞌ rtzalojëꞌ rëbijëꞌ laguedyijëꞌ unajëꞌ bazio Jesús yedyinnëꞌ z̃an yuꞌu quie tu benꞌ hueziꞌ yëꞌ, benꞌ mala gula.
42019008	Naꞌra bareꞌjëꞌ luꞌu lidyi Zaqueo, uzulinëꞌ unëꞌ rëbinëꞌ Jesús: ―Señor, huaꞌ ja benꞌ yëchiꞌ gatzo ta de quiaꞌ. Chi baoz̃iaꞌ benëꞌ yëꞌ ulanaꞌ quiejëꞌ, naꞌ yeyuꞌajëꞌ lao tapa cueꞌ ta aoz̃iaꞌ quiejëꞌ.
42019009	Naꞌra una Jesús rëbinëꞌ Zaqueo: ―Lenaꞌ ruluꞌen tali abetzaꞌloꞌ pensari quioꞌ, naꞌ barue quioꞌ xtiꞌidzaꞌ Diuzi. Banacoꞌ dugalo z̃iꞌi suba Abraham.
42019010	Nëꞌëdiꞌ, bichi yugulu benëꞌ, bidaꞌ lao yedyi layu ta ute uselaꞌ benꞌ ruen z̃udyi quie yeyojëꞌ lao guiꞌ gabila.
42019011	Tu nerzënaga ja benëꞌ ca rna Jesús, unëꞌ itu diꞌidzaꞌ danꞌ baregaꞌn gaꞌalaꞌ ga reꞌ ciudad Jerusalén, lëscanꞌ danꞌ guquejëꞌ ilëꞌëtiꞌzi rdziogue ta idyin dza inabëꞌ Diuzi lao yedyi layu.
42019012	Naꞌra unëꞌ rëbinëꞌ lejëꞌ: ―Uzu tu benꞌ balaꞌana. Naꞌ uzëꞌë zionëꞌ yedyi reꞌ zituꞌ ta cuiojëꞌ lëbëꞌ gaquëꞌ rey yedyinnëꞌ tatula ta inabëꞌnëꞌ lao yedyi quienëꞌ.
42019013	Pero tu zaironëꞌ saꞌnëꞌ, naꞌ guz̃inëꞌ lao chi ja benꞌ hueꞌnëꞌ ladyinëꞌë. Naꞌ bëꞌnëꞌ quie quiejëꞌ tu dumi z̃e. Tanaꞌ unëꞌ gudyinëꞌ lejëꞌ: “Ulehue negocio conlë dumi babënaꞌ leꞌe. Naꞌ bëꞌ yeguidaꞌ huero cuenda.”
42019014	Naꞌ biz̃i ja benꞌ lao yedyi quienëꞌ, lega rudiejëꞌ lëbëꞌ. Caora naꞌ useꞌelaꞌjëꞌ ja benëꞌ zio zenaojëꞌ lëbëꞌ ta yëbijëꞌ benꞌ reꞌ yedyi ganꞌ ziojëꞌ: “Birexendoꞌ benꞌ ni ta gaquëꞌ rey quiendoꞌ.”
42019015	Pero gucacazinëꞌ rey quiejëꞌ. Ude naꞌ bedyinnëꞌ lao yedyi quienëꞌ. Cati bedyinnëꞌ, naꞌ guz̃inëꞌ ja benꞌ nuꞌenëꞌ ladyinëꞌë dumi quienëꞌ ta inezinëꞌ gaca tu ta bëlëjëꞌ gan dumi quienëꞌ.
42019016	Naꞌra unë benꞌ nëro rëbinëꞌ lëbëꞌ: “Señor, dumi benloꞌ nëꞌëdiꞌ, babëliaꞌn gan ichi cueꞌ mazara ca tu ta benloꞌ nëꞌëdiꞌ.”
42019017	Naꞌra una rey naꞌ rëbinëꞌ lëbëꞌ: “Tahuen gula babaoꞌ. Naꞌ nun quie bzuloꞌ diꞌidzaꞌ baoꞌ huen conlë lëꞌëtiꞌzi pcaꞌnaꞌ lao naꞌaloꞌ, naꞌra gacoꞌ benꞌ rnabëꞌ quie lao chi yedyi.”
42019018	Lëzi bdyin benꞌ urupe unëꞌ rëbinëꞌ rey naꞌ: “Señor, dumi quioꞌ benloꞌ nëꞌëdiꞌ, babëliaꞌn gan igaꞌyo cueꞌ mazara ca tu ta benloꞌ nëꞌëdiꞌ.”
42019019	Naꞌra una rey naꞌ rëbinëꞌ lëbëꞌ: “Gacoꞌ benꞌ rnabëꞌ lao gaꞌyoꞌ yedyi.”
42019020	Biz̃i bdyin benꞌ uyune unëꞌ rëbinëꞌ rey naꞌ: “Señor, ni zeyuꞌa dumi benloꞌ nëꞌëdiꞌ. Ptubaꞌn laꞌariꞌ bdzeꞌtzaꞌohuaꞌn.
42019021	Bibëliaꞌ dumi quioꞌ negocio, danꞌ rdzebaꞌ chanꞌ initin idzaꞌloꞌ nëꞌëdiꞌ, danꞌ nezdaꞌ nacoꞌ benꞌ reguëꞌë bireꞌenloꞌ initi ta de quioꞌ. Nezdaꞌ ruelaoꞌ dumi quioꞌ negocio ga gacan seguro hue guichon.”
42019022	Naꞌra una rey naꞌ rëbinëꞌ benꞌ naꞌ: “Benꞌ mala gula nacoꞌ. Con canꞌ rnaoꞌ ruluꞌen quioꞌ aoquixoꞌ bibë quioꞌ hueloꞌ ca reꞌendaꞌ. Chi nezoꞌ nacaꞌ benꞌ reguëꞌë, benꞌ rue negocio ga gacan seguro hue guichon,
42019023	¿bixquienꞌ biyelëchoꞌ dumi quiaꞌ lao banco tacuenda hue guichon yeziꞌa dumi quiaꞌ len guichon bëꞌ yelaꞌ z̃an yuꞌu?”
42019024	Naꞌra una rey naꞌ gudyinëꞌ ja benꞌ nitaꞌ naꞌ: “Ulesiꞌ dumi biꞌa benꞌ naꞌ, naꞌ ulehueꞌna benꞌ biꞌa chi dumi.”
42019025	Naꞌ unajëꞌ rëbijëꞌ rey naꞌ: “Pero Señor, badecazi chi dumi quienëꞌ.”
42019026	Naꞌ una rey naꞌ rëbinëꞌ lejëꞌ: “Nu benꞌ rue quie ca ta pcaꞌn xaꞌnnëꞌ ladyinëꞌë, lëlëbëꞌ hueꞌra xaꞌnnëꞌ lëbëꞌ mazara. Pero nu benꞌ birue quie ca ta pcaꞌn xaꞌnnëꞌ ladyinëꞌë, hueguba xaꞌnnëꞌ ca ta bëꞌnëꞌ lëbëꞌ.
42019027	Pero ca naca ja benꞌ rudie nëꞌëdiꞌ, ja benꞌ birexe gacaꞌ rey quiejëꞌ, uletzexiꞌjëꞌ gutilejëꞌ zaquëꞌ laohuaꞌ ni.”
42019028	Bëꞌ beyudyi una Jesús canaꞌ, beyuꞌujëꞌ neza tatula uzaꞌjëꞌ ziojëꞌ ciudad Jerusalén.
42019029	Cati baruen bago idyinjëꞌ yedyi Betfagé len yedyi Betania, ga nacan gaꞌalaꞌ ganꞌ zu tu yaꞌa Olivos, lëganꞌ naꞌ useꞌelaꞌnëꞌ chopa benꞌ quienëꞌ.
42019030	Naꞌ unëꞌ gudyinëꞌ lejëꞌ: ―Uletzio yedyi reꞌ niꞌ gaꞌalaꞌ. Bëꞌ idyinle ganꞌ, huatzaxacale tu burra neriobaꞌ, bia nitu nunu necuia. Uxëdyilebaꞌ nadahuaꞌalebaꞌ niga.
42019031	Chi ilëꞌë ja benëꞌ leꞌe inajëꞌ leꞌe bixquienꞌ rxëdyilebaꞌ, naꞌ reyaꞌalaꞌ yëbilejëꞌ reꞌen Señor lëbaꞌ ta cuianëꞌbaꞌ.
42019032	Naꞌra uzaꞌ ja benꞌ quie Jesús ziojëꞌ ganꞌ useꞌelaꞌnëꞌ lejëꞌ. Naꞌ laga guca quiejëꞌ cabëꞌ gudyi Jesús lejëꞌ yexacajëꞌ lëganꞌ nerio burra.
42019033	Naꞌ caora barxëdyijëꞌ burra, canaꞌ bdyincazi xanꞌ burra, naꞌ unëꞌ rëbinëꞌ lejëꞌ: ―¿Bixquienꞌ rxëdyile burra quiaꞌ?
42019034	Naꞌra unajëꞌ rëbijëꞌ lëbëꞌ: ―Reꞌen Señor lëbaꞌ ta cuianëꞌbaꞌ. Bëꞌ idyinnëꞌ ganꞌ ziondoꞌ, nadesanndoꞌbaꞌ.
42019035	Naꞌ bequiëꞌjëꞌbaꞌ ganꞌ zë Jesús, uxubajëꞌ z̃abajëꞌ xcuꞌudzu burra ta udyianëꞌ lëbaꞌ .
42019036	Tu neyuꞌu Jesús neza zionëꞌ ciudad Jerusalén, ulëchojëꞌ z̃abajëꞌ udixujëꞌn tu neza ganꞌ tenëꞌ.
42019037	Caora bdyinjëꞌ ganꞌ zu leto quie yaꞌa Olivos, canaꞌ uzulao ja benꞌ zio nao Jesús unëjëꞌ zidzo. Lega redaohuejëꞌ bëjëꞌ Diuzi benꞌ z̃e ca naca yelaꞌ huaca bënëꞌ blëꞌëjëꞌ.
42019038	Lenaꞌ unajëꞌ zidzo: ―Benꞌ naca laꞌiya benꞌ niga. Naquëꞌ rey quiero. Diuzi useꞌelaꞌnëꞌ lëbëꞌ. Redaohue ja benꞌ nitaꞌ guibá ca ruenëꞌ. Naca Diuzi benꞌ z̃e gula. ―Canaꞌ unajëꞌ.
42019039	Naꞌ biz̃i nitaꞌ bala ja benꞌ partido fariseo lado ja benꞌ zio nao Jesús. Naꞌ unajëꞌ rëbijëꞌ lëbëꞌ: ―Maestro, reyaꞌalaꞌ tiloꞌ ja benꞌ zaꞌ nao luëꞌ niga ta bira inajëꞌ canꞌ najëꞌ.
42019040	Naꞌ bequëbi Jesús rëbinëꞌ lejëꞌ: ―Rniaꞌ leꞌe, chi yegaꞌn ja benꞌ niga chizi, huanë ja yo ni zidzo lao lazajëꞌ.
42019041	Cati bdyinjëꞌ gaꞌalaꞌ ga reꞌ ciudad Jerusalén, naꞌ blëꞌënëꞌ ciudad naꞌ, naꞌ uredyinëꞌ.
42019042	Quie lao ciudad naꞌ unëꞌ cani: ―Bidaꞌ ta ucuasa ucuiꞌogaꞌ leꞌe cueꞌ chizi laxtaꞌole tuzioli, pero bireꞌenle birezaquele nëꞌëdiꞌ. Quie lenaꞌ baode quiele naꞌa.
42019043	Bazaꞌ dza gaca bayëchiꞌ gula quiele. Hualaꞌ ja benꞌ zë, ja benꞌ rudie leꞌe. Huayëchojëꞌ lao ciudad quiele uzaꞌagajëꞌ leꞌe.
42019044	Gutijëꞌ leꞌe len z̃gulale len z̃iꞌile. Yelaꞌte uquinujëꞌ yuꞌu quiele. Canaꞌ gaca quiele como danꞌ bibë quiele nëꞌëdiꞌ dza bidaꞌ guꞌundaꞌ suliaꞌ leꞌe tuz̃e.
42019045	Naꞌra uyuꞌu Jesús luꞌu idaoꞌ rnabëꞌra blaonëꞌ ja benꞌ yuꞌu raꞌo rutiꞌ.
42019046	Naꞌ unëꞌ rëbinëꞌ lejëꞌ: ―Lëꞌë guichi ganꞌ yuꞌu diꞌidzaꞌ laꞌiya quie Diuzi nan cani: “Luꞌu idaoꞌ rnabëꞌra ni nacan ga rlidza ja benëꞌ Diuzi.” Pero leꞌe abetzaꞌlen ruelen ca quie beló ga yuꞌu benꞌ uban. ―Canaꞌ una Jesús gudyinëꞌ lejëꞌ.
42019047	Pero yugu dza rio Jesús luꞌu idaoꞌ rnabëꞌra ruxiꞌidzeꞌnëꞌ ja benëꞌ. Pero ja xanꞌ pxuzi, len ja benꞌ rusëdi ley quie Moisés, len ja benꞌ napa dyin quie lao yedyi, reguilolaꞌadyiꞌjëꞌ rnaꞌjëꞌ ca huejëꞌ ta gutijëꞌ lëbëꞌ.
42019048	Pero biubinjëꞌ bi huejëꞌ ta gutijëꞌ lëbëꞌ, como danꞌ nitaꞌ ja benꞌ zë gula rexejëꞌ uzënagajëꞌ canꞌ rnëꞌ.
42020001	Biz̃i bdyin tu dza zë Jesús luꞌu idaoꞌ rnabëꞌra ruxiꞌidzëꞌ ja benëꞌ ca reꞌen Diuzi huejëꞌ ta yeyëri laxtaꞌojëꞌ laohuëꞌ. Naꞌ bdyin ja xanꞌ pxuzi, len ja benꞌ rusëdi ley quie Moisés, len ja benꞌ napa dyin quie yulaoꞌ.
42020002	Naꞌra unajëꞌ rëbijëꞌ lëbëꞌ: ―Una nëtoꞌ ¿nu ben yelaꞌ rnabëꞌ quioꞌ, danꞌ bablaoloꞌ ja benꞌ yuꞌu huëtiꞌ luꞌu idaoꞌ rnabëꞌra?
42020003	Naꞌ una Jesús rëbinëꞌ lejëꞌ: ―Lëscanꞌ reꞌendaꞌ inabaꞌ leꞌe tu diꞌidzaꞌ. Naꞌ yequëbile quiaꞌ:
42020004	¿Nuz̃i useꞌelaꞌ Juan bautista? ¿Useꞌelaꞌ Diuzi lëbëꞌ o ta racazi laꞌadyiꞌnëꞌ bidëꞌ?
42020005	Naꞌra uzulaojëꞌ rtzalojëꞌ ruꞌelëjëꞌ laguedyijëꞌ diꞌidzaꞌ unajëꞌ: ―¿Cabiz̃i yëbironëꞌ? Chanꞌ yëbironëꞌ: “Diuzi useꞌelëꞌ lëbëꞌ”, naꞌ huananëꞌ raꞌo: “¿Bixquienꞌ bigulele quienëꞌ?”
42020006	Naꞌ chi yëbironëꞌ: “Ta racazi laꞌadyiꞌnëꞌ bidëꞌ”, naꞌ huadzaꞌ ja benëꞌ raꞌo, ruen z̃udyi huaguijëꞌ raꞌo yo, gutijëꞌ raꞌo como danꞌ rnajëꞌ useꞌelaꞌ Diuzi Juan rguixogueꞌnëꞌ xtiꞌidzëꞌ.
42020007	Naꞌra unajëꞌ rëbijëꞌ Jesús: ―Binezindoꞌ nu benꞌ useꞌelaꞌ Juan bautista.
42020008	Lëzi unarë Jesús rëbinëꞌ lejëꞌ: ―Lëscanꞌ nëꞌëdiꞌ, biiniaꞌ leꞌe nu ben yelaꞌ rnabëꞌ quiaꞌ bablaohuaꞌ ja benꞌ yuꞌu huëtiꞌ luꞌu idaoꞌ rnabëꞌra.
42020009	Naꞌra una Jesús itu diꞌidzaꞌ ni rëbinëꞌ ja benëꞌ: ―Uzu tu benꞌ guzanëꞌ bedzuliꞌ lao layu quienëꞌ. Ude naꞌ pcaꞌnnëꞌn lao naꞌa ja benꞌ gaca ladyinëꞌë layela quienëꞌ. Naꞌ uzëꞌë zioguëꞌ yedyi reꞌ zituꞌ.
42020010	Biz̃i cati bdyin biuꞌ quie usecho quie bedzuliꞌ, naꞌ beseꞌelaꞌ xanꞌ layela tu benꞌ zu laohuëꞌ ta tzenabanëꞌ tu ta reduꞌulanëꞌ siꞌnëꞌ quie bedzuliꞌ quienëꞌ. Pero belaꞌcala bëꞌjëꞌ ziꞌ benꞌ useꞌelaꞌ xaꞌnjëꞌ. Naꞌ bezaꞌnëꞌ gabi zeyuꞌanëꞌ, bedyinëꞌ lao xaꞌnnëꞌ.
42020011	Naꞌra beseꞌelaꞌ benꞌ xanꞌ layela benꞌ tula zioguëꞌ. Pero lëzi utasi uniojëꞌ lëbëꞌ, bëꞌjëꞌ lëbëꞌ ziꞌ, gabi bëꞌjëꞌ lëbëꞌ. Naꞌ zeyoguëꞌ bedyinëꞌ lao xaꞌnnëꞌ, gabi zeyuꞌanëꞌ.
42020012	Biz̃i benꞌ xanꞌ layela, tatula beseꞌelaꞌnëꞌ benꞌ tula, benꞌ uyune. Lëzi bërëjëꞌ lëbëꞌ hueꞌ, blaojëꞌ lëbëꞌ, gabi zeyuꞌanëꞌ.
42020013	’Pues guca benꞌ xanꞌ layela pensari unëꞌ: “¿Ca biz̃ira huaꞌ? Naꞌ iseꞌelaꞌ z̃iꞌinaꞌ biꞌ nedyëꞌëdaꞌ. Cati ilëꞌëjëꞌ lëbiꞌ, chica huapalaꞌnjëꞌ lëbiꞌ.”
42020014	Pero bëꞌ blëꞌë ja benꞌ naca ladyinëꞌë layela babdyin z̃iꞌi xaꞌnjëꞌ, naꞌra unajëꞌ rëbijëꞌ laguedyijëꞌ: “Biꞌ niga gaca quiebiꞌ layu niga cati bagati xuzibiꞌ. Uletzaꞌ gutirobiꞌ cuenda siꞌro layu niga gacan quiero.”
42020015	Naꞌra bëxojëꞌbiꞌ, uliojëꞌbiꞌ ganꞌ de layela, bëtijëꞌ lëbiꞌ. Naꞌra unaba Jesús ja benꞌ nitaꞌ naꞌ tu diꞌidzaꞌ unëꞌ: ―¿Cabiz̃i hue xanꞌ layela len lejëꞌ?
42020016	Pues huedyinnëꞌ ganꞌ de layela quienëꞌ ta gutinëꞌ ja benꞌ nuꞌenëꞌ ladyinëꞌë, hueꞌnëꞌ ja benꞌ tula gaca ladyinaꞌajëꞌ layela quienëꞌ. Naꞌra caora be ja benëꞌ cabëꞌ una Jesús, naꞌ unajëꞌ rëbijëꞌ lëbëꞌ: ―Birda chi tamala ca tamala bë ja benëꞌ guca ladyinëꞌë layela.
42020017	Naꞌra unaꞌ Jesús lejëꞌ unëꞌ rëbinëꞌ lejëꞌ: ―Chi nacan canꞌ rnale, ¿ga huen dyin diꞌidzaꞌ yuꞌu lëꞌë guichi laꞌiya quie Diuzi rnën caniga?: Yo lagaꞌ ta baoruꞌun benꞌ hue huecuaꞌ, lëyo naꞌ beziꞌ Diuzi bzunëꞌn ga naca belao, ga rzulao besu.
42020018	Naꞌ rniaꞌ leꞌe, nu ja benꞌ iguino lëlao yo naꞌ, huayoz̃o iguinojëꞌ. Lëscanꞌ chi iguino yo idacon lejëꞌ, huatzutzon lejëꞌ.
42020019	Naꞌra ja xanꞌ pxuzi, len ja benꞌ rusëdi ley quie Moisés, guꞌunjëꞌ guxujëꞌ Jesús luegozi, danꞌ bezaquejëꞌ quiejëꞌ unë Jesús diꞌidzaꞌ quie ja benꞌ guca ladyinëꞌë layela. Pero bibeyaz̃ojëꞌ bi huejëꞌ quienëꞌ, danꞌ rdzebijëꞌ bi hue ja benëꞌ quiejëꞌ.
42020020	Biz̃i cabëꞌ beguilolaꞌadyiꞌjëꞌ bëjëꞌ, useꞌelaꞌjëꞌ benꞌ ruezi cuine ca benꞌ balaꞌana ta tzenabajëꞌ Jesús diꞌidzaꞌ chi iquixinëꞌ inëꞌ calëla tacuenda ga saqueꞌ gaojëꞌ lëbëꞌ xquia lao benꞌ naca gobierno.
42020021	Quie lenaꞌ bdyinjëꞌ ganꞌ zë Jesús unajëꞌ rëbijëꞌ Jesús: ―Maestro, banezindoꞌ luëꞌ rxiꞌidzeꞌloꞌ ja benëꞌ diꞌidzaꞌ naca li. Naꞌ biruꞌ cuenda bi naque ja benëꞌ, sino rxiꞌidzeꞌloꞌ benëꞌ tali ca naca xneza Diuzi.
42020022	Unacara nëtoꞌ: ¿Ruꞌen lato quiz̃oro quie impuesto quie benꞌ naca gobierno romano? ¿Huaguiz̃oron o biquiz̃oron?
42020023	Pero banezi Jesús ca naca pensari mala yuꞌujëꞌ reguilolaꞌadyiꞌjëꞌ bi huejëꞌ quienëꞌ. Naꞌ unëꞌ rëbinëꞌ lejëꞌ: ―¿Bixquienꞌ reꞌenle cuëchile trampa quiaꞌ?
42020024	Uleuluꞌecara nëꞌëdiꞌ tu dumi. ¿Nu guicho, nu laohue daꞌ lëꞌën? Naꞌra unajëꞌ rëbijëꞌ lëbëꞌ: ―Daꞌ lëꞌë dumi nu guicho, nu lao benꞌ naca gobierno.
42020025	Naꞌ una Jesús rëbinëꞌ lejëꞌ: ―Ulehueꞌ benꞌ naca gobierno ta reduꞌulanëꞌ siꞌnëꞌ. Lëscanꞌ ulehueꞌ Diuzi ta reduꞌulanëꞌ siꞌnëꞌ.
42020026	Naꞌ gabi uz̃aqueꞌjëꞌ ga iquixi Jesús ca diꞌidzaꞌ rnëꞌ lao benëꞌ. Belaꞌcala tu bebanzijëꞌ canꞌ unëꞌ. Babira biubinjëꞌ bi yëbijëꞌ lëbëꞌ.
42020027	Ude naꞌ uyorë ja benꞌ partido saduceo ganꞌ zë Jesús. Naꞌra rna ja benꞌ partido saduceo biyeban ja benꞌ baguti. Quie lenaꞌ unajëꞌ rëbijëꞌ Jesús:
42020028	―Maestro, ca naca diꞌidzaꞌ bzu Moisés lëꞌë guichi, rnën chi baguti tu beꞌmbyu, naꞌ begaꞌn xculanëꞌ tu cuinzinëꞌ, nunu z̃iꞌijëꞌ uzu, ruen zi yeziꞌ biꞌ bichinëꞌ nigula quie benꞌ baguti tacuenda yezu xcuidiꞌ yeziꞌ lao benꞌ baguti.
42020029	Naꞌ ugunro guca gadyi bichijëꞌ. Naꞌ benꞌ nëro uz̃iꞌnëꞌ nigula quienëꞌ. Pero ni tu z̃iꞌijëꞌ biuzu gutinëꞌ.
42020030	Naꞌ biz̃i benꞌ urupe beziꞌnëꞌ nigula quie benꞌ bichinëꞌ, benꞌ baguti. Lëzi gutirënëꞌ, nunu z̃iꞌijëꞌ uzurë.
42020031	Naꞌ biz̃i benꞌ uyune beziꞌrënëꞌ nigula quie benꞌ bichinëꞌ, benꞌ baguti. Lëzirë gutirënëꞌ nunu z̃iꞌijëꞌ uzurë. Canaꞌ guca quie lao gadyitejëꞌ, ja benꞌ uzulë nigula.
42020032	Ga beyudyicala quie nigula, gutirënëꞌ.
42020033	Naꞌra chi tali naꞌ yeban ja benꞌ huati, ¿ca nurlajëꞌ naca z̃gulajëꞌ nigula naꞌ, como danꞌ lao gadyi bichijëꞌ uzulëjëꞌ lëbëꞌ?
42020034	Naꞌ bequëbi Jesús rëbinëꞌ lejëꞌ: ―Lao yedyi layu niga rzulë beꞌmbyu nigula, lëscanꞌ rzulë nigula beꞌmbyu.
42020035	Pero ja benꞌ yeban yeyo guibá ga zu Diuzi, bira sulëjëꞌ laguedyijëꞌ ca nu z̃gulajëꞌ, ca nu xquiujëꞌ.
42020036	Lëscanꞌ bira gatijëꞌ. Cabëꞌ bigati ja ángel, canaꞌ bigatirëjëꞌ. Tali nacajëꞌ z̃iꞌi Diuzi, danꞌ babebanjëꞌ huatzezulëjëꞌ Diuzi tuzioli.
42020037	Naꞌ rguixogueꞌ ja diꞌidzaꞌ bzu Moisés lëꞌë guichi de que yeban ja benꞌ baguti. Caora zë Moisés ganꞌ reꞌ yaga raꞌalaꞌ guiꞌ bireina, lëganꞌ naꞌ una Diuzi gudyinëꞌ Moisés: “Nacaꞌ Diuzi quie xuzixtaꞌoloꞌ Abraham, len quie xuzixtaꞌoloꞌ Isaac, len quie xuzixtaꞌoloꞌ Jacob.”
42020038	Canaꞌ una Diuzi quiejëꞌ, baꞌalaꞌcazi bagutijëꞌ azio zë iza caora. Lenaꞌ ruluꞌen rlëꞌë Diuzi lejëꞌ ca benꞌ neneban, quele ca benꞌ baguti. Pues rlëꞌë Diuzi yugulu benëꞌ ca ja benꞌ neban. Birlëꞌënëꞌ lejëꞌ ca benꞌ baguti.
42020039	Biz̃i bala ja benꞌ rusëdi ley quie Moisés, benꞌ nitaꞌ naꞌ, ruzënagajëꞌ bi na Jesús, unajëꞌ rëbijëꞌ Jesús: ―Tahuencazi cabëꞌ baonaoꞌ, Maestro.
42020040	Naꞌ biz̃i bira biubinjëꞌ bi diꞌidzaꞌ inabajëꞌ lëbëꞌ.
42020041	Naꞌra una Jesús rëbinëꞌ lejëꞌ: ―Nacan tali ca nale, nale naca benꞌ Cristo z̃iꞌi rey David.
42020042	Pero cuin rey David, caora bzunëꞌ diꞌidzaꞌ lëꞌë guichi Salmos, unëꞌ cani: Una Diuzi rëbinëꞌ benꞌ naca Señor quiaꞌ: “Ureꞌ cuëtaꞌ zaquëꞌ yebë niga,
42020043	hasta idyin dza cuëchaꞌ xniꞌaloꞌ ja benꞌ rudie luëꞌ.”
42020044	Quie lenaꞌ rnabaꞌ leꞌe: ¿Cómo naca benꞌ Cristo z̃iꞌi rey David, chi cuin rey David unëꞌ naca benꞌ Cristo Señor quienëꞌ?
42020045	Naꞌ benꞌ zë nitaꞌ bzënagajëꞌ ca una Jesús caora unëꞌ rëbinëꞌ ja benꞌ quienëꞌ:
42020046	―Gapale cuidado bihuele ca rue ja benꞌ rusëdi ley quie Moisés. Lega rexejëꞌ gacojëꞌ laꞌariꞌ naca tona. Lega rexejëꞌ gapalaꞌn ja benëꞌ lejëꞌ ga rdajëꞌ tu neza. Lega rexejëꞌ cueꞌjëꞌ ga rbeꞌ benꞌ balaꞌana, chi luꞌu idaoꞌ sinagoga, chi ga raca lani.
42020047	Zidza rulidzajëꞌ Diuzi cuenda ilëꞌë ja benëꞌ lejëꞌ benꞌ quie Diuzin, pero bëꞌ ruezijëꞌn reguilolaꞌadyiꞌjëꞌ bi huejëꞌ ta cubajëꞌ ta de quie ja nigula baguti xquiuhue. Quie lennaꞌ huera Diuzi lejëꞌ tu castigo huala gula.
42021001	Naꞌ guca tu dza zë Jesús luꞌu idaoꞌ rnabëꞌra blëꞌënëꞌ rudzeꞌ ja benꞌ uñaꞌa dumi quiejëꞌ luꞌu caja ga yuꞌun gun quie idaoꞌ rnabëꞌra.
42021002	Lëzi blëꞌënëꞌ bdzeꞌ tu nigula guti xquiuhue chopa dumi daoꞌ lasi de cobre luꞌu caja naꞌ.
42021003	Naꞌ una Jesús rëbinëꞌ ja benꞌ quienëꞌ: ―Tali rniaꞌ leꞌe, nigula naꞌ naquëꞌ benꞌ yëchiꞌ, aguti xquiuhuëꞌ, pero ca naca dumi bdzeꞌnëꞌ luꞌu caja, nacaran dumi z̃e quele ca ta bdzeꞌ ja benꞌ uñaꞌa.
42021004	Ta begaꞌn sobre quiejëꞌ bdzeꞌjëꞌ luꞌu caja naꞌ, pero lënigula benꞌ yëchiꞌ, bdzeꞌnëꞌ ca tu dumi daoꞌ dezi quienëꞌ ta raꞌonëꞌ ta raonëꞌ.
42021005	Naꞌra ja benꞌ quie Jesús, bëꞌlëjëꞌ laguedyijëꞌ diꞌidzaꞌ unajëꞌ quie idaoꞌ rnabëꞌra de que nacan badan gula, len yo necuaꞌ besu, len tu ta psalaꞌadyiꞌ ja benëꞌ bëꞌjëꞌ quie idaoꞌ.
42021006	Naꞌra una Jesús rëbinëꞌ lejëꞌ: ―Huadyin dza iguino duz̃e ca ta rnaꞌle niga. Ni tu yo bira yegaꞌnnan xcuꞌudzu laguedyin.
42021007	Naꞌra ja benꞌ quie Jesús unabajëꞌ Jesús rëbijëꞌ lëbëꞌ: ―Maestro, ¿bata gaca canꞌ rnaoꞌ? ¿Ca biz̃i gaca ta uluꞌen nëtoꞌ cati baruen bago dza gaca canꞌ rnaoꞌ?
42021008	Naꞌ una Jesús rëbinëꞌ lejëꞌ: ―Gapale cuidado ta bisiꞌ ja benëꞌ leꞌe yëꞌ. Porque huida benꞌ zë inajëꞌ: “Nëꞌëdiꞌ nacaꞌ Cristo.” Lëscanꞌ inajëꞌ: “Abdyin hora yeyudyi yedu quie dyila yu.” Pero bigalele quiejëꞌ.
42021009	Lëzi cati babele baozulao huedila, rdilalë nación conlë itu nación, lëscanꞌ rdilalë benëꞌ conlë gobierno quiejëꞌ, bidzebile. Huataꞌcazi huedila quie lao yedyi layu, pero nerdziogue idyin dza yeyudyi yedu quie lao yedyi layu.
42021010	Lëscanꞌ una Jesús rëbinëꞌ lejëꞌ: ―Huaca dilalë tu nación itu nación. Huaca dilalë tu yedyi itu yedyi.
42021011	Lëscanꞌ neꞌnizi quie lao yedyi layu huaca uz̃uꞌ huala, huataꞌ ubin, huataꞌ yelaꞌ hueꞌ. Lëscanꞌ hualëꞌë ja benëꞌ ta utzebin lejëꞌ zaꞌn guibá huazën ladza.
42021012	’Pero tu zagaca canꞌ, guxu ja benëꞌ leꞌe huejëꞌ leꞌe bizinaquezi. Iquiëꞌjëꞌ leꞌe luꞌu ja idaoꞌ sinagoga ta gaojëꞌ leꞌe xquia. Lëscanꞌ udzeꞌjëꞌ leꞌe luꞌu dyiguiba, usedyinjëꞌ leꞌe lao naꞌa benꞌ naca gobierno danꞌ baralele bazaꞌle naole nëꞌëdiꞌ.
42021013	Canaꞌ gaca quiele tacuenda inële cule nëꞌëdiꞌ laojëꞌ.
42021014	Bidëbile ca bi yëbilejëꞌ cuenda gacalële cuinle laojëꞌ.
42021015	Bidëbile como danꞌ gacaliaꞌ leꞌe bi diꞌidzaꞌ yequëbile yeyëbilejëꞌ cuenda initaꞌ ja benꞌ rudie leꞌe chizi, bira ibinjëꞌ bi inajëꞌ leꞌe.
42021016	Hasta benꞌ naca familia quiele, len benꞌ naca amigo quiele, huaziꞌjëꞌ leꞌe yëꞌ. Usedyin nu xuzile, nu bichile, nu diadza quiele, nu amigo quiele leꞌe lao naꞌa benꞌ rnabëꞌ. Gutijëꞌ bala leꞌe.
42021017	Huadie ja benꞌ nitaꞌ lao yedyi layu leꞌe danꞌ naole xnezaꞌ.
42021018	Pero bibi gaca quiele, ni tu guitzaꞌ guichole bicuiaguiꞌn.
42021019	Chi hue quiele biusanlaꞌadyiꞌle naole xnezaꞌ, huataꞌ yelaꞌ neban quiele tuzioli.
42021020	’Cati ilëꞌële baneyëchote ja soldado ciudad Jerusalén, huanezile baruen bago dza udyiaguiꞌjëꞌ lao ciudad naꞌ.
42021021	Naꞌra ja benꞌ nitaꞌ estado Judea, ruguinte iz̃unojëꞌ tziojëꞌ ga zu yaꞌa. Lëscanꞌ ja benꞌ nitaꞌ ciudad Jerusalén, ruguinte erojëꞌ tziojëꞌ huaz̃uno. Lëscanꞌ ja benꞌ nitaꞌ lao layela, bireyaꞌalaꞌ yeyojëꞌ ciudad Jerusalén.
42021022	Lëdza gaca canꞌ nacan dza hue Diuzi castigo. Nacan dza uzucazi yugulu diꞌidzaꞌ ca diꞌidzaꞌ yuꞌu lëꞌë guichi laꞌiya quie Diuzi.
42021023	Huaca bayëchiꞌ gula quie ja nigula nuꞌa bdaoꞌ, len ja nigula rugaꞌadyi bdaoꞌ dza gaca canꞌ. Lega yedzagalao ja benꞌ Israel, hue Diuzi lejëꞌ tu castigo huala gula.
42021024	Naꞌ guti ja soldado balajëꞌ. Naꞌ ibalajëꞌ uquiojëꞌ huejëꞌ lejëꞌ preso iquiëꞌjëꞌ lejëꞌ ja yedyi zë, yedyi tula. Tanaꞌ lenaꞌ inabëꞌ ja benꞌ zaꞌ yedyi tula lao ciudad Jerusalén hasta idyin dza bira hueꞌ Diuzi lato inabëꞌjëꞌ lao ciudad naꞌ. Naꞌ una Jesús:
42021025	―Ude naꞌ huataꞌ ta naca seña ladza. Huechula obidza, bira gataꞌ xniꞌ biuꞌ, huaguino ja bélo. Huaca tondo ja benꞌ nitaꞌ lao yedyi layu. Huadzebijëꞌ yejëꞌ xchiꞌ nisadaoꞌ ruen ruꞌbe huala gula ga rbigaꞌ rdan ruꞌa yu bidyi.
42021026	Huayunꞌjëꞌ tanto idzebijëꞌ ca gaca quiejëꞌ lao yedyi layu. Huazisi huaguino ja bélo dyian guibá.
42021027	Lëcanaꞌ hualëꞌë ja benꞌ nitaꞌ lao yedyi layu nëꞌëdiꞌ, bichi yugulu benëꞌ. Hualëꞌëjëꞌ yeguidaꞌ lao beo zë ladza. Hualëꞌëjëꞌ nëꞌëdiꞌ de yelaꞌ huaca quiaꞌ.
42021028	Cati baraca canꞌ rniaꞌ, naꞌra bidzebile, reyaꞌalaꞌ yechisa guichole inaꞌle ladza como danꞌ ilëꞌëtiꞌzi rdziogue ute uselaꞌ leꞌe ca ta raca quiele.
42021029	Lëzirë unë Jesús itu diꞌidzaꞌ ni, unëꞌ rëbinëꞌ lejëꞌ: ―Ulenaꞌcara ca raca quie yaga higo o bitezi yaga tula.
42021030	Cati ilëꞌële bagusin laꞌagaꞌ gula, barebian laꞌagaꞌ reꞌene quien, banezile bazaꞌ biuꞌ oba.
42021031	Lëzirë cati ilëꞌële baraca cabëꞌ rniaꞌ leꞌe, reyaꞌalaꞌ inezile bazaꞌ dza inabëꞌ Diuzi lao yedyi layu.
42021032	’Tali rniaꞌ leꞌe, tu bineya z̃iꞌisuba benꞌ nitaꞌ naꞌa, bëꞌ gaca cabëꞌ rniaꞌ leꞌe.
42021033	Huade quie ta dyia guibá len lao yedyi layu canaꞌzi, pero ca naca diꞌidzaꞌ rniaꞌ leꞌe, biten canaꞌzi. Decazide huazun diꞌidzaꞌ cabëꞌ rniaꞌ leꞌe.
42021034	’Ulegapa cuidado, bihueꞌle lato gacale zidi tzuꞌu pensari mala luꞌu guicho laxtaꞌole. Bihuele tabayatza, bihuele hueꞌe, bidëbile quie ta gaole, bidëbile quie ta gacole, yelaꞌ naꞌ biyebanle dza yeguidaꞌ.
42021035	Porque cabëꞌ rdzebi bia guixiꞌ bëꞌ rdacobaꞌ luꞌu trampa, canaꞌ yedzebi ja benꞌ nitaꞌ lao duz̃e yedyi layu dza yeguidaꞌ.
42021036	Lenaꞌ niaꞌ leꞌe, ulesu listo. Ulehueꞌlë Diuzi diꞌidzaꞌ yugu dza, yugu yela, cuenda ucuasa ucuiꞌonëꞌ leꞌe ca tamala zaꞌ gaca lao yedyi layu. Ulehue quiele cuenda yetilalaole nëꞌëdiꞌ, bichi yugulu benëꞌ. ―Canaꞌ una Jesús rëbinëꞌ lejëꞌ.
42021037	Ruxiꞌidzeꞌ Jesús ja benëꞌ luꞌu idaoꞌ rnabëꞌra te dza. Naꞌ biz̃i quie sadzeꞌ rionëꞌ ga zu yaꞌa lao Olivos ga reguesinëꞌ.
42021038	Biz̃i ja benꞌ zë rdyinjëꞌ yugu zila luꞌu idaoꞌ rnabëꞌra ta rzënagajëꞌ ca diꞌidzaꞌ ruxiꞌidzëꞌ lejëꞌ.
42022001	Naꞌ baruen bago ta hue ja benꞌ Israel lani pascua ta gaojëꞌ yëta xtila binequixi levadura.
42022002	Biz̃i ja xanꞌ pxuzi len ja benꞌ rusëdi ley quie Moisés, lega reguilolaꞌadyiꞌjëꞌ bi huejëꞌ ta gutijëꞌ Jesús. Pero bireyaz̃ojëꞌ, danꞌ rdzebijëꞌ idzaꞌ ja benëꞌ lejëꞌ.
42022003	Naꞌ biz̃i tu benꞌ naca benꞌ quie Jesús lado ichiptu ja benꞌ quie Jesús bëꞌnëꞌ lato uyuꞌu xanꞌ taxiꞌibiꞌ Satanás luꞌu laxtaꞌonëꞌ. Lëbenꞌ naꞌ laonëꞌ Judas Iscariote.
42022004	Naꞌ uyo Judas tzegueꞌlënëꞌ diꞌidzaꞌ ja xanꞌ pxuzi, len ja benꞌ napa dyin quie idaoꞌ rnabëꞌra ta yeguilolaꞌadyiꞌjëꞌ bi huejëꞌ ta usedyinnëꞌ Jesús lao naꞌajëꞌ.
42022005	Lejëꞌ lega bedaohuejëꞌ begaꞌnlëjëꞌ lëbëꞌ diꞌidzaꞌ ta hueꞌjëꞌ lëbëꞌ dumi.
42022006	Naꞌ uzulaonëꞌ beguilolaꞌadyiꞌnëꞌ bi huenëꞌ ta usedyinnëꞌ Jesús lao naꞌajëꞌ cati nunu benꞌ nitaꞌ.
42022007	Bdyincazi dza bëjëꞌ lani pascua cati gaojëꞌ yëta xtila ta binequixi levadura, lëscanꞌ gutirëjëꞌ becoꞌ z̃iꞌilaꞌ quie lani pascua.
42022008	Lenaꞌ una Jesús rëbinëꞌ chopa benꞌ quienëꞌ, Pedro len Juan: ―Uletzio ta ucuezale ta gaoro rtzeꞌ quie lani pascua.
42022009	Naꞌra unabajëꞌ rëbijëꞌ lëbëꞌ: ―¿Gaz̃i reꞌenloꞌ tziondoꞌ ta tzacuezandoꞌ ta gaoro?
42022010	Biz̃i naꞌ una Jesús rëbinëꞌ lejëꞌ: ―Uletzio ciudad Jerusalén. Caora babdyinle ruꞌa ciudad, lëganꞌ naꞌ yedilale tu beꞌmbyu zeyuꞌa tu reꞌ yudzo nisa. Lëbenꞌ naꞌ inaole ganꞌ zeyonëꞌ yedyinnëꞌ z̃an yuꞌu.
42022011	Naꞌ tzuꞌule yëbile benꞌ naca xanꞌ yuꞌu: “Cani na Maestro: ¿Gaz̃i zu luꞌu yuꞌu ga gaolëndoꞌnëꞌ rtzeꞌ quie lani pascua?”
42022012	Naꞌra uluꞌenëꞌ leꞌe tu luꞌu yuꞌu z̃e de chopa xcuia ga baneluban banacan dyaꞌa. Lëganꞌ naꞌ ucuezale ta gaoro.
42022013	Naꞌ uzaꞌjëꞌ ziojëꞌ gucan laga con canꞌ gudyi Jesús lejëꞌ. Lëganꞌnaꞌ pcuezajëꞌ ta gaojëꞌ rtzeꞌ quie lani pascua.
42022014	Cati bdyin hora gaojëꞌ quie rtzeꞌ, naꞌ uzaꞌ Jesús ziolënëꞌ ja benꞌ quienëꞌ uyuꞌujëꞌ luꞌu yuꞌu ureꞌjëꞌ lao mesa.
42022015	Naꞌra una Jesús rëbinëꞌ lejëꞌ: ―Lega bareꞌendaꞌ gaoliaꞌ leꞌe rtzeꞌ quie lani pascua tu zagatiaꞌ.
42022016	Rniaꞌ leꞌe, bira gaoliaꞌ leꞌe rtzeꞌ quie lani pascua. Caora babzu diꞌidzaꞌ ca una Diuzi arnabëꞌnëꞌ lao yedyi layu, canaꞌtera gaoliaꞌ leꞌe rtzeꞌ quie lani pascua tatula.
42022017	Naꞌra uz̃iꞌnëꞌ tu copa, bazënëꞌn lao nëꞌë, unëꞌ rëbinëꞌ Diuzi: ―Diuxcaleloꞌ. Ude naꞌ unëꞌ rëbinëꞌ lejëꞌ: ―Uleguxun tu tule, uleyoꞌon.
42022018	Rniaꞌ leꞌe, bira yoꞌogaꞌ nisa quie bedzuliꞌ. Caora babdyin dza arnabëꞌ Diuzi lao yedyi layu, canaꞌtera yoꞌogaꞌ nisa bedzuliꞌ tatula.
42022019	Naꞌ uz̃iꞌnëꞌ tu yëta xtila bazënëꞌn lao nëꞌë unëꞌ rëbinëꞌ Diuzi: ―Diuxcaleloꞌ. Ude naꞌ unëꞌ rëbinëꞌ lejëꞌ: ―Lëyëta xtila ni nacan ca quie cuerpo quiaꞌ. Huatiaꞌ cuenda gataꞌ yelaꞌ hueziꞌz̃e quiele lao Diuzi. Cabëꞌ aodaoro rtzeꞌ niga, canaꞌ huerële ta yezaꞌlaꞌadyiꞌle nëꞌëdiꞌ cabëꞌ biaꞌ quiele.
42022020	Lëzirë, ude beyudyi udaojëꞌ, beziꞌnëꞌ itu copa unëꞌ rëbinëꞌ lejëꞌ: ―Naca nisa bedzuliꞌ yudzu copa ni ca quie ren quiaꞌ. Lenaꞌ ilatogaꞌ gatiaꞌ cuenda yegaꞌntzaꞌolë Diuzi leꞌe tacubila. Lenaꞌ ilatogaꞌ cuenda gataꞌ yelaꞌ hueziꞌz̃e quiele lao Diuzi.
42022021	’Pero tu benꞌ reꞌ len nëꞌëdiꞌ lao mesa ni, lëbenꞌ naꞌ usedyinnëꞌ nëꞌëdiꞌ lao naꞌa benꞌ rudie nëꞌëdiꞌ.
42022022	Nëꞌëdiꞌ, bichi yugulu benëꞌ, banugunnan gatiaꞌ. Pero bayëchiꞌ gula gaca quie benꞌ usedyin nëꞌëdiꞌ lao naꞌa benꞌ rudie nëꞌëdiꞌ.
42022023	Naꞌra unajëꞌ rëbijëꞌ laguedyijëꞌ: ―¿Nuz̃i raꞌo usedyinronëꞌ lao naꞌa benꞌ rudie lëbëꞌ?
42022024	Naꞌra ja benꞌ quie Jesús uyuꞌujëꞌ huenë len laguedyijëꞌ ca nulajëꞌ gacara benꞌ belao entre lejëꞌ.
42022025	Pero naꞌ una Jesús rëbinëꞌ lejëꞌ: ―Ja benꞌ naca gobierno lao yedyi layu niga, lega dyiabëꞌjëꞌ hue ja benëꞌ ca ta reꞌenjëꞌ. Naꞌ najëꞌ nacajëꞌ benꞌ belao.
42022026	Pero naꞌ leꞌe bireyaꞌalaꞌ huele ca ruejëꞌ. Bireyaꞌalaꞌ hue cuinle benꞌ belao. Reyaꞌalaꞌ gacalële laguedyile. Reyaꞌalaꞌ ilëꞌële cuinle ca benꞌ criado. Chi huele canaꞌ, tali naꞌ nacale benꞌ belao ca reꞌen Diuzi.
42022027	Quie lao benꞌ nitaꞌ lao yedyi layu niga, rbeꞌcazi xaꞌnjëꞌ lao mesa ta gaojëꞌ ta rudyia criado quiejëꞌ. Pero nëꞌëdiꞌ, laꞌacazi nacaꞌ xaꞌnle, zuaꞌ ladole ruaꞌ ca quie criado quiele.
42022028	’Naꞌ como danꞌ bipsanlaꞌadyiꞌle nëꞌëdiꞌ dza cati guca zëdi gula quiaꞌ,
42022029	-
42022030	quie lenaꞌ, gunaꞌ leꞌe lato cueꞌle gaole yoꞌole len nëꞌëdiꞌ lao mesa quiaꞌ ga yedyinaꞌ inabiꞌa. Lëscanꞌ gunaꞌ leꞌe lato cueꞌle ga gaca xlatole ichugolile quie lao chipchopa cueꞌ benꞌ Israel. Cabëꞌ bë Xuzaꞌ, pcaꞌnnëꞌ yelaꞌ rnabëꞌ quienëꞌ ta inabiꞌa, canaꞌ hueriaꞌ quiele, ucaꞌnaꞌ yelaꞌ rnabëꞌ quiaꞌ ta inabëꞌle.
42022031	Lëzi unërë Jesús: ―Simón, Simón, reꞌen xanꞌ taxiꞌibiꞌ Satanás huelën leꞌe prueba, chi usanlaꞌadyiꞌle nëꞌëdiꞌ, chi biusanlaꞌadyiꞌle nëꞌëdiꞌ. Reꞌennan usisin leꞌe ca rsisi benëꞌ bini trigo.
42022032	Pero bablidzaꞌ Diuzi ta gacalënëꞌ luëꞌ ta biusanlaꞌadyoꞌ nëꞌëdiꞌ. Naꞌra cati barenaoloꞌ xnezaꞌ tatula, naꞌ utipaloꞌ ja benꞌ bichoꞌ, benꞌ nao xnezaꞌ, ta inaorajëꞌ mazara xnezaꞌ.
42022033	Naꞌra una Simón rëbinëꞌ Jesús: ―Zucazaꞌ dispuesto tzaliaꞌ luëꞌ, baꞌalaꞌcazi udzeꞌjëꞌ raꞌo luꞌu dyiguiba, o chi gutijëꞌ raꞌo.
42022034	Naꞌ una Jesús rëbinëꞌ lëbëꞌ: ―Pedro, rniaꞌ luëꞌ, bala tu binecuedyi biu, huanaoꞌ tzona lasa binubëꞌloꞌ nëꞌëdiꞌ.
42022035	Naꞌra una Jesús rëbinëꞌ lejëꞌ: ―Cati useꞌelaꞌ leꞌe ga uyole dza naꞌ, bibiꞌale yëxo, bibiꞌale dumi, bibiꞌale itu cueꞌ guidi ta uliole, ¿bdzioguele bi ta bdzioguele? Naꞌ unajëꞌ rëbijëꞌ Jesús: ―Bibi bdzioguendoꞌ.
42022036	Biz̃i una Jesús rëbinëꞌ lejëꞌ: ―Babetzaꞌ ca niaꞌ huele. Chi de yëxo quiele, reyaꞌalaꞌ huaꞌalen, lëzi huaꞌarële dumi. Chi bide macheta quiele, gutiꞌle gabán quiele ta gaꞌole macheta quiele huaꞌalen.
42022037	Lenaꞌ rniaꞌ leꞌe, decazide uzun diꞌidzaꞌ ganꞌ rnën quiaꞌ lëꞌë guichi laꞌiya quie Diuzi cani: “Hualëꞌëjëꞌ nëꞌëdiꞌ benꞌ mala.” Pues uzucazi yugulu diꞌidzaꞌ ganꞌ rnën quiaꞌ lëꞌë guichi laꞌiya.
42022038	Naꞌra unajëꞌ rëbijëꞌ lëbëꞌ: ―Señor, decazi chopa macheta quiendoꞌ. Naꞌ bequëbi Jesús unëꞌ: ―Conlë lëcazin hueꞌennan.
42022039	Naꞌra ca rue Jesús yugu rdzeꞌ, uzaꞌnëꞌ zionëꞌ ganꞌ zu yaꞌa lao Olivos. Lëscanꞌ uzaꞌrë ja benꞌ quienëꞌ ziolëjëꞌ lëbëꞌ.
42022040	Bëꞌ bdyinjëꞌ ganꞌ, naꞌra unëꞌ rëbinëꞌ lejëꞌ: ―Ulidzale Diuzi cuenda yeziꞌle fuerza ta bihue xanꞌ taxiꞌibiꞌ leꞌe gan bihuele xquia ca tazëdi bazaꞌ gaca quiele.
42022041	Lëganꞌ naꞌ begaꞌn ja benꞌ quienëꞌ udyialao Jesús ilëꞌëtiꞌ ca tu ga rdyin yo cati reruꞌunron. Naꞌ ureꞌnëꞌ uditzu z̃ibinëꞌ layu blidzëꞌ Diuzi.
42022042	Naꞌ unëꞌ rëbinëꞌ Diuzi: ―Xuzaꞌ Diuzi, inabaꞌ laoloꞌ ucuasa ucuiꞌoloꞌ nëꞌëdiꞌ ca tazëdi gula bazaꞌ gaca quiaꞌ. Nacan ca quie tu ta naca slaꞌ ruen zi yoꞌogaꞌn. Pero zuaꞌ dispuesto gaca quiaꞌ cabëꞌ reꞌenloꞌ luëꞌ, quele ca reꞌendaꞌ nëꞌëdiꞌ.
42022043	Biz̃i naꞌ bdyinte tu ángel zaꞌ guibá ganꞌ zënëꞌ, gucalënëꞌ lëbëꞌ beziꞌnëꞌ fuerza.
42022044	Naꞌ tanto bedzagalaonëꞌ guquenëꞌ bayëchiꞌ gula, gucanëꞌ nisa yesa blaton layu nacan ca ren quienëꞌ tu rlidzëꞌ Diuzi du guicho du laꞌadyiꞌnëꞌ.
42022045	Biz̃i bëꞌ beyudyi blidzëꞌ Diuzi, naꞌ bezulinëꞌ zeyoguëꞌ ganꞌ nitaꞌ ja benꞌ quienëꞌ, blëꞌënëꞌ barasijëꞌ, danꞌ banexaquejëꞌ tanto rdëbijëꞌ racayëchiꞌjëꞌ.
42022046	Lenaꞌ una Jesús rëbinëꞌ lejëꞌ: ―¿Bixquienꞌ rasizile? Ulechasa ulelidza Diuzi cuenda yeziꞌle fuerza ta bihue xanꞌ taxiꞌibiꞌ leꞌe gan bihuele xquia ca tazëdi gula bazaꞌ gaca quiele.
42022047	Nerna Jesús ruꞌelënëꞌ ja benꞌ quiëꞌ diꞌidzaꞌ cati bdyin Judas ganꞌ zënëꞌ dyialaotenëꞌ lao ja benꞌ ziolënëꞌ lëbëꞌ tuz̃e. Lëcanaꞌ ubigaꞌnëꞌ ganꞌ zë Jesús udaonëꞌ situ xaganëꞌ. Naca Judas tuz̃e len ichiptu ja benꞌ quie Jesús.
42022048	Naꞌra una Jesús rëbinëꞌ lëbëꞌ: ―Judas, con tu situ baodaoloꞌ xagaꞌ, ¿lenaꞌ babaoꞌ entregar nëꞌëdiꞌ, bichi yugulu benëꞌ?
42022049	Naꞌ biz̃i cati blëꞌë ja benꞌ quie Jesús bi raca quienëꞌ, naꞌra unajëꞌ rëbijëꞌ lëbëꞌ: ―Señor, ¿reꞌenloꞌ cuiondoꞌ macheta quiendoꞌ tilalëndoꞌ lejëꞌ?
42022050	Biz̃i naꞌ ulio tu benꞌ quie Jesús macheta quienëꞌ, udinëꞌ benꞌ criado quie xanꞌ pxuzi, uchugunëꞌ naguëꞌ yebë.
42022051	Pero naꞌ una Jesús rëbinëꞌ lëbëꞌ: ―Psan quiejëꞌ, canaꞌzi. Ude naꞌ bdaꞌ Jesús nëꞌë naga benꞌ naꞌ, labeyacaten.
42022052	Naꞌra una Jesús gudyinëꞌ ja xanꞌ pxuzi, len ja benꞌ napa dyin quie idaoꞌ rnabëꞌra, len ja los demás benꞌ rnabëꞌ, benꞌ ziorë guxu lëbëꞌ: ―¿Quele benꞌ uban raquele nacaꞌ danꞌ nuꞌale macheta, nuꞌale yaga zaꞌle guxule nëꞌëdiꞌ?
42022053	Cati uzuliaꞌ leꞌe luꞌu idaoꞌ rnabëꞌra yugu dza, nica beyaz̃ole guxule nëꞌëdiꞌ. Pero naꞌra abdyin hora quiele cati huelële nëꞌëdiꞌ ca ta rnan quiele leꞌe, benꞌ rda lao lato laochula.
42022054	Naꞌ bëxujëꞌ lëbëꞌ uquiëꞌjëꞌ lëbëꞌ z̃an yuꞌu quie xanꞌ pxuzi. Naꞌ ziorë Pedro zituꞌla zenaonëꞌ lejëꞌ.
42022055	Cati bdyinjëꞌ naꞌ, ulëchijëꞌ guiꞌ laliꞌa ganꞌ rbeꞌjëꞌ neyëchojëꞌ ruꞌa guiꞌ ta yedzeꞌejëꞌ. Naꞌ ureꞌrë Pedro ladojëꞌ.
42022056	Biz̃i tu nigula, biꞌ naca criada, bëꞌ blëꞌëbiꞌ Pedro reꞌnëꞌ ruꞌa guiꞌ, naꞌ begaꞌmbiꞌ rnaꞌbiꞌ lao Pedro. Beyudyi unaꞌbiꞌ lëbëꞌ dyëꞌëdi, naꞌ unëbiꞌ rëbibiꞌ lëbëꞌ: ―Lëzi benꞌ reꞌ niga, naquëꞌ benꞌ quie benꞌ naꞌ.
42022057	Naꞌ una Pedro rëbinëꞌ lëbiꞌ: ―Nigula, binubëꞌdaꞌ benꞌ naoꞌ canꞌ.
42022058	Bëꞌ guca itu chiꞌ, blëꞌë benꞌ tula Pedro ganꞌ reꞌnëꞌ. Naꞌ una benꞌ naꞌ rëbinëꞌ lëbëꞌ: ―Lëzi luëꞌ nacaraoꞌ benꞌ quiejëꞌ. Pero naꞌ una Pedro rëbinëꞌ lëbëꞌ: ―Binacaꞌ benꞌ quiejëꞌ. Binubëꞌdaꞌ benꞌ naꞌ.
42022059	Biz̃i bëꞌ guca ca itu hora, naꞌ unë itu benꞌ nitaꞌ naꞌ rëbinëꞌ Pedro: ―Tali naca benꞌ ni benꞌ quie benꞌ naꞌ, como danꞌ nacarëꞌ benꞌ estado Galilea.
42022060	Naꞌra una Pedro rëbinëꞌ benꞌ una canaꞌ: ―Binezdaꞌ quie benꞌ rnaoꞌ, binubëꞌdaꞌ benꞌ naꞌ. Lëcanaꞌ, caora nernë Pedro canaꞌ, naꞌ uredyi biu.
42022061	Naꞌ beyëcho Jesús unaꞌnëꞌ lao Pedro. Caora naꞌ bezaꞌlaꞌadyiꞌ Pedro con ca una Jesús gudyinëꞌ lëbëꞌ: “Bala tu binecuedyi biu, huanaoꞌ tzona lasa binubëꞌloꞌ nëꞌëdiꞌ.”
42022062	Naꞌra ubigaꞌ Pedro tzalaꞌla zionëꞌ ga uredyinëꞌ ziꞌlaza gula.
42022063	Naꞌ ja benꞌ napa Jesús, ptitujëꞌ lëbëꞌ, udyibijëꞌ lëbëꞌ begoro.
42022064	Lëscanꞌ pquiojëꞌ laꞌariꞌ laohuëꞌ, udyibijëꞌ laohuëꞌ, unajëꞌ rëbijëꞌ lëbëꞌ: ―Unacara nu udyibi luëꞌ.
42022065	Lëscanꞌ lega diꞌidzaꞌ ziꞌ unëjëꞌ gudyijëꞌ lëbëꞌ.
42022066	Biz̃i bëꞌ uyeniꞌ dza tula, bedupa ja benꞌ napa dyin, len ja xanꞌ pxuzi, len ja benꞌ rusëdi ley quie Moisés, uquiëꞌjëꞌ Jesús ziolëjëꞌ lëbëꞌ ganꞌ reꞌ ja benꞌ napa dyin. Naꞌ unabajëꞌ rëbijëꞌ lëbëꞌ:
42022067	―Unacara nëtoꞌ ¿nacoꞌ benꞌ na Diuzi iseꞌelëꞌ? Naꞌra bequëbi Jesús rëbinëꞌ lejëꞌ: ―Chanꞌ iniaꞌ leꞌe nacaꞌ benꞌ na Diuzi iseꞌelëꞌ, nica galele quiaꞌ.
42022068	Lëzi chi inabaꞌ leꞌe tu diꞌidzaꞌ, nica yequëbile quiaꞌ, nica usanle nëꞌëdiꞌ.
42022069	Pero bazaꞌ dza huatzeriꞌa nëꞌëdiꞌ, bichi yugulu benëꞌ, zaquëꞌ yebë cuëta Diuzi, benꞌ dera yelaꞌ rnabëꞌ quie.
42022070	Biz̃i lao yugulutejëꞌ unajëꞌ rëbijëꞌ lëbëꞌ: ―¿Nacoꞌ z̃iꞌi Diuzi? Naꞌ bequëbi Jesús rëbinëꞌ lejëꞌ: ―Aja, nacaꞌ z̃iꞌi Diuzi con canꞌ nale.
42022071	Naꞌra unajëꞌ rëbijëꞌ laguedyijëꞌ: ―¿Ca nura testigo reꞌennan guida? Cuincaziro babero cabëꞌ baona benꞌ niga.
42023001	Naꞌra yugulu ja benꞌ reꞌ ganꞌ, uzulijëꞌ uquiëꞌjëꞌ Jesús tzahuaꞌajëꞌ lëbëꞌ lao Pilato, benꞌ naca gobernador.
42023002	Lëganꞌ naꞌ udaojëꞌ lëbëꞌ xquia, unajëꞌ rëbijëꞌ Pilato: ―Benꞌ niga rudzeꞌyelanëꞌ ja benꞌ yedyi quiendoꞌ rëbinëꞌ lejëꞌ bireyaꞌalaꞌ quiz̃oro impuesto quie gobierno romano. Lëzi nanëꞌ naquëꞌ benꞌ useꞌelaꞌ Diuzi, naꞌ nanëꞌ naquëꞌ rey quiendoꞌ.
42023003	Naꞌra unaba Pilato Jesús rëbinëꞌ lëbëꞌ: ―¿Tabala nacoꞌ rey quie benꞌ Israel? Naꞌ bequëbi Jesús rëbinëꞌ Pilato: ―Nacaꞌ cabëꞌ unaoꞌ.
42023004	Naꞌra una Pilato rëbinëꞌ ja xanꞌ pxuzi, len ja los demás benꞌ nitaꞌ naꞌ: ―Gabi dulaꞌ de quie benꞌ niga.
42023005	Naꞌ biz̃i lejëꞌ unërajëꞌ zidzo gula rëbijëꞌ Pilato: ―Con ga baodenëꞌ rudzeꞌyelanëꞌ ja benëꞌ. Pues barudzeꞌyelanëꞌ ja benꞌ quie ja yedyi quie estado Judea len ja benꞌ quie ja yedyi quie estado Galilea. Naꞌ bablaꞌnëꞌ niga ta udzeꞌyelanëꞌ ja benꞌ lao ciudad niga.
42023006	Bëꞌ be Pilato canꞌ unajëꞌ quie Jesús, naꞌ unabanëꞌ lejëꞌ chi tali naca Jesús benꞌ quie estado Galilea.
42023007	Naꞌ caora bequëbijëꞌ tali naquëꞌ benꞌ quie estado Galilea, naꞌ useꞌelaꞌnëꞌ Jesús lao Herodes, danꞌ naca Herodes gobernador quie estado Galilea, lëscanꞌ danꞌ bazurë Herodes ciudad Jerusalén.
42023008	Biz̃i bëꞌ blëꞌë Herodes bdyin Jesús ganꞌ zunëꞌ, lega redaohuenëꞌ como danꞌ azio zë dza reꞌennëꞌ ilëꞌënëꞌ lëbëꞌ. Babenëꞌ canꞌ na ja benëꞌ canꞌ ruenëꞌ. Lenaꞌ reꞌennëꞌ ilëꞌënëꞌ lëbëꞌ chi bihuenëꞌ tu milagro.
42023009	Naꞌ uzulaonëꞌ rnabanëꞌ Jesús zë pregunta, pero bibequëbi Jesús quienëꞌ.
42023010	Lëganꞌ naꞌ bdyinrë ja xanꞌ pxuzi, len ja benꞌ rusëdi ley quie Moisés, udaojëꞌ lëbëꞌ xquia. Diꞌidzaꞌ zëra bëjëꞌ condre Jesús.
42023011	Biz̃i Herodes len ja soldado quienëꞌ uzulaojëꞌ ruejëꞌ lëbëꞌ bizinaquezi. Bgacojëꞌ lëbëꞌ tu laꞌariꞌ tzaoꞌ ca quie laꞌariꞌ raco rey ta utitujëꞌ lëbëꞌ. Ude naꞌ beseꞌelaꞌjëꞌ lëbëꞌ tatula lao Pilato.
42023012	Du dza naꞌla, Herodes len Pilato, biyuꞌujëꞌ dyaꞌa bigucajëꞌ amigo, pero caora naꞌ beyacajëꞌ amigo.
42023013	Naꞌ bë Pilato mandado bedupa ja xanꞌ pxuzi, len ja benꞌ napa dyin, len ja benꞌ lao yedyi.
42023014	Naꞌra una Pilato rëbinëꞌ lejëꞌ: ―Leꞌe badehuaꞌale benꞌ niga ni, nale rudzeꞌyelanëꞌ ja benëꞌ, pero bapquëpaꞌ lëbëꞌ zaquëꞌ lao leꞌe, naꞌ leꞌe bablëꞌële bibi dulaꞌ de quienëꞌ con ca inale raole lëbëꞌ xquia.
42023015	Lëscanꞌ Herodes pquëpinëꞌ lëbëꞌ bibi falta de quienëꞌ beseꞌelaꞌnëꞌ lëbëꞌ niga. Bablëꞌële bibi dulaꞌ de quienëꞌ cuenda huaꞌ mandado guti ja soldado lëbëꞌ.
42023016	Quie lenaꞌ huaꞌ mandado qui ja soldado lëbëꞌ guidi, naꞌtera usanaꞌnëꞌ. ―Canaꞌ una Pilato rëbinëꞌ lejëꞌ.
42023017	Naꞌ biz̃i bëꞌ gaꞌalaꞌ lani, de yebio Pilato tu benꞌ naca preso luꞌu dyiguiba con ca gueꞌen ja benëꞌ. Canaꞌ naca costumbre quiejëꞌ yebiojëꞌ tu benꞌ naca preso dza lani pascua. Biz̃i Pilato guꞌunnëꞌ usannëꞌ Jesús.
42023018	Pero ja benꞌ nitaꞌ naꞌ uzulaojëꞌ uredyiyaꞌjëꞌ unëjëꞌ zidzo: ―¡Biusanloꞌ benꞌ naꞌ! ¡Yebioloꞌ Barrabás!
42023019	Biz̃i benꞌ lao Barrabás yuꞌunëꞌ luꞌu dyiguiba, danꞌ udilalënëꞌ ja benꞌ rnabëꞌ quie lao yedyi, lëzi bëtinëꞌ benëꞌ.
42023020	Naꞌ como guꞌun Pilato usannëꞌ Jesús, bëꞌlënëꞌ ja benꞌ nitaꞌ naꞌ mazara diꞌidzaꞌ.
42023021	Pero uredyiyaꞌjëꞌ zidzo unajëꞌ: ―¡Udaꞌloꞌnëꞌ lëꞌë yaga cruzo! ¡Udaꞌloꞌnëꞌ lëꞌë yaga cruzo!
42023022	Naꞌra tabeyuna lasa una Pilato rëbinëꞌ lejëꞌ: ―¿Biz̃i tamala babënëꞌ? Bibi dulaꞌ de quienëꞌ cuenda huaꞌ mandado guti ja soldado lëbëꞌ. Quie lenaꞌ huaꞌ mandado qui ja soldado lëbëꞌ guidi, naꞌtera usanaꞌnëꞌ.
42023023	Pero naꞌ unëra ja benëꞌ zidzora uredyiyaꞌjëꞌ rëbijëꞌ Pilato ta huenëꞌ mandado udaꞌjëꞌ Jesús lëꞌë yaga cruzo. Tanto uredyiyaꞌ ja benꞌ nitaꞌ naꞌ len ja xanꞌ pxuzi, bëjëꞌ gan gucan cabëꞌ guꞌunjëꞌ.
42023024	Canaꞌ guca bë Pilato mandado cabëꞌ unabajëꞌ huenëꞌ.
42023025	Canaꞌ guca ulio Pilato con benꞌ guꞌunjëꞌ yero luꞌu dyiguiba, benꞌ guca dilalë benꞌ napa dyin, benꞌ bëti benëꞌ. Canaꞌ guca psedyin Pilato Jesús lao naꞌa ja benꞌ hue bizinaquezi conlë lëbëꞌ.
42023026	Caora bëꞌ nequiëꞌjëꞌ Jesús ta udaꞌjëꞌ lëbëꞌ lëꞌë yaga cruzo, naꞌ bëxojëꞌ tu benꞌ lao Simón, benꞌ yedyi Cirene, benꞌ zezaꞌ layela. Naꞌ bëjëꞌ mandado biꞌanëꞌ yaga cruzo zionëꞌ nuꞌanëꞌn zioguëꞌ zenaohuëꞌ Jesús.
42023027	Naꞌ ja benꞌ zë gula ziojëꞌ zenaojëꞌ lejëꞌ. Lëscanꞌ zenao nigula zë ziojëꞌ rbedyiyaꞌjëꞌ raquejëꞌ beyëchiꞌ, danꞌ rusacajëꞌ Jesús bizinaquezi.
42023028	Naꞌ biz̃i Jesús beyëchiꞌnëꞌ unëꞌ rëbinëꞌ lejëꞌ: ―Leꞌe nigula ciudad Jerusalén, bicuedyile por nëꞌëdiꞌ. Yelaꞌcala cuedyile por leꞌe len z̃iꞌile.
42023029	Porque bazaꞌ dza gaca bayëchiꞌ gula quiele. Naꞌ tanto gaca bayëchiꞌ quiele, bisule gusto chi zu z̃iꞌile, bisule gusto chi nuꞌale bdaoꞌ, bisule gusto chi rugaꞌadyile xcuidiꞌ.
42023030	Lëdza naꞌ tanto idzebile bi gaca quiele, hueguilole ga ucachiꞌlaole ga naca lëꞌë yaꞌa.
42023031	Niaꞌ leꞌe chi ruelëjëꞌ yaga yaꞌa bizinaquezi, ¿biz̃ira huelëjëꞌ yaga bidyi?
42023032	Lëzi nequiëꞌrëjëꞌ chopa ja benꞌ bë tamala ta gutijëꞌ lejëꞌ tzaz̃e len Jesús.
42023033	Naꞌ cati bdyinjëꞌ ga laona chita guicho benꞌ huati, lëganꞌ naꞌ bdaꞌjëꞌ lëbëꞌ lëꞌë yaga cruzo. Lëzirë bdaꞌrëjëꞌ chopa ja benꞌ bë tamala. Tunëꞌ bdaꞌjëꞌ zaquëꞌ yebë, naꞌ itunëꞌ bdaꞌjëꞌ zaquëꞌ yegaꞌ.
42023034	Cati barudaꞌjëꞌ Jesús lëꞌë yaga cruzo unëꞌ rëbinëꞌ Diuzi: ―Xuzaꞌ Diuzi, beziꞌz̃e quiejëꞌ, danꞌ binezijëꞌ bi ruejëꞌ. Ude beyudyi naꞌ, bë ja soldado tu sorteo entre lejëꞌ ca nulajëꞌ gaca quie z̃aba Jesús.
42023035	Biz̃i ja benꞌ nitaꞌ naꞌ, begaꞌnjëꞌ rnaꞌjëꞌ lëbëꞌ. Naꞌ lente ja benꞌ napa dyin rutitujëꞌ lëbëꞌ unajëꞌ rëbijëꞌ laguedyijëꞌ: ―Gucalënëꞌ benꞌ tula, gacalëgaranëꞌ cuinnëꞌ chi tali naquëꞌ benꞌ Cristo, benꞌ useꞌelaꞌ Diuzi.
42023036	Lëscanꞌ ptiturë ja soldado lëbëꞌ. Bebigaꞌjëꞌ ganꞌ dëꞌë, rziꞌjëꞌ vino naca slaꞌ ruyoꞌojëꞌ lëbëꞌ.
42023037	Unajëꞌ rëbijëꞌ lëbëꞌ: ―Chi tali nacoꞌ rey quie benꞌ Israel, pte psela cuinloꞌ.
42023038	Lëꞌë yaga cruzo zaquëꞌ ga zu guichoguëꞌ, bdaꞌjëꞌ tu yaga taꞌa dyian letra griego, len letra latín, len letra hebreo. Lëꞌë yaga taꞌa rnan cani: “Benꞌ ni naquëꞌ rey quie ja benꞌ Israel.”
42023039	Biz̃i tu benꞌ bë tamala, benꞌ daꞌrë cuëta lëꞌënëꞌ lëꞌë yaga cruzo, ptiturënëꞌ Jesús rëbinëꞌ lëbëꞌ: ―Chi tali nacoꞌ benꞌ Cristo, pte psela cuinloꞌ len nëtoꞌ.
42023040	Pero benꞌ itu laguedyinëꞌ udilanëꞌ lëbëꞌ unëꞌ rëbinëꞌ lëbëꞌ: ―¿Nica rdzeboꞌ Diuzi hora cati gatioꞌ?
42023041	Ca naca raꞌo de dulaꞌ xquia quiero, naꞌa redzagalaoro barguiz̃oro ca naca tamala bëro. Ta reyaꞌalaꞌcazi gataꞌ castigo quiero, pero benꞌ niga redzagalaonëꞌ, denꞌ bibi tamala de bënëꞌ.
42023042	Naꞌra unëꞌ gudyinëꞌ Jesús: ―Jesús, cati bazuloꞌ ganꞌ inabëꞌloꞌ, yezaꞌlaꞌadyoꞌ quiaꞌ nëꞌëdiꞌ.
42023043	Naꞌ una Jesús rëbinëꞌ lëbëꞌ: ―Tali rniaꞌ luëꞌ, naꞌa dza bazuloꞌ len nëꞌëdiꞌ guibá ganꞌ zu Diuzi.
42023044	Biz̃i cati baruen cadu gatzo dza, bechula lao duz̃e ciudad naꞌ hasta reda tzona quie sadzeꞌ.
42023045	Bechula lao ubidza. Caora naꞌ breꞌeza laꞌariꞌ zë gatzo laoꞌ idaoꞌ rnabëꞌra gucan chopa laꞌa.
42023046	Naꞌra uredyiyaꞌ Jesús unëꞌ rëbinëꞌ Diuzi: ―Xuzaꞌ Diuzi, rucaꞌnaꞌ bichi be quiaꞌ lao naꞌaloꞌ. Ude beyudyi unëꞌ canaꞌ, gutinëꞌ.
42023047	Biz̃i benꞌ naca capitán quie ja soldado romano, cati bablëꞌënëꞌ canꞌ guca quie Jesús, bënëꞌ Diuzi benꞌ z̃e unëꞌ: ―Tali benꞌ niga naquëꞌ benꞌ huen, bibi tamala bënëꞌ.
42023048	Naꞌ biz̃i ja benꞌ bida blëꞌë ja canꞌ guca quie Jesús, zeyojëꞌ z̃an yuꞌu rbibijëꞌ ruꞌachuꞌujëꞌ, danꞌ raquejëꞌ beyëchiꞌ cabëꞌ bëjëꞌ quie Jesús.
42023049	Pero ja benꞌ unao Jesús, lenrë ja nigula unao lëbëꞌ desde dza uzaꞌnëꞌ estado Galilea, begaꞌnjëꞌ nitaꞌjëꞌ zituꞌla rnaꞌjëꞌ canꞌ guca quienëꞌ.
42023050	Lëganꞌ naꞌ uzurë tu benꞌ dyaꞌa, benꞌ rue quie xtiꞌidzaꞌ Diuzi laonëꞌ José. Naquëꞌ benꞌ yedyi lao Arimatea quie estado Judea. Napëꞌ dyin, naquëꞌ benꞌ rnabëꞌ quie ja benꞌ Israel.
42023051	Lëbenꞌ lao José rbezëꞌ dza guida benꞌ iseꞌelaꞌ Diuzi ta inabëꞌnëꞌ lao yedyi layu. Bibënëꞌ tuzi cabëꞌ bë ja los demás benꞌ naparë dyin.
42023052	Naꞌra uyonëꞌ yenabanëꞌ lao Pilato chi bihueꞌnëꞌ lato ta yechisanëꞌ cuerpo quie Jesús.
42023053	Naꞌ ude bechisanëꞌ cuerpo quie Jesús lëꞌë yaga cruzo, betubinëꞌ lëbëꞌ laꞌariꞌ, bdzeꞌnëꞌ lëbëꞌ tu luꞌu yero beló yo ta zapquiꞌinjëꞌ, nitu nunu nedzeꞌjëꞌ ganꞌ.
42023054	Lëdza naꞌ nacan dza vierne cati rucuezajëꞌ ta gaojëꞌ quie dza huezilaꞌadyiꞌ. Baodzeꞌ bagazi sulao dza huezilaꞌadyiꞌ.
42023055	Naꞌ ja nigula unao Jesús desde dza uzaꞌnëꞌ estado Galilea, uyojëꞌ yenaꞌjëꞌ ganꞌ bdzeꞌjëꞌ cuerpo quienëꞌ.
42023056	Ude beyudyi naꞌ, bezaꞌjëꞌ zeyojëꞌ z̃an yuꞌu quiejëꞌ bapcuezajëꞌ aceite rlaꞌ z̃ixi z̃eo len güento ta ilëpijëꞌ cuerpo quie Jesús. Ude beyudyi bëjëꞌ canꞌ, bezilaꞌadyiꞌjëꞌ según ca rnan lëꞌë guichi laꞌiya quie Diuzi.
42024001	Naꞌ bala bazaꞌ reniꞌ dza domingo, zio ja nigula ganꞌ de yero beló yo ganꞌ pcachiꞌjëꞌ Jesús. Nuꞌajëꞌ aceite rlaꞌ z̃ixi z̃eo ta pcuezajëꞌ.
42024002	Biz̃i bëꞌ bdyinjëꞌ ganꞌ, rnaꞌjëꞌ baneyalo ruꞌa yero beló yo. Bira daꞌ yo lagaꞌ ruꞌa yero ganꞌ bdaꞌjëꞌn.
42024003	Naꞌra uyuꞌujëꞌ yero beló yo rnaꞌjëꞌ bira de cuerpo quie Señor Jesús ganꞌ.
42024004	Lega begaꞌnjëꞌ bdzebijëꞌ. Bira biubinjëꞌ bi huejëꞌ. Caora naꞌ blëꞌëjëꞌ bazë chopa beꞌmbyu zaquëꞌ laojëꞌ nacojëꞌ laꞌariꞌ bezëri di ta raca titiꞌ.
42024005	Naꞌ biz̃i bezëtaꞌ laojëꞌ layu, lega bdzebijëꞌ. Naꞌ una ja beꞌmbyu rëbijëꞌ lejëꞌ: ―¿Bixquienꞌ rdale reguilole tu benꞌ naban ganꞌ rucachiꞌjëꞌ benꞌ huati?
42024006	Bira denëꞌ niga. Babebannëꞌ zunëꞌ tatula. Ulezaꞌlaꞌadyiꞌ canꞌ unëꞌ leꞌe cati nezulënëꞌ leꞌe estado Galilea.
42024007	Lëdza naꞌ unëꞌ gudyinëꞌ leꞌe decazide usedyin ja benëꞌ lëbëꞌ lao naꞌa ja benꞌ rnabëꞌ, naꞌ udaꞌjëꞌ lëbëꞌ lëꞌë yaga cruzo, pero bëꞌ gaca lao tzona dza, huebannëꞌ tatula lëbëꞌ, benꞌ bichi yugulu benëꞌ.
42024008	Lëcanaꞌ bezaꞌlaꞌadyiꞌjëꞌ ca una Jesús gudyinëꞌ lejëꞌ.
42024009	Ude beyudyi naꞌ, berojëꞌ luꞌu yero beló yo bezaꞌjëꞌ ziojëꞌ udixogueꞌjëꞌ lao chiptu ja benꞌ quie Jesús, len ja los demás benꞌ nao xneza Jesús canꞌ guca quiejëꞌ.
42024010	Naꞌ lëja nigula, benꞌ uyo yetixogueꞌ ja benꞌ quie Jesús, tuëꞌ laohuëꞌ María Magdalena, ituëꞌ laohuëꞌ Juana, ituëꞌ laohuëꞌ María, naquëꞌ z̃naꞌ Santiago. Lëscanꞌ uyorë ja nigula naca laguedyijëꞌ.
42024011	Naꞌ biz̃i ja benꞌ quie Jesús guquejëꞌ calëla canꞌ gudyi ja nigula lejëꞌ. Bigulejëꞌ quiejëꞌ.
42024012	Denꞌ uyocazi Pedro uyuꞌunëꞌ be zionëꞌ taria ganꞌ de yero beló yo. Naꞌ bëꞌ unaꞌnëꞌ luꞌu yero beló yo, blëꞌënëꞌ laꞌariꞌ ta ptubijëꞌ cuerpo quie Jesús, begaꞌnnan reꞌnan cuinzin. Naꞌra tu bebanzinëꞌ canꞌ blëꞌënëꞌ bezaꞌnëꞌ zeyoguëꞌ z̃an yuꞌu quienëꞌ.
42024013	Lëdza naꞌatezi, bezaꞌ chopa ja benꞌ unao xneza Jesús ciudad Jerusalén, zeyojëꞌ yedyi quiejëꞌ laona Emaús. Naꞌ ciudad Jerusalén para yedyi quiejëꞌ nacan tzona legua.
42024014	Ziojëꞌ ruꞌejëꞌ diꞌidzaꞌ ca bë ja benꞌ ciudad Jerusalén psacajëꞌ Jesús.
42024015	Biz̃i tu rzaꞌjëꞌ ziojëꞌ ruꞌejëꞌ diꞌidzaꞌ, cati ubigaꞌ cuin Jesús cuëta lejëꞌ baziolënëꞌ lejëꞌ tzaz̃e.
42024016	Pero baꞌalaꞌcazi blëꞌëjëꞌ lëbëꞌ, bibezaquejëꞌ chi lëbëꞌ.
42024017	Naꞌra una Jesús rëbinëꞌ lejëꞌ: ―¿Biz̃i guca rnële yuꞌule neza? ¿Bixquienꞌ raqueyëchiꞌle?
42024018	Naꞌ tu benꞌ ziolë laguedyi laonëꞌ Cleofas unënëꞌ rëbinëꞌ Jesús: ―Banezi yugulu benëꞌ canꞌ guca ciudad Jerusalén nionasigazi. ¿Quele zuraoꞌ luëꞌ ciudad Jerusalén, naꞌ biunezoꞌ binꞌ guca?
42024019	Naꞌra unaba Jesús lejëꞌ: ―¿Cabiz̃i guca ganꞌ? Naꞌ unajëꞌ rëbijëꞌ lëbëꞌ: ―Guca tu tamala gula quie tu benꞌ lao Jesús, benꞌ yedyi Nazaret. Guquëꞌ benꞌ udixogueꞌ xtiꞌidzaꞌ Diuzi. Bënëꞌ yelaꞌ huaca, psëdinëꞌ ja benëꞌ diꞌidzaꞌ dyaꞌa. Yaxe Diuzi len ja benëꞌ canꞌ bënëꞌ.
42024020	Pero ja xanꞌ pxuzi, len ja los demás benꞌ napa dyin quiero, psedyinjëꞌ lëbëꞌ lao naꞌa benꞌ bdaꞌ lëbëꞌ lëꞌë yaga cruzo bëtijëꞌ lëbëꞌ.
42024021	Pero nëtoꞌ guquendoꞌ naquëꞌ benꞌ useꞌelaꞌ Diuzi ta ute uselanëꞌ raꞌo benꞌ Israel cuenda bira inabëꞌ ja benꞌ naca gobierno romano raꞌo. Naꞌ biz̃i azio lao tzona dza bëtijëꞌ lëbëꞌ.
42024022	Pero naꞌa zila, bala ja nigula nacalëndoꞌ tuzi unaondoꞌ lëbëꞌ, uyojëꞌ luꞌu beló yo ganꞌ pcachiꞌjëꞌ lëbëꞌ. Naꞌ begaꞌnndoꞌ rebanendoꞌ ca gudyijëꞌ nëtoꞌ blëꞌëjëꞌ ganꞌ.
42024023	Belaꞌjëꞌ udixogueꞌjëꞌ nëtoꞌ bide cuerpo quienëꞌ luꞌu yero beló yo ganꞌ pcachiꞌjëꞌ lëbëꞌ. Unajëꞌ blëꞌëjëꞌ chopa benꞌ naca ángel, benꞌ una babeban Jesús zunëꞌ tatula.
42024024	Lëzirë ibala beꞌmbyu laguedyindoꞌ, benꞌ unao lëbëꞌ, uyojëꞌ uyuꞌujëꞌ luꞌu yero beló yo, naꞌ blëꞌëjëꞌ nacan tali canꞌ una ja nigula, pero naꞌ biblëꞌëjëꞌ Jesús.
42024025	Naꞌra una Jesús rëbinëꞌ lejëꞌ: ―Taz̃e nerdzioguele tzioñeꞌele cabëꞌ na xtiꞌidzaꞌ Diuzi. Lega ruen zëdi quiele galele yugulu cabëꞌ una ja benꞌ udixogueꞌ xtiꞌidzaꞌ Diuzi dza naꞌla.
42024026	¿Biz̃i binezile rnan lëꞌë guichi laꞌiya quie Diuzi yedzagalao benꞌ iseꞌelaꞌ Diuzi gatinëꞌ, te naꞌ yebannëꞌ tatula hue Diuzi lëbëꞌ benꞌ z̃era? ―Canaꞌ una Jesús rëbinëꞌ lejëꞌ.
42024027	Naꞌra uzulaonëꞌ ruxiꞌidzeꞌnëꞌ lejëꞌ ca na diꞌidzaꞌ laꞌiya quie Diuzi ganꞌ rguixogueꞌn quie benꞌ iseꞌelaꞌ Diuzi. Conlë diꞌidzaꞌ bzu Moisés lëꞌë guichi uzulaonëꞌ ruxiꞌidzeꞌnëꞌ lejëꞌ, bzelaorëꞌ unarëꞌ mazara hasta ganꞌ bzu ja profeta diꞌidzaꞌ lëꞌë guichi.
42024028	Bëꞌ bdyinjëꞌ yedyi ganꞌ ziojëꞌ, labëtenëꞌ badyinzi ta sëꞌë tzuꞌunëꞌ neza tatula.
42024029	Pero lejëꞌ bdyiabëꞌjëꞌ quienëꞌ ta yegaꞌnnëꞌ len lejëꞌ. Lenaꞌ unajëꞌ rëbijëꞌ lëbëꞌ: ―Begaꞌnlë nëtoꞌ niga. Bazaꞌ rchula bahuen rtzeꞌ. Naꞌra begaꞌnnëꞌ len lejëꞌ ganꞌ.
42024030	Caora baoreꞌlënëꞌ lejëꞌ lao mesa ta gaojëꞌ rtzeꞌ, naꞌ uz̃iꞌnëꞌ tu yëta xtila unëꞌ rëbinëꞌ Diuzi diuxcaleloꞌ. Beyudyi naꞌ, bz̃oz̃oguëꞌn bëꞌnëꞌn lejëꞌ.
42024031	Lëcanaꞌ beyeniꞌ laojëꞌ bezaquejëꞌ lëbëꞌ. Naꞌ biz̃i lëbëꞌ tu beyulazinëꞌ, bira blëꞌëjëꞌ lëbëꞌ.
42024032	Naꞌra unajëꞌ bëꞌjëꞌ diꞌidzaꞌ lao rupajëꞌ unëjëꞌ: ―¿Quele tali naꞌ bedaohue guicho laxtaꞌoro caora zaꞌlënëꞌ raꞌo tu neza ruxiꞌidzeꞌnëꞌ raꞌo quie diꞌidzaꞌ zu lëꞌë guichi laꞌiya quie Diuzi?
42024033	Naꞌra labeyuꞌutejëꞌ neza tatula, ziojëꞌ ciudad Jerusalén ganꞌ yetilajëꞌ nitaꞌ ja chiptu benꞌ quie Jesús, len ja los demás benꞌ unao lëbëꞌ.
42024034	Naꞌ una ja benꞌ bguꞌudiꞌ ganꞌ, rëbijëꞌ benꞌ zabdyin: ―Nacan tali babeban Señor quiero. Bablëꞌë Simón lëbëꞌ.
42024035	Naꞌ unajëꞌ rëbijëꞌ lejëꞌ canꞌ guca quiejëꞌ tu neza bëꞌlëjëꞌ Jesús diꞌidzaꞌ, pero bibezaquejëꞌ chi lëbëꞌ hasta bz̃oz̃onëꞌ yëta xtila bëꞌnëꞌn lejëꞌ.
42024036	Biz̃i nenitaꞌtejëꞌ neruꞌejëꞌ diꞌidzaꞌ cati bdyin Jesús yësazi bazënëꞌ ladojëꞌ blidzanëꞌ lëjëꞌunëꞌ: ―Cueꞌ chizi laxtaꞌole.
42024037	Pero lega bdzebijëꞌ guquejëꞌ blëꞌëjëꞌ ludzaꞌ benꞌ huati.
42024038	Lenaꞌ una Jesús rëbinëꞌ lejëꞌ: ―¿Biquienꞌ rdzebile? ¿Bixquienꞌ raquele cala nëꞌëdiꞌ?
42024039	Ulenaꞌcara naꞌa len niꞌa, nëꞌëdiꞌcazi. Neyaꞌa nëꞌëdiꞌ nacaꞌ benëꞌ, binacaꞌ ludzaꞌ benꞌ huati. Tu ludzaꞌ benꞌ huati binacan bëꞌëlaꞌ, biyuꞌun chita canꞌ rlëꞌële nacaꞌ.
42024040	Tu ruꞌelënëꞌ lejëꞌ diꞌidzaꞌ, bluꞌenëꞌ lejëꞌ nëꞌë len niꞌanëꞌ.
42024041	Pero como danꞌ binegalejëꞌ chi lëbëꞌ, begaꞌnjëꞌ rebanejëꞌ redaohuejëꞌ, unëꞌ rëbinëꞌ lejëꞌ: ―¿Bide lëꞌëtiꞌ quiele gunle lëꞌëtiꞌ gaohuaꞌ?
42024042	Naꞌra bëꞌjëꞌ lëbëꞌ tu naga bela banegüechi len tu yëta quie bezo yudzu bdyinꞌdaoꞌ.
42024043	Naꞌra uz̃iꞌnëꞌn udaonëꞌn zaquëꞌlao lejëꞌ.
42024044	Naꞌ unëꞌ rëbinëꞌ lejëꞌ: ―Baguca quiaꞌ cabëꞌ canꞌ baoniaꞌ leꞌe gaca quiaꞌ dza naꞌla, dza cati nezuliaꞌ leꞌe. Agudyaꞌ leꞌe decazide uzun yugulu diꞌidzaꞌ canꞌ rnan quiaꞌ nëꞌëdiꞌ lëꞌë guichi bë Moisés, len guichi bë ja profeta, len guichi Salmos.
42024045	Naꞌra pxiꞌidzeꞌnëꞌ lejëꞌ canꞌ na lëꞌë guichi laꞌiya quie Diuzi.
42024046	Lenaꞌ unëꞌ rëbinëꞌ lejëꞌ: ―Cani rnën lëꞌë guichi laꞌiya quie Diuzi. Rnan decazide gati benꞌ iseꞌelaꞌ Diuzi lao yedyi layu. gueyudyi naꞌ, yebannëꞌ tatula gaca lao tzona dza.
42024047	Lëscanꞌ rnan lëꞌë guichi laꞌiya quie Diuzi ruen dyiabëꞌ tzio ja benꞌ quienëꞌ tzetixogueꞌjëꞌ ja benꞌ nitaꞌ lao duz̃e yedyi layu de que reyaꞌalaꞌ yetzaꞌjëꞌ pensari quiejëꞌ inaojëꞌ nëꞌëdiꞌ cuenda yeziꞌz̃e Diuzi dulaꞌ xquia quiejëꞌ. Ciudad Jerusalén reyaꞌalaꞌ sulaojëꞌ quixogueꞌjëꞌ, naꞌtera tziojëꞌ yedyi tula.
42024048	Leꞌe nacale testigo quiaꞌ blëꞌële baguca quiaꞌ canꞌ rnan lëꞌë guichi laꞌiya quie Diuzi.
42024049	Naꞌ iseꞌelaꞌ Bichi Be quie Diuzi ta tzuꞌunëꞌ luꞌu guicho laxtaꞌole canꞌ una Xuzaꞌ huenëꞌ quiele. Quie lenaꞌ cuezale niga ciudad Jerusalén hasta que chezi Bichi Be quie Diuzi tzuꞌunëꞌ luꞌu guicho laxtaꞌole cuenda gataꞌ yelaꞌ huaca quiele. ―Canaꞌ una Jesús gudyinëꞌ lejëꞌ.
42024050	Biz̃i naꞌ uquiëꞌ Jesús lejëꞌ brojëꞌ lao ciudad Jerusalén uzaꞌjëꞌ bdyinjëꞌ yedyi Betania. Ude beyudyi naꞌ, uchisanëꞌ nëꞌë bëlaꞌiyanëꞌ lejëꞌ.
42024051	Bëꞌ beyudyi bëlaꞌiyanëꞌ lejëꞌ, naꞌ beyëpinëꞌ ladza zeyonëꞌ guibá.
42024052	Naꞌ uyonlaꞌadyiꞌjëꞌ lëbëꞌ ganꞌ. Ude beyudyi naꞌ, bezaꞌjëꞌ zeyojëꞌ ciudad Jerusalén tatula. Naꞌ lega redaohuejëꞌ,
42024053	riocazijëꞌ yugu dza luꞌu idaoꞌ rnabëꞌra rulidzajëꞌ ruejëꞌ Diuzi benꞌ z̃e. Amén.
43001001	Caora binecueꞌ lao yedyi layu, bazucazi tu benꞌ naca xtiꞌidzaꞌ Diuzi. Lëbenꞌ naꞌ zulënëꞌ Diuzi tuz̃e, lëscanꞌ naquëꞌ Diuzi.
43001002	Desde aodixu Diuzi yedyi layu, bazulanëꞌ nacalënëꞌ Diuzi tzaz̃e.
43001003	Conlë lëbëꞌ bë Diuzi yugulu ta de lao yedyi layu. Ni tu ta bë Diuzi bibënnëꞌn sin lëbëꞌ.
43001004	Por lëbëꞌ de yelaꞌ neban quiero. Naquëꞌ ca quie tu guiꞌ ta useniꞌn uluꞌen xnezaro ga rdaro.
43001005	Lëguiꞌ naꞌ rseniꞌn quie ja benꞌ rda lao lato lao chula. Nitu nitu nunu saqueꞌ usula len.
43001006	Uzu tu benꞌ lao Juan, benꞌ useꞌelaꞌ Diuzi.
43001007	Bidëꞌ udixogueꞌnëꞌ benëꞌ unëꞌ huida tu benꞌ naca ca quie guiꞌ rseniꞌn ga naca chula. Lëcanaꞌ guca Juan testigo de que huida benꞌ naca ca quie guiꞌ rseniꞌn ga naca chula.
43001008	Juan binaquëꞌ benꞌ zazaꞌ, benꞌ naca ca guiꞌ rseniꞌn ga naca chula. Nacazëꞌ tu testigo ta useꞌelaꞌ Diuzi ta quixogueꞌnëꞌ quie benꞌ zazaꞌ, benꞌ naca ca quie guiꞌ rseniꞌn ga naca chula.
43001009	Naꞌra babidacazi benꞌ naca ca quie guiꞌ rseniꞌn ga naca chula, benꞌ ruꞌe diꞌidzaꞌ li, benꞌ ruzioñeꞌe ja benꞌ nitaꞌ lao yedyi layu.
43001010	Bidanëꞌ lao yedyi layu. Udixogueꞌnëꞌ benëꞌ diꞌidzaꞌ laꞌiya quie Diuzi. Baꞌalaꞌcazi conlë lëbëꞌ bë Diuzi yugulu ta de lao yedyi layu, bibezaque ja benëꞌ chi lëbëꞌ.
43001011	Lëbëꞌ uzunëꞌ lao yedyi quienëꞌ, naꞌ biz̃i ja benꞌ lao yedyi quienëꞌ, biuyezilaꞌadyiꞌjëꞌ lëbëꞌ.
43001012	Pero con bala benꞌ uyezilaꞌadyiꞌ lëbëꞌ, lëbenꞌ naꞌ bëꞌnëꞌ derecho gacajëꞌ z̃iꞌi Diuzi.
43001013	Pero netzaꞌ quie ja benꞌ gaca z̃iꞌi Diuzi, porque cala mandado quie benëꞌ gacajëꞌ z̃iꞌi Diuzi, cala danꞌ golojëꞌ nitaꞌjëꞌ lao yedyi layu gacajëꞌ z̃iꞌi Diuzi, dechanꞌ Diuzicazi bë canaꞌ gacajëꞌ z̃iꞌi Diuzi.
43001014	Benꞌ naca xtiꞌidzaꞌ Diuzi guquëꞌ tu beꞌmbyu. Uzunëꞌ lado raꞌo tu chiꞌ. Blëꞌëndoꞌ yelaꞌ huaca quienëꞌ, blëꞌëndoꞌ tuzi lëbëꞌ naquëꞌ z̃iꞌi Diuzi, benꞌ nedyëꞌë raꞌo, benꞌ ruꞌe diꞌidzaꞌ li.
43001015	Unë Juan udixogueꞌnëꞌ quie benꞌ naꞌ unëꞌ: ―Quie benꞌ naꞌ uniaꞌ caora niaꞌ benꞌ zazaꞌra zenao nëꞌëdiꞌ, nacarëꞌ benꞌ z̃e ca nëꞌëdiꞌ como bazulanëꞌ caora uzuaꞌ nëꞌëdiꞌ. ―Canaꞌ una Juan.
43001016	Yelaꞌ benꞌ huen quienëꞌ taz̃e naꞌ bënëꞌ quiero bëlaꞌiyanëꞌ raꞌo yuguluro.
43001017	Lao naꞌa Moisés pcaꞌn Diuzi ley quienëꞌ. Pero lao naꞌa Cristo neziro nedyëꞌë Diuzi raꞌo, neziro ca naca tabala quie Diuzi.
43001018	Nitu nitu nunu nuebëꞌ Diuzi. Tuzi z̃iꞌinëꞌ, benꞌ dugalo nacalë Diuzi tuz̃e, lënëꞌ ruzioñeꞌenëꞌ raꞌo ta huebëꞌro Diuzi.
43001019	Ja benꞌ Israel, ja benꞌ nitaꞌ ciudad Jerusalén, useꞌelaꞌjëꞌ ja pxuzi len ja benꞌ naca familia quie Leví ta yenabajëꞌ Juan chi naquëꞌ benꞌ Cristo.
43001020	Biz̃i dyëꞌëdi unëꞌ: ―Cala nëꞌëdiꞌ benꞌ Cristo.
43001021	Naꞌra tatula unajëꞌ rëbijëꞌ lëbëꞌ: ―¿Nuz̃i nacoꞌ luëꞌ chenꞌ? ¿Nacoꞌ benꞌ profeta, o chi nacoꞌ benꞌ lao Elías? Naꞌ biz̃i una Juan rëbinëꞌ lejëꞌ: ―Cala Elías nëꞌëdiꞌ. Pero tatula unajëꞌ rëbijëꞌ Juan: ―¿Nacoꞌ benꞌ profeta, benꞌ zazaꞌra? Naꞌra bequëbinëꞌ unanëꞌ: ―Cala nëꞌëdiꞌ.
43001022	Biz̃i tatula rëbijëꞌ lëbëꞌ: ―¿Nuz̃i nacoꞌ luëꞌ chenꞌ? Deyeyuꞌandoꞌ tu diꞌidzaꞌ quioꞌ ta inezi ja benꞌ useꞌelaꞌ nëtoꞌ. ¿Cabiz̃i inaoꞌ? ¿Nuz̃i nacoꞌ luëꞌ?
43001023	Naꞌra una Juan rëbinëꞌ lejëꞌ: ―Nacaꞌ tu benꞌ rnë zidzo lao lato ga bidyia yuꞌu. Niaꞌ canꞌ con ca baona profeta Isaías, benꞌ uzu dza naꞌte, niaꞌ: “Usalole tu neza li, danꞌ bazaꞌ xaꞌnro, benꞌ useꞌelaꞌ Diuzi.”
43001024	Naꞌ biz̃i ja benꞌ uyo yegueꞌlë Juan diꞌidzaꞌ, nacajëꞌ benꞌ useꞌelaꞌ ja benꞌ partido fariseo.
43001025	Naꞌra unajëꞌ rëbijëꞌ lëbëꞌ: ―Chi binacoꞌ benꞌ Cristo, ni Elías, ni benꞌ profeta, ¿naꞌa bixquienꞌ ruꞌeloꞌ lao ja benëꞌ?
43001026	Naꞌra una Juan rëbinëꞌ lejëꞌ: ―Tali ruꞌa lao ja benëꞌ con nisa, pero entre ladole huida tu benꞌ binubëꞌle.
43001027	Zazaꞌrëꞌ zenaohuëꞌ nëꞌëdiꞌ. Tanto naquëꞌ benꞌ z̃era ca nëꞌëdiꞌ, ni lëꞌëtiꞌ bibi zacaꞌ ni siquiera biyeyaz̃ogaꞌ cuiogaꞌ guidi yuꞌu niꞌanëꞌ. ―Canaꞌ una Juan.
43001028	Lëcanaꞌ uz̃acajëꞌ lao lato laona Betábara, ga regaꞌnnan gaꞌalaꞌ ga de yao Jordán, con ganꞌ bëꞌ Juan lao ja benëꞌ.
43001029	Biz̃i beteyu blëꞌë Juan bazaꞌ Jesús gaꞌalaꞌ. Naꞌ unëꞌ rëbinëꞌ ja benꞌ nitaꞌ naꞌ: ―Ulenaꞌ, lëbenꞌ ni naquëꞌ ca becoꞌ z̃iꞌilaꞌ, bia naca gun quie Diuzi. Lëlëbëꞌ cubëꞌ dulaꞌ xquia quie ja benëꞌ nitaꞌ lao yedyi layu.
43001030	Quie benꞌ niga uniaꞌ caora niaꞌ: “Benꞌ zazaꞌra zenao nëꞌëdiꞌ, nacarëꞌ benꞌ z̃e ca nëꞌëdiꞌ, como danꞌ bazulanëꞌ caora uzuaꞌ nëꞌëdiꞌ.”
43001031	Biz̃i nëꞌëdiꞌ biunezdaꞌ nu naquëꞌ, pero zaꞌ ruꞌa lao ja benꞌ Israel con nisa tacuenda inezijëꞌ nu naquëꞌ.
43001032	Lëzi unarë Juan: ―Blëꞌëdaꞌ uyezi Bichi Be quie Diuzi, zaꞌnëꞌ guibá ca uyezi biu, yasënëꞌ ga zë Jesús.
43001033	Biz̃i nëꞌëdiꞌ biunezdaꞌ nu naquëꞌ. Pero benꞌ useꞌelaꞌ nëꞌëdiꞌ ta zaꞌ ruꞌa lao ja benëꞌ unëꞌ rëbinëꞌ nëꞌëdiꞌ: “Cati ilëꞌëloꞌ Bichi Be quiaꞌ chezinëꞌ tzasënëꞌ ga zë tu beꞌmbyu, lëbenꞌ naꞌ udzeꞌnëꞌ Bichi Be quie Diuzi luꞌu laxtaꞌo ja benëꞌ.”
43001034	Blëꞌëdaꞌ guca quie benꞌ ni con ca una Diuzi. Quie lenaꞌ nacaꞌ testigo lëlëbëꞌ naquëꞌ z̃iꞌi Diuzi.
43001035	Biz̃i beteyu tula, zë Juan len chopa ja benꞌ nao lëbëꞌ.
43001036	Cati blëꞌënëꞌ ude Jesús ganꞌ zënëꞌ unëꞌ: ―Ulenaꞌ, lëbenꞌ ni naquëꞌ ca becoꞌ z̃iꞌilaꞌ, bia naca gun quie Diuzi.
43001037	Lao rupate ja benꞌ zio nao Juan, bejëꞌ ca una Juan. Naꞌra ziojëꞌ unaojëꞌ Jesús.
43001038	Naꞌra beyëcho Jesús unaꞌnëꞌ xcuꞌudzunëꞌ blëꞌënëꞌ zio ja benëꞌ zenao lëbëꞌ. Naꞌ unëꞌ rëbinëꞌ lejëꞌ: ―¿Cabiz̃i rguilole? Naꞌra unëjëꞌ rëbijëꞌ lëbëꞌ: ―Maestro, ¿gaz̃i idyinloꞌ?
43001039	Naꞌra una Jesús: ―Uleda, hualëꞌële ganꞌ idyinaꞌ. Naꞌra uz̃iꞌjëꞌ ziolëjëꞌ lëbëꞌ blëꞌëjëꞌ ganꞌ bdyinnëꞌ. Lëganꞌ naꞌ begaꞌnlëjëꞌ lëbëꞌ danꞌ uyëꞌënëꞌ dza, baruen cadu reda tapa quie zadzeꞌ.
43001040	Biz̃i lado chopa benꞌ be ca una Juan unaojëꞌ Jesús, zu tunëꞌ laohuëꞌ Andrés, biꞌ bichi Simón Pedro.
43001041	Canaꞌ laoyote Andrés yedilonëꞌ ga zu bichinëꞌ Simón, naꞌ gudyinëꞌ lënëꞌ: ―Abedilandoꞌ benꞌ useꞌelaꞌ Diuzi, benꞌ naca Cristo.
43001042	Naꞌra uquiëꞌ Andrés biꞌ bichinëꞌ Simón ganꞌ zë Jesús. Biz̃i caora blëꞌë Jesús Andrés len Simón, unëꞌ rëbinëꞌ Simón: ―Luëꞌ Simón, z̃iꞌi Jonás, ixubaꞌ laoloꞌ Cefas, ta inaro: Pedro.
43001043	Lëzirë beteyu tula, Jesús uz̃iꞌnëꞌ zionëꞌ Galilea. Lëganꞌ naꞌ bedilanëꞌ Felipe, naꞌ gudyinëꞌ lëbëꞌ: ―Unao nëꞌëdiꞌ gacoꞌ benꞌ quiaꞌ ―unëꞌ rëbinëꞌ lëbëꞌ.
43001044	Naꞌra benꞌ yedyi Betsaida naca Felipe. Lëlao yedyi naꞌ zurë Andrés len Pedro.
43001045	Biz̃i Felipe bedilanëꞌ Natanael nëꞌ rëbinëꞌ lëbëꞌ: ―Bedilandoꞌ tu benꞌ rnën quie lëꞌë guichi bë Moisés, len ja guichi bë ja benꞌ profeta. Lëbenꞌ naꞌ laohuëꞌ Jesús, z̃iꞌi José, benꞌ yedyi Nazaret.
43001046	Naꞌra una Natanael rëbinëꞌ Felipe: ―¿Cabiz̃i tu tahuen ero lao yedyi Nazaret? Naꞌra bequëbi Felipe: ―Uda, ilëꞌëloꞌ.
43001047	Caora blëꞌë Jesús bazaꞌ Natanael, naꞌra unë Jesús cani: ―Bazaꞌ tu benꞌ naca dugalo benꞌ Israel, benꞌ birziꞌ yëꞌ.
43001048	Biz̃i Natanael unëꞌ rëbinëꞌ Jesús: ―¿Cómo nubëꞌloꞌ nëꞌëdiꞌ? Naꞌra una Jesús rëbinëꞌ lëbëꞌ: ―Bala blëꞌëdaꞌ luëꞌ ga reꞌloꞌ z̃an yaga higo tu binequixogueꞌ Felipe luëꞌ.
43001049	Naꞌra una Natanael rëbinëꞌ Jesús: ―Maestro, luëꞌ nacoꞌ z̃iꞌi Diuzi, benꞌ zaꞌ inabëꞌ ja benꞌ Israel.
43001050	Biz̃i una Jesús rëbinëꞌ Natanael: ―¿Baguleloꞌ danꞌ niaꞌ blëꞌëdaꞌ luëꞌ ga reꞌloꞌ?
43001051	Lëzi unarë Jesús rëbinëꞌ lejëꞌ: ―Tali rniaꞌ leꞌe, nacaꞌ bichi yugulu benëꞌ, naꞌ hualëꞌële tzalo guibá chezi yeyëpi ja ángel idyinjëꞌ gan zuaꞌ lao yedyi layu.
43002001	Guca lao tzona dza, naꞌ guca huetzaganaꞌ yedyi Caná quie estado Galilea. Biz̃i yedyi naꞌ zurë z̃naꞌ Jesús, blëꞌënëꞌ caora naꞌ.
43002002	Biz̃i ganꞌ guca huetzaganaꞌ, guz̃irëjëꞌ Jesús len ja benꞌ quienëꞌ.
43002003	Biz̃i naꞌ guca bebidyi vino nisa bedzuliꞌ ta riꞌojëꞌ. Naꞌra una z̃naꞌ Jesús rëbinëꞌ lëbëꞌ: ―Babebidyi vino, gabira yudzon.
43002004	Naꞌra una Jesús rëbinëꞌ z̃nëꞌë: ―Z̃naꞌa, ¿bixquienꞌ naoꞌ nëꞌëdiꞌ canaꞌ? Binedyin hora uluꞌenaꞌ benëꞌ yelaꞌ huaca quiaꞌ.
43002005	Naꞌ biz̃i unëꞌ z̃nëꞌë rëbinëꞌ ja benꞌ ruꞌe laze: ―Ulehue yugulu con ta ruebiꞌ leꞌe mandado huele ―nëꞌ rëbinëꞌjëꞌ.
43002006	Biz̃i ganꞌ nitaꞌjëꞌ naꞌ, nitaꞌrë xopa yesoꞌ yela de yo. Ca bëꞌ benëbi quie ja benꞌ Israel, lëyesoꞌ naꞌ nacan ta yudzon nisa ta rguibijëꞌ cuinjëꞌ lente ta de quiejëꞌ. Lao tu huiona yudzon cadu gatzo gayuhua litro o cadu tzona galo chi litro nisa.
43002007	Naꞌra una Jesús rëbinëꞌ ja benꞌ ruꞌe laze: ―Usedzaꞌle yesoꞌ naꞌ nisa.
43002008	Caora bedzaꞌ lao xopa yesoꞌ, naꞌ una Jesús rëbinëꞌ ja benꞌ ruꞌe laze: ―Ulecuion, ulehueꞌ benꞌ naca xanꞌ lani. Biz̃i laodaꞌtejëꞌn yehuaꞌajëꞌn bëꞌjëꞌn benꞌ xanꞌ lani.
43002009	Biz̃i benꞌ naca xanꞌ lani, byubinëꞌ nisa babeyacan vinola, pero binezinëꞌ ga zaꞌn. Tuzi ja benꞌ ruꞌe laze banezijëꞌ ga zaꞌn. Canaꞌ guca guz̃i benꞌ naca xanꞌ lani biꞌ utzaganaꞌ
43002010	unëꞌ rëbinëꞌbiꞌ: ―Ja benëꞌ rue nu lani ruꞌecazijëꞌ tanëro vino naca dyaꞌa. Caora ba hueꞌ ja benꞌ rida lani ta zila, naꞌra ruꞌejëꞌ vino sisa. Naꞌ biz̃i luëꞌ, pcaꞌnloꞌ vino dyaꞌa hasta naꞌtera baolioloꞌn barequisioꞌn ―nëꞌ rëbinëꞌ biꞌbyu.
43002011	Canaꞌ naca yelaꞌ huaca nëro bë Jesús yedyi Caná quie estado Galilea, ga uzulaonëꞌ bluꞌenëꞌ yelaꞌ huaca quienëꞌ. Danꞌ bënëꞌ canaꞌ, lëcanaꞌ gule ja benꞌ zio nao lëbëꞌ.
43002012	Ude beyudyi naꞌ, uzëꞌë ziolënëꞌ z̃nëꞌë, len bichinëꞌ, len ja benꞌ quienëꞌ yedyi lao Capernaum. Lëganꞌ naꞌ begaꞌnjëꞌ baba dza.
43002013	Danꞌ bazu bago gaꞌalaꞌ lani pascua ta rezaꞌlaꞌadyiꞌjëꞌ ca guca bro xuzixtaꞌojëꞌ nación Egipto, lëcanaꞌ uzaꞌ Jesús bdyinnëꞌ ciudad Jerusalén.
43002014	Ca bdyinnëꞌ laliꞌa quie idaoꞌ rnabëꞌra ciudad Jerusalén, naꞌ blëꞌënëꞌ nitaꞌ ja benꞌ rutiꞌ huaga, len benꞌ rutiꞌ becoꞌ z̃iꞌilaꞌ, len benꞌ rutiꞌ biu. Lëscanꞌ blëꞌënëꞌ ja benꞌ rutzaꞌ dumi.
43002015	Biz̃i cati blëꞌë Jesús ca rue ja benꞌ yuꞌu huëtiꞌ laliꞌa idaoꞌ rnabëꞌra, naꞌ uz̃iꞌguëꞌ tu guidi udinëꞌ blaonëꞌ ja benꞌ yuꞌu rutiꞌ lente huaga lente becoꞌ z̃iꞌilaꞌ quiejëꞌ. Naꞌ quie benꞌ retzaꞌ dumi, uruꞌunnëꞌ mesa quiejëꞌ layu, gusi dumi layu.
43002016	Naꞌra gudyinëꞌ ja benꞌ rutiꞌ biu rëbinëꞌ lejëꞌ: ―¡Ulecuba yugulu ta de niga! ¡Bihuele yuꞌu quie yeꞌeya yuꞌu quie Xuzaꞌ!
43002017	Canaꞌ bezaꞌlaꞌadyiꞌ ja benꞌ quiëꞌ canꞌ rnën lëꞌë guichi laꞌiya quie Diuzi cani: “Tanto rdëbidaꞌ quie yuꞌu quioꞌ, raquedaꞌ bayëchiꞌ ca tamala rue ja benëꞌ quien.”
43002018	Naꞌra una ja benꞌ Israel rëbijëꞌ Jesús: ―Bluꞌe nëtoꞌ tu seña ta inezindoꞌ de yelaꞌ rnabëꞌ quioꞌ danꞌ blaoloꞌ ja benꞌ yuꞌu huëtiꞌ laliꞌa idaoꞌ.
43002019	Naꞌra una Jesús rëbinëꞌ lejëꞌ: ―Chi leꞌe udyiaguiꞌle idaoꞌ rnabëꞌra niga, nëꞌëdiꞌ yechizaꞌ tu tacubi gaca lao tzona dza.
43002020	Biz̃i una ja benꞌ Israel rëbijëꞌ lëbëꞌ: ―Ja benꞌ bë idaoꞌ rnabëꞌra niga, bëjëꞌn lao chopa galo xopa iza, ¿naꞌ como luëꞌ naoꞌ gaca lao tzona dza yechizaloꞌ tu tacubi? ―Canaꞌ unajëꞌ rëbijëꞌ Jesús.
43002021	Pero caora unë Jesús canaꞌ, cala quie idaoꞌ naꞌ unënëꞌ, quie cuinzinëꞌ unënëꞌ.
43002022	Biz̃i caora guti Jesús bebannëꞌ tatula, caora naꞌ lëlenaꞌ bezaꞌlaꞌadyiꞌ ja benꞌ unao lëbëꞌ con ca unëꞌ. Lëlenaꞌ gulejëꞌ ca rnën lëꞌë guichi laꞌiya quie Diuzi lente ca una Jesús gudyinëꞌ lejëꞌ.
43002023	Caora uzu Jesús ciudad Jerusalén, caora naꞌ guca lani pascua. Lëcanaꞌ ja benꞌ zë gulejëꞌ quienëꞌ danꞌ blëꞌëjëꞌ yelaꞌ huaca quienëꞌ.
43002024	Biz̃i Jesús gucabëꞌnëꞌ bigulejëꞌ dulaꞌadyiꞌjëꞌ, danꞌ nezinëꞌ bi pensari yuꞌu luꞌu guicho laxtaꞌo ja benëꞌ.
43002025	Lëlenaꞌ birnaban nu yëbi Jesús bi pensari yuꞌu luꞌu guicho laxtaꞌo ja benëꞌ.
43003001	Uzu tu benꞌ partido fariseo laonëꞌ Nicodemo. Naquëꞌ benꞌ rnabëꞌ quie ja benꞌ Israel.
43003002	Biz̃i Nicodemo uyonëꞌ rdzeꞌ ga zu Jesús rëbinëꞌ lëbëꞌ: Maestro, banezindoꞌ luëꞌ nacoꞌ benꞌ useꞌelaꞌ Diuzi ta uzioñeꞌeloꞌ nëtoꞌ, danꞌ nitu nitu nunu nehue yelaꞌ huaca ca rueloꞌ luëꞌ chi Diuzi bizulënëꞌ luëꞌ tzaz̃e.
43003003	Naꞌra una Jesús rëbinëꞌ lëbëꞌ: ―Tali ca rniaꞌ luëꞌ, chi nu benꞌ bigalo taorupe, bisaqueꞌ yedyinnëꞌ guibá ga rnabëꞌ Diuzi.
43003004	Biz̃i Nicodemo unëꞌ rëbinëꞌ Jesús: ―¿Biz̃i hue tu benꞌ gula galonëꞌ taorupe? ¿Huazaqueꞌ yeyuꞌunëꞌ luꞌu lëꞌë z̃nëꞌë ta galonëꞌ taorupe?
43003005	Naꞌra una Jesús rëbinëꞌ lëbëꞌ: ―Chi nu benꞌ biralo conlë nisa, naꞌtera lëscanꞌ conlë Bichi Be quie Diuzi, bisaqueꞌ yedyinnëꞌ guibá ga rnabëꞌ Diuzi.
43003006	Nu benꞌ rzu de z̃iꞌi beꞌmbyu, nacacazëꞌ beꞌmbyu. Pero nu benꞌ rzu de Bichi Be quie Diuzi, nacacazëꞌ benꞌ yuꞌu Bichi Be quie Diuzi luꞌu laxtaꞌohue.
43003007	Biyebaneloꞌ con canꞌ rniaꞌ luëꞌ: “Rnaban galo benëꞌ taorupe.”
43003008	Cabëꞌ quie be, rdanan ni, rdanan naꞌ, rero xchiꞌnan, pero naꞌ bineziro galaꞌ zaꞌn, galaꞌ zion. Lëcanaꞌ nacarë quie ja benꞌ ralo lao naꞌa Bichi Be quie Diuzi.
43003009	Naꞌra na Nicodemo rëbinëꞌ Jesús: ―¿Cabiz̃i gaca ca unaoꞌ?
43003010	Biz̃i Jesús nëꞌ rëbinëꞌ lëbëꞌ: ―Lue nacoꞌ tu benꞌ rzioñëꞌë quie benꞌ Israel, ¿cómo binezoꞌ con ca baoniaꞌ luëꞌ?
43003011	Tali ca rniaꞌ luëꞌ, ca ta nezindoꞌ baonandoꞌ nacandoꞌ testigo ca ta blëꞌëndoꞌ, pero naꞌ leꞌe biralele cabëꞌ baonandoꞌ.
43003012	Chi binezile ca naca baoniaꞌ leꞌe bi raca lao yedyi layu, ¿cabiz̃i huele para inezile ta iniaꞌ leꞌe bi raca guibá?
43003013	’Nitu nunu uyo guibá yedyin quixogueꞌ benëꞌ bi raca guibá. Tuzaꞌ nëꞌëdiꞌ, bichi yugulu benëꞌ, idetixogueꞌnaꞌ benëꞌ bi raca guibá.
43003014	Cabëꞌ bë Moisés bëguëꞌ tu bëla de bronce, bdaꞌguëꞌbaꞌ lëꞌë yaga sibi, lëcanaꞌ gacarë quiaꞌ nëꞌëdiꞌ, bichi yugulu benëꞌ, udaꞌrë benëꞌ nëꞌëdiꞌ lëꞌë yaga cruzo.
43003015	Canaꞌ gaca quiaꞌ tacuenda gataꞌ yelaꞌ neban tuzioli quie nu benꞌ gale quiaꞌ.
43003016	’Biz̃i tanto nedyëꞌë Diuzi ja benëꞌ nitaꞌ lao yedyi layu, useꞌelëꞌ tu litzaꞌ z̃iꞌinëꞌ tacuenda nutezi benꞌ nao xnezëꞌ, bicuiaguiꞌjëꞌ, denꞌ gataꞌ yelaꞌ neban quiejëꞌ tuzioli.
43003017	Cala useꞌelaꞌ Diuzi z̃iꞌinëꞌ lao yedyi layu ta huenëꞌ castigo quie ja benëꞌ, denꞌ useꞌelaꞌ Diuzi lëbëꞌ ta ute uselanëꞌ lejëꞌ hueꞌnëꞌ yelaꞌ neban quiejëꞌ tuzioli.
43003018	’Nu ja benꞌ nao xneza z̃iꞌi Diuzi, bihue Diuzi castigo quiejëꞌ. Pero nu ja benꞌ binao xneza z̃iꞌinëꞌ, huataꞌcazi castigo quiejëꞌ, danꞌ biunaojëꞌ xneza benꞌ naca z̃iꞌinëꞌ tu litzaꞌ .
43003019	Nu ja benꞌ biunao xneza z̃iꞌinëꞌ, baochuguli Diuzi quiejëꞌ huataꞌ castigo quiejëꞌ, porque cati bdyin z̃iꞌinëꞌ lao yedyi layu bzioñeꞌenëꞌ quie Diuzi, caora naꞌ yaxerajëꞌ tajëꞌ lao lato lao chula, bigulejëꞌ quienëꞌ.
43003020	Yugulute ja benꞌ rue tamedian rudiejëꞌ benꞌ ruzioñeꞌe quie Diuzi. Bireꞌenjëꞌ inaojëꞌ xnezëꞌ, porque danꞌ rdzebijëꞌ su be ca tamedian ruejëꞌ.
43003021	Pero ja benꞌ nao tali, raxejëꞌ inaojëꞌ xneza benꞌ ruzioñeꞌe quie Diuzi, porque danꞌ canaꞌ su be de que ruejëꞌ tadyaꞌa cabëꞌ reꞌen Diuzi huejëꞌ.
43003022	Bëꞌ beyudyi naꞌ, uzaꞌ Jesús ziolënëꞌ ja benꞌ quienëꞌ estado Judea. Lëganꞌ naꞌ begaꞌnjëꞌ tu chiꞌ ga bëꞌjëꞌ lao ja benëꞌ.
43003023	Lëzirë zu Juan ruꞌenëꞌ lao ja benëꞌ ganꞌ lao Enón, ganꞌ de nisa zila. Nacan gaꞌalaꞌ para yedyi Salim. Lëganꞌ naꞌ bedupa ja benëꞌ, naꞌ bëꞌ Juan laojëꞌ.
43003024	Canaꞌ guca caora binedzeꞌjëꞌ Juan luꞌu dyiguiba.
43003025	Biz̃i bala ja benꞌ quie Juan uyuꞌulëjëꞌ tu benꞌ Israel huenë ruꞌejëꞌ diꞌidzaꞌ ca costumbre naojëꞌ quie idaoꞌ ta gacan yëri lao Diuzi.
43003026	Naꞌra uyojëꞌ rëbijëꞌ Juan: ―Maestro, benꞌ uzulë luëꞌ itzalaꞌ yao Jordán, lëbenꞌ unaoꞌ nëtoꞌ dza naꞌ, benꞌ zë baruꞌenëꞌ laohue, baziolëjëꞌ lënëꞌ.
43003027	Biz̃i una Juan rëbinëꞌ lejëꞌ: ―Ni tu nunu de yelaꞌ rnabëꞌ quie, chi quele Diuzi bëꞌnëꞌn lao nëꞌë.
43003028	Leꞌe banezile dyëꞌëdi ca uniaꞌ. Binacaꞌ benꞌ Cristo. Nacaꞌ benꞌ rguixogueꞌ benëꞌ de que huida benꞌ Cristo.
43003029	Cristo naquëꞌ ca quie benꞌ utzaganaꞌ. Lëzirë ja benꞌ nao xnezëꞌ, naca quiejëꞌ ca quie nigula utzaganaꞌ. Nëꞌëdiꞌ nacaꞌ ca quie amigo quie benꞌ utzaganaꞌ. Biz̃i benꞌ naca amigo quie benꞌ utzaganaꞌ, redaohuenëꞌ uzënaguëꞌ yenëꞌ bi na benꞌ utzaganaꞌ. Quie lennaꞌ redaohuedaꞌ rzënagaꞌ yedaꞌ bi na benꞌ Cristo.
43003030	Lëbëꞌ ziorëꞌ raquëꞌ benꞌ z̃era ca nëꞌëdiꞌ, naꞌ nëꞌëdi reyaꞌalaꞌ taꞌ puro z̃anle.
43003031	Benꞌ zaꞌ guibá, arnabëꞌnëꞌ lao yugulute benëꞌ. Benꞌ ralo lao yedyi layu, nacacazëꞌ benꞌ dugalo benꞌ lao yedyi layu. Raquëꞌ pensari quie ta raca lao yedyi layu.
43003032	Pero benꞌ zaꞌ guibá, ruꞌenëꞌ diꞌidzaꞌ ca ta blëꞌënëꞌ len ca ta benëꞌ. Biz̃i naꞌ ja benëꞌ biralejëꞌ quienëꞌ cabëꞌ nanëꞌ naꞌ.
43003033	Chi nu benꞌ ralenëꞌ ca diꞌidzaꞌ na benꞌ zaꞌ guibá, lenaꞌ uluꞌen ralenëꞌ bi na Diuzi.
43003034	Benꞌ useꞌelaꞌ Diuzi, rnëguëꞌ diꞌidzaꞌ quie Diuzi. Dulaꞌadyiꞌcazi yuꞌunëꞌ Bichi Be quie Diuzi luꞌu guicho laxtaꞌonëꞌ.
43003035	Xuziro Diuzi nedyëꞌëcazinëꞌ z̃iꞌinëꞌ. Nuꞌeguëꞌ yugulute ta de lao naꞌa z̃iꞌinëꞌ.
43003036	Nu ja benꞌ nao xneza benꞌ Cristo z̃iꞌi Diuzi, bagutaꞌ yelaꞌ neban quiejëꞌ tuzioli. Pero quie nu ja benëꞌ binao xneza z̃iꞌi Diuzi, bibi yelaꞌ neban tuzioli gataꞌ quiejëꞌ, yelaꞌcala hue Diuzi lëjëꞌ tu castigo huala gula.
43004001	Biz̃i bdyin dza blëꞌë ja benꞌ fariseo de que unao benꞌ zëra Jesús ca benꞌ unao Juan. Lëzi bëꞌ Jesús lao benꞌ zëra ca Juan.
43004002	Pero cala Jesús bëꞌnëꞌ lao benëꞌ, dechanꞌ ja benꞌ quienëꞌ, lëlëjëꞌ bëꞌjëꞌ lao ja benëꞌ.
43004003	Caora gucabëꞌ Jesús ca rna ja benꞌ fariseo, naꞌ uzëꞌë estado Judea zioguëꞌ bdyinnëꞌ estado Galilea.
43004004	Con ganꞌ zionëꞌ reꞌennan tenëꞌ estado Samaria.
43004005	Canaꞌ bdyinnëꞌ yedyi Sicar quie estado Samaria. Nacan gaꞌalaꞌ ganꞌ de layu bëꞌ Jacob z̃iꞌinëꞌ José canaꞌte gula.
43004006	Biz̃i bdyinnëꞌ ganꞌ reꞌ pozo nisa ta ulëchi xuzixtaꞌonëꞌ Jacob. Naꞌ como danꞌ banexaquenëꞌ uyuꞌunëꞌ neza, caora naꞌ ureꞌnëꞌ ruꞌa pozo aruen cadu gatzo dza.
43004007	-
43004008	Biz̃i ja benꞌ quienëꞌ ziojëꞌ laꞌo yedyi ta gaꞌojëꞌ ta gaojëꞌ. Canaꞌ guca bdyin tu nigula benꞌ Samaria ta cuioguëꞌ nisa ganꞌ reꞌ pozo. Naꞌra una Jesús rëbinëꞌ nigula: ―Ben nisa yoꞌogaꞌ.
43004009	Naꞌra una nigula naꞌ rëbinëꞌ Jesús: ―¿Cómo luëꞌ, benꞌ Israel, rnaboꞌ nëꞌëdiꞌ, benꞌ Samaritana, nisa yoꞌoloꞌ? (Canaꞌ una nigula gudyinëꞌ Jesús danꞌ biyuꞌulë benꞌ Samaria tuzi len benꞌ Israel.)
43004010	Biz̃i una Jesús rëbinëꞌ nigula: ―Chanꞌ ineziloꞌ ca rue Diuzi runnëꞌ, lëzi chanꞌ nubëꞌraoꞌ nu benꞌ rnaba luëꞌ nisa ta yoꞌoguëꞌ, naꞌ huanabacazoꞌ nëꞌëdiꞌ nisa yoꞌoloꞌ, guncazaꞌ nisa neban.
43004011	Naꞌra una nigula rëbinëꞌ Jesús: ―Señor, bibi nuꞌacazoꞌ ta cuioloꞌ nisa. Lëzi danꞌ reꞌn zituꞌ, tanaꞌ lennaꞌ rniaꞌ luëꞌ ¿gaz̃i tzexiuꞌ nisa naoꞌ nisa neban naꞌ?
43004012	Ulëchi xuzixtaꞌoro Jacob pozo niga ga hueꞌenëꞌ cuinnëꞌ len z̃iꞌinëꞌ len ja bia guixiꞌ udapëꞌ. Niaꞌ luëꞌ, ¿biz̃i rnabëꞌroꞌ luëꞌ ca lëbëꞌ?
43004013	Naꞌ biz̃i Jesús nëꞌ rëbinëꞌ nigula: ―Lao yugulute ja benꞌ yoꞌo nisa niga, bicuezan ta rbilijëꞌn, huiꞌojëꞌn tatula.
43004014	Pero nu ja benꞌ yoꞌo nisa huaꞌ nëꞌëdiꞌ, bira ibilijëꞌ. Huaca quiejëꞌ ca quie tu ga ralo nisa luꞌu laxtaꞌojëꞌ tacuenda gataꞌ yelaꞌ neban quiejëꞌ tuzioli.
43004015	Naꞌra una nigula rëbinëꞌ Jesús: ―Señor, ben nisa naoꞌ gunoꞌ yoꞌogaꞌ, yelaꞌ naꞌ bira guidaꞌ ruꞌa pozo ni ideliogaꞌ nisa.
43004016	Biz̃i unë Jesús rëbinëꞌ nigula: ―Beyo yexiꞌ xquiuloꞌ guidalaoꞌnëꞌ ganꞌ niga.
43004017	Naꞌra una nigula rëbinëꞌ lëbëꞌ: ―Nunu xquiuhuaꞌ zu. Naꞌ biz̃i una Jesús rëbinëꞌ lëbëꞌ: ―Tali ca unaoꞌ naoꞌ ganu xquiuloꞌ zu.
43004018	Naꞌ biz̃i nëꞌ niaꞌ, baozulaoꞌ lao gaꞌyoꞌ beꞌmbyu. Naꞌ benꞌ zulaoꞌ naꞌa, cala xquiuloꞌ. Lëlënaꞌ nacacazin tali ca unaoꞌ.
43004019	Bëꞌ be nigula ca una Jesús, unëꞌ rëbinëꞌ lëbëꞌ: ―Señor, rlëꞌëdaꞌ luëꞌ nacoꞌ tu benꞌ quie Diuzi.
43004020	Nëꞌëdiꞌ niaꞌ de que uyonlaꞌadyiꞌ ja benꞌ xuzixtaꞌondoꞌ Diuzi ganꞌ zu yaꞌa niga. Naꞌ biz̃i leꞌe, benꞌ Israel, nale ciudad Jerusalén, lëganaꞌ reyaꞌalaꞌ tzionlaꞌadyiꞌ ja benëꞌ Diuzi.
43004021	Biz̃i una Jesús rëbinëꞌ nigula: ―Nigula, gule canꞌ niaꞌ naꞌ, huadyin dza tzionlaꞌadyiꞌle Diuzi, pero cala niga ganꞌ zu yaꞌa guidale, lëscanꞌ cala ciudad Jerusalén tziole.
43004022	Leꞌe benꞌ Samaritano, binezile nu tzionlaꞌadyiꞌle, pero nëtoꞌ banezcazindoꞌ nu tzionlaꞌadyiꞌndoꞌ. Conlë ja benꞌ Israel pcaꞌn Diuzi diꞌidzaꞌ quienëꞌ tacuenda inezi ja benëꞌ bi reꞌen Diuzi huejëꞌ ta yeyëri laxtaꞌojëꞌ laohuëꞌ.
43004023	Baruen bago idyin hora cati ja benꞌ rionlaꞌadyiꞌ Diuzi tzionlaꞌadyiꞌjëꞌ lëbëꞌ conlë Bichi Be quienëꞌ, lëscanꞌ conlë diꞌidzaꞌ li cabëꞌ reꞌen Diuzi. Lëja benꞌ rue canaꞌ, raxe Diuzi tzionlaꞌadyiꞌjëꞌ lëbëꞌ.
43004024	Naca Diuzi benꞌ bichi be. Lëlenaꞌ ja benꞌ rionlaꞌadyiꞌ lëbëꞌ, reyaꞌalaꞌ tzionlaꞌadyiꞌjëꞌ lëbëꞌ conlë bichi be quiejëꞌ, lëscanꞌ conlë diꞌidzaꞌ li cabëꞌ reꞌen Diuzi.
43004025	Naꞌra una nigula rëbinëꞌ lëbëꞌ: ―Pues nëꞌëdiꞌ banezdaꞌ de que huida benꞌ naca Cristo. Lëscanꞌ cati guidëꞌ, uzioñeꞌenëꞌ raꞌo lao yugulute.
43004026	Naꞌra una Jesús rëbinëꞌ lëbëꞌ: ―Nëꞌëdiꞌ nacaꞌ benꞌ Cristo, benꞌ ruꞌelë luëꞌ diꞌidzaꞌ.
43004027	Naꞌra cati bedyin ja benꞌ quienëꞌ ganꞌ zënëꞌ, tu bebanzijëꞌ ruꞌelë Jesús diꞌidzaꞌ nigula Samaritana. Pero bibeyaz̃ocazijëꞌ bi yëbijëꞌ lëbëꞌ bi diꞌidzaꞌ ruꞌelënëꞌ nigula.
43004028	Canaꞌ guca pcaꞌn nigula reꞌe quienëꞌ, bezëꞌë zioguëꞌ laꞌo yedyi quienëꞌ yetixogueꞌnëꞌ ja benꞌ yedyi naꞌ unëꞌ rëbinëꞌ lejëꞌ:
43004029	―Yaꞌ tzioro ilëꞌëro tu beꞌmbyu laga unëꞌ nëꞌëdiꞌ ca naca ta babiaꞌ. ¿Cala lëbëꞌ naquëꞌ benꞌ Cristo?
43004030	Naꞌra uzaꞌ ja benꞌ lao yedyi yenáꞌjëꞌ ganꞌ zë Jesús.
43004031	Tu sa idyinra benꞌ lao yedyi, caora naꞌ una ja benꞌ quie Jesús rëbijëꞌ lëbëꞌ: ―Maestro, ¿biraoloꞌ lëꞌëtiꞌ?
43004032	Naꞌra unëꞌ rëbinëꞌ lejëꞌ: ―Leꞌe binezile decazi ta gaohuaꞌ.
43004033	Naꞌra uzulao ja benꞌ quienëꞌ rëbijëꞌ laguedyijëꞌ: ―¿Quele biblëꞌëro babida ja benꞌ bedehuaꞌa ta udaohuëꞌ?
43004034	Biz̃i una Jesús rëbinëꞌ ja benꞌ quiëꞌ: ―Ruzuaꞌ diꞌidzaꞌ quie benꞌ useꞌelaꞌ nëꞌëdiꞌ. Lëlenaꞌ gaca quiaꞌ ca quie benꞌ baodao.
43004035	’Naꞌ leꞌe nale: “Neruꞌen lato itapa biuꞌ ta yeziꞌro usecho.” Naꞌ biz̃i nëꞌëdiꞌ niaꞌ: “Ulenaꞌcara ca naca quie layela como danꞌ bade yeza bidyi baguca yeziꞌron.”
43004036	Ca naca quie benꞌ beziꞌ usecho, canaꞌ huaziꞌguëꞌ xlaz̃oguëꞌ. Huazulëcazinëꞌ Diuzi tuzioli. Tanaꞌ lenaꞌ redaohue lao rupatejëꞌ, ca benꞌ raza, ca benꞌ yeziꞌ usecho.
43004037	Nacan tali ca na benëꞌ: “Tuëꞌ raza, naꞌ ituëꞌ yeziꞌnëꞌ usecho.”
43004038	Biz̃i nëꞌëdiꞌ iseꞌelaꞌ leꞌe ta yeziꞌle usecho quie Diuzi ga biguzale. Nacan ta guza benꞌ tula, benꞌ ruerë dyin quie Diuzi. Naꞌ biz̃i leꞌe redaohuele yeziꞌle usecho quie Diuzi. Reꞌen Diuzi inao ja benëꞌ xnezëꞌ. ―Canaꞌ una Jesús rëbinëꞌ lejëꞌ.
43004039	Naꞌ biz̃i ja benꞌ zë, benꞌ Samaria, benꞌ nitaꞌ yedyi Sicar, gulejëꞌ quie Jesús danꞌ una nigula: “Unanëꞌ nëꞌëdiꞌ yugulu ca ta babiaꞌ.”
43004040	Biz̃i cati bdyin ja benꞌ Samaria ganꞌ zë Jesús, caora naꞌ unëyëchiꞌjëꞌ para yegaꞌnlë Jesús lejëꞌ. Naꞌra begaꞌn Jesús uzulënëꞌ lejëꞌ lao chopa dza.
43004041	Lëcanaꞌ guca gulera ja benꞌ zë quie Jesús bejëꞌ ca unanëꞌ.
43004042	Naꞌra unajëꞌ rëbijëꞌ nigula: ―Naꞌra bagulendoꞌ quienëꞌ. Cala rquincara luëꞌ inaoꞌ nëtoꞌ bidëꞌ. Banezindoꞌ ca naca diꞌidzaꞌ ruꞌenëꞌ. Banezindoꞌ talicazi lëbëꞌ naquëꞌ benꞌ Cristo, benꞌ ute usela ja benꞌ nitaꞌ lao yedyi layu. ―Canaꞌ najëꞌ rëbijëꞌ nigula.
43004043	Ude lao chopa dza uzulënëꞌ lejëꞌ estado Samaria, naꞌ uzëꞌë zionëꞌ estado Galilea.
43004044	Canaꞌ guca uzaꞌnëꞌ bdyinnëꞌ estado Galilea. Naꞌra cuinnëꞌ unëꞌ cabëꞌ raca quie ja benꞌ rguixogueꞌ diꞌidzaꞌ laꞌiya quie Diuzi. Birapalaꞌn benꞌ lao yedyi quienëꞌ lëbëꞌ.
43004045	Pues cati bdyinnëꞌ estado Galilea, naꞌ ja benꞌ nitaꞌ ganꞌ bdyinnëꞌ, beziꞌjëꞌ lëbëꞌ dyëꞌëdi como danꞌ baoyojëꞌ ciudad Jerusalén dza naꞌ cati raca lani quie pascua, blëꞌëjëꞌ cabëꞌ bënëꞌ cati uyoguëꞌ ciudad Jerusalén.
43004046	Biz̃i naꞌ bdyinnëꞌ ciudad Caná quie estado Galilea. Lëganaꞌ bexinoguëꞌ nisa beyuenëꞌn vino. Naꞌra ciudad Capernaum zu tu benꞌ rnabëꞌ naquëꞌ empleado quie gobierno rey. Naꞌ zu tu z̃iꞌinëꞌ raca z̃hueꞌbiꞌ.
43004047	Caora unezi benꞌ empleado uzaꞌ Jesús estado Judea bdyinnëꞌ estado Galilea, naꞌ uzëꞌë zioguëꞌ tzeguedyinëꞌ Jesús ta tzionëꞌ z̃an yuꞌu quienëꞌ ta yeyuenëꞌ z̃iꞌi benꞌ naꞌ, porque debiꞌ raca z̃hueꞌbiꞌ ba raca gatibiꞌ.
43004048	Naꞌra una Jesús rëbinëꞌ benꞌ naꞌ: ―Leꞌe bigalele chi biilëꞌële tu seña quie yelaꞌ huaca huaꞌ.
43004049	Biz̃i una benꞌ naca empleado: ―Señor, chi huuꞌ cule, latziotero antes naꞌa binegati z̃iꞌinaꞌ.
43004050	Biz̃i Jesús unëꞌ rëbinëꞌ lëbëꞌ: ―Beyo z̃an yuꞌu quioꞌ. Bigati z̃iꞌiloꞌ. Biz̃i benꞌ empleado gulenëꞌ ca gudyi Jesús lëbëꞌ. Naꞌ bezëꞌë zeyoguëꞌ z̃an yuꞌu quiëꞌ.
43004051	Cati zeyoguëꞌ gatzo neza, binedyinnëꞌ z̃an yuꞌu quienëꞌ, caora naꞌ bedzaganëꞌ ja benꞌ zulaohuëꞌ. Naꞌ biz̃i unajëꞌ rëbijëꞌ benꞌ xaꞌnjëꞌ: ―Hueyaca z̃iꞌiloꞌ, bigatibiꞌ.
43004052	Biz̃i benꞌ empleado unabëꞌ ja benꞌ zulaohuëꞌ unëꞌ: ―¿Ca biz̃i hora berobiꞌ tala? Naꞌra una ja benꞌ zulaonëꞌ rëbijëꞌ lëbëꞌ: ―Niogue ca reda tu quie zadzëꞌ, canaꞌ bezubiꞌ dyaꞌa berobiꞌ tala.
43004053	Biz̃i benꞌ empleado xuzi xcuidiꞌ raca z̃hueꞌ, bezaquenëꞌ caora gudyi Jesús lëbëꞌ: “Hueyaca z̃iꞌiloꞌ bigatibiꞌ”, lëhora naꞌ labeyacatebiꞌ. Canaꞌ guca gulenëꞌ quie Jesús. Lëscanꞌ gule yugulute ja benꞌ nitaꞌ z̃an yuꞌu quienëꞌ.
43004054	Lëcanaꞌ guca laorupe lasa bluꞌeguëꞌ seña quie yelaꞌ huaca quienëꞌ caora cati uzëꞌë estado Judea bdyinnëꞌ estado Galilea.
43005001	Ude beyudyi beyue Jesús ja benꞌ raca z̃hueꞌ, naꞌtera guca dza raca lani quie benꞌ Israel. Tanaꞌ uzaꞌ Jesús zionëꞌ ciudad Jerusalén.
43005002	Ga bdyinnëꞌ ciudad Jerusalén, naꞌ reꞌ naꞌ tu pozo nisa. Naꞌ diꞌidzaꞌ hebreo lao pozo nisa naꞌ pozo nisa Betesda. Nuꞌan gaꞌyoꞌ ruꞌa yuꞌu ga ruꞌu benëꞌ. Regaꞌnnan gaꞌalaꞌ ga zu tu ruꞌa yuꞌu belao. Lëruꞌa yuꞌu naꞌ neziꞌlaona ruꞌa yuꞌu quie becoꞌ z̃iꞌilaꞌ.
43005003	Lëlugar naꞌ nitaꞌ ja benꞌ zë, benꞌ raca z̃hueꞌ, len benꞌ laochula, len benꞌ z̃i, len benꞌ neseco biraca saꞌ. Rbezajëꞌ bëꞌ chechu nisa.
43005004	Rbezajëꞌ ganꞌ danꞌ bayuꞌu rdyin ángel ga reꞌ pozo nisa ta utanëꞌn. Biz̃i benꞌ iyube tzuꞌu tanëro luꞌu nisa caora sulao chechu tanan, lëbenꞌ naꞌ layeyacate con bitiꞌtezi yelaꞌ hueꞌ racanëꞌ.
43005005	Lëganꞌ naꞌ de tu benꞌ raca z̃hueꞌ azio lao galobechi xuna iza raca z̃hueꞌnëꞌ.
43005006	Biz̃i Jesús bdyinnëꞌ blëꞌënëꞌ de benꞌ naꞌ raca z̃hueꞌnëꞌ, gucabëꞌnëꞌ azio zë iza raca z̃hueꞌnëꞌ. Naꞌra una Jesús rëbinëꞌ benꞌ raca z̃hueꞌ: ―¿Reꞌenloꞌ yero yelaꞌ hueꞌ yuꞌuloꞌ ta yeyacoꞌ?
43005007	Naꞌra una benꞌ raca z̃hueꞌ rëbinëꞌ Jesús: ―Señor, nunu dyilaꞌ udzeꞌ nëꞌëdiꞌ luꞌu pozo nisa cati sulao tanan. Biz̃i nëꞌëdiꞌ, cati reꞌendaꞌ tzuꞌa tanëro, laruꞌute benꞌ tula ―nëꞌ rëbinëꞌ Jesús.
43005008	Biz̃i una Jesús rëbinëꞌ lëbëꞌ: ―Uyasa, uz̃iꞌ daꞌa quioꞌ, beda.
43005009	Biz̃i ca una Jesús canaꞌ, labeyasate benꞌ raca z̃hueꞌ, beziꞌguëꞌ daꞌa quiëꞌ nuꞌanëꞌn rdalënëꞌn. Pero dza rezilaꞌadyiꞌ bë Jesús canaꞌ.
43005010	Lenaꞌ una ja benꞌ Israel rëbijëꞌ benꞌ beyaca: ―Naꞌadza nacan dza huezilaꞌadyiꞌ. Biruꞌen lato taloꞌ huaꞌaloꞌ daꞌa quioꞌ.
43005011	Naꞌra bequëbi benꞌ beyaca unëꞌ rëbinëꞌ lejëꞌ: ―Benꞌ beyue nëꞌëdiꞌ unëꞌ: “Uyasa, uz̃iꞌ daꞌa quioꞌ beda.”
43005012	Naꞌra unajëꞌ rëbijëꞌ lëbëꞌ: ―¿Nuz̃i benꞌ una luëꞌ canaꞌ?
43005013	Biz̃i benꞌ beyaca biunezinëꞌ bi lao benꞌ beyue lëbëꞌ, danꞌ labezaꞌte Jesús udenëꞌ zionëꞌ lado benꞌ zë.
43005014	Biz̃i zio Jesús luꞌu idaoꞌ rnabëꞌra. Lëganaꞌ bedilanëꞌ benꞌ beyuenëꞌ, naꞌ unëꞌ rëbinëꞌ lëbëꞌ: ―Canaca naꞌa babeyacoꞌ, bira hueloꞌ bizinaquezi ta bira gaca quioꞌ ta hualara canꞌ baguca quioꞌ.
43005015	Canaꞌ guca uyo benꞌ beyaca yeguëdyinëꞌ ja benꞌ Israel, unëꞌ rëbinëꞌ lejëꞌ: ―Jesús naꞌ, lëbëꞌ beyuenëꞌ nëꞌëdiꞌ.
43005016	Bëꞌ unezi ja benꞌ Israel cabëꞌ una benꞌ beyaca, caora naꞌ rnaojëꞌ Jesús reꞌenjëꞌ gutijëꞌ lëbëꞌ, danꞌ beyuenëꞌ benꞌ z̃i dza huezilaꞌadyiꞌ.
43005017	Naꞌ biz̃i Jesús unëꞌ rëbinëꞌ lejëꞌ: ―Danꞌ rue Xuzaꞌ Diuzi dyin yugu dza, lëlenaꞌ hueriaꞌ dyin yugu dza.
43005018	Ca be ja benꞌ Israel ca una Jesús canꞌ, mazara bdzaꞌjëꞌ guꞌunjëꞌ gutijëꞌ lëbëꞌ, danꞌ bibënëꞌ casa quie ley quie dza huezilaꞌadyiꞌ. Lëscanꞌ bënëꞌ cuinnëꞌ ca Diuzi caora unëꞌ quie Diuzi naca Diuzi Xuzinëꞌ.
43005019	Naꞌra una Jesús rëbinëꞌ lejëꞌ: ―Tali ca rniaꞌ leꞌe, nëꞌëdiꞌ z̃iꞌi Diuzi, bibi de huaꞌ chanꞌ bizu Diuzi conlë nëꞌëdiꞌ. Ca ta blëꞌëdaꞌ rue Xuzaꞌ, lëlenaꞌ rueriaꞌ nëꞌëdiꞌ. Canꞌ rue Xuzaꞌ, canaꞌ rueriaꞌ nëꞌëdiꞌ z̃iꞌinëꞌ.
43005020	Pues Diuzi nedyëꞌënëꞌ nëꞌëdiꞌ z̃iꞌinëꞌ, rluꞌenëꞌ nëꞌëdiꞌ ruaꞌ yugulu ta ruenëꞌ. Zazaꞌra uluꞌenëꞌ nëꞌëdiꞌ z̃iꞌinëꞌ tu ta nacara z̃e, tu ta binelëꞌële huebanle cati ilëꞌëlen.
43005021	Cabëꞌ rue Xuzaꞌ, resebannëꞌ benꞌ baguti, lëscanaꞌ nëꞌëdiꞌ z̃iꞌinëꞌ, huaꞌa benëꞌ yelaꞌ neban tuzioli, benꞌ reꞌendaꞌ gataꞌ yelaꞌ neban quie.
43005022	Cala Xuzaꞌ ichugobëꞌnëꞌ quie ja benëꞌ. Lao naꞌa nëꞌëdiꞌ z̃iꞌinëꞌ ba pcaꞌnnëꞌ yelaꞌ rnabëꞌ quienëꞌ ta ichugobiꞌa quie ja benëꞌ.
43005023	Bë Xuzaꞌ canaꞌ tacuenda lao yugulute ja benëꞌ gapalaꞌnjëꞌ nëꞌëdiꞌ z̃iꞌi Diuzi cabëꞌ rapalaꞌnjëꞌ Xuzaꞌ. Chi nu ja benëꞌ birapalaꞌnjëꞌ nëꞌëdiꞌ z̃iꞌi Diuzi, lëlenaꞌ ruluꞌen birapalaꞌnjëꞌ Xuzaꞌ, benꞌ useꞌelaꞌ nëꞌëdiꞌ.
43005024	’Tali ca rniaꞌ, con nu benꞌ rzënaga canꞌ baoniaꞌ, lenaꞌ ruluꞌen ralejëꞌ quie benꞌ useꞌelaꞌ nëꞌëdiꞌ, naꞌ de yelaꞌ neban quiëꞌ tuzioli, bigataꞌ castigo quienëꞌ. Naca quienëꞌ ca quie benꞌ baguti beban tatula, bira gatinëꞌ.
43005025	Tali ca rniaꞌ, abdyin dza uzënaga ja benꞌ birale quiaꞌ cabëꞌ diꞌidzaꞌ rniaꞌ nëꞌëdiꞌ z̃iꞌi Diuzi. Naca quiejëꞌ ca quie benꞌ nati, danꞌ biralejëꞌ quiaꞌ cabëꞌ diꞌidzaꞌ rniaꞌ. Nu ja benꞌ uzënaga diꞌidzaꞌ gale quiaꞌ cabëꞌ rniaꞌ, hueꞌ Diuzi lejëꞌ yelaꞌ neban tuzioli.
43005026	Napa Xuzaꞌ yelaꞌ rnabëꞌ ta hueꞌnëꞌ lëjëꞌ yelaꞌ neban tuzioli. Lëzi baben Xuzaꞌ Diuzi nëꞌëdiꞌ z̃iꞌinëꞌ yelaꞌ rnabëꞌ ta huaꞌa ja benëꞌ yelaꞌ neban tuzioli.
43005027	Lëzi benrë Xuzaꞌ Diuzi nëꞌëdiꞌ yelaꞌ rnabëꞌ ta ichugobiꞌa quie ja benëꞌ danꞌ nacaꞌ bichi yugulu benëꞌ.
43005028	Biyebanle canꞌ baoniaꞌ, huadyin dza gue yugulute ja benꞌ huati rchiꞌa cati iniaꞌ.
43005029	Lëhora naꞌ yero ja benꞌ huati luꞌu yëroba. Naꞌ biz̃i ja benꞌ bë dyaꞌa hueyataꞌ yelaꞌ neban quiejëꞌ para tuzioli. Pero naꞌ biz̃i ja benꞌ bë dulaꞌ xquia, useban Diuzi lejëꞌ ta huenëꞌ lejëꞌ castigo.
43005030	’Bibi de huaꞌ cuinzaꞌ. Rchugobiꞌa quie ja benëꞌ ca ta una Diuzi nëꞌëdiꞌ huaꞌ. Tanaꞌ rchugobiꞌa huaꞌ tu ta yuꞌu niꞌa xnezi. Cala ta racazi laꞌadyaꞌ huaꞌ denꞌ huaꞌ ca reꞌen Xuzaꞌ, benꞌ useꞌelaꞌ nëꞌëdiꞌ.
43005031	Chi rniaꞌ cule quiaꞌ cuinzaꞌ, lenaꞌ bibi sirve ta uluꞌen nu nacaꞌ.
43005032	Pero zu itu benꞌ rnë cule nëꞌëdiꞌ naquëꞌ testigo quiaꞌ. Naꞌ ca ta rnënëꞌ cule quiaꞌ nëꞌëdiꞌ, lennaꞌ uluꞌen nu nacaꞌ.
43005033	Biz̃i leꞌe useꞌelaꞌle ja benꞌ uyo yenaba Juan. Naꞌ ca ta bequëbi Juan nacan tali.
43005034	Biruguinte inë tu benëꞌ cule nëꞌëdiꞌ. Ca diꞌidzaꞌ rniaꞌ leꞌe, nacan ta galele quiaꞌ gataꞌ yelaꞌ neban quiele tuzioli.
43005035	Ca diꞌidzaꞌ una Juan nacan ca quie yëri raꞌalaꞌ rseniꞌn. Biz̃i leꞌe, yedaohuele bzënagale ca diꞌidzaꞌ unëꞌ tu chiꞌzi.
43005036	Decazira cule quiaꞌ nëꞌëdiꞌ ta nacaran belao ca diꞌidzaꞌ una Juan ta uluꞌen nu nacaꞌ. Biaꞌ yelaꞌ huaca quiaꞌ tuz ca una Xuzaꞌ nëꞌëdiꞌ huaꞌ. Lëlenaꞌ uluꞌen leꞌe tali useꞌelaꞌ Xuzaꞌ nëꞌëdiꞌ.
43005037	Lëzi Xuzaꞌ, benꞌ useꞌelaꞌ nëꞌëdiꞌ, zënëꞌ cule conlë nëꞌëdiꞌ ta uluꞌen leꞌe nu nacaꞌ laꞌacazi nitu lasa bibele xchiꞌnëꞌ, biblëꞌë lao cuinle lënëꞌ.
43005038	Cabëꞌ leꞌe binetzuꞌu diꞌidzaꞌ quie Diuzi luꞌu guicho laxtaꞌole. Biralele quiaꞌ nëꞌëdiꞌ nacaꞌ benꞌ useꞌelaꞌ Diuzi.
43005039	Leꞌe rusëdile dyëꞌëdi ca rna lëꞌë guichi laꞌiya quie Diuzi como danꞌ raquele chi rusëdilen dyëꞌëdi, canaꞌ gataꞌ yelaꞌ neban quiele tuzioli. Naꞌ biz̃i lëꞌë guichi naꞌ rnëcazin quiaꞌ nëꞌëdiꞌ.
43005040	Pero leꞌe, bireꞌenle guidale inaole nëꞌëdiꞌ ta gataꞌ yelaꞌ neban quiele tuzioli.
43005041	’Tuzi nacaliaꞌ Diuzi laꞌacazi gapale nëꞌëdiꞌ balaꞌana, laꞌacazi bigapale nëꞌëdiꞌ balaꞌana.
43005042	Lëscanꞌra nubëꞌdaꞌ leꞌe. Nezdaꞌ binedyëꞌële Diuzi.
43005043	Tanun quie Xuzaꞌ bidaꞌ lao yedyi layu, pero naꞌ leꞌe biuyezilaꞌadyiꞌle nëꞌëdiꞌ. Biz̃i chanꞌ zaꞌ benꞌ tula ta racazi laꞌadyiꞌnëꞌ benꞌ naꞌla gueꞌenle.
43005044	Cabiz̃i huele inaole xneza Diuzi, chi lao laza huele ta gueꞌen tuzi Diuzi leꞌe, naꞌ ruele ta gueꞌen ja benëꞌ leꞌe.
43005045	Biinale chi nëꞌëdiꞌ huaohuaꞌ leꞌe xquia lao Diuzi. Cuin Moisés, benꞌ nale sulële dyaꞌa lao Diuzi, lëbëꞌ gaonëꞌ leꞌe xquia lao Diuzi.
43005046	Biz̃i chanꞌ ralele quie Moisés cabëꞌ unëꞌ, lëscanaꞌ reyaꞌalaꞌ galerële quiaꞌ, como danꞌ bzu Moisés diꞌidzaꞌ lëꞌë guichi ta rguixogueꞌn quiaꞌ nëꞌëdiꞌ.
43005047	Biz̃i chanꞌ leꞌe biralele cabëꞌ diꞌidzaꞌ bzu Moisés lëꞌë guichi, ¿cabiz̃i huele galele cabëꞌ diꞌidzaꞌ rniaꞌ leꞌe?
43006001	Ude beyudyi una Jesús canaꞌ, uzëꞌë zioguëꞌ itzalaꞌ lagun Galilea. Lëlagun naꞌ neziꞌlaona lagun Tiberias.
43006002	Biz̃i ja benꞌ zë gula ziojëꞌ naojëꞌ lëbëꞌ, danꞌ blëꞌëjëꞌ ca naca yelaꞌ huaca quienëꞌ reyuenëꞌ ja benꞌ raca z̃hueꞌ.
43006003	Canaꞌ guca urë Jesús zionëꞌ ga zu tu yaꞌa. Lao yaꞌa naꞌ ureꞌnëꞌ lënëꞌ ja benꞌ quienëꞌ.
43006004	Baruen bago quie lani pascua quie ja benꞌ Israel.
43006005	Cati unaꞌ Jesús ca ja benꞌ zë nao lëbëꞌ, naꞌra unëꞌ rëbinëꞌ Felipe: ―¿Ca gaz̃i tzexiꞌro ta gao ja benꞌ zë gula niga?
43006006	Jesús bënëꞌ pruebazi Felipe a ver bi ca inanëꞌ, danꞌ dyëꞌëdi banezinëꞌ cuinnëꞌ ca huenëꞌ.
43006007	Naꞌra unë Felipe rëbinëꞌ Jesús: ―Nica gaquezi lao chopa gayuhua dumi denarios ta gaꞌoro yëta xtila ta gao ja benꞌ niga. Ni tu bicho huion bigaquen gaojëꞌ.
43006008	Naꞌra una Andrés, biꞌ bichi Simón Pedro, benꞌ nao Jesús, unëꞌ rëbinëꞌ lëbëꞌ:
43006009	―Ni zu tu xcuidiꞌ nuꞌabiꞌ gaꞌyoꞌ yëta xtila len chopa bela, pero niaꞌ ¿ca biz̃i huero gaquen gao lao yugulute benꞌ nitaꞌ niga?
43006010	Naꞌra una Jesús rëbinëꞌ lejëꞌ: ―Uleyëbi lao yugulutejëꞌ cueꞌjëꞌ. Biz̃i ganꞌ ureꞌjëꞌ, naꞌ de guiz̃i yaꞌa. Naꞌ ureꞌ ja lao gaꞌyoꞌ mila beꞌmbyu.
43006011	Ude naꞌ uz̃iꞌ Jesús yëta xtila naꞌ, bazënëꞌn bëꞌlënëꞌ Diuzi diꞌidzaꞌ unëꞌ: “Diuxcaleloꞌ”, naꞌ bëꞌnëꞌn ja benꞌ quienëꞌ. Naꞌ biz̃i ja benꞌ quienëꞌ, udisijëꞌn bëꞌjëꞌn ca tu ja benꞌ reꞌ ganꞌ nitaꞌjëꞌ. Lëzi canaꞌ bërëꞌ quie bela, udaojëꞌ ca tu rnan quiejëꞌ.
43006012	Bëꞌ beyudyi udaojëꞌ belojëꞌ, naꞌ una Jesús rëbinëꞌ ja benꞌ quienëꞌ: ―Uletupa, uleziꞌ ca tu ta begaꞌn ta bigaca ditoguen.
43006013	Canaꞌ guca beziꞌjëꞌ tayoz̃o gucan chipchopa gaꞌ naga ca tu ta begaꞌn udaojëꞌ quie lao gaꞌyoꞌ yëta xtila.
43006014	Naꞌ biz̃i ja benëꞌ blëꞌëjëꞌ ca naca yelaꞌ huaca bë Jesús, unajëꞌ rëbijëꞌ laguedyijëꞌ: ―Tali benꞌ ni naquëꞌ benꞌ useꞌelaꞌ Diuzi lao yedyi layu ta quixogueꞌnëꞌ raꞌo xtiꞌidzaꞌ Diuzi.
43006015	Naꞌ como gucabëꞌ Jesús bareꞌenjëꞌ iquiëꞌjëꞌ lëbëꞌ tzionëꞌ rey quiejëꞌ a la fuerza, canaꞌ uzaꞌ Jesús lënëꞌ ja benꞌ quiëꞌ zionëꞌ urënëꞌ tu yaꞌa.
43006016	Caora aodzeꞌ bareꞌen ixin, uzaꞌjëꞌ ziojëꞌ ruꞌa nisa lagun.
43006017	Biz̃i ja benꞌ quie Jesús, uyuꞌujëꞌ luꞌu barco aziojëꞌ lao nisa ta idyinjëꞌ ciudad Capernaum. Naꞌ baruen chula, nunu Jesús bdyin ganꞌ.
43006018	Biz̃i luꞌu nisa ganꞌ ziojëꞌ naꞌ, uzulao raca tu be bedunꞌ huala gula, biꞌa be nisa rxitin ladza.
43006019	Caora aruen gaꞌyoꞌ xopa kilómetro aozaꞌlëjëꞌ barco, blëꞌëjëꞌ rzaꞌ Jesús lao nisa, azioguëꞌ bago ganꞌ reꞌjëꞌ luꞌu barco. Biz̃i canaꞌ guca bdzebitzeguejëꞌ.
43006020	Naꞌra una Jesús rëbinëꞌ lejëꞌ: ―Nëꞌëdiꞌ zaꞌ niga, bidzebile.
43006021	Biz̃i redaohuejëꞌ ta tzuꞌu Jesús luꞌu barco ganꞌ yuꞌujëꞌ. Ca uyuꞌu Jesús luꞌu barco itu chiꞌzi bdyinjëꞌ ruꞌa nisa ganꞌ tziojëꞌ.
43006022	Beteyu tula, biz̃i begaꞌn ja benëꞌ ruꞌa nisa lagun ganꞌ uzaꞌ ja benꞌ quie Jesús. Naꞌ biz̃i bezaꞌlaꞌadyiꞌjëꞌ uyuꞌu ja benꞌ quie Jesús tuzi barco de ruꞌa nisa. Lëzirë bezaꞌlaꞌadyiꞌrëjëꞌ bizio Jesús lënëꞌ ja benꞌ quienëꞌ luꞌu barco.
43006023	Naꞌ bdyin ja barco tula ganꞌ, barco ta uzaꞌ ciudad Tiberias. Regaꞌnnan gaꞌalaꞌ ganꞌ udaojëꞌ yëta xtila len bela, ganꞌ bëꞌlë Jesús Diuzi diꞌidzaꞌ gudyinëꞌ lëbëꞌ: “Xcaleloꞌ”.
43006024	Biz̃i caora blëꞌëjëꞌ nunu Jesús lënëꞌ ja benꞌ quienëꞌ zu ganꞌ, naꞌ uyuꞌujëꞌ ja barco de ganꞌ ziojëꞌ ciudad Capernaum ta yeguilojëꞌ Jesús.
43006025	Cati bdyinjëꞌ itzalaꞌ lagun, bedilajëꞌ Jesús unajëꞌ rëbijëꞌ lëbëꞌ: ―Maestro, ¿ca bata blaoꞌ niga?
43006026	Naꞌra una Jesús rëbinëꞌ lejëꞌ: ―Tali ca rniaꞌ leꞌe, leꞌe rdale reguilole nëꞌëdiꞌ danꞌ aodaole abelole. Quele reguilole nëꞌëdiꞌ danꞌ agulele quie yelaꞌ huaca biaꞌ blëꞌële.
43006027	Biquilole tuzi yelaꞌ huao yedu yebidyi. pero ulequilorë yelaꞌ huao biyedu yebidyi, yelaꞌ huao nuꞌan yelaꞌ neban tuzioli. Lëyelaꞌ huao naꞌ gunaꞌ leꞌe. Nëꞌëdiꞌ, bichi yugulu benëꞌ, babluꞌe Xuzaꞌ Diuzi leꞌe cabëꞌ ruzuaꞌ diꞌidzaꞌ quiëꞌ. ―Canaꞌ guca una Jesús rëbinëꞌ lejëꞌ.
43006028	Biz̃i rnabajëꞌ lëbëꞌ rnajëꞌ: ―¿Ca biz̃i reyaꞌalaꞌ huendoꞌ ta huendoꞌ ca reꞌen Diuzi?
43006029	Naꞌra una Jesús rëbinëꞌ lejëꞌ: ―Ca ta reꞌen Diuzi huele, reꞌennëꞌ galele quiaꞌ nëꞌëdiꞌ, benꞌ useꞌelëꞌ.
43006030	Biz̃i unajëꞌ rëbijëꞌ lëbëꞌ: ―¿Cabiz̃i yelaꞌ huaca hueloꞌ ta uluꞌeloꞌ ilëꞌëndoꞌ galendoꞌ quioꞌ?
43006031	Lenaꞌ rnandoꞌ danꞌ ja benꞌ xuzixtaꞌoro udaojëꞌ yëta xtila lao maná lao lato ga bidyia yuꞌu con cabëꞌ ca rnan lëꞌë guichi laꞌiya quie Diuzi: “Diuzi bëꞌnëꞌ ta udaojëꞌ yëta xtila zaꞌ guibá.” ―Canaꞌ gudyijëꞌ Jesús.
43006032	Naꞌra una Jesús rëbinëꞌ lejëꞌ: ―Tali ca rniaꞌ leꞌe. Quele Moisés bëꞌnëꞌ yëta xtila zaꞌ guibá, dechanꞌ Xuzaꞌ Diuzi bëꞌnëꞌn ta udaojëꞌ. Lëzi Xuzaꞌ Diuzi gunnëꞌ leꞌe yëta xtila ta zaꞌ guibá.
43006033	Lëyëta xtila gun Diuzi zaꞌten de guibá nuꞌan yelaꞌ neban tuzioli para ja benꞌ nitaꞌ lao yedyi layu.
43006034	Naꞌra unajëꞌ rëbijëꞌ lëbëꞌ: ―Señor, guncazoꞌ yëta xtila nao gunoꞌ.
43006035	Biz̃i una Jesús rëbinëꞌ lejëꞌ: ―Nëꞌëdiꞌ nacaꞌ lëyëta xtila nuꞌan yelaꞌ neban tuzioli. Con nu ja benꞌ guida inao nëꞌëdiꞌ, biyeyudyi yedu yelaꞌ neban quiejëꞌ. Huaca quiejëꞌ ca quie benꞌ bitue, benꞌ birbili.
43006036	Con canꞌ baonëcazaꞌ leꞌe, baꞌalaꞌcazi bablëꞌële nëꞌëdiꞌ, biralele quiaꞌ.
43006037	Nu ja benꞌ gun Xuzaꞌ Diuzi guida inao nëꞌëdiꞌ, biyesebiꞌajëꞌ.
43006038	Nëꞌëdiꞌ zaꞌ guibá ta uzuaꞌ diꞌidzaꞌ quie Xuzaꞌ, benꞌ useꞌelaꞌ nëꞌëdiꞌ. Huaꞌ cabëꞌ unanëꞌ, bihuaꞌ ta racazi laꞌadyaꞌ. Huaꞌ cabëꞌ mandado bë Xuzaꞌ.
43006039	Ca reꞌen Xuzaꞌ Diuzi, benꞌ useꞌelaꞌ nëꞌëdiꞌ, reꞌennëꞌ ni tu ja benëꞌ guida inao nëꞌëdiꞌ bicuiaguiꞌjëꞌ. Reꞌennëꞌ usebancazaꞌ lejëꞌ dza gaca juicio.
43006040	Ca reꞌen Xuzaꞌ Diuzi, benꞌ useꞌelaꞌ nëꞌëdiꞌ, reꞌennëꞌ gataꞌcazi yelaꞌ neban tuzioli quie ja benꞌ gale quiaꞌ nëꞌëdiꞌ z̃iꞌinëꞌ. Huasebanaꞌjëꞌ dza gaca juicio. ―Canaꞌ una Jesús rëbinëꞌ lejëꞌ.
43006041	Con ca be ja benꞌ Israel una Jesús unëꞌ naquëꞌ ca quie yëta xtila zaꞌ guibá, lenaꞌ udyialaꞌadyiꞌjëꞌ Jesús.
43006042	Naꞌ unajëꞌ: ―¿Quele benꞌ niga Jesús, z̃iꞌi José? ¿Cómo nëꞌ naquëꞌ benꞌ zaꞌ guibá, dechanꞌ nubëꞌro xuzinëꞌ len z̃naꞌnëꞌ?
43006043	Naꞌra una Jesús rëbinëꞌ lejëꞌ: ―Ulesan, biinële con ganzi quiaꞌ.
43006044	Nunu guida inao nëꞌëdiꞌ, chi biben Xuzaꞌ, benꞌ useꞌelaꞌ nëꞌëdiꞌ, lejëꞌ. Naꞌ lënëꞌëdiꞌ usebancazaꞌ lejëꞌ dza gaca juicio.
43006045	Luꞌu libro ga yuꞌu diꞌidzaꞌ bzu ja benꞌ udixogueꞌ xtiꞌidzaꞌ Diuzi rnan cani: “Diuzi ruzioñeꞌenëꞌ lao yugulu ja benëꞌ.” Tanaꞌ rniaꞌ, con nu ja benꞌ rzënaga ca na diꞌidzaꞌ quie Xuzaꞌ, uzioñeꞌe Xuzaꞌ lejëꞌ. Lëja benꞌ naꞌ guidajëꞌ inaojëꞌ nëꞌëdiꞌ.
43006046	’Nitu nitu ja benëꞌ binelëꞌëjëꞌ Xuzaꞌ. Tuzaꞌ nëꞌëdiꞌ, benꞌ uzaꞌ ga zunëꞌ, bablëꞌëdaꞌnëꞌ.
43006047	Tali ca rniaꞌ leꞌe, nu ja benꞌ gale quiaꞌ, badecazi yelaꞌ neban quiejëꞌ tuzioli.
43006048	Nacaꞌ ca quie yëta xtila nuꞌan yelaꞌ neban tuzioli.
43006049	Ja benꞌ xuzixtaꞌoro udaojëꞌ yëta xtila lao maná lao lato ga bidyia yuꞌu, pero bëꞌ bdyin dza gatijëꞌ gutijëꞌ.
43006050	Pero nëꞌëdiꞌ rniaꞌ quie yëta xtila uzaꞌ guibá, con nu ja benꞌ gao len, bigaticazijëꞌ.
43006051	Nëꞌëdiꞌ nacaꞌ ca quie yëta xtila uzaꞌ guibá nuꞌan yelaꞌ neban tuzioli. Con nu ja benꞌ gao lëyëta xtila nebancazijëꞌ tuzioli. Cuinaꞌ gatiaꞌ tacuenda gataꞌ yelaꞌ neban quie ja benëꞌ. Quie lennaꞌ bëꞌëlaꞌ quiaꞌ nacan ca quie yëta xtila nuꞌan yelaꞌ neban tuzioli. ―Canaꞌ una Jesús rëbinëꞌ lejëꞌ.
43006052	Biz̃i ja benꞌ Israel bëꞌlëjëꞌ laguedyijëꞌ diꞌidzaꞌ unajëꞌ: ―¿Cómo na benꞌ niga gunnëꞌ bëꞌëlaꞌ quienëꞌ gaoro?
43006053	Naꞌra una Jesús rëbinëꞌ lejëꞌ: ―Tali ca rniaꞌ leꞌe, nëꞌëdiꞌ bichi yugulu benëꞌ, chi leꞌe bigaole bëꞌëlaꞌ quiaꞌ, chi leꞌe biyoꞌorële ren quiaꞌ, bigataꞌ yelaꞌ neban quiele.
43006054	Nu ja benꞌ gao bëꞌëlaꞌ quiaꞌ yoꞌo ren quiaꞌ, de yelaꞌ neban quiejëꞌ tuzioli. Nëꞌëdiꞌ huesebanaꞌjëꞌ dza gaca juicio.
43006055	Bëꞌëlaꞌ quiaꞌ nacan dugalo yelaꞌ huao gaole. Lëzirë ren quiaꞌ nacarën dugalo ta yoꞌole.
43006056	Nu ja benꞌ gao bëꞌëlaꞌ quiaꞌ, yoꞌo ren quiaꞌ, zulëcazijëꞌ nëꞌëdiꞌ tzaz̃e, lëzi nëꞌëdiꞌ zuliaꞌjëꞌ tzaz̃e.
43006057	Xuzaꞌ, benꞌ useꞌelaꞌ nëꞌëdiꞌ, nebancazinëꞌ. Naꞌ biz̃i nëꞌëdiꞌ, nebanaꞌ por nun quienëꞌ. Lëzi canaꞌ gacarë quie benꞌ gao bëꞌëlaꞌ quiaꞌ, nebanjëꞌ por nun quiaꞌ nëꞌëdiꞌ.
43006058	Nëꞌëdiꞌ rniaꞌ quie yëta xtila zaꞌ guibá. Con nu ja benꞌ gao lëyëta xtila naꞌ, badecazi yelaꞌ neban quiejëꞌ tuzioli. Pero quie yëta xtila lao maná ta udao ja benꞌ xuzixtaꞌoro, baꞌalaꞌcazi udaojëꞌn, cati bdyin dza gatijëꞌ gutijëꞌ.
43006059	Canaꞌ una Jesús rëbinëꞌ lejëꞌ, luꞌu idaoꞌ sinagoga ciudad Capernaum.
43006060	Ca be ja benꞌ canꞌ unao Jesús, naꞌ unajëꞌ rëbijëꞌ laguedyijëꞌ: ―Zëdi gula naca ca diꞌidzaꞌ unëꞌ raꞌo. ¿Nuz̃i nezi bidanꞌ unënëꞌ?
43006061	Biz̃i Jesús gucabëꞌnëꞌ ca pensari racajëꞌ ruꞌejëꞌ diꞌidzaꞌ de que tziojëꞌ contra lëbëꞌ. Naꞌra unëꞌ rëbinëꞌ lejëꞌ: ―¿Quele resebiꞌle canꞌ baoniaꞌ?
43006062	¿Cabiz̃i huele chi ilëꞌële nëꞌëdiꞌ, bichi yugulu benëꞌ, yeyëpaꞌ yeyaꞌa guibá ga zuaꞌ dza naꞌ?
43006063	Bichi Be quie Diuzi, lëbëꞌ runnëꞌ yelaꞌ neban quiele. Bibi de hue bëꞌëlaꞌ z̃ubaꞌ quiele lao Diuzi. Ca diꞌidzaꞌ baoniaꞌ leꞌe, lëdiꞌidzaꞌ naꞌ nacan tali, rnën quie Bichi Be quie Diuzi, benꞌ run yelaꞌ neban.
43006064	Pero nenitaꞌ bala leꞌe biralele quiaꞌ. Canaꞌ una Jesús rëbinëꞌ lejëꞌ, danꞌ nezinëꞌ desde caora naꞌte nu benꞌ gale quienëꞌ, nu benꞌ bigale quienëꞌ. Lëzi nezinëꞌ nu benꞌ usedyin lëbëꞌ lao naꞌa ja benꞌ guti lëbëꞌ.
43006065	Biz̃i una Jesús rëbinëꞌ lejëꞌ: ―Lenaꞌ uniaꞌ leꞌe canꞌ, ni tu ja benëꞌ bisaqueꞌ guidajëꞌ inaojëꞌ nëꞌëdiꞌ, chi Xuzaꞌ bibënnëꞌ ja benꞌ saꞌlë nëꞌëdiꞌ. ―Canaꞌ una Jesús rëbinëꞌ lejëꞌ.
43006066	Canaꞌ guca apsanlaꞌadyiꞌ ja benꞌ zë Jesús, ja benꞌ unao lënëꞌ. Bira uyojëꞌ inaojëꞌ lëbëꞌ con ga zioguëꞌ.
43006067	Canaꞌ guca una Jesús rëbinëꞌ lao chipchopa benꞌ quienëꞌ, benꞌ begaꞌn: ―Lëzi leꞌe, ¿reꞌenle ibigaꞌle tzalaꞌla, bira inaole nëꞌëdiꞌ?
43006068	Naꞌra una Simón Pedro rëbinëꞌ lëbëꞌ: ―Señor, ¿ca nuz̃ila benꞌ tziolëndoꞌ, como tuzoꞌ luëꞌ rnaoꞌ diꞌidzaꞌ rguixogueꞌn quie yelaꞌ neban tuzioli?
43006069	Ca naca nëtoꞌ, bagulendoꞌ quioꞌ. Nezindoꞌ luëꞌ nacoꞌ benꞌ Cristo z̃iꞌi Diuzi, benꞌ neban tuzioli.
43006070	Naꞌra una Jesús rëbinëꞌ lejëꞌ: ―Banebiogaꞌ lao chipchopa leꞌe gacale benꞌ quiaꞌ, pero biz̃i ladole ni, zu tule nuelë tuz̃e len bichi be xiꞌibiꞌ.
43006071	Ca una Jesús canaꞌ, unëꞌ quie Judas Iscariote, z̃iꞌi benꞌ lao Simón. LëJudas naꞌ naquëꞌ tuz̃e len ichiptu ja benꞌ quie Jesús. Lëbëꞌ usedyinnëꞌ Jesús lao naꞌa ja benꞌ guti lëbëꞌ.
43007001	Beyudyi guca canaꞌ, uzaꞌ Jesús zionëꞌ estado Galilea. Bireꞌennëꞌ sunëꞌ estado Judea, danꞌ lëganꞌ naꞌ rda ja benꞌ Israel reꞌenjëꞌ gutijëꞌ lëbëꞌ.
43007002	Danꞌ baruen bago quie lani quie yuꞌu guiz̃i,
43007003	naꞌra una ja biꞌ bichi Jesús rëbinëꞌ lëbëꞌ: ―Biyegaꞌnloꞌ niga, beyo estado Judea tacuenda yediloꞌ ja benꞌ rnao luëꞌ ta inezirëjëꞌ cabëꞌ rueloꞌ.
43007004	Chi reꞌenloꞌ inezi ja benëꞌ cabëꞌ rueloꞌ, bihueloꞌ negachiꞌzi. Naꞌ como barueloꞌ tu ta binelëꞌë ja benëꞌ, bzeꞌlao bënan zacaꞌlao ta ilëꞌë ja benëꞌ. ―Canaꞌ unajëꞌ rëbijëꞌ lëbëꞌ.
43007005	Nica ja biꞌ bichi Jesús bigulejëꞌ quienëꞌ.
43007006	Biz̃i una Jesús rëbinëꞌ lejëꞌ: ―Binedyin hora uluꞌenaꞌ ja benëꞌ ca ta huaꞌ ilëꞌëjëꞌ. Pero ca naca leꞌe, huazaqueꞌ tziole lani bitezi hora.
43007007	Ja benꞌ nitaꞌ lao yedyi layu biudzeꞌlaꞌadyiꞌjëꞌ leꞌe. Pero ca naca nëꞌëdiꞌ, udzeꞌlaꞌadyiꞌjëꞌ nëꞌëdiꞌ, danꞌ rguixoguiꞌa ca naca tamedian ruejëꞌ.
43007008	Uletzio leꞌe lani. Bisaꞌ nëꞌëdiꞌ naꞌa, danꞌ binedyin hora saꞌa.
43007009	Ude beyudyi una Jesús canaꞌ, begaꞌncazinëꞌ estado Galilea.
43007010	Ude uzaꞌ ja biꞌ bichi Jesús ziojëꞌ lani, naꞌtera uzaꞌrënëꞌ zionëꞌ lani, pero biuyoguëꞌ zaquëꞌlao, uyoguëꞌ negachiꞌzi.
43007011	Biz̃i ja benꞌ Israel reguilojëꞌ lëbëꞌ ga raca lani unajëꞌ rëbijëꞌ laguedyijëꞌ: ―¿Gaz̃i zio Jesús?
43007012	Biz̃i ja benꞌ zë unëjëꞌ quie Jesús. Balajëꞌ unajëꞌ naquëꞌ benꞌ huen. Naꞌ ibalajëꞌ unajëꞌ binaquëꞌ benꞌ huen, unajëꞌ rdanëꞌ rziꞌnëꞌ yëꞌ ja benëꞌ.
43007013	Biz̃i ja benëꞌ rnëjëꞌ negachiꞌzi quie Jesús, danꞌ rdzebijëꞌ ye ja benꞌ rnabëꞌ quiejëꞌ.
43007014	Araca gatzo lani cati uyuꞌu Jesús luꞌu idaoꞌ rnabëꞌra zu naꞌ, naꞌ uzulaohuëꞌ rusëdiguëꞌ ja benëꞌ.
43007015	Naꞌ du rebanjëꞌ unajëꞌ rëbijëꞌ laguedyijëꞌ: ―¿Cómo benꞌ niga rueguëꞌ zi rioñeꞌe? ¿Gaz̃i uyonëꞌ huesëdi?
43007016	Naꞌra una Jesús rëbinëꞌ lejëꞌ: ―Ca diꞌidzaꞌ rusëdiaꞌ leꞌe niga, binacan diꞌidzaꞌ quiaꞌ cuinzaꞌ, nacan diꞌidzaꞌ quiaꞌ len benꞌ useꞌelaꞌ nëꞌëdiꞌ.
43007017	Chi nu ja benꞌ reꞌen hue ca reꞌen Diuzi, lenaꞌ huanezijëꞌ cabëꞌ naca diꞌidzaꞌ rniaꞌ, chi tuz̃e rnëliaꞌ Diuzi, o chi rniaꞌ ta racazi laꞌadyaꞌ.
43007018	Nu benꞌ rnë ta racazi laꞌadyiꞌnëꞌ reꞌennëꞌ para gueꞌen ja benëꞌ lëbëꞌ. Pero nu benꞌ rnëlë Diuzi tuz̃e, ruꞌenëꞌ diꞌidzaꞌ li, birziꞌnëꞌ yëꞌ.
43007019	’¿Quele Moisés bënnëꞌ leꞌe ley quie Diuzi? Naꞌ biz̃i leꞌe birue quiele cabëꞌ na ley naꞌ. ¿Ca bixquienꞌ reꞌenle gutile nëꞌëdiꞌ?
43007020	Naꞌ biz̃i una ja benëꞌ rëbijëꞌ lëbëꞌ: ―Yuꞌuloꞌ bichi be quie taxiꞌibiꞌ. ¿Ca nuz̃i reꞌen guti luëꞌ danꞌ naoꞌ canꞌ?
43007021	Naꞌ una Jesús rëbinëꞌ lejëꞌ: ―Leꞌe rebanele cabëꞌ biaꞌ yelaꞌ milagro quiaꞌ tu dza huezilaꞌadyiꞌ.
43007022	Biz̃i Moisés bënëꞌ mandado bzu xuzixtaꞌoro tu xëdyidaoꞌ cuin xcuidiꞌdaoꞌ byu. Pero tanëro xuzixtaꞌotelaro bëꞌ canꞌ, quele Moisés. Lëscanꞌ leꞌe ruzule tu xëdyidaoꞌ xcuidiꞌdaoꞌ byu quiele, baꞌalaꞌcazi dza huezilaꞌadyiꞌ.
43007023	Leꞌe naole ruele ca una Moisés, ruzule tu xëdyidaoꞌ xcuidiꞌdaoꞌ byu quiele baꞌalaꞌcazi dza huezilaꞌadyiꞌ tacuenda uzucazile diꞌidzaꞌ ca unëꞌ. Naꞌ biz̃i nëꞌëdiꞌ, danꞌ beyuaꞌ tu benꞌ z̃i dza huezilaꞌadyiꞌ, lenaꞌ rdzaꞌtzeguele nëꞌëdiꞌ.
43007024	Biichugulile con ganzi. Cati ichugulile, ulechuguli tu ta yuꞌu niꞌa xnezi quie. ―Canaꞌ una Jesús rëbinëꞌ lejëꞌ.
43007025	Biz̃i bala ja benꞌ nitaꞌ ciudad Jerusalén unajëꞌ rëbijëꞌ laguedyijëꞌ: ―¿Quele benꞌ niga reguilo ja benꞌ rnabëꞌ ta gutijëꞌ lëbëꞌ?
43007026	Zacaꞌlao zaꞌ ja benꞌ zë naꞌ zënëꞌ rnënëꞌ. Bibi reyaz̃o ja benꞌ rnabëꞌ bihuejëꞌ quienëꞌ. ¿Quele banezijëꞌ tali naquëꞌ Cristo?
43007027	Raꞌo baneziro dyëꞌëdi ga yedyi golonëꞌ. Pero cati guida benꞌ Cristo, nica neziro ga yedyi galoguëꞌ. ―Canaꞌ unajëꞌ rëbijëꞌ laguedyijëꞌ.
43007028	Canaꞌ guca zë Jesús luꞌu idaoꞌ rnabëꞌra quie ja benꞌ Israel rusëdinëꞌ lejëꞌ, naꞌ benëꞌ ca rna ja benëꞌ. Naꞌra unënëꞌ zidzo rëbinëꞌ lejëꞌ: ―Cabëꞌ leꞌe banubëꞌle nëꞌëdiꞌ, banezile ga gologaꞌ. Pero quele bidaꞌ ta racazi laꞌadyaꞌ. Bidaꞌ tanun quie benꞌ zu tuzioli, benꞌ binubëꞌle.
43007029	Pero nëꞌëdiꞌ, nubëꞌdaꞌnëꞌ. Uzaꞌ ga zunëꞌ. Lëlëbëꞌ useꞌelaꞌnëꞌ nëꞌëdiꞌ. ―Canaꞌ una Jesús rëbinëꞌ lejëꞌ.
43007030	Canaꞌ guca guꞌunjëꞌ guxujëꞌ huejëꞌ lëbëꞌ preso, pero bibeyaz̃ojëꞌ guxujëꞌ lëbëꞌ, danꞌ binedyin dza idyinnëꞌ lao naꞌajëꞌ.
43007031	Pero ja benꞌ zë, gulejëꞌ quienëꞌ. Naꞌra unajëꞌ: ―Talicazi benꞌ ni naquëꞌ benꞌ Cristo. Por nun quie yelaꞌ huaca quienëꞌ bënëꞌ, lenaꞌ aoneziro naquëꞌ benꞌ Cristo. ¿Ca nuz̃ira guida huera yelaꞌ huaca ca lëbëꞌ?
43007032	Caora be ja benꞌ partido fariseo ca diꞌidzaꞌ ruꞌe ja benëꞌ, naꞌ lejëꞌ len xanꞌ pxuzi, useꞌelaꞌjëꞌ ja policía luꞌu idaoꞌ rnabëꞌra ta tzeguëxojëꞌ Jesús.
43007033	Naꞌra una Jesús rëbinëꞌ ja benëꞌ: ―Dza nababa dzazi zuliaꞌ leꞌe niga, te naꞌ yeyaꞌa ganꞌ zu benꞌ useꞌelaꞌ nëꞌëdiꞌ.
43007034	Leꞌe huadale yeguilole nëꞌëdiꞌ, pero biyedzelele nëꞌëdiꞌ, danꞌ bisaqueꞌ guidale ganꞌ yeyaꞌa.
43007035	Naꞌ biz̃i ja benꞌ Israel rnabajëꞌ rëbijëꞌ laguedyijëꞌ: ―¿Ca gaz̃i yeyo benꞌ niga, naꞌ raꞌo biyedzelero ganꞌ yeyoguëꞌ? ¿Huayoguëꞌ ganꞌ nitaꞌ ja benꞌ quiero, benꞌ uzaꞌ ja zio ja yedyi griego? ¿Quele huayonëꞌ usëdinëꞌ ja benꞌ griego?
43007036	¿Ca biz̃i reꞌen ina diꞌidzaꞌ unëꞌ raꞌo: “Leꞌe huadale yeguilole nëꞌëdiꞌ, pero biyedzelele nëꞌëdiꞌ, danꞌ bisaqueꞌ guidale ganꞌ yeyaꞌa.”?
43007037	Mero dza yeyudyi lani nacan dza belao. Lëdza naꞌ uzuli Jesús unëꞌ zidzo rëbinëꞌ ja benëꞌ: ―Con nu ja benꞌ rbili, ruen zi inaojëꞌ nëꞌëdiꞌ tacuenda gataꞌ ta yoꞌojëꞌ.
43007038	Con nu benꞌ rale quiaꞌ, gaca quienëꞌ con ca rnë lëꞌë guichi laꞌiya quie Diuzi: “Huaca laxtaꞌojëꞌ ca quie ga de yao nuꞌan yelaꞌ neban.”
43007039	Caora cati una Jesús canaꞌ, quie Bichi Be quie Diuzi unëꞌ. Naꞌ huadyin dza huayuꞌu Bichi Be quie Diuzi luꞌu guicho laxtaꞌo ja benꞌ rue quie quie xtiꞌidzaꞌ Jesús, pero binedyin dza gaca canꞌ danꞌ bineyo Jesús guibá ta tzequeꞌnëꞌ cuëta lëꞌë Diuzi.
43007040	Entre bala ja benëꞌ be ca una Jesús, naꞌ biz̃i unajëꞌ rëbijëꞌ laguedyijëꞌ: ―Tali benꞌ niga naquëꞌ benꞌ rguixogueꞌ xtiꞌidzaꞌ Diuzi, benꞌ una Diuzi iseꞌelaꞌnëꞌ.
43007041	Balajëꞌ unajëꞌ: ―Lëlëbëꞌ naquëꞌ benꞌ Cristo, benꞌ useꞌelaꞌ Diuzi. Naꞌ ibalajëꞌ unajëꞌ: ―¿Quele, quele estado Galilea zaꞌ benꞌ Cristo?
43007042	Lëꞌë guichi laꞌiya quie Diuzi rnën quie benꞌ Cristo naquëꞌ benꞌ z̃iꞌisuba rey David, benꞌ galo yedyi Belén, mero yedyi ga uzu rey David. ―Canaꞌ unajëꞌ rëbijëꞌ laguedyijëꞌ.
43007043	Canaꞌ guca, danꞌ brojëꞌ zë cueꞌ unajëꞌ diꞌidzaꞌ udeudela quie Jesús.
43007044	Lënan balajëꞌ guꞌunjëꞌ guxujëꞌ Jesús ta udzeꞌjëꞌ lëbëꞌ luꞌu dyiguiba, pero bibeyaz̃ojëꞌ.
43007045	Ja benꞌ naca policía, benꞌ napa dyin quie idaoꞌ uyojëꞌ regunniꞌajëꞌ Jesús bedyinjëꞌ ga nitaꞌ ja benꞌ partido fariseo len ja xanꞌ pxuzi. Biz̃i naꞌ una ja benꞌ partido fariseo len ja xanꞌ pxuzi rëbijëꞌ policía: ―¿Bixquienꞌ bibequiëꞌle lëbëꞌ?
43007046	Naꞌra bequëbi ja policía rëbijëꞌ lejëꞌ: ―Nitu nitu nunu rnë ca lëbëꞌ.
43007047	Naꞌra una ja benꞌ partido fariseo rëbijëꞌ lejëꞌ: ―¿Lente leꞌe babëꞌle lato uz̃iꞌnëꞌ leꞌe yëꞌ?
43007048	¿Biz̃i binezile nitu ja benꞌ rnabëꞌ, lëzi nitu benꞌ partido fariseo, bigulejëꞌ quienëꞌ?
43007049	Biz̃i ja benꞌ yedyi binezijëꞌ ca na lëꞌë guichi laꞌiya quie Diuzi. Lëlennaꞌ danꞌ nacajëꞌ benꞌ yuꞌu deꞌ. ―Canaꞌ una ja benꞌ rnabëꞌ rëbijëꞌ ja policía.
43007050	Biz̃i Nicodemo naquerëꞌ benꞌ partido fariseo, benꞌ uyo yegueꞌlë diꞌidzaꞌ Jesús rtzeꞌ, unëꞌ rëbinëꞌ ja benꞌ laguedyinëꞌ:
43007051	―Según ca naca ley quiero, biruꞌen lato ichugobëꞌro quie ja benëꞌ chi bineyero bi ruejëꞌ.
43007052	Biz̃i unajëꞌ rëbijëꞌ Nicodemo: ―¿Lëzi luëꞌ, zaꞌraoꞌ estado Galilea? Psëdin unaꞌ lëꞌë guichi laꞌiya quie Diuzi, hualëꞌëloꞌ biuzaꞌ benꞌ iseꞌelaꞌ Diuzi estado Galilea.
43007053	Naꞌra bezaꞌjëꞌ zeyojëꞌ z̃an yuꞌu quie quiejëꞌ.
43008001	Biz̃i Jesús uz̃iꞌnëꞌ zioguëꞌ ga zu yaꞌa laona yaꞌa Olivos.
43008002	Cati uyaniꞌ dza tula, zeyo Jesús luꞌu idaoꞌ rnabëꞌra. Naꞌ beguꞌudiꞌ ja benëꞌ ganꞌ zënëꞌ. Biz̃i naꞌ ureꞌnëꞌ rusëdinëꞌ lejëꞌ.
43008003	Naꞌra ja benꞌ rusëdi ley quie Moisés len ja benꞌ partido fariseo, uquiëꞌjëꞌ tu nigula, benꞌ rdalë beꞌmbyu binaca xquiuhue. Bablëꞌë benëꞌ binꞌ bë nigula naꞌ len beꞌmbyu. Canaꞌ guca danꞌ bëxojëꞌ nigula naꞌ lado benꞌ zë ganꞌ nitaꞌjëꞌ.
43008004	Naꞌra unajëꞌ rëbijëꞌ Jesús: ― Maestro, bablëꞌë ja benëꞌ binꞌ bë nigula ni, aptilëꞌ beꞌmbyu binaca xquiuhuëꞌ.
43008005	Rnën lëꞌë guichi ley quie Moisés de que reyaꞌalaꞌ gutiro con yo benꞌ rue cabëꞌ bë nigula niga. ¿Cabiz̃i naoꞌ luëꞌ? ―una ja benꞌ naꞌ gudyijëꞌ Jesús.
43008006	Unajëꞌ canꞌ ta yejëꞌ cabiz̃i yequëbi Jesús. Reguilolaꞌadyiꞌjëꞌ ta gaojëꞌ lëbëꞌ xquia. Naꞌ biz̃i Jesús byëchonëꞌ layula uzulaonëꞌ bënëꞌ letra layu conlë z̃benëꞌ.
43008007	Como danꞌ rnabazi rnabajëꞌ lëbëꞌ, canaꞌ guca bezulinëꞌ unëꞌ rëbinëꞌ lejëꞌ: ― Nutezi leꞌe bibi xquia nehuaꞌ, tanëro leꞌe ulequi nigula ni yo.
43008008	Naꞌ biz̃i byëchonëꞌ tatula layu. Bënëꞌ letra tatula layu conlë z̃benëꞌ.
43008009	Biz̃i ja benꞌ nitaꞌ ga zë Jesús, bëꞌ bejëꞌ bi una Jesús, gucabëꞌjëꞌ pensari quiejëꞌ raon lejëꞌ xquia. Canaꞌ guca bezaꞌ tu huio tu huiojëꞌ. Tanëro bezaꞌ ja benꞌ gula, canaꞌ guca bezaꞌ lao yugulutejëꞌ. Begaꞌn nigula ituzinëꞌ ganꞌ zë Jesús.
43008010	Caora bezuli Jesús, blëꞌënëꞌ nuranu ja benëꞌ dyilaꞌ. Biz̃i ituzi nigula begaꞌn ganꞌ zë Jesús. Naꞌra una Jesús rëbinëꞌ nigula: ― Nigula, ¿ganaz̃i ja benꞌ rao luëꞌ xquia? ¿Quele nitu nitu nunu ichugobëꞌ quioꞌ?
43008011	Biz̃i una nigula naꞌ rëbinëꞌ lëbëꞌ: ― Nunu ichugobëꞌ quiaꞌ, Señor. Naꞌra una Jesús rëbinëꞌ lëbëꞌ: ―Nica nëꞌëdiꞌ biichugobiꞌa quioꞌ. Pues naꞌ beyo, bira huuꞌ bizinaquezi.
43008012	Unë Jesús tatula rëbinëꞌ ja benëꞌ: ―Nacaꞌ ca quie tu guiꞌ ta useniꞌn quie yugulu benꞌ rda lao lato lao chula. Chi nu ja benëꞌ nao nëꞌëdiꞌ, bitajëꞌ lao lato lao chula. Huadajëꞌ ga rseniꞌ xniꞌ guiꞌ, ga idzelejëꞌ yelaꞌ neban tuzioli.
43008013	Naꞌra una ja benꞌ partido fariseo rëbijëꞌ Jesús: ― Luëꞌ rnëloꞌ cule quioꞌ cuinzoꞌ. Ca diꞌidzaꞌ rnëloꞌ naꞌ bibizacaꞌn.
43008014	Biz̃i una Jesús rëbinëꞌ lejëꞌ: ― Baꞌalaꞌcazi rniaꞌ cule quiaꞌ, pero zacaꞌ diꞌidzaꞌ rniaꞌ, danꞌ banezdaꞌ ganꞌ zaꞌa, banezdaꞌ ganꞌ yeyaꞌa. Pero ca naca leꞌe, nica nezizile ganꞌ zaꞌa, nica nezizile ganꞌ yeyaꞌa.
43008015	Leꞌe rchugobëꞌle cabëꞌ raca lao yedyi layu. Pero ca naca nëꞌëdiꞌ, nitu nitu nunu rchugobiꞌa quie.
43008016	Pero chi ichugobiꞌa quie benëꞌ, huaꞌ tu ta yuꞌu niꞌa xnezi danꞌ quele cuinzaꞌ ichugobiꞌa, ichugobëꞌlëcazaꞌ Xuzaꞌ, benꞌ useꞌelaꞌ nëꞌëdiꞌ.
43008017	Luꞌu libro ga yuꞌu ley quiele, rnën quie chopa benꞌ naca testigo. Chi tuzi ca rnajëꞌ, lenan nacan tali cabëꞌ rnëjëꞌ.
43008018	Biz̃i niaꞌ leꞌe, nëꞌëdiꞌ rniaꞌ cule quiaꞌ, lëzi rnërë Xuzaꞌ, benꞌ useꞌelaꞌ nëꞌëdiꞌ, cule quiaꞌ.
43008019	Naꞌra unajëꞌ rëbijëꞌ lëbëꞌ: ―¿Gaz̃i naoꞌ zu xuzoꞌ? Biz̃i una Jesús rëbinëꞌ lejëꞌ: ―Cabëꞌ leꞌe, binubëꞌle nëꞌëdiꞌ. Lëzi canaꞌ binubëꞌle Xuzaꞌ. Chi leꞌe nubëꞌle nëꞌëdiꞌ, lëzi canaꞌ huebëꞌrële Xuzaꞌ, benꞌ useꞌelaꞌ nëꞌëdiꞌ. ―Canaꞌ una Jesús rëbinëꞌ lejëꞌ.
43008020	Una Jesús canaꞌ tu nersëdinëꞌ ja benëꞌ luꞌu idaoꞌ rnabëꞌra ga z̃uba tu caja ga rudzeꞌjëꞌ gun. Pero nitujëꞌ bibeyaz̃ojëꞌ guxojëꞌ lëbëꞌ, danꞌ binedyin hora idyinnëꞌ lao naꞌa ja benꞌ rnabëꞌ.
43008021	Una Jesús tatula rëbinëꞌ lejëꞌ: ―Nëꞌëdiꞌ hueyaꞌa guibá ga uzaꞌa. Leꞌe hueguilole nëꞌëdiꞌ, pero huatile du nao dulaꞌ xquia quiele leꞌe. Nitule bisaqueꞌ yezaꞌle ganꞌ yeyaꞌa.
43008022	Naꞌra una ja benꞌ Israel rëbijëꞌ laguedyijëꞌ: ―¿Quele gutinëꞌ cuinnëꞌ? ¿Quele lennaꞌ danꞌ unanëꞌ: “Bisaqueꞌ yezaꞌle ganꞌ yeyaꞌa”?
43008023	Naꞌra una Jesús rëbinëꞌ lejëꞌ: ―Leꞌe zaꞌle lao yedyi layu niga, pero nëꞌëdiꞌ nacaꞌ benꞌ zaꞌ guibá. Leꞌe nacale quie benꞌ lao yedyi layu niga, pero nëꞌëdiꞌ binacaꞌ quie benꞌ lao yedyi layu niga.
43008024	Tanaꞌ lennaꞌ rniaꞌ leꞌe, huatile du nao dulaꞌ xquia quiele leꞌe. Huatile conlë dulaꞌ xquia quiele chi biralele ca niaꞌ nu nacaꞌ.
43008025	Naꞌra unajëꞌ rëbijëꞌ Jesús: ―¿Nuz̃i nacoꞌ luëꞌ? Naꞌ una Jesús: ―Desde dza naꞌte, baoniaꞌ leꞌe nu nacaꞌ.
43008026	Tazë de ta iniaꞌ leꞌe, lëzi tazë de ta ichuguliaꞌ quiele leꞌe. Xuzaꞌ, benꞌ useꞌelaꞌ nëꞌëdiꞌ, rnënëꞌ puro diꞌidzaꞌ naca li. Ca diꞌidzaꞌ baoniaꞌ leꞌe, lëdiꞌidzaꞌ naꞌ bedaꞌ una Xuzaꞌ nëꞌëdiꞌ. ―Canaꞌ una Jesús rëbinëꞌ lejëꞌ.
43008027	Pero naꞌ ja benꞌ biuyoñeꞌejëꞌ cati unë Jesús quie Xuzinëꞌ.
43008028	Tanaꞌ lenaꞌ unëꞌ rëbinëꞌ lejëꞌ: ― Cati baolisale nëꞌëdiꞌ sibi, nëꞌëdiꞌ bichi yugulu benëꞌ, lëcanaꞌ inezile nuz̃i nacaꞌ. Lëzi inezirële cala ta racazi laꞌadyaꞌ ruaꞌ, denꞌ rnëcazaꞌ ca ta bzioñeꞌe Xuzaꞌ nëꞌëdiꞌ.
43008029	Xuzaꞌ, benꞌ useꞌelaꞌ nëꞌëdiꞌ, zulëcazëꞌ nëꞌëdiꞌ tuz̃e. Birsannëꞌ nëꞌëdiꞌ zuaꞌ tuzaꞌ, danꞌ ruzucazaꞌ diꞌidzaꞌ cabëꞌ rnanëꞌ. ―Canaꞌ una Jesús rëbinëꞌ lejëꞌ.
43008030	Ca be ja benëꞌ ca una Jesús, caora naꞌ gule ja benꞌ zë quienëꞌ.
43008031	Biz̃i una Jesús rëbinëꞌ ja benꞌ Israel con bala ja benꞌ rale quienëꞌ: ― Chi leꞌe naole hue quiele canꞌ rniaꞌ leꞌe, nacacazile benꞌ quiaꞌ.
43008032	Lenaꞌ huanezcazile nacan tali ta una Diuzi. Lenaꞌ danꞌ gacale libre. ―Canaꞌ una Jesús rëbinëꞌ lejëꞌ.
43008033	Naꞌra unajëꞌ rëbijëꞌ lëbëꞌ: ―Nëtoꞌ nacandoꞌ z̃iꞌisuba Abraham. Desde dza naꞌte banacandoꞌ libre. ¿Cómo luëꞌ naoꞌ gacandoꞌ libre?
43008034	Naꞌra una Jesús rëbinëꞌ lejëꞌ: ―Tali ca rniaꞌ, nu benꞌ rue xquia, naca quiejëꞌ ca quie benꞌ nadaꞌo. Naca xquia quiejëꞌ ca quie xaꞌnjëꞌ.
43008035	Nu benꞌ nadaꞌo, binaquëꞌ familia quie xaꞌnnëꞌ. Pero nu z̃iꞌi xaꞌnnëꞌ, nacacazibiꞌ familia quie xaꞌne.
43008036	Chi yez̃i z̃iꞌi Diuzi xquia quiele, talicazi nacale libre.
43008037	Banezdaꞌ leꞌe nacale benꞌ z̃iꞌisuba Abraham, pero reꞌenle gutile nëꞌëdiꞌ, danꞌ rsebiꞌle diꞌidzaꞌ rniaꞌ leꞌe.
43008038	Nëꞌëdiꞌ rniaꞌ cabëꞌ una Xuzaꞌ nëꞌëdiꞌ. Pero naꞌ leꞌe ruzule diꞌidzaꞌ cabëꞌ mandado rue benꞌ naca xuzile leꞌe. ―Canaꞌ una Jesús rëbinëꞌ lejëꞌ.
43008039	Naꞌra unajëꞌ rëbijëꞌ Jesús: ―Abraham naquëꞌ xuzindoꞌ. Biz̃i una Jesús rëbinëꞌ lejëꞌ: ―Chi nacale dugalo z̃iꞌi Abraham, huerële canꞌ bënëꞌ.
43008040	Baꞌalaꞌcazi aoniaꞌ leꞌe diꞌidzaꞌ li ca ta una Diuzi nëꞌëdiꞌ, naꞌ leꞌe reꞌenle gutile nëꞌëdiꞌ. Bibë Abraham canaꞌ.
43008041	Leꞌe ruele laga ca rue benꞌ naca xuzile. Naꞌra unajëꞌ rëbijëꞌ Jesús: ―Binacandoꞌ z̃iꞌi benꞌ tula. Tuzi Diuzi naquëꞌ xuzindoꞌ.
43008042	Biz̃i una Jesús rëbinëꞌ lejëꞌ: ―Chi tali naca Diuzi xuzile, huadyëꞌële nëꞌëdiꞌ danꞌ uzaꞌ ga zu Diuzi. Quele bidaꞌ ta racazi laꞌadyaꞌ, denꞌ bidaꞌ tanun quie Diuzi.
43008043	¿Bixquienꞌ bireꞌenle yele con ca rniaꞌ? Pues niaꞌ leꞌe, birele danꞌ bireꞌenle hue quiele con ca rniaꞌ.
43008044	Xanꞌ taxiꞌibiꞌ naca xuzile. Lennaꞌ danꞌ reꞌenle huerële cabëꞌ ruenan. Desde canaꞌte rutinan benëꞌ, biruenan tali. Ca pensari yuꞌu laxtaꞌonan, canaꞌ rziꞌnan yëꞌ. Nacanan benꞌ huiziꞌ yëꞌ. Nacarënan xuzi yugulu benꞌ huiziꞌ yëꞌ.
43008045	Danꞌ rniaꞌ leꞌe ta naca tali, ta yuꞌu niꞌa xnezi, quie lennaꞌ bireꞌenle galele quiaꞌ.
43008046	¿Nuz̃i leꞌe ulenacara chi nëꞌëdiꞌ de dulaꞌ quiaꞌ? Chi rniaꞌ ta naca tali, ¿bixquienꞌ biralele quiaꞌ?
43008047	Nu benꞌ naca quie Diuzi, uzënagajëꞌ xtiꞌidzaꞌ Diuzi. Pero leꞌe, danꞌ binacale benꞌ quie Diuzi, lennaꞌ bireꞌenle uzënagale hue quiele xtiꞌidzaꞌ Diuzi. ―Canaꞌ una Jesús rëbinëꞌ lejëꞌ.
43008048	Naꞌra una ja benꞌ Israel rëbijëꞌ Jesús: ―¿Cala tali rnandoꞌ nacoꞌ benꞌ samaritano bayuꞌuloꞌ bichi be xiꞌibiꞌ?
43008049	Biz̃i una Jesús rëbinëꞌ lejëꞌ: ―Biyuꞌa bichi be xiꞌibiꞌ. Ca ta ruaꞌ, ruaꞌ Xuzaꞌ benꞌ z̃e. Naꞌ biz̃i leꞌe, rutasi runiole nëꞌëdiꞌ.
43008050	Nëꞌëdiꞌ bihuaꞌ cuinaꞌ benꞌ z̃e, pero zucazi benꞌ rue nëꞌëdiꞌ benꞌ z̃e. Lëbëꞌ ichugobëꞌnëꞌ quiele.
43008051	Tali ca rniaꞌ leꞌe, chi nu ja benꞌ hue quie diꞌidzaꞌ rniaꞌ, bigaticazinëꞌ.
43008052	Naꞌra una ja benꞌ Israel rëbijëꞌ lëbëꞌ: ―Baguquelindoꞌ yuꞌucazoꞌ bichi be xiꞌibiꞌ. Pues Abraham len ja benꞌ udixogueꞌ xtiꞌidzaꞌ Diuzi, gutijëꞌ. Naꞌ biz̃i luëꞌ naoꞌ: “Chi nu ja benëꞌ hue quie diꞌidzaꞌ rniaꞌ, bigaticazinëꞌ.”
43008053	¿Nacaroꞌ luëꞌ benꞌ z̃e ca xuzixtaꞌondoꞌ Abraham? Lëbëꞌ gutinëꞌ, lëzirë gutirë ja los demás benꞌ udixogueꞌ xtiꞌidzaꞌ Diuzi, naꞌa ¿ca nuz̃i naoꞌ nacoꞌ luëꞌ?
43008054	Naꞌra una Jesús rëbinëꞌ lejëꞌ: ―Chi ruaꞌ cuinaꞌ benꞌ z̃e, bibi zacaꞌn ca niaꞌ. Pero Xuzaꞌ, benꞌ nale naca Diuzi quiele, lënëꞌ ruenëꞌ nëꞌëdiꞌ benꞌ z̃e.
43008055	Nëꞌëdiꞌ niaꞌ leꞌe binubëꞌle lëbëꞌ, pero nëꞌëdiꞌ sí, nubëꞌdaꞌ lëbëꞌ. Chi inaro de que niaꞌ binubëꞌdaꞌ lëbëꞌ, lenaꞌ nacariaꞌ benꞌ huiziꞌ yëꞌ ca leꞌe. Pero biiniaꞌ canꞌ, como danꞌ nacan tali nubëꞌdaꞌ lëbëꞌ, ruzuaꞌ diꞌidzaꞌ quienëꞌ.
43008056	Bedaohue xuzixtaꞌole Abraham dza blëꞌënëꞌ bdyinaꞌ yedyi layu.
43008057	Naꞌra una ja benꞌ Israel rëbijëꞌ Jesús: ―Binedyinloꞌ gatzo gayuhua iza, ¿cómo luëꞌ naoꞌ blëꞌëloꞌ xuzixtaꞌondoꞌ Abraham?
43008058	Naꞌra una Jesús rëbinëꞌ lejëꞌ: ―Tali ca rniaꞌ leꞌe, tu binegalo xuzixtaꞌole Abraham, bazucazaꞌ nëꞌëdiꞌ. ―Canaꞌ una Jesús rëbinëꞌ lejëꞌ.
43008059	Biz̃i naꞌ uz̃iꞌjëꞌ yo guꞌunjëꞌ quijëꞌn Jesús. Naꞌ ubiguëꞌ tzalaꞌla luꞌu idaoꞌ rnabëꞌra beroguëꞌ bedenëꞌ zioguëꞌ ladojëꞌ.
43009001	Ganꞌ uz̃iꞌ Jesús zionëꞌ blëꞌënëꞌ tu benꞌ laochulacazi nacatëꞌ gologuëꞌ naquëꞌ xcuidiꞌ.
43009002	Naꞌra una ja benꞌ quie Jesús rëbijëꞌ lëbëꞌ: ―Maestro, ¿bixquienꞌ golo benꞌ niga nechula laohuëꞌ? ¿Nu quie dulaꞌ xquia guca laohuëꞌ canꞌ? ¿Idulaꞌ xquia quie xuzëꞌ, o chi dulaꞌ xquia quie cuinzëꞌ?
43009003	Naꞌra una Jesús rëbinëꞌ ja benꞌ quiëꞌ: ―Quele gucan quie dulaꞌ xquia quie cuinzëꞌ, ni quele dulaꞌ xquia quie xuzinëꞌ. Gucan canꞌ tacuenda inezi ja benëꞌ cabëꞌ hue Diuzi yelaꞌ huaca quienëꞌ gacalënëꞌ lëbëꞌ.
43009004	Naꞌ niaꞌ leꞌe naꞌa te dza naca baguin racaten dyabëꞌ huaꞌ dyin quie Xuzaꞌ, benꞌ useꞌelaꞌ nëꞌëdiꞌ. Cati baodzeꞌ, nuranu saqueꞌ hue dyin.
43009005	Tu raca zuaꞌ lao yedyi layu, nacaꞌ ca quie guiꞌ rseniꞌn ga naca chula ta ilëꞌë ja benëꞌ.
43009006	Ude beyudyi una Jesús canaꞌ, uruꞌunëꞌ z̃enꞌ layu, bënëꞌ ledaoꞌ gunꞌ conlë z̃enꞌ quienëꞌ. Ude naꞌ uz̃iꞌnëꞌn blëpinëꞌn lao benꞌ laochula.
43009007	Naꞌra una Jesús rëbinëꞌ benꞌ laochula: ―Uyo yetibi laoloꞌ luꞌu pozo nisa lao Siloé, ta inaro xtiꞌidzaꞌro: Pozo nisa quie benꞌ uyo lao laza benꞌ tula. Biz̃i uyo benꞌ laochula yetibinëꞌ laohuëꞌ, naꞌ biz̃i bedyinnëꞌ z̃an yuꞌu quienëꞌ baoyalo laohuëꞌ barlëꞌënëꞌ.
43009008	Naꞌra ja benꞌ nitaꞌ gaꞌalaꞌ ga zu benꞌ abeyalo laohue, len Ja los demás benꞌ tula, benꞌ bezaque chi lënëꞌ requeꞌnëꞌ rnabëꞌ gun, caora naꞌ unajëꞌ rëbijëꞌ laguedyijëꞌ: ―¿Quele benꞌ niga requeꞌ rnaba gun yugu dza?
43009009	Bala ja benëꞌ unajëꞌ: ―Lëlëbëꞌ. Ibalajëꞌ unajëꞌ: ―Lëbëꞌ raquero. Pero biz̃i cuincazi benꞌ beyalo laohue unëꞌ: ―Lënëꞌëdiꞌ.
43009010	Naꞌra unabajëꞌ lëbëꞌ: ―¿Biz̃i baoꞌ ta belëꞌëloꞌ?
43009011	Naꞌra bequëbinëꞌ rëbinëꞌ lejëꞌ: ―Lëbenꞌ lao Jesús bënëꞌ gunꞌ blëpinëꞌn laohuaꞌ. Bëꞌ beyudyi blëpinëꞌ gunꞌ laohuaꞌ, naꞌra unëꞌ nëꞌëdiꞌ: “Uyo yetibi laoloꞌ luꞌu pozo nisa lao Siloé.” Biz̃i naꞌ uyaꞌa yetibaꞌ laohuaꞌ, canaꞌ gucaꞌ barlëꞌëdaꞌ.
43009012	Naꞌra unabajëꞌ lënëꞌ: ―¿Ganaz̃i benꞌ naoꞌ canaꞌ? Naꞌra unëꞌ: ―Binezdaꞌ gala zionëꞌ.
43009013	Naꞌra uquiëꞌjëꞌ benꞌ beyalo laohue psedyinjëꞌ lëbëꞌ ganꞌ nitaꞌ ja benꞌ partido fariseo.
43009014	Canaꞌ bëjëꞌ, danꞌ beyue Jesús laohue benꞌ naꞌ dza saodo, dza huezilaꞌadyiꞌ.
43009015	Naꞌra pquëpijëꞌ benꞌ beyalo laohue ca guca danꞌ belëꞌënëꞌ. Cani unëꞌ rëbinëꞌ lejëꞌ: ―Blëpinëꞌ gunꞌ laohuaꞌ. Ude naꞌ uyaꞌa yetibaꞌn. Canaꞌ guca belëꞌëdaꞌ.
43009016	Naꞌra una bala ja benꞌ partido fariseo: ―Benꞌ naoꞌ bë canꞌ, binaquëꞌ benꞌ quie Diuzi, danꞌ bibënëꞌ bala dza huezilaꞌadyiꞌ quiero. Naꞌ biz̃i ibalajëꞌ unajëꞌ: ―Chi naquëꞌ benꞌ napa dulaꞌ xquia, ¿cabiz̃i guca bënëꞌ yelaꞌ huaca ta belëꞌë benꞌ niga? Canaꞌ guca unëjëꞌ diꞌidzaꞌ udeudela.
43009017	Naꞌra unajëꞌ rëbijëꞌ benꞌ beyalo laohue: ―¿Cabiz̃i naoꞌ luëꞌ quie benꞌ naoꞌ beyue laoloꞌ? Naꞌra unëꞌ rëbinëꞌ lejëꞌ: ―Nëꞌëdiꞌ rniaꞌ naquëꞌ benꞌ useꞌelaꞌ Diuzi. ―Canaꞌ unëꞌ rëbinëꞌ ja benꞌ partido fariseo.
43009018	Pero bigulecazijëꞌ chi tali guquëꞌ benꞌ laochula. Naꞌ tacuenda yezacalao bi guca quienëꞌ, guz̃ijëꞌ xuzi z̃naꞌ benꞌ beyalo laohue.
43009019	Naꞌra unabajëꞌ xuzi z̃naꞌ benꞌ naꞌ rëbijëꞌ lejëꞌ: ―¿Z̃iꞌile ni nale nechula laonëꞌ cati uzutenëꞌ? Chi nale nechula laonëꞌ, ¿cómo barlëꞌënëꞌ naꞌa?
43009020	Naꞌ biz̃i unajëꞌ rëbijëꞌ lejëꞌ: ―Nandoꞌ z̃iꞌindoꞌ. Nezindoꞌ desde bdaoꞌtenëꞌ nechula laonëꞌ.
43009021	Binezcazindoꞌ bi guca danꞌ barlëꞌënëꞌ. Nica nezizindoꞌ nu benꞌ bë ta belëꞌënëꞌ. Banacanëꞌ benꞌ huaca. Ulenabacaranëꞌ lënëꞌ. Huananëꞌ cuinnëꞌ bi guca quienëꞌ danꞌ barelëꞌënëꞌ.
43009022	Canaꞌ una xuzi z̃naꞌ benꞌ beyalo laohue, danꞌ rdzebijëꞌ bi hue ja benꞌ rnabëꞌ, como danꞌ banuëꞌ ja benꞌ rnabëꞌ diꞌidza bihueꞌjëꞌ lato tzuꞌu benꞌ luꞌu idaoꞌ sinagoga, benꞌ rale quie Jesús naquëꞌ benꞌ Cristo.
43009023	Tanaꞌ lenaꞌ unajëꞌ rëbijëꞌ ja benꞌ rnabëꞌ: “Banaquëꞌ benꞌ huaca. Ulenabacaranëꞌ lënëꞌ.”
43009024	Biz̃i ja benꞌ rnabëꞌ guz̃ijëꞌ tatula benꞌ beyalo laohue, unajëꞌ rëbijëꞌ lëbëꞌ: ―Tali una nëtoꞌ, danꞌ huecazi Diuzi ca inaoꞌ. Biz̃i nëtoꞌ banezindoꞌ benꞌ naꞌ naquëꞌ benꞌ de dulaꞌ xquia quie.
43009025	Naꞌra una benꞌ beyalo laohue rëbinëꞌ lejëꞌ: ―Binezicazidaꞌ chi naquëꞌ benꞌ de dulaꞌ xquia quie, o chi bede dulaꞌ xquia quienëꞌ. Zelao naꞌ ta nezdaꞌ, gucaꞌ benꞌ laochula, biz̃i naꞌa barelëꞌëdaꞌ.
43009026	Lennaꞌ unabajëꞌ lëbëꞌ tatula: ―¿Biz̃i bënëꞌ quioꞌ danꞌ naoꞌ beyuenëꞌ luëꞌ?
43009027	Naꞌra unëꞌ rëbinëꞌ lejëꞌ: ―Baoniaꞌ leꞌe canꞌ bënëꞌ, pero bibi bala ruele quiaꞌ. ¿Bixquienꞌ rnabale nëꞌëdiꞌ tatula? ¿Quele reꞌenle inaorële lëbëꞌ, gacale benꞌ quienëꞌ?
43009028	Biz̃i mazara bdzaꞌ ja benꞌ rnabëꞌ lëbëꞌ rëbijëꞌ lëbëꞌ: ―Luëꞌ naoloꞌ benꞌ naꞌ. Biz̃i nëtoꞌ naondoꞌ rzundoꞌ diꞌidzaꞌ ca una Moisés.
43009029	Nëtoꞌ banezindoꞌ dyëꞌëdi ca bë Diuzi bëꞌlënëꞌ Moisés diꞌidzaꞌ. Pero quie benꞌ naꞌ, nica nezindoꞌ ga zaꞌnëꞌ.
43009030	Naꞌra unë benꞌ beyalo laohue rëbinëꞌ lejëꞌ: ―Nacan ta yebanero ca nale, nale binezile ga zaꞌnëꞌ. ¿Cómo binezile ga zaꞌ tu benꞌ guca beyuë nëꞌëdiꞌ barlëꞌëdaꞌ naꞌa?
43009031	Dyëꞌëdi neziro bire Diuzi ja benꞌ napa dulaꞌ xquia. Con tuzi ja benꞌ rionlaꞌadyiꞌ lëbëꞌ, ja benꞌ rue quie xtiꞌidzëꞌ, lëjëꞌ re Diuzi quiejëꞌ.
43009032	Desde ureꞌte lao yedyi layu, nunu nehue cabëꞌ bë benꞌ niga, bënëꞌ ta yelëꞌë tu benꞌ laochulacazi nacatëꞌ gologuëꞌ.
43009033	Chi benꞌ naꞌ biuzaꞌnëꞌ tzionëꞌ lao Diuzi, bibi de huenëꞌ cuinzinëꞌ.
43009034	Naꞌra una ja benꞌ partido fariseo rëbijëꞌ lëbëꞌ: ―Yelaꞌ benꞌ mala quioꞌ nacoꞌ canꞌ gololoꞌ. ¿Naꞌ como luëꞌ reꞌenloꞌ yexiꞌidzeꞌloꞌ nëtoꞌ uzioñeꞌeloꞌ nëtoꞌ? Canꞌ guca uliojëꞌ lëbëꞌ luꞌu idaoꞌ sinagoga.
43009035	Biz̃i Jesús unezinëꞌ ulio ja benꞌ partido fariseo benꞌ baoyalo laohue luꞌu idaoꞌ sinagoga. Naꞌ bedila Jesús lëbëꞌ unëꞌ rëbinëꞌ lëbëꞌ: ―¿Raleloꞌ quie benꞌ naca z̃iꞌi Diuzi?
43009036	Naꞌra una benꞌ baoyalo laohue rëbinëꞌ Jesús: ―Señor, una nu benꞌ naꞌ tacuenda galedaꞌ quienëꞌ.
43009037	Naꞌra una Jesús rëbinëꞌ lëbëꞌ: ―Nëꞌëdiꞌ, benꞌ ruꞌelë luëꞌ diꞌidzaꞌ, nacaꞌ benꞌ naꞌ.
43009038	Caora naꞌ uditzo z̃ibinëꞌ lao Jesús rëbinëꞌ lëbëꞌ: ―Baraledaꞌ quioꞌ, Señor.
43009039	Naꞌ biz̃i una Jesús rëbinëꞌ lëbëꞌ: ―Nëꞌëdiꞌ bidaꞌ lao yedyi layu ta huaꞌ juicio. Lëzirë bidaꞌ tacuenda yelëꞌë ja benꞌ birlëꞌë. Pero quie ja benꞌ bireꞌen gale quiaꞌ, bidaꞌ ta yechula laohuejëꞌ.
43009040	Biz̃i bala ja benꞌ partido fariseo nitaꞌjëꞌ gaꞌalaꞌ ga zë Jesús, bëꞌ bejëꞌ canꞌ unanëꞌ, naꞌtera unajëꞌ rëbijëꞌ lëbëꞌ: ―¿Biz̃i ca naoꞌ? ¿Nacarëndoꞌ benꞌ laochula?
43009041	Naꞌra una Jesús rëbinëꞌ lejëꞌ: ―Chi tali binezile bi ruele, bide dulaꞌ xquia quiele. Pero como dyëꞌëdi banezile bi ruele, lenaꞌ decazi dulaꞌ xquia quiele.
43010001	’Tali ca rniaꞌ leꞌe, nu benꞌ bitzuꞌu ruꞌa corrale ga yuꞌu becoꞌ z̃iꞌilaꞌ, denꞌ negachiꞌ ruꞌunëꞌ xcuꞌudzule, lëbenꞌ naꞌ naquëꞌ benꞌ uban, benꞌ reꞌen cuan becoꞌ z̃iꞌilaꞌ.
43010002	Benꞌ ruꞌu ruꞌa corrale, ga yuꞌu becoꞌ z̃iꞌilaꞌ, lëbenꞌ naꞌ naquëꞌ dugalo benꞌ rapa becoꞌ z̃iꞌilaꞌ, benꞌ naca xaꞌmbaꞌ.
43010003	Benꞌ rapa ruꞌa corrale, rsaloguëꞌ ruꞌa corrale ta tzuꞌu benꞌ rapa becoꞌ z̃iꞌilaꞌ, benꞌ naca xaꞌmbaꞌ. Biz̃i rezaque ja becoꞌ z̃iꞌilaꞌ xchiꞌ benꞌ rapa lëbaꞌ, benꞌ naca xaꞌmbaꞌ. Rëz̃iguëꞌ tu tubaꞌ según cabëꞌ laobaꞌ quie quiejabaꞌ ta cuioguëꞌbaꞌ luꞌu corrale.
43010004	Rde reyudyi rbioguëꞌ lao yugulutebaꞌ, naꞌ rebialao benꞌ rapa lëbaꞌ laojabaꞌ. Biz̃i lejabaꞌ yenaojabaꞌ benꞌ rapa lëbaꞌ, benꞌ naca xaꞌmbaꞌ danꞌ rezaquejabaꞌ xchiꞌnëꞌ.
43010005	Pero binaojabaꞌ benꞌ binubëꞌjabaꞌ. Huaz̃unojabaꞌ lëbëꞌ, danꞌ binubëꞌjabaꞌ xchiꞌnëꞌ. Rezaquejabaꞌ quele benꞌ rapa lëbaꞌ, benꞌ naca xaꞌmbaꞌ. ―Canaꞌ una Jesús rëbinëꞌ ja benëꞌ.
43010006	Lëtu diꞌidzaꞌ ni gudyi Jesús ja benëꞌ, pero biz̃i biuyoñeꞌejëꞌ bi na diꞌidzaꞌ una Jesús quie xaꞌn becoꞌ z̃iꞌilaꞌ.
43010007	Naꞌra una Jesús tatula rëbinëꞌ lejëꞌ: ―Tali ca rniaꞌ leꞌe, nëꞌëdiꞌ nacaꞌ ca quie ruꞌa corrale ga ruꞌu ja becoꞌ z̃iꞌilaꞌ.
43010008	Ja benꞌ babida caora bineguidaꞌ, guꞌunjëꞌ cuanjëꞌ ja becoꞌ z̃iꞌilaꞌ. Pero biz̃i ja becoꞌ z̃iꞌilaꞌ bibëjabaꞌ bala inaojabaꞌ lejëꞌ.
43010009	Danꞌ nacaꞌ ca quie ruꞌa corrale, lenaꞌ con nu ja benꞌ tzuꞌu ruꞌa corrale ganꞌ zuaꞌ, lëlëja benꞌ naꞌ gataꞌ yelaꞌ neban quiejëꞌ tuzioli. Huaca quiejëꞌ ca quie ja becoꞌ z̃iꞌilaꞌ ruꞌu rero luꞌu corrale ga de guiz̃i yaꞌa ta gaojabaꞌ.
43010010	’Rida ja benꞌ uban ta cuanjëꞌ gutijëꞌ udyiaguiꞌjëꞌ ja benëꞌ. Pero bidaꞌ nëꞌëdiꞌ ta gataꞌcazi yelaꞌ neban quiejëꞌ tuzioli.
43010011	Nëꞌëdiꞌ nacaꞌ dugalo benꞌ rapa becoꞌ z̃iꞌilaꞌ, benꞌ naca xaꞌmbaꞌ. Zuaꞌ puesto gatiaꞌ tacuenda bicuiaguiꞌjabaꞌ.
43010012	Pero nu benꞌ rue dyin de laz̃o, cati ilëꞌënëꞌ zaꞌ lobo, caora naꞌ uz̃ononëꞌ ucaꞌnnëꞌ ja becoꞌ z̃iꞌilaꞌ, danꞌ binaquëꞌ dugalo benꞌ rapa becoꞌ z̃iꞌilaꞌ, benꞌ naca xaꞌmbaꞌ. Binacajabaꞌ bia quienëꞌ. Canaꞌ gaca guida lobo guxubaꞌ utzatzabaꞌ ja becoꞌ z̃iꞌilaꞌ.
43010013	Pero benꞌ binaca xaꞌmbaꞌ rueguëꞌ dyin de laz̃o, lenaꞌ uz̃ononëꞌ bibi cuenda huenëꞌ quie ja becoꞌ z̃iꞌilaꞌ.
43010014	-
43010015	’Nëꞌëdiꞌ nacaꞌ dugalo benꞌ rapa becoꞌ z̃iꞌilaꞌ, benꞌ naca xaꞌmbaꞌ. Cabëꞌ Xuzaꞌ nubëꞌnëꞌ nëꞌëdiꞌ, canaꞌ nubëꞌdaꞌ Xuzaꞌ. Lëzirë cabëꞌ nubëꞌdaꞌ ja benꞌ naca ca quie becoꞌ z̃iꞌilaꞌ quiaꞌ, canaꞌ nubëꞌjëꞌ nëꞌëdiꞌ. Zuaꞌ puesto gatiaꞌ tacuenda bicuiaguiꞌjëꞌ.
43010016	Lëzirë nitaꞌ ja benꞌ tula nacarëjëꞌ ca quie becoꞌ z̃iꞌilaꞌ quiaꞌ. Bizujëꞌ ni len nëꞌëdiꞌ. Lenaꞌ huatzaz̃iꞌajëꞌ guidajëꞌ ta sulëjëꞌ nëꞌëdiꞌ, danꞌ baralejëꞌ quiaꞌ. Nacarëjëꞌ tuzi len ja los demás benꞌ barale quiaꞌ. Canaꞌ iyacajëꞌ tu z̃ezi, naꞌ tuzaꞌ nëꞌëdiꞌ gacaꞌ xaꞌnjëꞌ.
43010017	’Xuzaꞌ nedyëꞌënëꞌ nëꞌëdiꞌ danꞌ zuaꞌ puesto gatiaꞌ, te naꞌ yeziꞌa yelaꞌ neban quiaꞌ tatula.
43010018	’Nunu rzaqueꞌ guti nëꞌëdiꞌ chi bihuaꞌjëꞌ lato. Gusto quiaꞌ zuaꞌ puesto gatiaꞌ, te naꞌ yeziꞌa yelaꞌ neban quiaꞌ tatula. Canaꞌ mandado bë Xuzaꞌ nëꞌëdiꞌ.
43010019	Ude beyudyi be ja benꞌ Israel ca una Jesús, naꞌtera unëjëꞌ udeudela.
43010020	Ja benꞌ zë unëjëꞌ quienëꞌ rëbijëꞌ laguedyijëꞌ: ―¿Bixquienꞌ ruele bala rzënagale quienëꞌ? Yuꞌu bichi be xiꞌibiꞌ luꞌu laxtaꞌonëꞌ, naquëꞌ benꞌ loco.
43010021	Biz̃i ibalajëꞌ unajëꞌ: ―Nu benꞌ yuꞌu bichi be xiꞌibiꞌ, birnënëꞌ ca rnë benꞌ ni. ¿Quele, chi benꞌ yuꞌu bichi be xiꞌibiꞌ, bisaqueꞌnëꞌ yeyuenëꞌ benꞌ laochula ta yelëꞌënëꞌ?
43010022	Biz̃i bdyin dza hue ja benꞌ Israel lani ta yezaꞌlaꞌadyiꞌjëꞌ dza guca laꞌiya idaoꞌ rnabëꞌra quiejëꞌ. Biuꞌ bëjëꞌ lani, nacan biuꞌ zaga.
43010023	Uyuꞌu Jesús luꞌu idaoꞌ rnabëꞌra rdanëꞌ bago ruꞌa idaoꞌ neziꞌlaonan ruꞌa idaoꞌ Salomón.
43010024	Biz̃i ja benꞌ rnabëꞌ quie benꞌ Israel uyëchojëꞌ Jesús rnajëꞌ rëbijëꞌ lëbëꞌ: ―¿Bataz̃i iyudyi rutëbiloꞌ nëtoꞌ ca diꞌidzaꞌ rnaoꞌ nëtoꞌ? Chi luëꞌ nacoꞌ benꞌ Cristo, una nëtoꞌ tu lasagazi.
43010025	Naꞌra una Jesús rëbinëꞌ lejëꞌ: ―Baoniaꞌ leꞌe, pero biralele. Ca naca yelaꞌ huaca babiaꞌ conlë Xuzaꞌ, lenaꞌ ruluꞌenan leꞌe nu nacaꞌ.
43010026	Pero leꞌe biralele quiaꞌ, danꞌ binacale benꞌ naca becoꞌ z̃iꞌilaꞌ quiaꞌ ca ta baonëcazaꞌ leꞌe.
43010027	Biz̃i ja benꞌ naca becoꞌ z̃iꞌilaꞌ quiaꞌ, rzënagajëꞌ diꞌidzaꞌ rniaꞌ. Nëꞌëdiꞌ nubëꞌdaꞌ lejëꞌ, canaꞌra guidajëꞌ inaojëꞌ nëꞌëdiꞌ.
43010028	Nëꞌëdiꞌ huaꞌjëꞌ yelaꞌ neban tuzioli ta bicuiaguiꞌcazijëꞌ. Nitu nitu nunu saqueꞌ cuba lejëꞌ lao naꞌa como danꞌ
43010029	Xuzaꞌ bënnëꞌ lejëꞌ nëꞌëdiꞌ. Nacara Xuzaꞌ benꞌ z̃era ca ja benëꞌ. Nitu nitu nunu saqueꞌ cuba lejëꞌ lao naꞌa Xuzaꞌ.
43010030	Xuzaꞌ len nëꞌëdiꞌ nacandoꞌ tuz̃e. ―Canaꞌ una Jesús rëbinëꞌ lejëꞌ.
43010031	Biz̃i ja benꞌ rnabëꞌ quie benꞌ Israel, tatula uz̃iꞌjëꞌ yo, guꞌunjëꞌ quijëꞌ Jesús.
43010032	Pero una Jesús rëbinëꞌ lejëꞌ: ―Zë lasa biaꞌ tadyaꞌa delante lao leꞌe conlë yelaꞌ huaca quie Xuzaꞌ. Chi biaꞌ tadyaꞌa, ¿bixquienꞌ reꞌenle quile nëꞌëdiꞌ yo?
43010033	Naꞌra unajëꞌ rëbijëꞌ Jesús: ―Quele reꞌenndoꞌ quindoꞌ luëꞌ yo danꞌ babaoꞌ tadyaꞌa, pero danꞌ rnayaꞌloꞌ Diuzi ca rnaoꞌ. Benëꞌcazi nacoꞌ, naꞌ rueloꞌ cuinloꞌ ca Diuzi.
43010034	Naꞌra una Jesús rëbinëꞌ ja benꞌ rnabëꞌ: ―Lëꞌë guichi ga bzu Moisés diꞌidzaꞌ laꞌiya quie Diuzi, rguixogueꞌn ca una Diuzi rëbinëꞌ ja benëꞌ cani: “Leꞌe nacale ca ja diuzi.”
43010035	Canaꞌ una Diuzi quie ja benꞌ uzënaga quienëꞌ unëꞌ rëbinëꞌ lejëꞌ: “Leꞌe nacale ca ja diuzi.” Naꞌ biz̃i baneziro diꞌidzaꞌ licazi zun lëꞌë guichi laꞌiya quie Diuzi.
43010036	Chi Diuzi ulioguëꞌ nëꞌëdiꞌ useꞌelaꞌnëꞌ nëꞌëdiꞌ lao yedyi layu niga, ¿bixquienꞌ leꞌe nale rnayaꞌ Diuzi danꞌ niaꞌ nacaꞌ z̃iꞌi Diuzi?
43010037	Chi birzuaꞌ diꞌidzaꞌ cabëꞌ rna Xuzaꞌ nëꞌëdiꞌ, bigalecazile quiaꞌ.
43010038	Pero chi rzuaꞌ diꞌidzaꞌ cabëꞌ rna Xuzaꞌ nëꞌëdiꞌ, ruen zi galele quiaꞌ por nun quie len tacuenda inezile tu lasagazi nacaliaꞌ Xuzaꞌ tuz̃e, lëscanꞌ nacalë Xuzaꞌ nëꞌëdiꞌ tuz̃e. ―Canaꞌ una Jesús rëbinëꞌ lejëꞌ.
43010039	Biz̃i ja benꞌ rnabëꞌ, tatula guꞌunjëꞌ guxujëꞌ Jesús ta huejëꞌ lëbëꞌ preso, pero aode ulanëꞌ lao naꞌa ja benꞌ naꞌ.
43010040	Biz̃i beyo Jesús tatula itzalaꞌ yao Jordán. Naꞌ begaꞌnnëꞌ ganꞌ bëꞌ Juan lao ja benëꞌ dza naꞌte.
43010041	Ja benꞌ zë uyojëꞌ yenaꞌjëꞌ Jesús. Naꞌra unajëꞌ rëbijëꞌ laguedyijëꞌ: ―Baꞌalaꞌcazi bibë Juan yelaꞌ milagro, pero yugulu ca ta unëꞌ quie benꞌ niga nacan tali.
43010042	Naꞌra ja benꞌ zë uyo ganꞌ zënëꞌ, gulejëꞌ quienëꞌ.
43011001	Naꞌ uzu tu benꞌ guca z̃hueꞌ, benꞌ lao Lázaro. Naquëꞌ benꞌ yedyi Betania lënëꞌ chopa zannëꞌ, María len Marta.
43011002	LëMaría naꞌ uyonëꞌ dza naꞌte yelatonëꞌ aceite rlaꞌ z̃ixi z̃eo niꞌa Jesús. Ude naꞌ besebidyinëꞌn conlë guitzaꞌ guichonëꞌ.
43011003	Canaꞌ guca useꞌelaꞌ rupa zan Lázaro tu benꞌ uyo ganꞌ zu Jesús unëꞌ rëbinëꞌ lëbëꞌ: ―Señor, raca z̃hueꞌ Lázaro, benꞌ naca amigo quioꞌ.
43011004	Bëꞌ be Jesús ca una benꞌ naꞌ, naꞌ unëꞌ rëbinëꞌ lëbëꞌ: ―Ca naca yelaꞌ hueꞌ racanëꞌ, bisuen gutin lëbëꞌ. Raca z̃hueꞌnëꞌ tacuenda uluꞌen ca naca yelaꞌ huaca quie Diuzi, lente yelaꞌ huaca quiaꞌ nëꞌëdiꞌ z̃iꞌi Diuzi. ―Canaꞌ una Jesús rëbinëꞌ lëbëꞌ.
43011005	Baꞌalaꞌcazi nedyëꞌëtzegue Jesús Lázaro len Marta len z̃ilanëꞌ María,
43011006	bilaoyotenëꞌ caora benëꞌ raca z̃hueꞌ Lázaro. Begaꞌnnëꞌ uzurëꞌ ichopa dza ganꞌ zuëꞌ.
43011007	Guca lao chopa dza unëꞌ rëbinëꞌ ja benꞌ quienëꞌ: ―Uletzaꞌ tzioro tatula estado Judea.
43011008	Naꞌra una ja benꞌ quie Jesús rëbijëꞌ lëbëꞌ: ―Maestro, ta zaracagazi guꞌun ja benꞌ quijëꞌ luëꞌ yo ganꞌ naoꞌ tzioro. Naꞌ biz̃i luëꞌ, ¿reꞌenloꞌ tzioro tatula?
43011009	Biz̃i una Jesús rëbinëꞌ lejëꞌ: ―Nuꞌacazi chipchopa hora lao tu dza. Chi raꞌo rdaro te dza, bichaꞌoro danꞌ rseniꞌ xniꞌ obidza.
43011010	Pero chi raꞌo rdaro lao chula, decazide huachaꞌoro, danꞌ birseniꞌ xniꞌ obidza ilëꞌëro.
43011011	Ude beyudyi una Jesús canaꞌ, naꞌra unëꞌ rëbinëꞌ ja benꞌ quiëꞌ: ―Benꞌ amigo quiero Lázaro, barasinëꞌ, pero huayaꞌa usebiaꞌnëꞌ.
43011012	Naꞌra una ja benꞌ quienëꞌ rëbijëꞌ lëbëꞌ: ―Señor, chi lëbëꞌ rasizinëꞌ, hueyacanëꞌ.
43011013	Pero unë Jesús canꞌ danꞌ baguti Lázaro, quele rasizinëꞌ. Biz̃i raque ja benëꞌ quienëꞌ de que rasizi Lázaro.
43011014	Naꞌra una Jesús dyëꞌëdi rëbinëꞌ lejëꞌ: ―Baguticazi Lázaro.
43011015	Redaohuedaꞌ danꞌ biuzuaꞌ naꞌ ta ilëꞌëdaꞌ cati guti Lázaro. Redaohuedaꞌ danꞌ cabëꞌ guca quienëꞌ nacan ta gacalën leꞌe ta galerale quiaꞌ nëꞌëdiꞌ. Pues naꞌ uletzaꞌ tzioro ganꞌ denëꞌ.
43011016	Biz̃i Tomás, benꞌ uxubajëꞌ laohue benꞌ guidiꞌ, unëꞌ gudyinëꞌ laguedyinëꞌ, benꞌ quie Jesús: ―Uletzaꞌ tziolëronëꞌ ta gatilëronëꞌ tzaz̃e.
43011017	Caora bdyin Jesús ganꞌ, bazio lao tapa dza babgachiꞌla Lázaro luꞌu beló yo.
43011018	Yedyi Betania regaꞌn gaꞌalaꞌ ga reꞌ ciudad Jerusalén. Nacan chopa legua yugatzo.
43011019	Zë ja benꞌ Israel uyojëꞌ ganꞌ zu Marta len María, reyuez̃ejëꞌ lejëꞌ danꞌ guti zanjëꞌ.
43011020	Bëꞌ be Marta bazaꞌ Jesús, naꞌ uyoguëꞌ yelezanëꞌ lëbëꞌ. Pero María begaꞌnnëꞌ z̃an yuꞌu quienëꞌ.
43011021	Naꞌra una Marta rëbinëꞌ Jesús: ―Señor, chanꞌ zucaloꞌ laoꞌ nëtoꞌ niga, beyaca Lázaro zanndoꞌ, bigutinëꞌ.
43011022	Nezdaꞌ yugulu ta inaboꞌ Diuzi, guncazinëꞌn luëꞌ.
43011023	Naꞌra una Jesús rëbinëꞌ lëbëꞌ: ―Biꞌ zanle huebannëꞌ tatula.
43011024	Naꞌ bequëbi Marta rëbinëꞌ Jesús: ―Banezdaꞌ hueban biꞌ zanaꞌ dza iyudyi lao yedyi layu, dza yeban yugulu ja benꞌ baguti.
43011025	Biz̃i una Jesús rëbinëꞌ lëbëꞌ: ―Nëꞌëdiꞌ nacaꞌ benꞌ useban ja benꞌ huati, yeyuꞌajëꞌ yelaꞌ neban tatula. Con nu benëꞌ gale quiaꞌ, baꞌalaꞌcazi gatijëꞌ, huebanjëꞌ tatula.
43011026	Niaꞌ luëꞌ ja benꞌ naban, ja benꞌ rale quiaꞌ, tuzioli bitziojëꞌ lao guiꞌ gabila. ¿Baguleloꞌ canꞌ baoniaꞌ?
43011027	Naꞌra una Marta rëbinëꞌ Jesús: ―Señor, raledaꞌ quioꞌ luëꞌ nacoꞌ benꞌ Cristo, z̃iꞌi Diuzi. Luëꞌ nacoꞌ benꞌ una Diuzi iseꞌelaꞌnëꞌ lao yedyi layu. ―Canaꞌ unëꞌ rëbinëꞌ Jesús.
43011028	Ude beyudyi una Marta canꞌ, uzëꞌë yeguëdyinëꞌ benꞌ z̃ilanëꞌ María. Unëꞌ diꞌidzaꞌ balanzi rëbinëꞌ lëbëꞌ: ―Bazaꞌ Maestro, guëz̃inëꞌ luëꞌ.
43011029	Ca be María ca una Marta, laozaꞌtenëꞌ zionëꞌ ganꞌ zë Jesús.
43011030	Binetzuꞌu Jesús laꞌo yedyi. Tu neza nenitaꞌlënëꞌ ja benꞌ quiëꞌ ga bedilanëꞌ Marta.
43011031	Ja benꞌ bdyin z̃an yuꞌu, caora blëꞌëjëꞌ uzuli María uzaꞌnëꞌ zionëꞌ taria, lëscanꞌ uz̃iꞌrëjëꞌ xnezajëꞌ ziojëꞌ naojëꞌ lëbëꞌ. Guquejëꞌ chi zionëꞌ cuedyinëꞌ ganꞌ pcachiꞌjëꞌ Lázaro.
43011032	Biz̃i cati bdyin María ganꞌ zë Jesús, uditzu z̃ibinëꞌ lao Jesús, unëꞌ rëbinëꞌ lëbëꞌ: ―Señor, chanꞌ zucaloꞌ laoꞌ nëtoꞌ niga, beyaca Lázaro zanndoꞌ, bigutinëꞌ.
43011033	Biz̃i cati blëꞌë Jesús rbedyi María len ja benꞌ zio nao lëbëꞌ, rdëbinëꞌ guca beyëchiꞌ luꞌu laxtaꞌonëꞌ.
43011034	Naꞌra una Jesús rëbinëꞌ lejëꞌ: ―¿Ga mero pcachiꞌlenëꞌ? Naꞌ biz̃i unajëꞌ: ―Señor, yaꞌ ilëꞌëloꞌ.
43011035	Biz̃i naꞌ uredyi Jesús.
43011036	Naꞌra una ja benꞌ ziorë nao: ―Ulenaꞌ, lega nedyëꞌënëꞌ lëbëꞌ.
43011037	Biz̃i bala ja benꞌ ziolë lejëꞌ unajëꞌ: ―Benꞌ niga bënëꞌ ta belëꞌë benꞌ birlëꞌë, ¿cómo naꞌ bibi bënëꞌ ta iyaca Lázaro ta bigatinëꞌ?
43011038	Biz̃i Jesús racatzeguenëꞌ beyëchiꞌ tatula. Naꞌ ubigaꞌnëꞌ bago ruꞌa beló yo ganꞌ pcachiꞌjëꞌ Lázaro. Naꞌ daꞌ tu yo z̃e ruꞌa beló.
43011039	Lenan una Jesús rëbinëꞌ lejëꞌ: ―Ulecuba yo daꞌ ruꞌa beló. Biz̃i Marta, zan benꞌ huati, unëꞌ rëbinëꞌ Jesús: ―Señor, bazio lao tapa dza gutinëꞌ, barlaꞌnëꞌ zigo.
43011040	Naꞌra una Jesús rëbinëꞌ lëbëꞌ: ―¿Quele baoniaꞌ luëꞌ, chi raleloꞌ canꞌ baoniaꞌ, hualëꞌëloꞌ hue Diuzi yelaꞌ huaca quienëꞌ?
43011041	Caora naꞌ udubajëꞌ yo daꞌ ruꞌa beló. Biz̃i naꞌ unaꞌ Jesús sibi ladza, blidzanëꞌ Diuzi: ―Xuzaꞌ, diuxcaleloꞌ danꞌ reloꞌ cati rniaꞌ luëꞌ.
43011042	Nezcazidaꞌ reloꞌ cati rniaꞌ luëꞌ. Pero por nun quie ja benꞌ nitaꞌ niga, lenaꞌ bëꞌliaꞌ luëꞌ diꞌidzaꞌ zaquëꞌlao laojëꞌ tacuenda uzënagajëꞌ inezijëꞌ luëꞌ useꞌeloꞌ nëꞌëdiꞌ.
43011043	Ude beyudyi unë Jesús canꞌ, naꞌ unëꞌ zidzo unëꞌ: ―Lázaro, bero ganꞌ deloꞌ naꞌ.
43011044	Caora naꞌ bero Lázaro ganꞌ denëꞌ. Nedubi laꞌariꞌ naꞌanëꞌ len niꞌanëꞌ. Lëzi bdaco laꞌariꞌ laohuëꞌ. Naꞌra una Jesús rëbinëꞌ lejëꞌ: ―Ulexëdyi laꞌariꞌ dubi naꞌanëꞌ len niꞌanëꞌ. Ulesannëꞌ yeyoguëꞌ.
43011045	Ja benꞌ ziolë María ganꞌ, blëꞌëjëꞌ cabëꞌ bë Jesús besebannëꞌ Lázaro. Lëcanaꞌ ja benꞌ zë gulejëꞌ quienëꞌ.
43011046	Biz̃i balajëꞌ uyojëꞌ yetixogueꞌjëꞌ ja benꞌ partido fariseo cabëꞌ bë Jesús.
43011047	Naꞌra ja benꞌ partido fariseo len ja xanꞌ pxuzi bedupajëꞌ bëjëꞌ junta len ja los demás benꞌ rnabëꞌ. Naꞌra unajëꞌ rëbijëꞌ laguedyijëꞌ: ―¿Ca biz̃i huero quie benꞌ naꞌ? Lega ruenëꞌ yelaꞌ huaca ta binelëꞌëro.
43011048	Chi hueꞌroguëꞌ lato tanëꞌ huenëꞌ canꞌ, naꞌ huanao ja benꞌ zë lënëꞌ. Biz̃i huadzaꞌ ja benꞌ rnabëꞌ quie benꞌ romano, huaseꞌelaꞌjëꞌ soldado udyiaguiꞌjëꞌ idaoꞌ rnabëꞌra quiero lente ciudad quiero. ―Canaꞌ unajëꞌ rëbijëꞌ laguedyijëꞌ.
43011049	Biz̃i benꞌ naca xanꞌ pxuzi lëiza naꞌ, benꞌ lao Caifás, unëꞌ gudyinëꞌ lejëꞌ: ―Leꞌe netondole ca diꞌidzaꞌ rnale.
43011050	Nica nenezile nacaran dyaꞌa quiero gati tuzi benëꞌ lao laza ja benꞌ yedyi, quele ca ta gati yuguluro. ―Canaꞌ una Caifás.
43011051	Danꞌ lëiza naꞌ nacanëꞌ xanꞌ pxuzi unëꞌ canꞌ. Pero quele cuenta quienëꞌ unëꞌ canꞌ. Biunezinëꞌ unëꞌ cuenta quie Diuzi cati unëꞌ gati Jesús lao laza ja benꞌ Israel.
43011052	Pero quele tuzi lao laza benꞌ Israel gati Jesús, lëscanꞌ gati Jesús lao laza yugulu ja benꞌ gale quienëꞌ, ja benꞌ nedzatza nitaꞌ ja yedyi tula.
43011053	Lëdza naꞌ psaque ja benꞌ rnabëꞌ quie benꞌ Israel ca huejëꞌ gutijëꞌ Jesús.
43011054	Canaꞌ guca bira uda Jesús zaquëꞌlao len ja benꞌ Israel. Tanaꞌ uzëꞌë estado Judea zioguëꞌ yedyi lao Efraín ga nacan gaꞌalaꞌ lao lato ga bidyia yuꞌu. Lëganꞌ naꞌ begaꞌnlënëꞌ ja benꞌ quiëꞌ.
43011055	Baruen bago ta huejëꞌ lani ta rezaꞌlaꞌadyiꞌjëꞌ quie xuzixtaꞌojëꞌ caora brojëꞌ nación Egipto. Tanaꞌ lenaꞌ ja benꞌ zë, ja benꞌ yedyi, uzaꞌjëꞌ ziojëꞌ ciudad Jerusalén ta yeyërijëꞌ lao Diuzi según costumbre quiejëꞌ.
43011056	Naꞌra ja benꞌ naꞌ rdajëꞌ reguilojëꞌ Jesús. Caora riojëꞌ luꞌu idaoꞌ rnabëꞌra, naꞌ unajëꞌ rëbijëꞌ laguedyijëꞌ: ―¿Biz̃i raquele? ¿Huida Jesús lani, o chi biguidanëꞌ?
43011057	Canaꞌ guca bë ja benꞌ partido fariseo len ja xanꞌ pxuzi mandado gudyijëꞌ benëꞌ con nu ja benꞌ ilëꞌë Jesús laquixogueꞌtejëꞌ lejëꞌ tacuenda guxujëꞌ lëbëꞌ huejëꞌ lëbëꞌ preso.
43012001	Zaidyinla lao xopa dza gaꞌalaꞌ lani cati rezaꞌlaꞌadyiꞌjëꞌ quie xuzixtaꞌojëꞌ. Caora naꞌ uzaꞌ Jesús uyoguëꞌ yedyi Betania ganꞌ zu Lázaro, benꞌ baguti, benꞌ beseban Jesús.
43012002	Lëganꞌ naꞌ psiñaꞌajëꞌ yelaꞌ huao ta gapajëꞌ Jesús balaꞌana. Caora naꞌ bëꞌ Marta laze ta udaojëꞌ, naꞌ udaorë Lázaro tuz̃e len lejëꞌ.
43012003	Naꞌra uz̃iꞌ María gatzo litro aceite rlaꞌ z̃ixi z̃eo ta rbiojëꞌ yo lao nardo. Lëaceite naꞌ bibi nequixin, zacaꞌn zaꞌalaꞌ gula. Biz̃i naꞌ blëpinëꞌn niꞌa Jesús, naꞌ uz̃iꞌnëꞌ guitzaꞌ guichonëꞌ blaꞌonëꞌn aceite laꞌo niꞌa Jesús. Canaꞌ bedu luꞌu yuꞌu ureꞌ be z̃eo gula.
43012004	Naꞌra una tu benꞌ quie Jesús laonëꞌ Judas Iscariote. Lëbëꞌ naquëꞌ z̃iꞌi tu benꞌ lao Simón. Naꞌ baꞌalaꞌcazi naquëꞌ benꞌ quie Jesús, lëlëbëꞌ usedyinnëꞌ Jesús lao naꞌa ja benꞌ guti lëbëꞌ. Naꞌ una Judas rëbinëꞌ lejëꞌ:
43012005	―¿Bixquienꞌ bibëtiꞌguëꞌ aceite rlaꞌ z̃ixi z̃eo, danꞌ zacaꞌn tzona gayuhua dumi denario tacuenda siꞌnëꞌ dumi quien hueꞌnëꞌn ja benꞌ yëchiꞌ?
43012006	Canaꞌ una Judas, pero bireyëchiꞌlaꞌadyiꞌnëꞌ quie ja benꞌ yëchiꞌ. Rdëbinëꞌ quie dumi, danꞌ naquëꞌ benꞌ uban. Rapanëꞌ bolsa yuꞌu dumi tacuenda saqueꞌ cuannëꞌ dumi yuꞌu luꞌu bolsa naꞌ.
43012007	Naꞌra una Jesús rëbinëꞌ Judas: ―Psan quienëꞌ. Pues baodyialaonëꞌ bënëꞌ quie dza gatiaꞌ igachaꞌ.
43012008	Nitaꞌcazi benꞌ yëchiꞌ lao yedyi layu yugu dza, pero nëꞌëdiꞌ, itu chopa dzazi zuliaꞌ leꞌe.
43012009	Ja benꞌ zë, ja benꞌ Israel, caora unezijëꞌ bazu Jesús yedyi Betania, uzaꞌjëꞌ uyojëꞌ ganꞌ zunëꞌ. Uyojëꞌ yenaꞌjëꞌ lëbëꞌ len Lázaro, benꞌ baguti, pero beseban Jesús lëbëꞌ.
43012010	Naꞌra ja benꞌ xanꞌ pxuzi bapsaquejëꞌ bi huejëꞌ ta gutirëjëꞌ Lázaro.
43012011	Canaꞌ psaquejëꞌ, danꞌ barale zë ja benꞌ Israel quie Jesús por nun quie danꞌ psebannëꞌ Lázaro. Canaꞌ bira bë ja benꞌ yedyi naꞌ tzaz̃e len ja benꞌ rnabëꞌ quiejëꞌ, pero gulejëꞌ quie Jesús.
43012012	Ja benꞌ zë gula uyojëꞌ ciudad Jerusalén ga raca lani ta rezaꞌlaꞌadyiꞌjëꞌ quie xuzixtaꞌojëꞌ. Biz̃i bezu dza tula unezijëꞌ huadyin Jesús lani ciudad Jerusalén.
43012013	Caora naꞌ uchugojëꞌ laꞌagaꞌ palma ta biꞌajëꞌ yelezajëꞌ Jesús tu neza. Caora bedilajëꞌ lëbëꞌ unëjëꞌ zidzo: ―Benꞌ z̃e gula naca Diuzi. Naca laꞌiya benꞌ uzaꞌ lao xaꞌnro Diuzi. Naca laꞌiya rey quiero, benꞌ Israel.
43012014	Naꞌra zë tu burra ganꞌ zionëꞌ. Naꞌ udyia Jesús lëbaꞌ con ca rguixogueꞌn lëꞌë guichi laꞌiya quie Diuzi cani:
43012015	Leꞌe benꞌ yedyi Sión, biidzebile. Ulenaꞌ bazaꞌ Rey quiele, dyianëꞌ tu burro.
43012016	Dza naꞌla biuyoñeꞌe ja benꞌ quie Jesús con ca rnën lëꞌë guichi laꞌiya quie Diuzi. Pero ude beyudyi gutinëꞌ bebannëꞌ zeyonëꞌ guibá, canaꞌra bezaꞌlaꞌadyiꞌjëꞌ con ca rna lëꞌë guichi. Bezaquejëꞌ guca quie Jesús tali con ca rnën lëꞌë guichi naꞌ.
43012017	Ja benëꞌ nitaꞌ ganꞌ zë Jesús caora guz̃inëꞌ Lázaro yeronëꞌ luꞌu beló yo besebannëꞌ lëbëꞌ, lëja benꞌ naꞌ, udixogueꞌjëꞌ ca naca blëꞌëjëꞌ bin bë Jesús.
43012018	Tanaꞌ lenaꞌ uzaꞌ ja benëꞌ yedzagajëꞌ Jesús tu neza, danꞌ babejëꞌ ca naca quie yelaꞌ huaca babënëꞌ.
43012019	Biz̃i ja benꞌ partido fariseo unajëꞌ rëbijëꞌ laguedyijëꞌ: ―Bablëꞌëro bira bide huero. Ulenaꞌcara lao yugulute benëꞌ ziojëꞌ banaojëꞌ lëbëꞌ.
43012020	Lado ja benꞌ nitaꞌ lao lani ciudad Jerusalén, nitaꞌrë bala benꞌ griego.
43012021	Lejëꞌ ubigaꞌjëꞌ bago ga zë Felipe, benꞌ yedyi Betsaida quie estado Galilea, naꞌ unajëꞌ rëbijëꞌ lëbëꞌ: ―Señor, reꞌenndoꞌ tzeyubindoꞌ Jesús.
43012022	Naꞌra uyo Felipe ganꞌ zë Andrés gudyinëꞌ lëbëꞌ cabëꞌ una ja benꞌ griego. Biz̃i naꞌ zio rupajëꞌ yetixogueꞌjëꞌ Jesús.
43012023	Naꞌra una Jesús rëbinëꞌ lejëꞌ: ―Bagazi idyin hora quiaꞌ nëꞌëdiꞌ, bichi yugulu benëꞌ, huatiaꞌ yebanaꞌ, yeyaꞌa guibá tatula ga uzaꞌa.
43012024	Tali ca rniaꞌ leꞌe naꞌa quie bini trigo. Nacacazi tuzin chi bitzuꞌun luꞌu yu guꞌudzon. Pero chi bini razaro yeyuꞌudzon luꞌu yu, hualë laxtaꞌona ta yeyunan bini zë gula.
43012025	Canaꞌ nacarë quie ja benëꞌ. Chi nu benꞌ bireꞌen inao nëꞌëdiꞌ danꞌ ruen z̃udyi initi yelaꞌ neban quienëꞌ, bibi yelaꞌ neban gataꞌ quienëꞌ tuzioli. Pero chi nu benꞌ inao nëꞌëdiꞌ baꞌalaꞌcazi ruen z̃udyi initi yelaꞌ neban quienëꞌ, lëbenꞌ naꞌ decazi yelaꞌ neban quienëꞌ tuzioli.
43012026	Chi nu benꞌ reꞌen guida gaca benꞌ quiaꞌ, reyaꞌalaꞌ guidajëꞌ inaojëꞌ nëꞌëdiꞌ. Con gatezi tzezuaꞌ, lëzi ganꞌ naꞌ huazurëlëjëꞌ nëꞌëdiꞌ. Nu ja benꞌ gaca benꞌ quiaꞌ, huapalaꞌn Xuzaꞌ lejëꞌ.
43012027	’Baraca yëchiꞌ luꞌu laxtaꞌohuaꞌ. ¿Cabiz̃i iniaꞌ yëpaꞌ Xuzaꞌ? ¿Iniaꞌ yëpaꞌnëꞌ: “Ute uselaoꞌ nëꞌëdiꞌ canꞌ gaca quiaꞌ gatiaꞌ”? Bigacacazi yëpaꞌ Xuzaꞌ canꞌ, porque nun quie lenaꞌ useꞌelaꞌnëꞌ nëꞌëdiꞌ lao yedyi layu.
43012028	Xuzaꞌ, uluꞌeloꞌ ja benëꞌ ca naca yelaꞌ huaca quioꞌ. ―Canaꞌ una Jesús rëbinëꞌ Xuzinëꞌ. Biz̃i bejëꞌ de guibáte zaꞌ xchiꞌ Diuzi unëꞌ: ―Babluꞌecazaꞌ ja benëꞌ yelaꞌ huaca quiaꞌ. Tatula huaꞌ yelaꞌ huaca quiaꞌ ta ilëꞌëjëꞌ.
43012029	Biz̃i ja benꞌ rzënaga nitaꞌjëꞌ ganꞌ zë Jesús, caora bejëꞌ xchiꞌ Diuzi unajëꞌ: ―Unë tu huiziuꞌ. Ibalajëꞌ unajëꞌ: ―Tu ángel bëꞌlënë lëbëꞌ diꞌidzaꞌ.
43012030	Naꞌra una Jesús rëbinëꞌ lejëꞌ: ―Tahuen naꞌ bë Diuzi quiele unëꞌ bele xchiꞌnëꞌ.
43012031	Babdyincazi hora naꞌa uluꞌe Diuzi ca tamala rue ja benëꞌ. Biz̃i lëcanaꞌ udyiaguiꞌ Diuzi dyin quie xanꞌ taxiꞌibiꞌ. Lëlëna rnabëꞌna ja benëꞌ nitaꞌ lao yedyi layu niga.
43012032	Te yeyudyi udaꞌ ja benëꞌ nëꞌëdiꞌ lëꞌë yaga cruzo gatiaꞌ, caora naꞌ hueyëz̃aꞌ lao yugulute ja benëꞌ ta gacajëꞌ benꞌ yenao nëꞌëdiꞌ.
43012033	Una Jesús canꞌ tacuenda inezi ja benëꞌ cabëꞌ gaca gatinëꞌ.
43012034	Naꞌ biz̃i una ja benëꞌ rëbinëꞌ lëbëꞌ: ―Babendoꞌ ca rna ja benꞌ rulaba guichi yuꞌu ley de que benꞌ Cristo nebancazinëꞌ tuzioli. Naꞌra ¿cómo luëꞌ rnaoꞌ benꞌ naca bichi yugulu benëꞌ gatinëꞌ lëꞌë yaga cruzo? ¿Ca nuz̃ila benꞌ naca bichi yugulu benëꞌ?
43012035	Naꞌra una Jesús rëbinëꞌ lejëꞌ: ―Nëꞌëdiꞌ nacaꞌ ca quie tu guiꞌ rseniꞌn ga naca chula. Nezuliaꞌ leꞌe itu chopa dzazi. Reyaꞌalaꞌ huele bala ca rniaꞌ leꞌe naꞌa nezuaꞌ ni len leꞌe cuenda biquixile. Nu benꞌ rda lao lato lao chula, binezinëꞌ ga tzioguëꞌ huaquixinëꞌ xnezëꞌ.
43012036	Reyaꞌalaꞌ galele quiaꞌ nacaꞌ ca quie tu guiꞌ rseniꞌn ga naca chula naꞌa nezuaꞌ ni len leꞌe tacuenda gacale benꞌ quiaꞌ, benꞌ rda lao lato lao xniꞌ. Ude beyudyi una Jesús canꞌ, zioguëꞌ pcachiꞌlaonëꞌ, bira blëꞌëjëꞌ gala zionëꞌ.
43012037	Baꞌalaꞌcazi bë Jesús zë yelaꞌ huaca zaquëꞌlao ja benëꞌ Israel, bigulecazijëꞌ quienëꞌ.
43012038	Guca canꞌ danꞌ decazide uzun diꞌidzaꞌ ca bzu Isaías lëꞌë guichi dza naꞌla. Lëꞌë guichi naꞌ rnën cani: Señor, ¿nuz̃i gale ca naca diꞌidzaꞌ laꞌiya quioꞌ rguixoguiꞌa benëꞌ. ¿Nuz̃i bluꞌeloꞌ ca naca yelaꞌ huaca quioꞌ? Canaꞌ una Isaías dza naꞌ.
43012039	Canaꞌ biguꞌunjëꞌ galejëꞌ quie Jesús. Lëscanꞌ bzu Isaías diꞌidzaꞌ lëꞌë guichi rnën cani:
43012040	Yelaꞌ yeladyiꞌ quiejëꞌ bë Diuzi lejëꞌ ca quie benꞌ laochula, bënëꞌ zidi luꞌu laxtaꞌojëꞌ, cuenda baꞌalaꞌcazi rlëꞌëjëꞌ, gaca quiejëꞌ ca benꞌ birlëꞌë, lëscanꞌ cuenda baꞌalaꞌcazi tzuꞌu diꞌidzaꞌ luꞌu guichojëꞌ, gaca quiejëꞌ ca benꞌ birioñeꞌe. Canaꞌ biunaojëꞌ xneza Diuzi ta yeyëri laxtaꞌojëꞌ.
43012041	Canaꞌ una Isaías dza naꞌ danꞌ unezinëꞌ naca Jesús benꞌ rue yelaꞌ huaca quie Diuzi. Quie lenaꞌ unënëꞌ quienëꞌ.
43012042	Pero gulecazi zë ja benꞌ Israel, lente ja benꞌ rnabëꞌ quiejëꞌ gulejëꞌ quie Jesús. Pero bibluꞌejëꞌn zaquëꞌlao chi ralejëꞌ, danꞌ rdzebijëꞌ ja benꞌ partido fariseo chi yebiojëꞌ lejëꞌ luꞌu ja idaoꞌ sinagoga.
43012043	Lenan rluꞌen raxerajëꞌ ca balaꞌana hue ja benëꞌ len lejëꞌ, quele ca balaꞌana hue Diuzi len lejëꞌ.
43012044	Biz̃i unë Jesús zidzo rëbinëꞌ lejëꞌ: ―Con nu ja benꞌ rue quie diꞌidzaꞌ quiaꞌ, lëscanꞌ ruerë quiejëꞌ diꞌidzaꞌ quie Xuzaꞌ, benꞌ useꞌelaꞌ nëꞌëdiꞌ.
43012045	Con nu ja benꞌ nuebëꞌ nëꞌëdiꞌ, lëscanꞌ nuebëꞌrëjëꞌ benꞌ useꞌelaꞌ nëꞌëdiꞌ.
43012046	Nëꞌëdiꞌ nacaꞌ ca quie tu guiꞌ rseniꞌn ga naca chula. Nu ja benꞌ gale quiaꞌ, bitajëꞌ lao lato lao chula. Tanaꞌ lenaꞌ bidaꞌ lao yedyi layu.
43012047	Pero chi nu ja benëꞌ babe diꞌidzaꞌ canꞌ baoniaꞌ, naꞌ birue quiejen, cala nëꞌëdiꞌ ichugobiꞌa quiejëꞌ. Bidaꞌ lao yedyi layu ta ute uselaꞌ ja benëꞌ, quele ta ichugobiꞌa quiejëꞌ.
43012048	Nu benꞌ yesebiꞌ nëꞌëdiꞌ, benꞌ birue quie ca naca diꞌidzaꞌ baoniaꞌ, decazide zu benꞌ ichugobëꞌ gaca juicio quiejëꞌ. Ta bibëjëꞌ bala ca naca diꞌidzaꞌ baoniaꞌ, lëlenaꞌ ichugobëꞌn quiejëꞌ dza yeyudyi lao yedyi layu.
43012049	Cabëꞌ nëꞌëdiꞌ, quele ta racazi laꞌadyaꞌ rniaꞌ. Rniaꞌ ca una Xuzaꞌ, benꞌ useꞌelaꞌ nëꞌëdiꞌ. Lëlëbëꞌ unanëꞌ nëꞌëdiꞌ ca bi diꞌidzaꞌ iniaꞌ usëdiaꞌ ja benëꞌ.
43012050	Banezdaꞌ bë Xuzaꞌ mandado ta gataꞌ yelaꞌ naban tuzioli quie ja benꞌ gale quiaꞌ. Pues con canꞌ rniaꞌ, rniaꞌ ca una Xuzaꞌ nëꞌëdiꞌ.
43013001	Raca falta dza gaꞌalaꞌ lani pascua ta rezaꞌlaꞌadyiꞌjëꞌ ca guca quie xuzixtaꞌojëꞌ. Caora naꞌ gucabëꞌ Jesús abdyin hora gatinëꞌ yeyoguëꞌ guibá ga zu Xuzëꞌ. Pues nedyëꞌëcazi Jesús ja benꞌ rale quienëꞌ, benꞌ nitaꞌ lao yedyi layu. Biyeyudyi yedu nedyëꞌënëꞌ lejëꞌ.
43013002	-
43013004	Biz̃i Judas Iscariote, z̃iꞌi Simón, uyuꞌunëꞌ pensari quie xanꞌ taxiꞌibiꞌ ta reguilolaꞌadyiꞌnëꞌ ca huenëꞌ usedyinnëꞌ Jesús lao naꞌa ja benꞌ guti lëbëꞌ. Biz̃i Jesús dyëꞌëdi nezinëꞌ uzaꞌnëꞌ guibá ga zu Diuzi hueyoguëꞌ ga zu Xuzinëꞌ tatula. Nezirënëꞌ pcaꞌn Xuzinëꞌ duz̃e yelaꞌ rnabëꞌ quienëꞌ lao naꞌanëꞌ. Naꞌ biz̃i caora uyuꞌujëꞌ huao rtzeꞌ, uzulinëꞌ ruꞌa mesa ga reꞌnëꞌ, udubëꞌ z̃abëꞌ laohue, uz̃iꞌnëꞌ tu toalla pquionëꞌn lëꞌë siꞌnëꞌ.
43013005	Naꞌra uz̃iꞌnëꞌ tu palangan udaꞌnëꞌn nisa. Naꞌ uzulaonëꞌ rguibinëꞌ niꞌa ja benꞌ quienëꞌ, besebidyinëꞌn conlë toalla pquionëꞌ lëꞌë siꞌnëꞌ.
43013006	Cati zionëꞌ quibinëꞌ niꞌa Simón Pedro, naꞌ una Pedro rëbinëꞌ Jesús: ―Señor, ¿huaguiboꞌ niꞌa?
43013007	Biz̃i una Jesús rëbinëꞌ lëbëꞌ: ―Cabëꞌ naꞌa binetzioñeꞌeloꞌ cabëꞌ huaꞌ quioꞌ, pero terala, huayoñeꞌeloꞌn.
43013008	Naꞌra una Pedro rëbinëꞌ lëbëꞌ: ―Bigacacazi quiboꞌ niꞌa nëꞌëdiꞌ. Biz̃i Jesús unëꞌ rëbinëꞌ lëbëꞌ: ―Chi bigaca quibaꞌ niꞌaloꞌ, bira nacoꞌ tuz̃e len nëꞌëdiꞌ.
43013009	Biz̃i Simón Pedro unëꞌ rëbinëꞌ Jesús: ―Señor, quele tuzi niꞌa quiboꞌ, lëscanꞌ quiboꞌ naꞌa lente guichogaꞌ.
43013010	Naꞌra una Jesús rëbinëꞌ Pedro: ―Nu benꞌ zagozo yao, birnaban tzequëzunëꞌ yao luegozi. Niꞌazinëꞌ rquin tzërina, danꞌ banaquëꞌ benꞌ yëri. Leꞌe banacale benꞌ yëri pero quele lao yugulule.
43013011	Naꞌ una Jesús: “Quele lao yugulule”, danꞌ nezinëꞌ nu benꞌ usedyin lëbëꞌ lao naꞌa ja benꞌ guti lëbëꞌ.
43013012	Ude beyudyi udibinëꞌ niꞌa ja benꞌ quienëꞌ, beyaconëꞌ z̃abëꞌ laohue, bebeꞌnëꞌ tatula ruꞌa mesa unëꞌ rëbinëꞌ lejëꞌ: ―¿Banezile cabëꞌ babiaꞌ quiele?
43013013	Leꞌe nale nëꞌëdiꞌ: “Maestro”, lëscanꞌ nale nëꞌëdiꞌ: “Señor.” Nacan tali quiele ca nale nëꞌëdiꞌ, danꞌ tali nacaꞌ maestro, nacatiaꞌ Señor quiele.
43013014	Como nëꞌëdiꞌ, benꞌ naca maestro, benꞌ naca Señor quiele, baodibaꞌ niꞌale leꞌe, naꞌra leꞌe, reyaꞌalaꞌ quibirële niꞌa tu itu laguedyile.
43013015	Babluꞌenaꞌ leꞌe cabëꞌ reyaꞌalaꞌ huele quie laguedyile con canꞌ babiaꞌ quiele.
43013016	Tali rniaꞌ leꞌe, ni tu benꞌ naca mozo birnabëꞌnëꞌ como ca xaꞌnnëꞌ. Lëzi ni tu benꞌ rio mandado quie benꞌ tula, birnabëꞌnëꞌ como ca benꞌ useꞌelaꞌ lëbëꞌ.
43013017	Chi baoyoñeꞌele cabëꞌ baoniaꞌ leꞌe, chi hue quielen, yedaohuele, naꞌ sule gusto.
43013018	’Quele rniaꞌ quie lao yugulutele. Nëꞌëdiꞌ anezdaꞌ nu leꞌe aoliogaꞌ nacale benꞌ quiaꞌ. Pero decazide uzun diꞌidzaꞌ ca rnan lëꞌë guichi laꞌiya quie Diuzi: “Con tu benꞌ gaolë nëꞌëdiꞌ, lëbenꞌ naꞌ huenëꞌ condre nëꞌëdiꞌ.”
43013019	Desde naꞌa rniaꞌ leꞌe ca ta zaꞌ gaca quiaꞌ cuenda galele quiaꞌ niaꞌ leꞌe nu nacaꞌ cati idyin dza gaca quiaꞌ canꞌ baoniaꞌ leꞌe.
43013020	Tali rniaꞌ leꞌe, con nu ja benꞌ chezilaꞌadyiꞌ quie benꞌ iseꞌelaꞌ, lëscanꞌ rezilaꞌadyiꞌrëjëꞌ nëꞌëdiꞌ. Naꞌ con nu ja benꞌ chezilaꞌadyiꞌ nëꞌëdiꞌ, rezilaꞌadyiꞌrëjëꞌ benꞌ useꞌelaꞌ nëꞌëdiꞌ.
43013021	Ude beyudyi una Jesús canꞌ, guca yëchiꞌnëꞌ, lega ptëbin luꞌu laxtaꞌonëꞌ. Naꞌ claro gula unëꞌ rëbinëꞌ ja benꞌ quienëꞌ: ―Tali rniaꞌ leꞌe, zu tu benꞌ zu ladole ni, benꞌ usedyin nëꞌëdiꞌ lao naꞌa ja benꞌ guti nëꞌëdiꞌ.
43013022	Naꞌra uzulaojëꞌ rnaꞌjëꞌ lao laguedyijëꞌ. Binezijëꞌ nulajëꞌ rnë Jesús quie canꞌ.
43013023	Uzu tu benꞌ quienëꞌ ureꞌnëꞌ cuëta lëꞌë Jesús ga udaojëꞌ rtzeꞌ. Lega nedyëꞌë Jesús lëbëꞌ.
43013024	Biz̃i Simón Pedro bënëꞌ seña lao benꞌ ureꞌ cuëta lëꞌë Jesús ta inabëꞌ nuz̃ila quiejëꞌ rnë Jesús.
43013025	Canaꞌ una benꞌ ureꞌ cuëta lëꞌë Jesús rëbinëꞌ lëbëꞌ: ―¿Señor, nuz̃ila nëtoꞌ rnaoꞌ canꞌ?
43013026	Naꞌra una Jesús rëbinëꞌ lejëꞌ: ―Con nu benꞌ huaꞌa yëta xtila ta bdyiaꞌ luꞌu plato niga, lëlëbenꞌ naꞌ usedyinnëꞌ nëꞌëdiꞌ lao naꞌa ja benꞌ guti nëꞌëdiꞌ. Caora naꞌ uz̃iꞌnëꞌ tu bicho yëta xtila ta bdyianëꞌ luꞌu plato bëꞌnëꞌn Judas Iscariote, z̃iꞌi Simón.
43013027	Ca uz̃iꞌ Judas yëta xtila, canaꞌ layuꞌute bichi be quie xanꞌ taxiꞌibiꞌ luꞌu laxtaꞌonëꞌ. Caora naꞌ una Jesús rëbinëꞌ Judas: ―Ca ta racoꞌ pensari hueloꞌ, bëtegan.
43013028	Pero nitu ja benꞌ raolënëꞌ lao mesa biuyoñeꞌejëꞌ bixquienꞌ gudyinëꞌ Judas canꞌ.
43013029	Como Judas naca ladyinaꞌanëꞌ bolsa ga yuꞌu dumi, quie lennaꞌ guquejëꞌ reꞌen Jesús tzio Judas ta gaꞌonëꞌ ta gaojëꞌ quie lani o chi ta gaꞌonëꞌ ta hueꞌnëꞌ ja benꞌ yëchiꞌ.
43013030	Ca beyudyi udao Judas yëta xtila ta bëꞌ Jesús lënëꞌ, caora naꞌ bezaꞌnëꞌ baruen lao rtzeꞌ.
43013031	Ude uzaꞌ Judas zioguëꞌ, naꞌ una Jesús rëbinëꞌ ja benꞌ quienëꞌ: ―Abdyin hora uluꞌenaꞌ leꞌe yelaꞌ huaca quiaꞌ, nëꞌëdiꞌ bichi yugulu benëꞌ. Lëzi uluꞌenaꞌ leꞌe yelaꞌ huaca quie Xuzaꞌ.
43013032	Cabëꞌ nëꞌëdiꞌ bichi yugulu benëꞌ, uluꞌenaꞌ leꞌe yelaꞌ huaca quie Xuzaꞌ, lëscanꞌ uluꞌerë Xuzaꞌ leꞌe yelaꞌ huaca quiaꞌ nëꞌëdiꞌ z̃iꞌinëꞌ. Baruen baba dzazi gaca canaꞌ.
43013033	Bichaꞌ, quelera zidza zuliaꞌ leꞌe niga. Leꞌe huadale yeguilole nëꞌëdiꞌ. Naꞌra iniaꞌ leꞌe con canꞌ bagudyaꞌ ja los demás benꞌ Israel dza naꞌ: Con ganꞌ yeyaꞌa, bisaqueꞌ yezaꞌrële len nëꞌëdiꞌ.
43013034	Rniaꞌ leꞌe tu mandamiento cubi: Idyëꞌële tu itu laguedyile. Naꞌra cabëꞌ ruaꞌ nëꞌëdiꞌ, nedyëꞌëdaꞌ leꞌe, lëcanaꞌ huerële, idyëꞌële tu itu laguedyile.
43013035	Chi idyëꞌële tu itu laguedyile, lëcanaꞌ huanezi yugulu benëꞌ nacale benꞌ quiaꞌ.
43013036	Biz̃i Simón Pedro unanëꞌ rëbinëꞌ Jesús: ―Señor, ¿gaz̃i yeyoloꞌ? Naꞌra una Jesús rëbinëꞌ lëbëꞌ: ―Ganꞌ yeyaꞌa bisaqueꞌ yezaꞌloꞌ naꞌa. Pero terala yeguidale ganꞌ yeyaꞌa.
43013037	Naꞌra una Pedro rëbinëꞌ lëbëꞌ: ―Señor, ¿bixquienꞌ bisaqueꞌ yezaꞌliaꞌ luëꞌ naꞌa? Zuaꞌ puesto gatiaꞌ lao lazoꞌ.
43013038	Biz̃i Jesús unëꞌ rëbinëꞌ lëbëꞌ: ―¿Nacan tali zuloꞌ puesto naoꞌ gatioꞌ lao lazaꞌ? Tali ca rniaꞌ luëꞌ, zahuen bala binecuedyi biu, huanaoꞌ tzona lasa binubëꞌloꞌ nëꞌëdiꞌ.
43014001	Nernë Jesús rëbinëꞌ lejëꞌ: ―Bigapale cuidado. Rzudyiꞌilële Diuzi, lëzirë reyaꞌalaꞌ sudyiꞌilële nëꞌëdiꞌ.
43014002	Luꞌu guibá ga zu Xuzaꞌ, detzegue lato ga tzezule. Chi bide lato, iniaꞌ leꞌe bide lato. Lenaꞌ yeyaꞌa guibá tzeguiaꞌ dyaꞌa ga tzezule.
43014003	Ude yeyudyi yeyaꞌa guibá tzeguiaꞌ dyaꞌa ga tzezule, caora naꞌ yeguidaꞌ tatula dez̃iaꞌ leꞌe cuenda sulële nëꞌëdiꞌ luꞌu guibá tuz̃e.
43014004	Leꞌe banezile ga zio neza ganꞌ yedyinaꞌ.
43014005	Naꞌra una Tomás rëbinëꞌ Jesús: ―Señor, binezindoꞌ ganꞌ yedyinloꞌ, ¿cómo luëꞌ naoꞌ banezindoꞌ ganꞌ zio neza?
43014006	Naꞌra una Jesús rëbinëꞌ lëbëꞌ: ―Nëꞌëdiꞌ nacaꞌ neza guibá, benꞌ rnë tali, benꞌ run yelaꞌ neban tuzioli. Tuzaꞌ nëꞌëdiꞌ nacaꞌ benꞌ uluꞌe ja benëꞌ yedyinjëꞌ ga zu Diuzi.
43014007	Chi tali banubëꞌle nëꞌëdiꞌ, lëzi nubëꞌrële Xuzaꞌ. Desde naꞌa banubëꞌle Xuzaꞌ, barlëꞌëlenëꞌ.
43014008	Naꞌra una Felipe rëbinëꞌ Jesús: ―Señor, ben lato ilëꞌëndoꞌ Xuziro Diuzi. Tanaꞌzi inabandoꞌ luëꞌ.
43014009	Quie lenaꞌ una Jesús rëbinëꞌ lëbëꞌ: ―Felipe, zidza baoca zuliaꞌ leꞌe, ¿quele binubëꞌloꞌ nëꞌëdiꞌ? Nu benꞌ bablëꞌë nëꞌëdiꞌ, lëbenꞌ naꞌ bablëꞌërënëꞌ Xuzaꞌ. ¿Naꞌ bixquienꞌ naoꞌ nëꞌëdiꞌ: “Ben lato ilëꞌëndoꞌ Xuziro Diuzi”?
43014010	¿Binezile nëꞌëdiꞌ zulëcazaꞌ Xuzaꞌ, lëzi zulëcazinëꞌ nëꞌëdiꞌ? Ca naca diꞌidzaꞌ baoniaꞌ leꞌe nacan diꞌidzaꞌ ta una Xuzaꞌ nëꞌëdiꞌ, quele diꞌidzaꞌ quiaꞌ cuinzaꞌ. Quele ta racazi laꞌadyaꞌ uniaꞌ. Naca Xuzaꞌ benꞌ zulëcazi nëꞌëdiꞌ tzaz̃e. Ruecazinëꞌ ca reꞌennëꞌ gaca.
43014011	Galele zulëcazaꞌ Xuzaꞌ, lëzi Xuzaꞌ zulëcazinëꞌ nëꞌëdiꞌ. Chi biralele con canꞌ baoniaꞌ leꞌe, galele quiaꞌ por nun quie ta biaꞌ blëꞌële.
43014012	Tali ca rniaꞌ leꞌe, con nu benꞌ rale quiaꞌ, huerëjëꞌ ca ta babiaꞌ. Lëzi huerajëꞌ mazara ca ta babiaꞌ, danꞌ yedyinaꞌ ganꞌ zu Xuzaꞌ.
43014013	Yugulu ta inabale lao Xuzaꞌ, uzëtole laohuaꞌ inabalen, naꞌ nëꞌëdiꞌ z̃iꞌinëꞌ, gunaꞌn tacuenda uluꞌenaꞌ yelaꞌ huaca quie Xuzaꞌ.
43014014	Con bitezi inabale uzëtole laohuaꞌ, nagunaꞌn.
43014015	’Chi leꞌe nedyëꞌële nëꞌëdiꞌ, ulehue quiele ca naca mandamiento baoniaꞌ leꞌe.
43014016	Nëꞌëdiꞌ yëpaꞌ Xuzaꞌ ta iseꞌelaꞌnëꞌ itu benꞌ gacalë leꞌe. Lëbëꞌ yeyuez̃elaꞌadyiꞌnëꞌ leꞌe, huazulëcazinëꞌ leꞌe tuzioli. Naquëꞌ Bichi Be quie Diuzi, benꞌ uzioñeꞌe leꞌe ta naca tali.
43014017	Pero nu ja benꞌ nitaꞌ lao yedyi layu, bichezilaꞌadyiꞌjëꞌ lëbëꞌ, nica nelëꞌëjëꞌ lëbëꞌ, nica huebëꞌjëꞌ lëbëꞌ. Pero leꞌe nubëꞌle lëbëꞌ, danꞌ zulëcazinëꞌ leꞌe yuꞌunëꞌ luꞌu laxtaꞌole tuzioli.
43014018	Biucaꞌnaꞌ leꞌe cuinzile. Hueguidacazaꞌ tatula suliaꞌ leꞌe.
43014019	Ibaba dza ilëꞌë ja benëꞌ nitaꞌ lao yedyi layu nëꞌëdiꞌ. Pero leꞌe, hualëꞌëcazile nëꞌëdiꞌ. Huataꞌ yelaꞌ neban quiele tuzioli, danꞌ nacale benꞌ quiaꞌ nëꞌëdiꞌ, benꞌ neban tuzioli.
43014020	Dza gaca canꞌ hualëꞌële zulëcazaꞌ Xuzaꞌ tuz̃e, lëscanꞌ leꞌe lëlënëꞌëdiꞌ, lëscanꞌ nëꞌëdiꞌ len leꞌe.
43014021	Nu benꞌ hue quie ca naca mandamiento baoniaꞌ leꞌe, lenan rluꞌen quienëꞌ tali nedyëꞌënëꞌ nëꞌëdiꞌ. Naꞌra idyëꞌërë Xuzaꞌ nu benꞌ nedyëꞌë nëꞌëdiꞌ. Lëzi nëꞌëdiꞌ nedyëꞌëdaꞌ con nu benꞌ nedyëꞌë nëꞌëdiꞌ, uluꞌenaꞌjëꞌ yelaꞌ huaca quiaꞌ.
43014022	Naꞌra unë Judas, pero Judas tula, quele Judas Iscariote, rëbinëꞌ Jesús: ―Señor, ¿bixquienꞌ uluꞌeloꞌ nëtoꞌ yelaꞌ huaca quioꞌ, naꞌ biuluꞌeloꞌn ja benꞌ nitaꞌ lao yedyi layu?
43014023	Biz̃i una Jesús rëbinëꞌ lëbëꞌ: ―Nu ja benꞌ nedyëꞌë nëꞌëdiꞌ, rue quiejëꞌ xtiꞌidzaꞌ, nadyëꞌë Xuzaꞌ lejëꞌ. Nëꞌëdiliaꞌ Xuzaꞌ huazulëcazindoꞌ lejëꞌ tuz̃e.
43014024	Pero nu ja benꞌ binedyëꞌë nëꞌëdiꞌ, birue quiejëꞌ xtiꞌidzaꞌ. Ca naca diꞌidzaꞌ baoniaꞌ leꞌe, quele ta racazi laꞌadyaꞌ uniaꞌ leꞌe, diꞌidzaꞌ quiaꞌ nacan diꞌidzaꞌ una Xuzaꞌ, benꞌ useꞌelaꞌ nëꞌëdiꞌ.
43014025	’Tu neraca nezuliaꞌ leꞌe itu chiꞌ, rguixogueꞌnaꞌ leꞌe ca diꞌidzaꞌ baoniaꞌ.
43014026	Cati bira zuaꞌ ni len leꞌe, huaseꞌelaꞌ Xuzaꞌ Bichi Be quienëꞌ lao lazaꞌ ta gacalënëꞌ leꞌe huaz̃elaꞌadyiꞌnëꞌ leꞌe. Lëzi uzioñeꞌenëꞌ leꞌe huesaꞌlaꞌadyiꞌnëꞌ leꞌe yugulute ca ta baoniaꞌ leꞌe.
43014027	’Baruen bago dza yeyaꞌa pero huabëchaꞌ chizi luꞌu laxtaꞌole con ca reꞌ chizi luꞌu laxtaꞌohuaꞌ. Canaꞌ dugalo cueꞌn chizi luꞌu laxtaꞌole, quele ca rue ja benꞌ nitaꞌ lao yedyi layu, quele dugalo cuëchijëꞌ chizi luꞌu laxtaꞌole. Lëlenaꞌ bidëbile, bidzebile.
43014028	Babele uniaꞌ leꞌe de que hueyaꞌa guibá hueguidaꞌ tatula suliaꞌ leꞌe. Chi tali nedyëꞌële nëꞌëdiꞌ, huedaohuele yele diꞌidzaꞌ yedyinaꞌ ga zu Xuzaꞌ. Nacara Xuzaꞌ benꞌ z̃e ca nëꞌëdiꞌ.
43014029	Desde naꞌa rniaꞌ leꞌe ta zaꞌ gaca quiaꞌ cuenda yezaꞌlaꞌadyiꞌle cabëꞌ uniaꞌ leꞌe galele quiaꞌ cati idyin dza gaca quiaꞌ canꞌ baoniaꞌ.
43014030	’Birabi zë diꞌidzaꞌ hueꞌliaꞌ leꞌe, danꞌ bazaꞌ xanꞌ taxiꞌibiꞌ. Lënan rnabëꞌna ja benëꞌ nitaꞌ lao yedyi layu. Pero birnabëꞌna nëꞌëdiꞌ.
43014031	Ruzucazaꞌ diꞌidzaꞌ ca ta una Xuzaꞌ nëꞌëdiꞌ tacuenda inezi ja benëꞌ nitaꞌ lao yedyi layu de que nedyëꞌëdaꞌ Xuzaꞌ. Ulechasa ganꞌ ni. Uletzaꞌ ga tula.
43015001	Biz̃i neruꞌelë Jesús lejëꞌ diꞌidzaꞌ unëꞌ: ―Nëꞌëdiꞌ nacaꞌ ca quie luba bedzuliꞌ. Naca Xuzaꞌ ca quie benꞌ rapa luba bedzuliꞌ.
43015002	Huachuguëꞌ ja tacaꞌ luba ta bidyia taz̃ixi tzechuꞌunnëꞌn. Naꞌ luba dyia bedzuliꞌ, uluba uchaꞌanëꞌn tacuenda cuiaran taz̃ixi.
43015003	Leꞌe nacale benꞌ yëri lao Diuzi danꞌ rue quiele ca ta bapsëdiaꞌ leꞌe.
43015004	Ta reyaꞌalaꞌ huele biusanle nëꞌëdiꞌ nacalëcazile nëꞌëdiꞌ tuz̃e cabëꞌ nacalëcazaꞌ leꞌe tuz̃e. Tu tacaꞌ luba bedzuliꞌ bizun lëꞌë luba quien, bisaqueꞌ cuian taz̃ixi. Lëzi leꞌe, chi binacalëcazile nëꞌëdiꞌ tuz̃e, naca quiele ca quie luba bidyia taz̃ixi.
43015005	’Nëꞌëdiꞌ nacaꞌ ca quie luba. Naꞌ biz̃i leꞌe nacale ca quie tacaꞌ luba. Chi nacalëcazile nëꞌëdiꞌ tuz̃e cabëꞌ nacalëcazaꞌ leꞌe tuz̃e, naca quiele ca quie luba bedzuliꞌ dyia taz̃ixi. Chi binacalëcazile nëꞌëdiꞌ tuz̃e, bibi de huele.
43015006	Nu ja benꞌ binacalë nëꞌëdiꞌ tuz̃e, gaca quienëꞌ ca quie tacaꞌ luba bidyia taz̃ixi. Nacan ta chuꞌun ja benëꞌ tzalaꞌla ta utupajëꞌn ibidyin uzeijëꞌn.
43015007	’Chi nacalëcazile nëꞌëdiꞌ tzaz̃e, chi bigalaꞌadyiꞌle ca ta bapsëdiaꞌ leꞌe, naꞌ con bitezi inabale nëꞌëdiꞌ, guncazaꞌn leꞌe.
43015008	Cati rue quiele diꞌidzaꞌ quie Xuzaꞌ, canaꞌ balaꞌana nacale ca quie luba bedzuliꞌ dyian taz̃ixi. Lëcanaꞌ uluꞌen talicazi nacale benꞌ quiaꞌ.
43015009	Nëꞌëdiꞌ nedyëꞌëdaꞌ leꞌe ca nedyëꞌë Xuzaꞌ nëꞌëdiꞌ. Ulenao nëꞌëdiꞌ con canꞌ nedyëꞌëdaꞌ leꞌe.
43015010	Chi hue quiele cabëꞌ baoniaꞌ leꞌe, canaꞌ idyëꞌëdaꞌ leꞌe cabëꞌ nedyëꞌë Xuzaꞌ nëꞌëdiꞌ, ruaꞌ cabëꞌ unanëꞌ nëꞌëdiꞌ.
43015011	’Cabëꞌ diꞌidzaꞌ baoniaꞌ leꞌe, nacan ta yedaohuele lële nëꞌëdiꞌ su gusto laxtaꞌole.
43015012	Ni rniaꞌ leꞌe tu diꞌidzaꞌ belao: Reꞌendaꞌ idyëꞌële tu itu laguedyile con canꞌ ruaꞌ nedyëꞌëdaꞌ leꞌe.
43015013	Chi baguti tu benëꞌ lao laza amigo quienëꞌ ta uselanëꞌ lëbëꞌ, lëlenaꞌ uluꞌen lega nedyëꞌënëꞌ amigo quienëꞌ. Ganura zu nedyëꞌëra benꞌ amigo quienëꞌ ca benꞌ naꞌ, benꞌ guti.
43015014	Leꞌe nacacazile amigo quiaꞌ chi hue quiele diꞌidzaꞌ con canꞌ baoniaꞌ leꞌe.
43015015	Bira iniaꞌ leꞌe nacale ca quie mozo quiaꞌ, porque binezi ja mozo bi rue xaꞌnjëꞌ. Iniaꞌ leꞌe nacale amigo quiaꞌ, porque aoniaꞌ leꞌe ca ta una Xuzaꞌ nëꞌëdiꞌ, banezcazile bi ruenëꞌ.
43015016	Quele leꞌe uliole nëꞌëdiꞌ, denꞌ nëꞌëdiꞌn uliogaꞌ leꞌe ta tziole huele dyin quie Diuzi siꞌle usecho ta de tuzioli. Canaꞌ, guncazi Xuzaꞌ yugulu ta inabale uzëtole laohuaꞌ.
43015017	Naꞌra tatula iniaꞌ leꞌe: Reꞌendaꞌ idyëꞌële tu itu laguedyile.
43015018	’Chi rudie ja benꞌ nitaꞌ lao yedyi layu leꞌe, bigalaꞌadyiꞌle tanëro bdiejëꞌ nëꞌëdiꞌ.
43015019	Chi leꞌe nacale tuzi len benꞌ nitaꞌ lao yedyi layu, gueꞌenjëꞌ leꞌe con ca gueꞌenjëꞌ ja benꞌ quiejëꞌ. Pero nëꞌëdiꞌ uliogaꞌ leꞌe ladojëꞌ, quie lenaꞌ rudiejëꞌ leꞌe, danꞌ bira nacale tuzi len lejëꞌ.
43015020	Bigalaꞌadyiꞌle con canꞌ baoniaꞌ leꞌe: Benꞌ rue dyin lao xaꞌne, binaquëꞌ benꞌ z̃e ca xaꞌnnëꞌ. Chi rudie ja benëꞌ nëꞌëdiꞌ, lëzi udiejëꞌ leꞌe. Chi bë quiejëꞌ con canꞌ baoniaꞌ bagudyaꞌjëꞌ, lëzirë hue quiejëꞌ con canꞌ inale yëbilejëꞌ.
43015021	Naꞌ usacajëꞌ leꞌe bizinaquezi, porque danꞌ nacale benꞌ quiaꞌ, binubëꞌjëꞌ benꞌ useꞌelaꞌ nëꞌëdiꞌ.
43015022	’Bibi dulaꞌ napajëꞌ chi nëꞌëdiꞌ bibidaꞌ bibëꞌliaꞌjëꞌ diꞌidzaꞌ. Pero danꞌ bidaꞌ, bëꞌliaꞌjëꞌ diꞌidzaꞌ, lëlenaꞌ birson gataꞌ quiejëꞌ, naocazi dulaꞌ xquia quiejëꞌ lejëꞌ.
43015023	Nu ja benꞌ rudie nëꞌëdiꞌ, lëscanꞌ rudierëjëꞌ Xuzaꞌ.
43015024	Bibi dulaꞌ napajëꞌ chi nëꞌëdiꞌ bibiaꞌ yelaꞌ huaca quiaꞌ ladojëꞌ. Pero bablëꞌëcazijëꞌ ca ta biaꞌ. Naꞌ biz̃i baꞌalaꞌcazi bablëꞌëjëꞌ canꞌ babiaꞌ, rudiecazijëꞌ nëꞌëdiꞌ, lëscanꞌ rudierëjëꞌ Xuzaꞌ.
43015025	Pero racan canꞌ ta uzun diꞌidzaꞌ con canꞌ zu lëꞌë guichi ley ga rnën: “Rudiecazijëꞌ nëꞌëdiꞌ, baꞌalaꞌcazi bibi dulaꞌ quiaꞌ de.”
43015026	’Caora guida benꞌ iseꞌelaꞌ tanun quie Xuzaꞌ, naꞌ lëbenꞌ naꞌ gacalënëꞌ leꞌe huez̃elaꞌadyiꞌnëꞌ leꞌe. Naca lëbenꞌ naꞌ Bichi Be quie Xuzaꞌ, benꞌ rnë puro diꞌidzaꞌ li. Huanënëꞌ cule quiaꞌ nëꞌëdiꞌ.
43015027	Lëzi leꞌe huanërële cule nëꞌëdiꞌ danꞌ zulële nëꞌëdiꞌ tzaz̃e desde dza uzulaoro rdaro tuzi.
43016001	’Cabëꞌ diꞌidzaꞌ rniaꞌ leꞌe, biyeyatile danꞌ lëdiꞌidzaꞌ naꞌ gacalën leꞌe ta inaole nëꞌëdiꞌ. Ja benëꞌ rudie nëꞌëdiꞌ
43016002	huebiojëꞌ leꞌe luꞌu ja idaoꞌ sinagoga. Huadyin dza gaquejëꞌ chi mandado quie Diuzi gutijëꞌ leꞌe.
43016003	Canaꞌ huejëꞌ como danꞌ binubëꞌjëꞌ Xuzaꞌ, lëzi binubëꞌjëꞌ nëꞌëdiꞌ.
43016004	Ca diꞌidzaꞌ ni rniaꞌ leꞌe, nacan ta yezaꞌlaꞌadyiꞌle con canꞌ baoniaꞌ leꞌe caora bazaꞌ gaca quiele canꞌ baoniaꞌ. ’Biuniaꞌ leꞌe dzaꞌ naꞌ ca ta rniaꞌ leꞌe naꞌa, como danꞌ nezuliaꞌ leꞌe dza naꞌ.
43016005	Pero baidyin hora yeyaꞌa tzezuliaꞌ benꞌ useꞌelaꞌ nëꞌëdiꞌ. Naꞌ ni tule biunabale nëꞌëdiꞌ ganꞌ yeyaꞌa.
43016006	Pero danꞌ rniaꞌ leꞌe ni, lenaꞌ baraqueyëchiꞌ luꞌu laxtaꞌole.
43016007	Pero rniaꞌ leꞌe ta naca tali. Huaca huen quiele chi yeyaꞌa, porque chi biyeyaꞌa, biguida Bichi Be quie Diuzi ta sulënëꞌ leꞌe gacalënëꞌ leꞌe huez̃elaꞌadyiꞌnëꞌ leꞌe. Chi yeyaꞌa ga zu Xuzaꞌ, huaseꞌelaꞌ Bichi Be quienëꞌ ga zule.
43016008	Cati guida lëbëꞌ uzioñeꞌenëꞌ ja benëꞌ nitaꞌ lao yedyi layu ta inezijëꞌ decazi dulaꞌ xquia quiejëꞌ, lëzi ta inezijëꞌ reꞌen Diuzi tzëri laxtaꞌojëꞌ, lëzirë ta inezijëꞌ huachugobëꞌ Diuzi quiejëꞌ con canꞌ bëjëꞌ.
43016009	Danꞌ biralejëꞌ quiaꞌ, lenaꞌ decazi dulaꞌ xquia quiejëꞌ.
43016010	Nun quie danꞌ yeyaꞌa ga zu Xuzaꞌ, lenaꞌ huanezi ja benꞌ nitaꞌ lao yedyi layu reꞌen Diuzi tzëri laxtaꞌojëꞌ. Naꞌ biz̃i leꞌe, itu chiꞌzi zuliaꞌ leꞌe.
43016011	Naꞌra huanezi ja benëꞌ nitaꞌ lao yedyi layu hue Diuzi juicio quiejëꞌ con cabëꞌ baochugobëꞌ Diuzi quie xanꞌ taxiꞌibiꞌ, benꞌ rnabëꞌ lao benꞌ nitaꞌ lao yedyi layu.
43016012	’Tazë nede ta iniaꞌ leꞌe, pero leꞌe bitzioñeꞌelen naꞌa.
43016013	Cati guida Bichi Be quie Diuzi, benꞌ rnë tali, lëbëꞌ uzioñeꞌenëꞌ leꞌe ta naca tabala quie Diuzi. Quele huananëꞌ ta racazi laꞌadyiꞌnëꞌ, denꞌ tanun quie Diuzi inanë. Uzioñeꞌenëꞌ leꞌe ca ta zaꞌ gaca dza zazaꞌra.
43016014	Huenëꞌ nëꞌëdiꞌ benꞌ zëꞌ. Nezinëꞌ cabëꞌ diꞌidzaꞌ rniaꞌ, uzioñeꞌenëꞌ leꞌe cabëꞌ nacan.
43016015	Yugute ca rna Xuzaꞌ nacan ta inëriaꞌ leꞌe. Lenaꞌ rniaꞌ nezi Bichi Be quie Diuzi cabëꞌ diꞌidzaꞌ rniaꞌ, uzioñeꞌenëꞌ leꞌe cabëꞌ nacan.
43016016	’Biz̃i gaca tu chiꞌzi birlëꞌële nëꞌëdiꞌ, te naꞌ itu chiꞌzi yelëꞌële nëꞌëdiꞌ tatula.
43016017	Naꞌra unë ja benꞌ quie Jesús rëbijëꞌ laguedyijëꞌ: ―¿Ca biz̃i naca diꞌidzaꞌ unëꞌ raꞌo? Unëꞌ gaca tu chiꞌzi birlëꞌëroguëꞌ, te naꞌ nëꞌ itu chiꞌzi hualëꞌëroguëꞌ tatula. Lëzi narëꞌ gaca quienëꞌ canaꞌ danꞌ yeyonëꞌ ganꞌ zu Xuzinëꞌ.
43016018	¿Ca biz̃i naca diꞌidzaꞌ unëꞌ caora unëꞌ: “Gaca tu chiꞌzi”? Birioñeꞌero cabëꞌ diꞌidzaꞌ unëꞌ raꞌo.
43016019	Biz̃i gucabëꞌ Jesús biuyoñeꞌejëꞌ ca diꞌidzaꞌ gudyinëꞌ lejëꞌ. Tanaꞌ unëꞌ rëbinëꞌ lejëꞌ: ―Baonicazaꞌ leꞌe gaca tu chiꞌzi birlëꞌële nëꞌëdiꞌ, te naꞌ itu chiꞌzi yelëꞌële nëꞌëdiꞌ tatula. ¿Lëdiꞌidzaꞌ naꞌ biuyoñeꞌele rnabale laguedyile?
43016020	Tali ca rniaꞌ leꞌe, huaqueyëchiꞌle huabedyile baidyin hora guti ja benëꞌ nëꞌëdiꞌ. Naꞌ biz̃i ja benëꞌ nitaꞌ lao yedyi layu, huedaohuejëꞌ danꞌ gatiaꞌ. Pero baꞌalaꞌcazi huaqueyëchiꞌle tu chiꞌzi, te naꞌ huedaohuele bëꞌ yelëꞌële nëꞌëdiꞌ tatula.
43016021	Tu nigula nuꞌa z̃iꞌine, bëꞌ idyin hora su bdaoꞌ quienëꞌ, redzagalaonëꞌ ta su bdaoꞌ quienëꞌ. Biz̃i caora baozu bdaoꞌ quienëꞌ, hualaꞌadyiꞌnëꞌ ca ta babedzagalaonëꞌ, danꞌ lega redaohuetzeguenëꞌ baozu z̃iꞌinëꞌ byu.
43016022	Lëscanaꞌ nacarë quie leꞌe. Redzagalaole naꞌa, pero cati yeguidaꞌ idenaꞌa leꞌe, lëcanaꞌ lega yedaohuele. Nitu nitu nunura uzu leꞌe bayëchiꞌ tatula.
43016023	’Lëdza naꞌ birabi inabale nëꞌëdiꞌ. Tali ca rniaꞌ leꞌe, guncazi Xuzaꞌ yugulu ca ta inabale lënëꞌ uzëtole laohuaꞌ.
43016024	Desde dza naꞌ binuzëtole laohuaꞌ bi ta rnabale Xuzaꞌ. Ulenaba con canꞌ baoniaꞌ leꞌe. Canaꞌ guncazi Xuzaꞌ leꞌe ca ta inabalenëꞌ tacuenda gaca huen quiele sule dyaꞌa.
43016025	’Diꞌidzaꞌ baoniaꞌ leꞌe nacan diꞌidzaꞌ canezi tzioñeꞌelen. Pero huadyin dza bira iniaꞌ leꞌe diꞌidzaꞌ canezi tzioñeꞌelen, huaniaꞌ leꞌe diꞌidzaꞌ ta tzioñeꞌele labezi inezile quie Xuzaꞌ.
43016026	-
43016027	Lëdza naꞌ uzëtole laohuaꞌ inabale Xuzaꞌ bi ta reꞌenle inabalenëꞌ. Caora naꞌ bira rnaban inabaꞌ Xuzaꞌ gunnëꞌ bi ta reꞌenle. Nedyëꞌëcazi Xuzaꞌ leꞌe. Nedyëꞌënëꞌ leꞌe porque danꞌ nedyëꞌële nëꞌëdiꞌ, ralele danꞌ niaꞌ uzaꞌ ga zu Xuzaꞌ.
43016028	Tali naꞌ uzaꞌ ga zu Xuzaꞌ bidaꞌ lao yedyi layu. Pero naꞌ abdyin hora huezaꞌ lao yedyi layu, yeyaꞌa ga zu Xuzaꞌ tatula.
43016029	Caora naꞌ una ja benꞌ quienëꞌ rëbijëꞌ lëbëꞌ: ―Naꞌra rnëloꞌ diꞌidzaꞌ ta tzioñeꞌendoꞌ labezi, quele diꞌidzaꞌ canezi tzioñeꞌendoꞌ.
43016030	Naꞌra banezindoꞌ luëꞌ nezoꞌ quie lao yugulute. Nica inabandoꞌ luëꞌ banezoꞌ bi ta inabandoꞌ luëꞌ. Quie lenaꞌ banezindoꞌ de que luëꞌ nacoꞌ benꞌ uzaꞌ ga zu Diuzi.
43016031	Biz̃i una Jesús rëbinëꞌ lejëꞌ: ―¿Naꞌra banezile?
43016032	Bagazi idyin hora yedzatzale tziole quie quiele ucaꞌnle nëꞌëdiꞌ tuzaꞌ. Pero bizucazaꞌ tuzaꞌ danꞌ zucazi Xuzaꞌ len nëꞌëdiꞌ.
43016033	Ca diꞌidzaꞌ baoniaꞌ leꞌe nacan ta cuëchin chizi luꞌu guicho laxtaꞌole, lëscanꞌ ta sudyiꞌilëcazile nëꞌëdiꞌ. Yedzagalaole lao yedyi layu niga, pero bidzebile como danꞌ babiaꞌ gan lao xanꞌ taxiꞌibiꞌ, benꞌ rnabëꞌna lao yedyi layu.
43017001	Ude beyudyi una Jesús canaꞌ, pchisa laohuëꞌ unaꞌnëꞌ z̃an guibá unëꞌ: ―Xuzaꞌ, abdyin hora quiaꞌ. Hueloꞌ nëꞌëdiꞌ z̃iꞌiloꞌ benꞌ z̃e con ca ruaꞌ luëꞌ benꞌ z̃e.
43017002	Nëꞌëdiꞌ, z̃iꞌiloꞌ, bapcaꞌnloꞌ lao naꞌa yelaꞌ rnabëꞌ quioꞌ ta inabiꞌa lao yugulu benëꞌ. Canaꞌ huaꞌa ja benꞌ pcaꞌnloꞌ lao naꞌa yelaꞌ neban tuzioli.
43017003	Decazi yelaꞌ neban quiejëꞌ tuzioli tanun quie danꞌ nubëꞌjëꞌ luëꞌ tuzoꞌ nacoꞌ Diuzi. Lëzirë nubëꞌrëjëꞌ nëꞌëdiꞌ, Jesucristo, benꞌ useꞌeloꞌ.
43017004	’Babiaꞌ luëꞌ benꞌ z̃e lao yedyi layu niga. Babzuaꞌ diꞌidzaꞌ quioꞌ, babiaꞌ ca ta useꞌeloꞌ nëꞌëdiꞌ huaꞌ.
43017005	Xuzaꞌ, hueloꞌ nëꞌëdiꞌ benꞌ z̃e caora yeguidaꞌ tatula ganꞌ zuloꞌ cabëꞌ baoꞌ dza naꞌ, baoꞌ nëꞌëdiꞌ benꞌ z̃e tu binecueꞌ yedyi layu.
43017006	’Ca ja benꞌ ulioloꞌ lado ja benꞌ nitaꞌ lao yedyi layu, babzioñeꞌenaꞌjëꞌ ca nacoꞌ. Nacajëꞌ benꞌ quioꞌ. Lëlejëꞌ pcaꞌnloꞌ lao naꞌa, baralejëꞌ diꞌidzaꞌ quioꞌ.
43017007	Banezijëꞌ lao naꞌaloꞌ zaꞌ yugulute ta pcaꞌnloꞌ lao naꞌa.
43017008	Ca naca diꞌidzaꞌ pcaꞌnloꞌ lao naꞌa, barue quiejëꞌn. Banezijëꞌ tali uzaꞌ ga zuloꞌ, baralejëꞌ de que luëꞌ useꞌeloꞌ nëꞌëdiꞌ.
43017009	’Rnabaꞌ cule laoloꞌ por ja benꞌ pcaꞌnloꞌ lao naꞌa, danꞌ nacajëꞌ benꞌ quioꞌ. quele rnabaꞌ por ja benꞌ nitaꞌ lao yedyi layu.
43017010	Yugulu ja benꞌ quiaꞌ, nacarëjëꞌ benꞌ quioꞌ. Lëzirë yugulu ja benꞌ quioꞌ, nacarëjëꞌ benꞌ quiaꞌ. Lëlejëꞌ ruejëꞌ nëꞌëdiꞌ benꞌ z̃e.
43017011	’Ca naca nëꞌëdiꞌ, bira suaꞌ lao yedyi layu niga. Pero lejëꞌ nezujëꞌ lao yedyi layu ni. Biz̃i nëꞌëdiꞌ hueguidaꞌ ganꞌ zuloꞌ. Xuzaꞌ, benꞌ laꞌiya nacoꞌ, conlë yelaꞌ huaca quioꞌ gacalaoꞌ ja benꞌ pcaꞌnloꞌ lao naꞌa tacuenda gacajëꞌ tuzi pensari cabëꞌ nacaliaꞌ luëꞌ tuzi pensari.
43017012	Udapachaꞌa ja benꞌ pcaꞌnloꞌ lao naꞌa dza uzuliaꞌ lejëꞌ lao yedyi layu niga. Conlë yelaꞌ huaca quioꞌ pcuasa pcuiꞌogaꞌjëꞌ, nitujëꞌ biuniti. Tuzi benꞌ uniti unitinëꞌ tacuenda uzun diꞌidzaꞌ ca rnan lëꞌë guichi laꞌiya quioꞌ.
43017013	’Naꞌra hueguidaꞌ ganꞌ zuloꞌ. Pero tu raca nezuaꞌ lao yedyi layu niga, rniaꞌ luëꞌ diꞌidzaꞌ tacuenda yedaohuejëꞌ ca redaohuedaꞌ.
43017014	Bapcaꞌnaꞌ diꞌidzaꞌ quioꞌ lao naꞌajëꞌ. Rudie ja benꞌ nitaꞌ lao yedyi layu lejëꞌ, danꞌ bizulëjëꞌ lejëꞌ tuzi. Nacajëꞌ ca nëꞌëdiꞌ, bizuliaꞌ ja benꞌ nitaꞌ lao yedyi layu tuzi.
43017015	Cala rnabaꞌ ta cuioloꞌjëꞌ lao yedyi layu, rnabaꞌ ta ucuasa ucuiꞌoloꞌjëꞌ ca ta reꞌen xanꞌ taxiꞌibiꞌ huenan quiejëꞌ.
43017016	Ca naca nëꞌëdiꞌ, bizuliaꞌ ja benꞌ nitaꞌ lao yedyi layu tuzi, lëzi canaꞌ nacarë quiejëꞌ, bizulërëjëꞌ ja benꞌ nitaꞌ lao yedyi layu tuzi.
43017017	Udzeꞌloꞌjëꞌ lao naꞌaloꞌ. Uzioñeꞌeloꞌjëꞌ ca naca tabala quioꞌ. Naca diꞌidzaꞌ quioꞌ diꞌidzaꞌ li.
43017018	Como luëꞌ baoseꞌeloꞌ nëꞌëdiꞌ bidaꞌ lado ja benꞌ nitaꞌ lao yedyi layu, lëzirë canaꞌ nëꞌëdiꞌ iseꞌelaꞌjëꞌ lado ja benꞌ nitaꞌ lao yedyi layu.
43017019	Por nun quiejëꞌ babdyiaꞌ cuinaꞌ lao naꞌaloꞌ cuenda udzeꞌloꞌjëꞌ lao naꞌaloꞌ inezijëꞌ ca naca tabala quioꞌ.
43017020	’Quele por tuzi lejëꞌ rnabaꞌ cule, lëscanꞌ rnabaꞌ cule por ja benꞌ zagalera quiaꞌ ga tziojëꞌ tzetixogueꞌjëꞌ diꞌidzaꞌ quioꞌ.
43017021	Rnabaꞌ cule laoloꞌ gacalaoꞌjëꞌ ta initaꞌjëꞌ tuzi tzuꞌulëjëꞌ raꞌo tzaz̃e ca nacalaoꞌ nëꞌëdiꞌ, ca nacaliaꞌ luëꞌ. Canaꞌ reꞌendaꞌ Xuzaꞌ, reꞌendaꞌ initaꞌjëꞌ tuzi tacuenda inezi ja benꞌ nitaꞌ lao yedyi layu de que luëꞌ useꞌeloꞌ nëꞌëdiꞌ.
43017022	Baoyuꞌuliaꞌ lejëꞌ tuzi ca naca luëꞌ zulaoꞌ nëꞌëdiꞌ tuzi tacuenda tzuꞌujëꞌ tuzi pensari cabëꞌ rue raꞌo, yuꞌuro tuzi pensari.
43017023	Tuzi nacaliaꞌ lejëꞌ, lëscanꞌ tuzi nacoꞌ len nëꞌëdiꞌ. Lëcanaꞌ gacarëjëꞌ tuzi, inezi ja benꞌ nitaꞌ lao yedyi layu de que luëꞌ useꞌeloꞌ nëꞌëdiꞌ, nedyëꞌëloꞌjëꞌ cabëꞌ nedyëꞌëloꞌ nëꞌëdiꞌ.
43017024	’Xuzaꞌ, ca ja benꞌ pcaꞌnloꞌ lao naꞌa, reꞌendaꞌ sulëjëꞌ nëꞌëdiꞌ ganꞌ tzesuaꞌ tacuenda ilëꞌëjëꞌ yelaꞌ huaca quiaꞌ benloꞌ nëꞌëdiꞌ nun quie nedyëꞌëloꞌ nëꞌëdiꞌ desde binecueꞌte lao yedyi layu.
43017025	Xuzaꞌ, benꞌ laꞌiya nacoꞌ. Ca naca ja benꞌ nitaꞌ lao yedyi layu, binubëꞌjëꞌ luëꞌ, pero nëꞌëdiꞌ sí, nubëꞌdaꞌ luëꞌ. Ca naca ja benꞌ quiaꞌ, benꞌ nitaꞌlë nëꞌëdiꞌ niga, banezijëꞌ luëꞌ useꞌeloꞌ nëꞌëdiꞌ.
43017026	Babzioñeꞌenaꞌ lejëꞌ ca nacoꞌ. Neruzioñeꞌeraꞌjëꞌ mazara ca nacoꞌ tacuenda idyëꞌëjëꞌ tu itujëꞌ ca nedyëꞌëloꞌ nëꞌëdiꞌ, gacalëjëꞌ nëꞌëdiꞌ tuz̃e.
43018001	Ude beyudyi unë Jesús canaꞌ, uzaꞌnëꞌ ziolënëꞌ ja benꞌ quienëꞌ tzalaꞌ yao Cedrón. Lëganꞌ naꞌ dyiatzegue yaga ganꞌ begaꞌnlënëꞌ ja benꞌ quienëꞌ.
43018002	Lëzi Judas, benꞌ usedyin lëbëꞌ lao naꞌa ja benꞌ guti lëbëꞌ, nubëꞌrënëꞌ ganꞌ, danꞌ riozi rio Jesús lënëꞌ ja benꞌ quienëꞌ ganꞌ.
43018003	Canaꞌ guca uyo Judas yexiꞌnëꞌ ja soldado len ja benꞌ naca xaga idaoꞌ, ja benꞌ useꞌelaꞌ ja xanꞌ pxuzi, len ja benꞌ partido fariseo. Nuꞌajëꞌ espada, nuꞌajëꞌ lámpara, nuꞌajëꞌ yëri yaga, bdyinjëꞌ ganꞌ zë Jesús.
43018004	Como Jesús nezinëꞌ binꞌ gaca quienëꞌ, naꞌra bronëꞌ ganꞌ nitaꞌlënëꞌ ja benꞌ quienëꞌ, unëꞌ rëbinëꞌ ja benꞌ bdyin guxu lëbëꞌ: ―¿Nuz̃i benꞌ reguilole?
43018005	Naꞌra unajëꞌ rëbijëꞌ lëbëꞌ: ―Reguilondoꞌ Jesús, benꞌ yedyi Nazaret. Biz̃i Jesús unëꞌ rëbinëꞌ lejëꞌ: ―Nëꞌëdiꞌ benꞌ reguilole. Lëzi zërë Judas lënëꞌ ja benꞌ bdyin guxu Jesús.
43018006	Naꞌ una Jesús rëbinëꞌ lejëꞌ: “Nëꞌëdiꞌ benꞌ reguilole”, naꞌtera guca bebigaꞌjëꞌ guzu xcuꞌudzula, bguꞌunjëꞌ layu.
43018007	Biz̃i unë Jesús tatula rëbinëꞌ lejëꞌ: ―¿Nuz̃i benꞌ reguilole? Naꞌra unajëꞌ rëbijëꞌ lëbëꞌ: ―Reguilondoꞌ Jesús, benꞌ yedyi Nazaret.
43018008	Biz̃i una Jesús rëbinëꞌ lejëꞌ: ―Baonicazaꞌ leꞌe nëꞌëdiꞌ benꞌ reguilole. Chi reguilole tuzaꞌ nëꞌëdiꞌ, ulesan ja benꞌ niga yeyojëꞌ.
43018009	Una Jesús canꞌ ta uzun diꞌidzaꞌ ca unëꞌ rëbinëꞌ Xuzinëꞌ dza naꞌ: “Ja benꞌ pcaꞌnloꞌ lao naꞌa, nitujëꞌ biuniti.”
43018010	Canaꞌ guca ulio Simón Pedro espada nuꞌanëꞌ udinëꞌn uchuguëꞌ naga yebë benꞌ lao Malco, benꞌ zulao xanꞌ pxuzi.
43018011	Biz̃i una Jesús rëbinëꞌ Pedro: ―Bedzeꞌ espada quioꞌ luꞌu lidyin. ¿Quele binenezoꞌ decazide yedzagalaohuaꞌ ca ta banugun Xuzaꞌ quiaꞌ?
43018012	Naꞌ biz̃i ja soldado, len comandante quiejëꞌ, len ja xaga idaoꞌ, bëxujëꞌ Jesús pquiojëꞌ lëbëꞌ bëjëꞌ lëbëꞌ preso.
43018013	Naꞌra uquiëꞌjëꞌ lëbëꞌ z̃an yuꞌu quie Anás, benꞌ naca benꞌ gula quie Caifás. Lëiza naꞌ naca Caifás pxuzi rnabëꞌra.
43018014	LëCaifás naquëꞌ benꞌ una dza naꞌla: “Nacalan huenla gati tuzi benëꞌ lao laza ja benꞌ yedyi, quele ca ta gati yuguluro.” Canaꞌ unëꞌ dza naꞌla.
43018015	Naꞌ Simón Pedro len itu benꞌ quie Jesús, unaojëꞌ ja benꞌ nequiëꞌ Jesús. Biz̃i benꞌ quie Jesús nubëꞌnëꞌ benꞌ naca xanꞌ pxuzi rnabëꞌra, lenaꞌ uyuꞌulënëꞌ Jesús laliꞌa quie yuꞌu quie xanꞌ pxuzi.
43018016	Biz̃i Pedro begaꞌnnëꞌ ruꞌa yuꞌu quie laliꞌa. Naꞌra lëbenꞌ quie Jesús, benꞌ nubëꞌ pxuzi rnabëꞌra, broguëꞌ ruꞌa yuꞌu, bëꞌlënëꞌ nigula diꞌidzaꞌ, nigula rapa ruꞌa yuꞌu, ta bdzeꞌnëꞌ Pedro luꞌu laliꞌa.
43018017	Naꞌra una nigula naꞌ rëbinëꞌ Pedro: ―¿Quele nacaraoꞌ benꞌ quienëꞌ? Naꞌra una Pedro rëbinëꞌ nigula: ―Binacaꞌ benꞌ quienëꞌ.
43018018	Biz̃i ja benꞌ zulao xanꞌ pxuzi len ja xaga idaoꞌ, ulëchijëꞌ guiꞌ laliꞌa como danꞌ ruen zaga. Unitaꞌjëꞌ ruꞌa guiꞌ ta yedzeꞌejëꞌ. Lëzirë Pedro uzërënëꞌ len lejëꞌ tzaz̃e ruꞌa guiꞌ.
43018019	Biz̃i benꞌ naca pxuzi rnabëꞌra, unabëꞌ Jesús nu benꞌ naca ja benꞌ quienëꞌ, lëzi unabëꞌ bidanꞌ rsëdinëꞌ ja benëꞌ.
43018020	Naꞌra una Jesús rëbinëꞌ lëbëꞌ: ―Biz̃i nëꞌëdiꞌ zaquëꞌlao ja benëꞌ uniaꞌ rusëdiaꞌjëꞌ. Luꞌu idaoꞌ sinagoga, lëzi luꞌu idaoꞌ rnabëꞌra ganꞌ reguꞌudiꞌ yugulu benꞌ Israel, lëganꞌ naꞌ rsëdiaꞌjëꞌ. Bipsëdiaꞌjëꞌ balarazi.
43018021	¿Bixquienꞌ rnaboꞌ nëꞌëdiꞌ bidanꞌ rsëdiaꞌ? Unabacara ja benꞌ babe cabëꞌ baoniaꞌ. Lejëꞌ huanajëꞌ ca diꞌidzaꞌ uniaꞌ. Banezijëꞌ ca diꞌidzaꞌ gudyaꞌjëꞌ.
43018022	Ude beyudyi una Jesús canꞌ, biz̃i udapa tu benꞌ xaga idaoꞌ ruꞌa Jesús, unëꞌ rëbinëꞌ lëbëꞌ: ―¿Bixquienꞌ rëboꞌ pxuzi rnabëꞌra canaꞌ?
43018023	Biz̃i una Jesús rëbinëꞌ lëbëꞌ: ―Chi birniaꞌ diꞌidzaꞌ li, unacara bi diꞌidzaꞌ binacan diꞌidzaꞌ li. Pero chi rniaꞌ diꞌidzaꞌ li, ¿bixquienꞌ udapoꞌ ruꞌa?
43018024	Naꞌra bë Anás mandado uquiëꞌjëꞌ Jesús anerioguëꞌ lao Caifás, benꞌ nacarë pxuzi rnabëꞌra.
43018025	Tu neraca quie Jesús canꞌ, biz̃i Pedro nezënëꞌ ruꞌa guiꞌ ta yedzeꞌenëꞌ. Naꞌra unaba ja benꞌ nitaꞌ ganꞌ zënëꞌ: ―¿Quele nacaraoꞌ luëꞌ benꞌ quie Jesús? Naꞌ biz̃i Pedro unëꞌ rëbinëꞌ lejëꞌ: ―Binacaꞌ benꞌ quienëꞌ.
43018026	Naꞌra unë tu benꞌ zulao xanꞌ pxuzi, benꞌ naca familia quie benꞌ uchugu Pedro nague, rëbinëꞌ Pedro: ―¿Quele blëꞌëdaꞌ luëꞌ zëlaoꞌ Jesús ganꞌ dyia yaga?
43018027	Naꞌra una Pedro rëbinëꞌ lejëꞌ: ―Quele nëꞌëdiꞌ. Ca beyudyi unëꞌ canaꞌ, laoredyite biu tu.
43018028	Naꞌra uquiëꞌjëꞌ Jesús lidyi Caifás ziojëꞌ ga zu palacio ga reꞌ gobierno quiejëꞌ, naꞌ bazaꞌ reniꞌ. Biz̃i ja benꞌ Israel, biuyuꞌujëꞌ luꞌu palacio, danꞌ binaca benꞌ naca gobernador benꞌ Israel. Según naca costumbre quiejëꞌ, raquejëꞌ bineyërijëꞌ lao Diuzi chi tzuꞌujëꞌ luꞌu lidyi benꞌ binaca benꞌ Israel. Nica gacazi gaojëꞌ quie lani pascua len benꞌ binaca benꞌ Israel.
43018029	Tanaꞌ lenaꞌ bro Pilato luꞌu palacio, zionëꞌ ga nitaꞌ ja benëꞌ, unëꞌ rëbinëꞌ lejëꞌ: ―¿Cabiz̃i bë benꞌ niga, naꞌ raolenëꞌ xquia?
43018030	Naꞌra unajëꞌ rëbijëꞌ lëbëꞌ: ―Chanꞌ binaquëꞌ benꞌ rue xquia, bidehuaꞌandoꞌnëꞌ niga.
43018031	Naꞌra una Pilato rëbinëꞌ lejëꞌ: ―Ulequiëꞌ benꞌ niga, ichugobëꞌle ca rna ley quiele leꞌe. Naꞌ biz̃i una ja benꞌ Israel rëbijëꞌ Pilato: ―Binapandoꞌ derecho gutindoꞌ ja benëꞌ.
43018032	Canaꞌ bzun diꞌidzaꞌ ca unë Jesús gaca quienëꞌ gatinëꞌ.
43018033	Naꞌra Pilato beyuꞌunëꞌ luꞌu palacio guz̃inëꞌ Jesús unëꞌ rëbinëꞌ lëbëꞌ: ―¿Nacoꞌ rey quie benꞌ Israel?
43018034	Biz̃i una Jesús rëbinëꞌ lëbëꞌ: ―¿Ta racazi quioꞌ rnaboꞌ nëꞌëdiꞌ, o chi ta reloꞌ ca rna ja benëꞌ?
43018035	Naꞌra una Pilato rëbinëꞌ lëbëꞌ: ―¿Bixquienꞌ raqueloꞌ nacariaꞌ benꞌ Israel? Yaca benꞌ yedyi quioꞌ, len ja xanꞌ pxuzi, lejëꞌ psedyinjëꞌ luëꞌ ganꞌ ni. ¿Cabiz̃i baoꞌ?
43018036	Biz̃i una Jesús rëbinëꞌ lëbëꞌ: ―Nacaꞌ benꞌ rnabëꞌ, pero quele quie lao yedyi layu niga. Chanꞌ nacaꞌ benꞌ rnabëꞌ quie lao yedyi layu niga, huadila ja benꞌ nao nëꞌëdiꞌ len ja benꞌ rudie nëꞌëdiꞌ ta biusedyinjëꞌ nëꞌëdiꞌ lao naꞌa ja benꞌ reꞌen guti nëꞌëdiꞌ. Quie lennaꞌ rniaꞌ binacaꞌ benꞌ rnabëꞌ quie lao yedyi layu niga.
43018037	Naꞌra una Pilato rëbinëꞌ Jesús: ―¿Bi ca naoꞌ? ¿Nacacazoꞌ rey? Biz̃i Jesús unëꞌ rëbinëꞌ lëbëꞌ: ―Nacacazaꞌ rey con canꞌ baonaoꞌ. Para lenaꞌ bidaꞌ gologaꞌ lao yedyi layu ta quixoguiꞌa ja benëꞌ ta naca tabala. Nu ja benꞌ nao tabala rzënagacazijëꞌ ca rniaꞌ.
43018038	Naꞌra una Pilato rëbinëꞌ lëbëꞌ: ―¿Ca bidanꞌ naca tabala? Ude beyudyi pquëpi Pilato Jesús, bero Pilato tatula luꞌu palacio zionëꞌ ga nitaꞌ ja benꞌ Israel unëꞌ rëbinëꞌ lejëꞌ: ―Nëꞌëdiꞌ rniaꞌ leꞌe, nitu xquia binehue benꞌ niga.
43018039	Cabëꞌ leꞌe, de tu costumbre quiele yebiogaꞌ tu benꞌ de luꞌu dyiguiba ca raꞌalaꞌ lani pascua. ¿Biz̃i ca nale? ¿Reꞌenle yebiogaꞌ benꞌ naca rey quiele?
43018040	Naꞌra uredyiyaꞌjëꞌ unëjëꞌ zidzo rëbijëꞌ Pilato: ―Biyebioloꞌ benꞌ naꞌ. Bebio Barrabás. Canaꞌ unajëꞌ rëbijëꞌ Pilato. Naꞌ biz̃i Barrabás naquëꞌ tu benꞌ uban.
43019001	Caora naꞌ bë Pilato mandado udi ja soldado Jesús guidi.
43019002	Lëscanꞌ bzu ja soldado tu coron dyia yëchiꞌ guicho Jesús, bgacojëꞌ lëbëꞌ tu laꞌariꞌ z̃na chula,
43019003	uzëjëꞌ zaquëꞌlao Jesús unajëꞌ rëbijëꞌ lëbëꞌ: ―¡Viva rey quie ja benꞌ Israel! Caora naꞌ udijëꞌ begoro xtalaonëꞌ.
43019004	Naꞌra bro Pilato tatula luꞌu palacio unëꞌ rëbinëꞌ ja benꞌ Israel: ―Ulenaꞌcara, bequiꞌa benꞌ ni sënëꞌ laole ta inezile bibi nitu xquia binehuenëꞌ.
43019005	Biz̃i uliojëꞌ Jesús luꞌu palacio, nezu coron yëchiꞌ guichonëꞌ, nenacorënëꞌ laꞌariꞌ z̃na chula. Naꞌra una Pilato rëbinëꞌ lejëꞌ: ―Ulenaꞌcara bazë benꞌ ni.
43019006	Ca blëꞌë ja xanꞌ pxuzi len ja benꞌ xaga idaoꞌ Jesús, naꞌtera uredyiyaꞌjëꞌ unëjëꞌ zidzo: ―¡Uledaꞌ benꞌ naꞌ lëꞌë yaga cruzo! ¡Uledaꞌ benꞌ naꞌ lëꞌë yaga cruzo! Biz̃i unë Pilato rëbinëꞌ lejëꞌ: ―Ulequiëꞌnëꞌ leꞌe, uledaꞌnëꞌ leꞌe lëꞌë yaga cruzo. Nëꞌëdiꞌ niaꞌ nitu xquia bibi nehuenëꞌ.
43019007	Naꞌra una ja benꞌ Israel rëbijëꞌ Pilato: ―Nëtoꞌ de tu ley quiendoꞌ. Según ca rna ley quiendoꞌ, reyaꞌalaꞌ gati benꞌ niga, danꞌ nëꞌ naquëꞌ z̃iꞌi Diuzi.
43019008	Ca be Pilato canꞌ unajëꞌ, caora naꞌ bdzebinëꞌ mazara.
43019009	Beyuꞌu Pilato luꞌu palacio tatula pquëpinëꞌ Jesús: ―¿Gaz̃i zaoꞌ luëꞌ? Pero Jesús uzënëꞌ chizi, bibequëbinëꞌ.
43019010	Naꞌra una Pilato rëbinëꞌ lëbëꞌ : ―¿Bixquienꞌ birudyiꞌiloꞌ diꞌidzaꞌ? ¿Binezoꞌ nëꞌëdiꞌ de yelaꞌ rnabëꞌ quiaꞌ huaꞌ mandado udaꞌjëꞌ luëꞌ lëꞌë yaga cruzo, o chi usanaꞌ luëꞌ, huaꞌ luëꞌ libre?
43019011	Biz̃i una Jesús rëbinëꞌ lëbëꞌ: ―Bibi yelaꞌ rnabëꞌ quioꞌ luëꞌ de ta ichugubaoꞌ quiaꞌ chanꞌ Diuzi chi bibënnëꞌn luëꞌ. Tanaꞌ lenaꞌ nacara xquia quie benꞌ psedyin nëꞌëdiꞌ laoloꞌ, quele ca luëꞌ.
43019012	Lëhora naꞌ beguilolaꞌadyiꞌ Pilato ta usannëꞌ Jesús, huenëꞌ lëbëꞌ libre. Pero biz̃i ja benꞌ Israel uredyiyaꞌjëꞌ unajëꞌ zidzo: ―Chi usanloꞌnëꞌ huuꞌnëꞌ libre, binacoꞌ amigo quie rey César, benꞌ rnabëꞌra raꞌo. Nu benꞌ ina naquëꞌ rey, lëbenꞌ naꞌ naquëꞌ enemigo quie rey César.
43019013	Biz̃i cati be Pilato bi una ja benëꞌ, naꞌ bënëꞌ mandado bro Jesús luꞌu palacio. Ude naꞌ bebeꞌ Pilato xlatonëꞌ ga rchugobëꞌnëꞌ quie ja benëꞌ. Lëlugar naꞌ neziꞌlaona diꞌidzaꞌ hebreo Gabata, ta inaro xtiꞌidzaꞌro: Layu ga yuꞌu yo lagaꞌ.
43019014	Mero laꞌodza, dza iteyu gaꞌalaꞌ lani pascua, una Pilato rëbinëꞌ ja benꞌ Israel: ―¡Ni bazë rey quiele!
43019015	Biz̃i naꞌ uredyiyaꞌjëꞌ unëjëꞌ zidzo: ―¡Gatigaranëꞌ, gatigaranëꞌ! ¡Uledaꞌ benꞌ naꞌ lëꞌë yaga cruzo! Naꞌra una Pilato rëbinëꞌ lejëꞌ: ―¿Bixquienꞌ reꞌenle udaꞌndoꞌ rey quiele lëꞌë yaga cruzo? Pero biz̃i ja xanꞌ pxuzi, unajëꞌ rëbijëꞌ Pilato: ―Tuzi César naquëꞌ rey quiero. Nunura benꞌ tula zu naca rey quiero.
43019016	Ude naꞌ psedyin Pilato Jesús lao naꞌajëꞌ ta udaꞌjëꞌ lëbëꞌ lëꞌë yaga cruzo, naꞌ uquiëꞌjëꞌ lëbëꞌ.
43019017	Lëcanaꞌ guca ziolëjëꞌ Jesús banuꞌanëꞌ tuzëꞌ yaga cruzo, bdyinjëꞌ ganꞌ neziꞌlaona diꞌidzaꞌ hebreo Gólgota, ta inaro xtiꞌidzaꞌro: Chita guicho benꞌ huati.
43019018	Lëganꞌ naꞌ bdaꞌjëꞌ Jesús lëꞌë yaga cruzo. Bdaꞌjëꞌ ichopa benëꞌ tzalaꞌ huio cuëta lëꞌë Jesús.
43019019	Bë Pilato mandado bdyiajëꞌ letra guicho cruzo rnën cani: “Jesús, benꞌ yedyi Nazaret, benꞌ naca rey quie ja benꞌ Israel.”
43019020	Naꞌra ja benꞌ zë, ja benꞌ Israel blabajëꞌ letra, danꞌ nacan gaꞌalaꞌ ga reꞌ ciudad Jerusalén. Lao tzona cueꞌ diꞌidzaꞌ bdyiajëꞌ letra. Bdyiajëꞌ letra hebreo, len letra griego, len letra latín.
43019021	Tanaꞌ lennaꞌ una ja benꞌ xanꞌ pxuzi rëbijëꞌ Pilato: ―Biudyiale letra rnën “Benꞌ naca rey quie ja benꞌ Israel.” Mejorla udyiale letra inën “Benꞌ una nacaꞌ rey quie ja benꞌ Israel.”
43019022	Naꞌra una Pilato rëbinëꞌ lejëꞌ: ―Ca letra babdyiaꞌ, yegaꞌnnan canaꞌ.
43019023	Ude beyudyi bdaꞌ ja soldado Jesús lëꞌë yaga cruzo, uz̃iꞌjëꞌ z̃abanëꞌ bëꞌjëꞌ laze lao tapajëꞌ. Uz̃iꞌrëjëꞌ capa quienëꞌ. Nacan de tu dibazi, binacan de chopa yoꞌo.
43019024	Danꞌ nacan de tu dibazi, lenaꞌ una ja soldado: ―Bichezaron. Mejorla huero tu suerte ta ineziro nularo gaca quie len. Canaꞌ guca bzun diꞌidzaꞌ ca rnën lëꞌë guichi quie Diuzi ga rnan: “Bëꞌjëꞌ laze z̃abaꞌ, uziꞌjëꞌn. Bëjëꞌ suerte quien.” Canaꞌ bë ja soldado.
43019025	Bago ga zu cruzo ga daꞌ Jesús, lëganꞌ naꞌ zë z̃nëꞌë, len z̃ila z̃nëꞌë, len María z̃gula Cleofas, lërë María Magdalena.
43019026	Naꞌra blëꞌë Jesús zë z̃nëꞌë bago len tu benꞌ quienëꞌ, benꞌ nedyëꞌënëꞌ. Naꞌ canaꞌ unëꞌ rëbinëꞌ z̃nëꞌë: ―Z̃naꞌa, naꞌ zë z̃iꞌiloꞌ.
43019027	Lëzirë unërënëꞌ benꞌ quienëꞌ: ―Naꞌ zë z̃naꞌloꞌ. Canaꞌ guca bequiëꞌ benꞌ quienëꞌ z̃nëꞌë z̃an yuꞌu quiëꞌ.
43019028	Biz̃i banezi Jesús babzunëꞌ yugulute diꞌidzaꞌ ca guꞌun Xuzinëꞌ Diuzi. Naꞌra tacuenda zuran diꞌidzaꞌ ca rnën lëꞌë guichi quie Diuzi, lenaꞌ unëꞌ: ―Barbiledaꞌ.
43019029	Lëganꞌ naꞌ zu tu yesoꞌ yudzo vino banacan zi. Uz̃iꞌjëꞌ tu ta naca yunꞌ rzupiꞌ vino, bzujëꞌn lao yaga, blaꞌojëꞌn vino banacan zi. Ude naꞌ bzujëꞌn ruꞌa Jesús.
43019030	Biz̃i caora bzujëꞌn ruꞌa Jesús uzupinëꞌn, caora naꞌ unëꞌ: ―Babeyudyite bzun diꞌidzaꞌ. Ca beyudyi unëꞌ canaꞌ, bzëtaꞌ guichonëꞌ gutinëꞌ.
43019031	Biz̃i dza naꞌ nacan dza iteyu gaꞌalaꞌ lani pascua. Lenaꞌ biguꞌun ja benꞌ Israel yegaꞌn benëꞌ lëꞌë yaga cruzo, danꞌ dza iteyu gaꞌalaꞌ lani, nacan dza z̃e quie lani. Tanaꞌ lenaꞌ unabajëꞌ tu cule lao Pilato chi bihuenëꞌ mandado ta quitzu ja soldado chita niꞌa ja benꞌ daꞌ lëꞌë yaga cruzo, naꞌ yegubajëꞌ lejëꞌ ganꞌ daꞌjëꞌ.
43019032	Canaꞌ uyo ja soldado uditzujëꞌ chita niꞌa ja benꞌ udaꞌ lëꞌë yaga cruzo cuëta lëꞌë Jesús.
43019033	Ca bdyinjëꞌ cuëta lëꞌë Jesús, blëꞌëjëꞌ bagutinëꞌ. Tanaꞌ lenaꞌ bira uditzujëꞌ chita niꞌanëꞌ.
43019034	Pero tu soldado udyibinëꞌ lanza ruꞌachuꞌu Jesús. Caora naꞌ blato ren len nisa ganꞌ udyibi soldado lanza.
43019035	Nëꞌëdiꞌ, Juan, blëꞌëdaꞌ canꞌ bëjëꞌ quienëꞌ. Nacaꞌ testigo cabëꞌ blëꞌëdaꞌ. Nacan tabala cabëꞌ rniaꞌ quienëꞌ tacuenda galele quienëꞌ inaole xnezëꞌ.
43019036	Tanaꞌ lenaꞌ guca quienëꞌ ta bzun diꞌidzaꞌ con ca rnan lëꞌë guichi quie Diuzi ganꞌ rnan: “Biquitzujëꞌ ni tu chita quienëꞌ.”
43019037	Lëzi zurë itu diꞌidzaꞌ lëꞌë guichi laꞌiya quie Diuzi ga rnan: “Hualëꞌë ja benꞌ bdyibi lanza ruꞌachuꞌuhue lëbëꞌ.”
43019038	Ude beyudyi guca canꞌ, unaba tu benꞌ lao José, benꞌ yedyi Arimatea, chi bihueꞌ Pilato lato ta yeyuꞌanëꞌ cuerpo quie Jesús. Naca José benꞌ unao Jesús, pero negachiꞌzi, danꞌ rdzebinëꞌ quie ja benꞌ rnabëꞌ. Naꞌ biz̃i Pilato bëꞌnëꞌ lato uyo José ta beyuꞌanëꞌ cuerpo quie Jesús.
43019039	Lëzirë bdyin Nicodemo, benꞌ uyo rtzeꞌ yegueꞌlë Jesús diꞌidzaꞌ dza naꞌla. Bdyinnëꞌ nuꞌë galobechi kilo aceite mirra nequixin itu ta lao áloes ta rlaꞌ z̃ixi z̃eo.
43019040	Caora naꞌ beziꞌjëꞌ cuerpo quie Jesús, ptubijëꞌ lëbëꞌ laꞌariꞌ ta laꞌo aceite rlaꞌ z̃ixi z̃eo, según ca naca costumbre quie ja benꞌ Israel rcachiꞌjëꞌ benꞌ huati.
43019041	Biz̃i gaꞌalaꞌ ganꞌ bdaꞌjëꞌ Jesús lëꞌë yaga cruzo, lëganꞌ naꞌ de tu lao lato ga dyia ja yaga. Biz̃i lao lato naꞌ, zu tu yo beló cubi ga nitu ja benꞌ huati binecachiꞌjëꞌ ganꞌ.
43019042	Biz̃i luꞌu beló cubi naꞌ, pcachiꞌjëꞌ Jesús danꞌ zun gaꞌalaꞌ baruen bago dza huezilaꞌadyiꞌ.
43020001	Biz̃i bala dza domingo nernaꞌ chula, uz̃iꞌ María Magdalena zionëꞌ ganꞌ zu beló yo ganꞌ pcachiꞌjëꞌ Jesús. Naꞌra blëꞌënëꞌ bira daꞌ yo lagaꞌ ta bdaꞌjëꞌ ruꞌa beló yo ganꞌ pcachiꞌjëꞌ Jesús.
43020002	Caora naꞌ taria zaꞌ María ga zuaꞌ nëꞌëdiꞌ, benꞌ nedyëꞌë Jesús, zëliaꞌ Simón Pedro, ta unëꞌ nëtoꞌ unëꞌ: ―Babiꞌajëꞌ cuerpo quie Señor quiero. Bineziro ga yehuaꞌajëꞌ lëbëꞌ.
43020003	Naꞌra uzaꞌliaꞌ Pedro ziondoꞌ yenaꞌndoꞌ ganꞌ pcachiꞌjëꞌ lëbëꞌ.
43020004	Brondoꞌ rupandoꞌ ziondoꞌ tzaz̃e. Biz̃i nëꞌëdiꞌ udyialaoraꞌ bdyinnezaꞌ ganꞌ ca Pedro.
43020005	Biz̃i byëchogaꞌ blëꞌëdaꞌ ganꞌ reꞌ laꞌariꞌ ptubijëꞌ lëbëꞌ, pero biuyuꞌa luꞌu beló.
43020006	Biz̃i ca blaꞌ Simón Pedro, uyuꞌunëꞌ luꞌu beló yo, blëꞌërënëꞌ reꞌ laꞌariꞌ ptubijëꞌ lëbëꞌ ganꞌ.
43020007	Lëzirë blëꞌërënëꞌ reꞌ squiela laꞌariꞌ bdzeꞌjëꞌ guichonëꞌ. Blëꞌënëꞌ nedubin, bireꞌn tuzi len laꞌariꞌ ptubijëꞌ lëbëꞌ.
43020008	Naꞌra uyuꞌuriaꞌ nëꞌëdiꞌ luꞌu beló, blëꞌëdaꞌ canꞌ naca reꞌ ja laꞌariꞌ, guledaꞌ tabala beban Jesús.
43020009	Biz̃i binegalendoꞌ ca rnan lëꞌë guichi laꞌiya quie Diuzi ganꞌ rnan de que baꞌalaꞌcazi gati Jesús, huebancazinëꞌ.
43020010	Naꞌra beziꞌndoꞌ zeyondoꞌ z̃an yuꞌu quiendoꞌ.
43020011	Biz̃i begaꞌn María rbedyinëꞌ zënëꞌ ruꞌa beló yo. Du rbedyinëꞌ bzëtaꞌ guichonëꞌ rnëꞌë luꞌu beló.
43020012	Naꞌra blëꞌënëꞌ chopa ángel nacojëꞌ laꞌariꞌ bezëri. Reꞌjëꞌ ganꞌ udixujëꞌ cuerpo quie Jesús, tunëꞌ zaquëꞌ xquichonëꞌ, ituëꞌ zaquëꞌ z̃niꞌanëꞌ.
43020013	Naꞌra una ja ángel rëbijëꞌ María: ―Nigula, ¿bixquienꞌ rbedyoꞌ? Naꞌra bequëbinëꞌ rëbinëꞌ lejëꞌ: ―Danꞌ babiꞌajëꞌ Señor quiendoꞌ. Binezindoꞌ ganꞌ yehuaꞌajëꞌ lëbëꞌ.
43020014	Tu beyudyizi unëꞌ canꞌ, cati beyëchoguëꞌ rnëꞌë Jesús naꞌ zë ganꞌ. Pero bibezaquenëꞌ chi Jesús naꞌ.
43020015	Caora naꞌ una Jesús rëbinëꞌ lëbëꞌ: ―Nigula, ¿bixquienꞌ rbedyoꞌ? ¿Nuz̃i reguiloloꞌ? Biz̃i María raquenëꞌ chi benꞌ rapa ganꞌ dyia ja yaga. Naꞌra unëꞌ rëbinëꞌ lëbëꞌ: ―Señor, chi luëꞌ biꞌaloꞌ cuerpo, una nëꞌëdiꞌ ganꞌ yehuaꞌaloꞌnëꞌ ta cuenda tzaꞌ tzez̃iꞌanëꞌ yeyuꞌanëꞌ.
43020016	Naꞌra una Jesús rëbinëꞌ lëbëꞌ: ―¡María! Naꞌ biz̃i lëbëꞌ, beyalëꞌ unëꞌ rëbinëꞌ Jesús diꞌidzaꞌ hebreo: ―¡Raboni! ―ta inaro xtiꞌidzaꞌro: Maestro.
43020017	Naꞌ una Jesús rëbinëꞌ lëbëꞌ: ―Biudaꞌloꞌ naoꞌ nëꞌëdiꞌ, danꞌ bineyaꞌa guibá ganꞌ zu Xuzaꞌ. Ta reꞌendaꞌ iniaꞌ luëꞌ, beyo ganꞌ nitaꞌ ja benꞌ bichaꞌ, benꞌ rnao nëꞌëdiꞌ, yëboꞌjëꞌ nëꞌëdiꞌ hueyaꞌa guibá ga zu Xuziro, benꞌ naca Diuzi quiero.
43020018	Biz̃i María Magdalena uyonëꞌ yetixogueꞌnëꞌ ja benꞌ quie Jesús de que bablëꞌënëꞌ Señor quiero. Unëꞌ udixogueꞌnëꞌ lejëꞌ ca diꞌidzaꞌ gudyi Jesús lëbëꞌ.
43020019	Lëdza naꞌ, dza domingo rtzeꞌ, beguꞌudiꞌ ja benꞌ quie Jesús tu luꞌu yuꞌu neyeyo, danꞌ rdzebijëꞌ quie ja benꞌ rnabëꞌ. Biz̃i uyuꞌu Jesús yatilalaohuëꞌ lejëꞌ unëꞌ rëbinëꞌ lejëꞌ: ―Cueꞌ chizi luꞌu laxtaꞌole.
43020020	Ude beyudyi unëꞌ canꞌ, bluꞌenëꞌ ja benꞌ naꞌ naꞌanëꞌ len ruꞌachuꞌunnëꞌ. Lega redaohuejëꞌ blëꞌëjëꞌ lëbëꞌ.
43020021	Naꞌra una Jesús tatula rëbinëꞌ lejëꞌ: ―Cueꞌ chizi luꞌu laxtaꞌole. Cabëꞌ baoseꞌelaꞌ Xuzaꞌ nëꞌëdiꞌ babzuaꞌ diꞌidzaꞌ quienëꞌ, lëcanaꞌ nëꞌëdiꞌ iseꞌelaꞌ leꞌe ta uzule diꞌidzaꞌ quiaꞌ.
43020022	Naꞌra blubëꞌ laojëꞌ, unëꞌ rëbinëꞌ lejëꞌ: ―Tzuꞌu luꞌu laxtaꞌole Bichi Be quie Diuzi.
43020023	Nu ja benꞌ bë xquia yeziꞌz̃ele quie, bira inao xquia quiejëꞌ lejëꞌ babez̃inan. Lëzirë nu ja benꞌ biyeziꞌz̃ele quie, naocazi xquia quiejëꞌ lejëꞌ biguez̃inan.
43020024	Naꞌ Tomás, nacarënëꞌ benꞌ quie Jesús lao chipchopajëꞌ, naquëꞌ benꞌ uxubajëꞌ laohue benꞌ guidiꞌ, naꞌ biuzunëꞌ caora uyo Jesús tanëro yenaꞌnëꞌ ja benꞌ quienëꞌ.
43020025	Lëlenaꞌ ja benꞌ laguedyinëꞌ, ja benꞌ quie Jesús, unajëꞌ rëbijëꞌ lëbëꞌ: ―Bablëꞌëndoꞌ Señor quiero. Naꞌra una Tomás rëbinëꞌ lejëꞌ: ―Bigaledaꞌ babebannëꞌ chi biilëꞌëdaꞌ naꞌanëꞌ ganꞌ guca hueꞌ, naꞌ uquiaꞌ z̃biaꞌ ganꞌ udijëꞌ bdido, lëscanꞌ uquiaꞌ tacaꞌ ruꞌachuꞌunnëꞌ ganꞌ udyibijëꞌ lanza.
43020026	Guca lao xuna dza, cati beguꞌudiꞌ ja benꞌ quie Jesús tu luꞌu yuꞌu tatula. Naꞌ zurë Tomás len lejëꞌ. Baꞌalaꞌcazi neyeyo ruꞌa yuꞌu, uyuꞌu Jesús luꞌu yuꞌu yasënëꞌ gatzo laꞌo ganꞌ nitaꞌjëꞌ. Unëꞌ rëbinëꞌ lejëꞌ tatula: ―Cueꞌ chizi luꞌu laxtaꞌole.
43020027	Naꞌra unëꞌ rëbinëꞌ Tomás: ―Unaꞌ luꞌu tacaꞌ, naꞌ pqui z̃beloꞌ ni. Lëscanꞌ bli naꞌaloꞌ, pqui tacoꞌ luꞌu ruꞌaxchuꞌa. Bira gacoꞌ benꞌ birale, pero gule babebanaꞌ.
43020028	Naꞌra una Tomás rëbinëꞌ lëbëꞌ: ―Nacoꞌ Señor quiaꞌ, nacoꞌ Diuzi quiaꞌ.
43020029	Biz̃i una Jesús rëbinëꞌ lëbëꞌ: ―Tomás, danꞌ bablëꞌëloꞌ nëꞌëdiꞌ, quie lenaꞌ baguleloꞌ. Yedaohuecazi ja benꞌ rale quiaꞌ, baꞌalaꞌcazi binelëꞌëjëꞌ nëꞌëdiꞌ.
43020030	Bëra Jesús yelaꞌ huaca tula lao ja benꞌ quienëꞌ, pero birguixogueꞌn lëꞌë guichi ni yugulu yelaꞌ huaca bënëꞌ.
43020031	Babzuaꞌ diꞌidzaꞌ ni lëꞌë guichi ta rguixogueꞌn ca bë Jesús tacuenda galele quienëꞌ naquëꞌ Cristo, z̃iꞌi Diuzi, naꞌ gataꞌ yelaꞌ neban tuzioli quiele.
43021001	Ude beyudyi bë Jesús canꞌ, ptilalaohuëꞌ tatula ja benꞌ quienëꞌ ruꞌa lagun Tiberias. Ni ruꞌen diꞌidzaꞌ ca bë Jesús ptilalaonëꞌ ja benꞌ quienëꞌ.
43021002	Lëdza naꞌ zë Simón Pedro tzaz̃e len Tomás, benꞌ nexubajëꞌ laohue benꞌ guidiꞌ, len Natanael, benꞌ yedyi Caná quie estado Galilea, len ja z̃iꞌi Zebedeo, len ichopa ja benꞌ quie Jesús.
43021003	Biz̃i una Simón Pedro rëbinëꞌ lejëꞌ: ―Huayaꞌa tzexiaꞌ bela. Biz̃i unajëꞌ rëbijëꞌ lëbëꞌ: ―Lëzi nëtoꞌ huazaꞌrëndoꞌ len luëꞌ. Naꞌra uyuꞌujëꞌ luꞌu barco ziojëꞌ lao nisa. Bedu yela rdajëꞌ lao nisa, pero nitu bela nunu uz̃ejëꞌ.
43021004	Bazaꞌ tzeniꞌ bdyin Jesús zënëꞌ ruꞌa lagun. Pero biz̃i ja benꞌ quienëꞌ, reꞌjëꞌ luꞌu barco, bibezaquejëꞌ chi lëbëꞌn.
43021005	Naꞌra una Jesús rëbinëꞌ lejëꞌ: ―Bichaꞌ, ¿babële gan bela gaoro? Biz̃i unajëꞌ rëbijëꞌ lëbëꞌ: ―Ni tubaꞌ binehuendoꞌ gan.
43021006	Naꞌra una Jesús rëbinëꞌ lejëꞌ: ―Uledzeꞌ du yëxo quiele zaquëꞌ yebë ganꞌ nitaꞌle luꞌu barco ta tzuꞌu bela. Naꞌra bëjëꞌ cabëꞌ una Jesús bdzeꞌjëꞌ du yëxo luꞌu nisa. Caora naꞌ bedzaꞌten uyuꞌun bela zë gula, bira uzuejëꞌ yebiojëꞌ du yëxo.
43021007	Biz̃i una tu benꞌ quie Jesús, benꞌ nedyëꞌë, Jesús rëbinëꞌ Pedro: ―Señor quiero benꞌ naꞌ. Naꞌra como danꞌ nelëcho z̃aba Pedro reꞌnëꞌ luꞌu barco, ca benëꞌ ca uniaꞌ, labeyacotenëꞌ z̃abëꞌ laohue, udaꞌnëꞌ luꞌu nisa ta yedyinnëꞌ ganꞌ zë Jesús.
43021008	Naꞌra ja los demás benꞌ begaꞌn luꞌu barco, psaꞌjëꞌ barco ta yedyinjëꞌ layu bidyi. Tzegubajëꞌ du yëxo nedzaꞌten bela como danꞌ nerdziogue itu gayuhua metrozi ta yedyinjëꞌ layu bidyi.
43021009	Caora bedyinjëꞌ layu bidyi, brojëꞌ barco blëꞌëjëꞌ reꞌ baoꞌ guiꞌ z̃uban tu bela. Lëzi derë yëta xtila ganꞌ.
43021010	Naꞌra una Jesús rëbinëꞌ lejëꞌ: ―Uletzexiꞌ tu chopa bela baoz̃ele bachi.
43021011	Biz̃i beyuꞌu Simón Pedro luꞌu barco, tzegubanëꞌ du yëxo ganꞌ yuꞌu ja bela. Nedzaꞌten tu gayuhua yugatzo tzona bela yela. Baꞌalaꞌcazi bedzaꞌten bela, biurugon.
43021012	Biz̃i una Jesús rëbinëꞌ lejëꞌ: ―Uleda gaole rzila. Naꞌra lejëꞌ nitujëꞌ bibeyaz̃ojëꞌ inabajëꞌ nu naquëꞌ danꞌ babezaquejëꞌ lëbëꞌ naquëꞌ Señor quiero.
43021013	Naꞌra ubigaꞌ Jesús ganꞌ nitaꞌjëꞌ, uz̃iꞌnëꞌ yëta xtila len bela bëꞌnëꞌn lejëꞌ.
43021014	Canaꞌ guca lao tzona lasa ptilalao Jesús ja benꞌ quienëꞌ ude beyudyi gutinëꞌ bebannëꞌ.
43021015	Ude beyudyi udaojëꞌ rzila, una Jesús rëbinëꞌ Simón Pedro: ―Simón, z̃iꞌi Jonás, ¿nedyëꞌëroꞌ nëꞌëdiꞌ ca nedyëꞌëloꞌ nutezi benꞌ tula? Naꞌra una Pedro rëbinëꞌ lëbëꞌ: ―Señor, luëꞌ nezoꞌ nedyëꞌëdaꞌ luëꞌ. Biz̃i una Jesús rëbinëꞌ Pedro: ―Reꞌendaꞌ uzioñeꞌeloꞌ ja benꞌ barale quiaꞌ. Nacajëꞌ ca quie becoꞌ z̃iꞌilaꞌ quiaꞌ.
43021016	Naꞌ taorupe una Jesús rëbinëꞌ Pedro: ―Simón, z̃iꞌi Jonás, ¿nedyëꞌëloꞌ nëꞌëdiꞌ? Naꞌra una Pedro rëbinëꞌ lëbëꞌ: ―Señor, luëꞌ nezoꞌ nedyëꞌëcazaꞌ luëꞌ. Biz̃i una Jesús tatula rëbinëꞌ Pedro: ―Reꞌendaꞌ uzioñeꞌeloꞌ ja benꞌ barale quiaꞌ. Nacajëꞌ ca quie becoꞌ z̃iꞌilaꞌ quiaꞌ.
43021017	Naꞌ ta uyune unaba Jesús Pedro rëbinëꞌ lëbëꞌ: ―Simón, z̃iꞌi Jonás, ¿nedyëꞌëcazoꞌ nëꞌëdiꞌ? Biz̃i Pedro begaꞌnnëꞌ gucayëchiꞌnëꞌ, danꞌ unaba Jesús lëbëꞌ lao yuna lasa chi nedyëꞌënëꞌ lëbëꞌ. Naꞌra unëꞌ rëbinëꞌ Jesús: ―Señor, luëꞌ banezoꞌ yugulute, banezoꞌ nedyëꞌëcazidaꞌ luëꞌ. Naꞌra una Jesús tatula rëbinëꞌ Pedro: ―Reꞌendaꞌ uzioñeꞌeloꞌ ja benꞌ barale quiaꞌ. Nacajëꞌ ca quie becoꞌ z̃iꞌilaꞌ quiaꞌ.
43021018	Tali ca rniaꞌ luëꞌ, cati gucoꞌ biꞌ ruꞌabe, cuinzoꞌ gucoloꞌ z̃aboꞌ uyoloꞌ con ga reꞌenloꞌ, pero cati gacoꞌ benꞌ gula, hualiloꞌ naꞌaloꞌ tacuenda ugaco benꞌ tula luëꞌ z̃aboꞌ ta tzehuaꞌajëꞌ luëꞌ con ga bireꞌenloꞌ tzioloꞌ.
43021019	Una Jesús canꞌ tacuenda ineziro ca hue Pedro huenëꞌ Diuzi benꞌ z̃e hora gatinëꞌ. Ude beyudyi unë Jesús canꞌ, naꞌ unëꞌ rëbinëꞌ Pedro: ―Unao nëꞌëdiꞌ.
43021020	Ca beyëcho Pedro, blëꞌënëꞌ nëꞌëdiꞌ zaꞌ naohuaꞌ lejëꞌ. Nedyëꞌëtzegue Jesús nëꞌëdiꞌ. Naꞌ uriꞌa cuëta lëꞌë Jesús caora udaondoꞌ rtzeꞌ dza naꞌ. Caora naꞌ unabaꞌ rëpaꞌnëꞌ: “Señor, ¿ca nuz̃i usedyin luëꞌ lao ja benꞌ reꞌen guti luëꞌ?”
43021021	Caora blëꞌë Pedro nëꞌëdiꞌ, unëꞌ rëbinëꞌ Jesús: ―Señor, ¿cabiz̃i gaca quie benꞌ niga?
43021022	Naꞌra una Jesús rëbinëꞌ Pedro: ―Chi reꞌendaꞌ sura benꞌ niga zidza hasta que bëꞌ yeguidaꞌ tatula, ¿biz̃cuenda quioꞌ luëꞌ rnaboꞌ nëꞌëdiꞌ? Pero luëꞌ, unao nëꞌëdiꞌ.
43021023	Canaꞌ guca bro diꞌidzaꞌ lado ja benꞌ barale quie Jesús cabëꞌ gaca quiaꞌ bigatiaꞌ. Pero quele canaꞌ una Jesús, sino que unëꞌ: “Chi reꞌendaꞌ sura benꞌ niga zidza, hasta que bëꞌ yeguidaꞌ tatula, ¿biz̃cuenda quioꞌ luëꞌ rnaboꞌ nëꞌëdiꞌ?” Canaꞌ una Jesús rëbinëꞌ Pedro.
43021024	Nëꞌëdiꞌ, benꞌ quie Jesús, bzuaꞌ diꞌidzaꞌ ni lëꞌë guichi. Blëꞌëdaꞌ nacaꞌ testigo cabëꞌ guca quie Jesús. Banezile nacan tali canꞌ baoniaꞌ.
43021025	Lëzi dera ta bë Jesús. Chanꞌ uzuro lëꞌë guichi yugulute ta bë Jesús, bigaque lao yedyi layu gataꞌ libro ga ruꞌen diꞌidzaꞌ ta bë Jesús. Amén.
44001001	Teófilo, benꞌ nadyeꞌedaꞌ lëꞌë guichi biaꞌ tanëro, rguixogueꞌn quie Jesús yugulu cabëꞌ bënëꞌ len yugulu cabëꞌ psëdinëꞌ ja benëꞌ desde dza uzulaonëꞌ rusëdinëꞌ benëꞌ
44001002	hasta dza beyëpinëꞌ ladza. Pero zayeyëpinëꞌ ladza, ulionëꞌ lao chipchopa benꞌ quienëꞌ. Caora naꞌ lao naꞌa Bichi Be quie Diuzi unëꞌ gudyinëꞌ lejëꞌ binꞌ huejëꞌ.
44001003	Ude beyudyi agutinëꞌ bebannëꞌ, caora naꞌ zionëꞌ ptilëꞌ ja benꞌ quienëꞌ, uzulënëꞌ lejëꞌ lao chopa galo dza ta inezijëꞌ tabala bebannëꞌ. Lëscanꞌ unëꞌ rëbinëꞌ lejëꞌ ca rna Diuzi rnabëꞌnëꞌ.
44001004	Tu binezaꞌnëꞌ gueyepinëꞌ guibá unëꞌ gudyinëꞌ lejëꞌ ta biyezaꞌjëꞌ ciudad Jerusalén. Naꞌra unëꞌ rëbinëꞌ lejëꞌ: ―Nizi cuezale gaca quiele ca una Xuzaꞌ huenëꞌ quiele
44001005	según cabëꞌ agudyaꞌ leꞌe. Naꞌ tali naꞌ bëꞌ Juan laole conlë nisa, pero netzaꞌla ca hue Diuzi quiele, iseꞌelëꞌ Bichi Be quienëꞌ ta tzuꞌunëꞌ laxtaꞌole ichopa tzona dza.
44001006	Naꞌra cati bdyin dza, bedupa benꞌ quie Jesús tatula bëꞌlëjëꞌ lëbëꞌ diꞌidzaꞌ: ―¿Señor, rnabandoꞌ luëꞌ chi babdyin hora huuꞌ mandado yenabëꞌro lao yedyi quiero tatula como unabëꞌ xuzixtaꞌoro dza naꞌte?
44001007	Naꞌra bequëbi Jesús unëꞌ rëbinëꞌ lejëꞌ: ―Binacan quiele inezile bi hora, bi tiempo, hue Xuziro Diuzi bi reꞌennëꞌ huenëꞌ, porque tuzi Diuzi de yelaꞌ rnabëꞌ quienëꞌ bi reꞌennëꞌ huenëꞌ.
44001008	Pero leꞌe, caora baoyuꞌu Bichi Be quie Diuzi luꞌu guicho laxtaꞌole, canaꞌ gataꞌ quiele yelaꞌ huaca quie Diuzi. Ude naꞌ tziole tzetixogueꞌle ja benëꞌ cabëꞌ biaꞌ cabëꞌ uniaꞌ. Tanëro tziole ciudad Jerusalén. Naꞌ tziorële estado Judea len estado Samaria. Naꞌtera hasta duz̃e yedyi layu tziole.
44001009	Ude beyudyi unëꞌ canaꞌ, tu nernaꞌjëꞌ lëbëꞌ, beyëpi Jesús ladza, bdubi beo lëbëꞌ, bira blëꞌëjëꞌ lëbëꞌ.
44001010	Nernaꞌjëꞌ ladza ga zio Jesús, caora labdyinte chopa ángel nacojëꞌ laꞌariꞌ bezëri.
44001011	Naꞌra unajëꞌ rëbijëꞌ benꞌ quie Jesús: ―¡Benꞌ Galilea! ¿Bixquienꞌ rebanle rnaꞌle ladza ganꞌ zeyo Jesús guibá? Rnandoꞌ leꞌe cabëꞌ blëꞌële beyëpinëꞌ ladza zeyonëꞌ guibá, canaꞌ yeguidanëꞌ lao yedyi layu tatula.
44001012	Naꞌra uzaꞌjëꞌ yaꞌa Olivos bdyinjëꞌ ciudad Jerusalén. Biz̃i yaꞌa ga uzaꞌjëꞌ nacan gaꞌalaꞌ para idyinjëꞌ ciudad Jerusalén. Bigucan gatzo legua.
44001013	Naꞌ cati bdyinjëꞌ ciudad Jerusalén, bdyinjëꞌ ga reꞌ tu yuꞌu chopa xcuia, urëjëꞌ ga nacan lao chopa xcuia naꞌ. Entre lejëꞌ laojëꞌ Pedro, len Juan, len Santiago, len Andrés, len Felipe, len Tomás, len Bartolomé, len Mateo, len Santiago z̃iꞌi Alfeo, len Simón benꞌ partido cananista, len Judas z̃iꞌi Santiago.
44001014	Yugu dza bedupalëjëꞌ María, z̃naꞌ Jesús, len ja benꞌ bichi Jesús, len ja itu chopa nígula tacuenda hueꞌlëjëꞌ Diuzi diꞌidzaꞌ.
44001015	Biz̃i bdyin dza beguꞌudiꞌ du tu gayuhua galo benꞌ rale quie Jesús. Naꞌ gatzo laoꞌ reꞌ Pedro uzulinëꞌ rëbinëꞌ lejëꞌ:
44001016	―Bichaꞌ, zanaꞌ, bisaqueꞌ te canaꞌzi diꞌidzaꞌ quie Diuzi. Reꞌen ca reꞌenan gaca quie Judas laga con ca una rey David lao naꞌa Bichi Be quie Diuzi, porque bë Judas tuz̃e len ja benꞌ bëxo Jesús, benꞌ bë lëbëꞌ preso.
44001017	Lëscanꞌ bë Judas raꞌo tuz̃e udixogueꞌlëronëꞌ ja benëꞌ xtiꞌidzaꞌ Diuzi.
44001018	Beyaꞌonëꞌ tu cueꞌ layu conlë dumi ta udiz̃ujëꞌ lëbëꞌ quie tamala bënëꞌ. Pero bdyin dza bgudyinëꞌ yu utin guidi lëꞌënëꞌ, naꞌ brote xlonëꞌ yaqueꞌn layula.
44001019	Por lenaꞌ uxuba benꞌ Jerusalén lao layu quienëꞌ Acéldama, ta inaro xtiꞌidzaꞌro: Layu ga ulato ren.
44001020	Porque rnën luꞌu libro Salmos cani: Huadachi yuꞌu quienëꞌ, yegaꞌnnan canaꞌzi. Ganura dyilaꞌ su luꞌu lidyinëꞌ. Lëzi cani rnën: Huaziꞌ benꞌ tula dyin quienëꞌ.
44001021	Naꞌra nerna Pedro rëbinëꞌ lejëꞌ: ―Ladoro niga zu ja benꞌ uzaꞌlë raꞌo tuz̃e caora uzulaoro udalëro Jesús
44001022	desde cati bëꞌ Juan lao benëꞌ hasta dza beyëpi Jesús ladza. Reꞌennan cuioro benꞌ tula tacuenda gacarënëꞌ testigo conlë raꞌo de que nacan tabala babeban Jesús.
44001023	Naꞌra uliojëꞌ chopa beꞌmbyu. Tunëꞌ laonëꞌ Matías, itunëꞌ laonëꞌ José, benꞌ laorë Barsabás, lëscanꞌ laorënëꞌ Justo.
44001024	Naꞌ biz̃i bëꞌlë ja apóstol Diuzi diꞌidzaꞌ rëbijëꞌ lëbëꞌ: ―Xuzindoꞌ Diuzi, luëꞌ nezoꞌ cabëꞌ naca pensari quie quiendoꞌ. Una nëtoꞌ nu benꞌ reꞌenloꞌ cuiondoꞌ lao rupa ja benꞌ nitaꞌja ni
44001025	tacuenda saꞌlënëꞌ nëtoꞌ yegaꞌnnëꞌ lao laza Judas. Cabëꞌ bë Judas, gucanëꞌ benꞌ mala, zeyonëꞌ ga reyaꞌalaꞌ gacanëꞌ castigo.
44001026	Naꞌra bëjëꞌ sorteo lao rupajëꞌ. Naꞌ biz̃i Matías bënëꞌ gan sorteo bënëꞌ tuz̃e lao ichiptu ja apóstol.
44002001	Naꞌra guca dza lani quie usecho quie trigo laonan lani quie pentecostés. Por lani naꞌ, bdupa ja benꞌ quie Jesús tu luꞌu yuꞌu.
44002002	Biz̃i desde guibá ga zu Diuzi zaꞌ xchiꞌi ca tu be bedunꞌ fuerte. Cati bdyinnan, uyuꞌun luꞌu yuꞌu gan reꞌjëꞌ.
44002003	Lëzi, tu ta raꞌalaꞌ ca guiꞌ ptilalaonan lejëꞌ. Nacan forma ca ludyi benëꞌ. Naꞌra bdyinnan bdzatzanan ziona tu huiojëꞌ ga reꞌjëꞌ.
44002004	Caora naꞌ uyuꞌu Bichi Be quie Diuzi luꞌu laxtaꞌojëꞌ yugulujëꞌ. Lenan uzulaojëꞌ rnëjëꞌ diꞌidzaꞌ quie benꞌ tula. Yelaꞌ huaca quie Bichi Be quie Diuzi lagucatejëꞌ diꞌidzaꞌ quie benꞌ yedyi tula.
44002005	Naꞌra ciudad Jerusalén unitaꞌ zë benꞌ Israel, benꞌ rezaꞌlaꞌadyiꞌ Diuzi. Zë yedyi bdzatzajëꞌ bdyinjëꞌ ciudad Jerusalén.
44002006	Biz̃i caora bejëꞌ rnë benꞌ quie Jesús xtiꞌidzaꞌ tu tujëꞌ, begaꞌnjëꞌ rebanjëꞌ.
44002007	Biz̃i yelaꞌ uban guca quiejëꞌ unajëꞌ: ―Benꞌ rnë diꞌidzaꞌ niga, ¿quele benꞌ estado Galilea? ¿Cómo arnëjëꞌ diꞌidzaꞌ quie tu turo?
44002008	¿Cómo rero xtiꞌidzaꞌro ga goloro?
44002009	Niga nitaꞌ benꞌ Partia, len benꞌ Media, len benꞌ Elam, len benꞌ Mesopotamia, len benꞌ Judea, len benꞌ Capadocia, len benꞌ Ponto, len benꞌ Asia,
44002010	len benꞌ Frigia, len benꞌ Panfilia, len benꞌ Egipto, len benꞌ Africa ga nebaba yedyi Cirene,
44002011	len benꞌ Creta len benꞌ Arabia. Benꞌ Israel nacajëꞌ. Uzaꞌjëꞌ yedyi quiejëꞌ bdyinjëꞌ ciudad Jerusalén. Lëzi niga rda ja benꞌ Roma, benꞌ bida tu hueltazi. Balajëꞌ nacajëꞌ benꞌ Israel, ibalajëꞌ baꞌalaꞌcazi binacajëꞌ benꞌ Israel, rnaojëꞌ costumbre quie ja benꞌ Israel. ¿Cómo, pues, rnë benꞌ estado Galilea diꞌidzaꞌ quie tu turo, rguixogueꞌjëꞌ raꞌo cabëꞌ naca yelaꞌ huaca quie Diuzi?
44002012	Biz̃i lega reban ja benꞌ zaꞌja yedyi tula, porque binezijëꞌ bi raca quiejëꞌ. Lenan najëꞌ rëbijëꞌ laguedyijëꞌ: ―¿Biz̃i raca niga?
44002013	Naꞌra ibalajëꞌ ptitojëꞌ ja benꞌ quie Jesús rëbijëꞌ laguedyijëꞌ: ―Az̃udyijëꞌ.
44002014	Naꞌra uzuli Pedro len ichiptu ja apóstol. Uzulaonëꞌ rnëꞌ zidzo rëbinëꞌ ja benëꞌ nitaꞌ naꞌ: ―Uzëcara nagale, leꞌe benꞌ estado Judea len leꞌe benꞌ ciudad Jerusalén. Reꞌendaꞌ iniaꞌ leꞌe tu chopa diꞌidzaꞌ nacan belao yele.
44002015	Bigacale pensari aoz̃udyindoꞌ, porque nenacara baguin.
44002016	Quele aoz̃udyindoꞌ, dechanꞌ ruen quiendoꞌ ca una profeta Joel dza naꞌte cati unëꞌ:
44002017	Dza baruen bago yedu yedyi layu, udzeꞌ Diuzi Bichi Be quienëꞌ luꞌu laxtaꞌo benëꞌ. Por lenaꞌ quixogueꞌ z̃iꞌiro cabëꞌ naca diꞌidzaꞌ laꞌiya quie Diuzi. Por lenaꞌ uluꞌe Diuzi biꞌ ruꞌabe quiero tu ta bineluꞌenëꞌ raꞌo. Por lenaꞌ hue Diuzi mandado ixusa benꞌ gula quiero, pero tu ta binexusajëꞌ.
44002018	Lëzi zaidyinra dza, udzeꞌ Diuzi Bichi Be quienëꞌ luꞌu laxtaꞌo nu benꞌ naca benꞌ quienëꞌ, chi beꞌmbyu, chi nigula. Por lenaꞌ quixogueꞌjëꞌ benëꞌ xtiꞌidzaꞌnëꞌ.
44002019	Lëzi z̃an guibá uluꞌe Diuzi tu ta yebanro ilëꞌëron. Pues huenëꞌ seña quienëꞌ lao yedyi layu como hualato ren, huayala guiꞌ duz̃e, huabeꞌ dzen ca beola.
44002020	Lëzi huechula obidza, inaꞌ biuꞌ z̃nazi como ca ren. Canaꞌ gaca tu dza antes zaidyin dza hue Diuzi juicio. Naca lëdza naꞌ dza belao, gaca tu ta binelëꞌëro.
44002021	Biz̃i yugulu benꞌ ulidza Diuzi, benꞌ rzëto laohuëꞌ, ute usela Diuzi lejëꞌ.
44002022	Naꞌra nernë Pedro rëbinëꞌ lejëꞌ: ―Uzëcara nagale cabëꞌ iniaꞌ leꞌe benꞌ Israel. Jesús, benꞌ yedyi Nazaret, babluꞌe Diuzi lao leꞌe lega yaxenëꞌ ca bënëꞌ como danꞌ lao naꞌanëꞌ bë Diuzi yelaꞌ huaca quienëꞌ zacaꞌlao leꞌe. Dyëꞌëdi nezile cabëꞌ guca quie Jesús.
44002023	Pues según ca pensari bë Diuzi huenëꞌ dza naꞌte, napsedyinnëꞌ Jesús lao naꞌale. Naꞌra leꞌe bële lëbëꞌ preso, bdaꞌlenëꞌ lëꞌë yaga cruzo bëtilenëꞌ, bële tuz̃e conlë ja benꞌ mala.
44002024	Pero pseban Diuzi lëbëꞌ. Tuzioli bira gatinëꞌ, porque bira saqueꞌ yelaꞌ guti huenan gan Jesús.
44002025	Naꞌra nernë Pedro rëbinëꞌ lejëꞌ con cabëꞌ una rey David quie Jesús dza naꞌla: Bablëꞌëdaꞌ zu Diuzi rnaꞌ ruhuianëꞌ nëꞌëdiꞌ yugu dza. Zuëꞌ cuëtaꞌ zaquëꞌ yebë rapanëꞌ nëꞌëdiꞌ. Quie lennaꞌ birdzebaꞌ bi tamala gaca quiaꞌ.
44002026	Quie lennaꞌ zu gusto luꞌu guichi laxtaꞌohuaꞌ, redaohuedaꞌ ruꞌeliaꞌ Diuzi diꞌidzaꞌ.
44002027	Quie lennaꞌ birdzebaꞌ rbezaꞌ dza useban Diuzi cuerpo quiaꞌ, porque biusan Diuzi alma quiaꞌ yeyon gabila ga de ja benꞌ huati. Lëscanꞌ bihueꞌnëꞌ lato itabo cuerpo quiaꞌ nëꞌëdiꞌ, benꞌ laꞌiya quienëꞌ.
44002028	Abzioñeꞌe Diuzi nëꞌëdiꞌ cabëꞌ naca xnezëꞌ. Nu benꞌ inao xnezëꞌ, huataꞌ yelaꞌ neban quiejëꞌ tuzioli. Legazi redaohuedaꞌ danꞌ zuliaꞌ Diuzi tuz̃e. Naꞌra nernë Pedro rëbinëꞌ lejëꞌ:
44002029	―Bichaꞌ, nacan tali aguti xuzixtaꞌoro rey David dza naꞌla. Pues apcachiꞌjëꞌ lëbëꞌ, nerezaꞌlaꞌadyiꞌro ga de ba quienëꞌ.
44002030	Naꞌra como guca rey David benꞌ profeta, benꞌ rguixogueꞌ diꞌidzaꞌ quie Diuzi, quie lennaꞌ unezinëꞌ begaꞌnlë Diuzi lëbëꞌ diꞌidzaꞌ de que gaca tu z̃iꞌi subanëꞌ benꞌ naca Cristo, huatzequeꞌnëꞌ xlatonëꞌ inabëꞌnëꞌ. Babgunte Diuzi cuinnëꞌ gacan ca unëꞌ gacan.
44002031	Lëscanꞌ ca benꞌ bablëꞌë una rey David useban Diuzi Cristo. Quie Cristo unëꞌ caora unëꞌ biusan Diuzi yeyo alma quienëꞌ guiꞌ gabila ga de benꞌ huati. Bihueꞌnëꞌ lato itabo cuerpo quienëꞌ.
44002032	Nëtoꞌ yugulundoꞌ nacandoꞌ testigo pseban Diuzi Jesús.
44002033	Canaꞌ ureꞌnëꞌ zaquëꞌ yebë cuëta Diuzi ga naca xlato benꞌ balaꞌana. Lëscanꞌ useꞌelaꞌ Diuzi Bichi Be quienëꞌ según diꞌidzaꞌ begaꞌnlë Diuzi Jesús dza naꞌ. Por lëbëꞌ bablëꞌële babele yelaꞌ huaca quie Diuzi.
44002034	Naꞌra quele rey David beyëpinëꞌ ladza, sino que lëbëꞌ unëꞌ quie Jesús cati unëꞌ cani: Una Diuzi rëbinëꞌ benꞌ naca Señor quiaꞌ: “Ureꞌ cuëtaꞌ zaquëꞌ yebë niga,
44002035	hasta idyin dza cuëchaꞌ xniꞌaloꞌ ja benꞌ rudie luëꞌ.” Naꞌra nernë Pedro rëbinëꞌ lejëꞌ:
44002036	―Reyaꞌalaꞌ inezi yugulu benꞌ Israel du laꞌadyiꞌjëꞌ de que lëbenꞌ bdaꞌjëꞌ lëꞌë yaga cruzo naquëꞌ benꞌ bë Diuzi nombrar Señor quiero lëscanꞌ Cristo quiero.
44002037	Ude beyudyi bzënagajëꞌ ca una Pedro, caora naꞌ ben bayëchiꞌ pensari quiejëꞌ unabajëꞌ rëbijëꞌ Pedro len los demás apóstoles: ― Bichaꞌ, ¿biz̃i ca huendoꞌ?
44002038	Naꞌra una Pedro rëbinëꞌ lejëꞌ: ―Uletzaꞌ pensari quiele, ulehueꞌ lato hueꞌndoꞌ laole quie quiele rzëtondoꞌ lao Jesucristo tacuenda yeziꞌz̃e Diuzi dulaꞌ xquia quiele. Canaꞌ udzeꞌnëꞌ Bichi Be quienëꞌ luꞌu guicho laxtaꞌole con cabëꞌ una Diuzi huenëꞌ quiele dza naꞌte.
44002039	Pero quele para leꞌezi una Diuzi canaꞌ dza naꞌte, lëscanꞌ quie ja z̃iꞌile zazaꞌ, lëscanꞌ quie ja benꞌ binaca benꞌ Israel, para nutezi benꞌ cuio Diuzi gaca benꞌ gale quienëꞌ.
44002040	Canaꞌ una Pedro bëꞌnëꞌ lejëꞌ consejo rëbinëꞌ lejëꞌ: ―Ulebigaꞌ tzalaꞌla bihuele tuz̃e ja benꞌ birzënaga quie Diuzi,benꞌ nebiaguiꞌ.
44002041	Pues naꞌra zëjëꞌ uyezilaꞌadyiꞌjëꞌ gulejëꞌ ca una Pedro. Dza naꞌ, tu dzazi, gule ja tzona mila benëꞌ, bëjëꞌ tuz̃e len ja apóstol. Naꞌra bëꞌ ja apóstol laojëꞌ.
44002042	Bipsanjëꞌ inaojëꞌ ca gudyi ja apóstol lejëꞌ. Begaꞌnlëjëꞌ laguedyijëꞌ tuzi, bëꞌlëjëꞌ Diuzi diꞌidzaꞌ, bedupajëꞌ bz̃oz̃ojëꞌ yëta xtila.
44002043	Naꞌra tu rebanzi benꞌ birale cabëꞌ bë ja apóstol yelaꞌ huaca quie Diuzi.
44002044	Biz̃i begaꞌn benꞌ quie Jesús de acuerdo entre lejëꞌ, bëꞌjëꞌ laze entre lëjëꞌ yugulu ta de quiejëꞌ. Lëzi chi nitaꞌ benꞌ bide dumi quie,
44002045	naꞌra bëtiꞌjëꞌ ta de quiejëꞌ bëꞌjëꞌ benꞌ bide dumi quie.
44002046	Tu dza, tu dza, beguꞌudiꞌjëꞌ luꞌu idaoꞌ rnabëꞌra, lëscanꞌ luꞌu yuꞌu quie tu tujëꞌ uyojëꞌ yetaojëꞌ. Legazi redaohuejëꞌ udaojëꞌ tuz̃e, bz̃oz̃ojëꞌ yëta xtila bezaꞌlaꞌadyiꞌjëꞌ Jesús,
44002047	udapalaꞌnjëꞌ Diuzi. Blëꞌë ja benꞌ yedyi quiejëꞌ lejëꞌ ben huen. Naꞌra tu dza, tu dza, psere Diuzi nura benꞌ gale quiëꞌ, gaquëꞌ tuz̃e len ja los demás benꞌ barue quie Diuzi.
44003001	Naꞌra bdyin dza zio Pedro len Juan luꞌu idaoꞌ rnabëꞌra tacuenda hueꞌlëjëꞌ Diuzi diꞌidzaꞌ. Según ca costumbre quie ja benꞌ Israel naꞌ, riojëꞌ zadzëꞌ du reda tzona. Biz̃i naꞌ ruꞌa idaoꞌ naꞌ reꞌ tu benꞌ z̃i, pero cati golotëꞌ naz̃inëꞌ.
44003002	Yugu dza ralëchijëꞌ lëbëꞌ ruꞌa idaoꞌ rnabëꞌra laonan ruꞌa badan tacuenda inabëꞌ caridad con nu ja benꞌ zioja luꞌu idaoꞌ rnabëꞌra naꞌ. Unabayëchiꞌnëꞌ benꞌ bede zio luꞌu idaoꞌ rnabëꞌra tu caridad.
44003003	Caora blëꞌë benꞌ z̃i Pedro len Juan, unëyëchiꞌnëꞌ hueꞌjëꞌ tu caridad quienëꞌ.
44003004	Naꞌra blidzajëꞌ lëbëꞌ rëbijëꞌ lëbëꞌ: ―¡Unaꞌcara nëtoꞌ!
44003005	Biz̃i unaꞌ benꞌ z̃i lejëꞌ guquëꞌ pensari hueꞌjëꞌ tu caridad quienëꞌ.
44003006	Pero naꞌra una Pedro rëbinëꞌ benꞌ z̃i: ―Bibi oro, bibi plata, ziaꞌ gunaꞌ luëꞌ, pero tu ta nezdaꞌ gacaliaꞌ luëꞌ, rniaꞌ: ¡Uzuli! ¡Uzaꞌ! porque yelaꞌ huaca quie Jesús, benꞌ yedyi Nazaret, hueyuenëꞌ luëꞌ.
44003007	-
44003008	Naꞌra bëxu Pedro nëꞌë yebë. Caora cati uchisanëꞌ nëꞌë, labezute niꞌanëꞌ yu, laoxititenëꞌ uzulaonëꞌ rzaꞌnëꞌ. Naꞌra ziolë benꞌ z̃i lejëꞌ luꞌu idaoꞌ rnabëꞌra, zionëꞌ rxitinëꞌ ruenëꞌ Diuzi benꞌ z̃e.
44003009	Caora blëꞌë ja benëꞌ ca rue benꞌ z̃i, barzaꞌnëꞌ ruenëꞌ Diuzi benꞌ z̃e,
44003010	biz̃i tu begaꞌnzijëꞌ rebanejëꞌ ca guca quienëꞌ. Bezaquejëꞌ lëbëꞌn rbeꞌnëꞌ yugu dza ruꞌa idaoꞌ rnabëꞌra rnabayëchiꞌnëꞌ benëꞌ tu caridad quienëꞌ.
44003011	Naꞌra bdyin Pedro, len Juan, len benꞌ beyuejëꞌ ga zu tu lachila quie idaoꞌ laona lachila quie Salomón. Biz̃i bireꞌen benꞌ beyuejëꞌ usannëꞌ lejëꞌ. Pues benꞌ zë beguitejëꞌ gan zë Pedro len Juan, tu bebanzijëꞌ cabëꞌ guca quie benꞌ beyuejëꞌ.
44003012	Caora blëꞌë Pedro banitaꞌ ja benꞌ zë, naꞌra unëꞌ rëbinëꞌ lejëꞌ: ―Bichaꞌ, nacale benꞌ Israel ca nëꞌëdiꞌ. Biyebanle inaꞌle nëtoꞌ como si fuera yelaꞌ huaca quiendoꞌ beyuendoꞌ benꞌ ni. Bigacale pensari yelaꞌ rionlaꞌadyiꞌ quiendoꞌ barezaꞌ benꞌ z̃i.
44003013	Quele lennaꞌ beyacanëꞌ, dechanꞌ yelaꞌ huaca quie Diuzi quie xuzixtaꞌoro Abraham, len Isaac, len Jacob beziꞌ niꞌanëꞌ fuerza. Pues tuzi Diuzi naꞌ pcaꞌnnëꞌ lao naꞌa z̃iꞌinëꞌ Jesús naquëꞌ benꞌ rnabëꞌ lao yugulute. Pero leꞌe bële yelaꞌ mala quiele psedyinle Jesús lao naꞌa ja benꞌ rnabëꞌ. Caora cati guꞌun Pilato yebionëꞌ Jesús dyiguiba, leꞌe biguꞌunle.
44003014	Calëla unabale guꞌunle yebio Pilato tu benꞌ ruti benëꞌ. Biguꞌunle yebio Pilato tu benꞌ naca laꞌiya, benꞌ dyaꞌa.
44003015	Leꞌe guꞌunle gati benꞌ run yelaꞌ neban quiero, pero Diuzi psebannëꞌ lëbëꞌ. Nacandoꞌ testigo pseban Diuzi lëbëꞌ.
44003016	Reꞌendaꞌ iniaꞌ leꞌe de que cuin Jesús beyuenëꞌ benꞌ z̃i, benꞌ beyaca bezaquele. Beyue Jesús lëbëꞌ caora bzëtondoꞌ laonëꞌ ralendoꞌ quienëꞌ. Canaꞌ labeyacatëꞌ zëꞌ laole rlëꞌëtelenëꞌ.
44003017	Naꞌra nernë Pedro rëbinëꞌ lejëꞌ: ―Bichaꞌ, banezdaꞌ de que caora bëtile Jesús, binezile bin bële, lëzi benꞌ rnabëꞌ quiele, binezirëjëꞌ bin bëjëꞌ.
44003018	Pero guca quie Jesús de acuerdo con ca una Diuzi dza naꞌte caora bzu benꞌ profeta xtiꞌidzaꞌ Diuzi lëꞌë guichi. Naꞌra rnën de que huadyin dza yedzagalao benꞌ naca Cristo.
44003019	Por lenaꞌ reyaꞌalaꞌ utzaꞌle pensari quiele, inaole xneza Diuzi tacuenda yeziꞌz̃enëꞌ dulaꞌ xquia quiele, naꞌ cuëchinëꞌ chizi luꞌu guicho laxtaꞌole,
44003020	huenëꞌ mandado yeguida Jesús tatula como naca Jesús benꞌ ulio Diuzi desde canaꞌte ta gacalënëꞌ leꞌe.
44003021	Pero huadzënëꞌ guibá hasta que idyin dza hue Diuzi mandado uzunëꞌ xtiꞌidzaꞌnëꞌ con cabëꞌ rnën lëꞌë guichi laꞌiya bë benꞌ profeta, benꞌ unitaꞌ dza naꞌla, benꞌ naca laꞌiya quienëꞌ.
44003022	Quie lennaꞌ una Moisés dza naꞌte gudyinëꞌ xuzixtaꞌoro cani: “De entre laguedyiziro iseꞌelaꞌ Diuzi itu benꞌ quixogueꞌ xtiꞌidzëꞌ laga con ca useꞌelaꞌnëꞌ nëꞌëdiꞌ. Reꞌennan huele bala yugulu con ca inëꞌ leꞌe.
44003023	Porque nu benꞌ bihue bala con ca inëꞌ, udyiaguiꞌ Diuzi lëjëꞌ. Bihueꞌ Diuzi lato initaꞌlëjëꞌ ja benꞌ quienëꞌ.” Canaꞌ una Moisés.
44003024	’Lëscanꞌ yugulu ja los demás benꞌ udixogueꞌ xtiꞌidzaꞌ Diuzi dza naꞌ, desde Samuel lente ja benꞌ zezaꞌra, unëjëꞌ quie dza rda Jesús lao yedyi layu.
44003025	Ca diꞌidzaꞌ begaꞌnlë Diuzi lejëꞌ, lëscanꞌ negaꞌnnan para leꞌe caora una Diuzi rëbinëꞌ xuzixtaꞌoro Abraham cani: “Por tu z̃iꞌisuboꞌ huaca huen gula quie yugulu benꞌ nitaꞌ lao yedyi layu.”
44003026	Naꞌra quie lennaꞌ ulio Diuzi z̃iꞌinëꞌ Jesús, useꞌelaꞌnëꞌ lëbëꞌ laole tanëro tacuenda gaca tahuen gula quiele, usanle bira huele tamala.
44004001	Naꞌra neruꞌelë Pedro lënëꞌ Juan ja benëꞌ diꞌidzaꞌ caora bdyin ja pxuzi, len ja xanꞌ policía quie idaoꞌ rnabëꞌra, len tu cueꞌ benꞌ Israel nacajëꞌ quie partido saduceo.
44004002	Rdzaꞌjëꞌ Pedro len Juan porque rdajëꞌ ruꞌelëjëꞌ ja benëꞌ diꞌidzaꞌ rnajëꞌ de que cabëꞌ guca quie Jesús bebannëꞌ nacan prueba huadyin dza yebanrë ja benꞌ huati.
44004003	Naꞌra bëjëꞌ lejëꞌ preso, bdzeꞌjëꞌ lejëꞌ luꞌu dyiguiba ga begaꞌnjëꞌ tu yela porque aodzeꞌ. Lenaꞌ bibëꞌnan lato tzesëjëꞌ lao benꞌ rnabëꞌ.
44004004	Naꞌra benꞌ zë, benꞌ bzënaga quiejëꞌ, gulejëꞌ diꞌidzaꞌ quie Diuzi, ptzaꞌjëꞌ pensari quiejëꞌ. Por lenaꞌ uye benꞌ barale quie Jesús cadu gaꞌyoꞌ mila beꞌmbyu, apartela nigula.
44004005	Naꞌ biz̃i beteyu dza tula, bedupa benꞌ rnabëꞌ quie ciudad Jerusalén tacuenda huejëꞌ junta. Bdyinrë ja benꞌ gula, len benꞌ rnabëꞌ quie idaoꞌ rnabëꞌra, len benꞌ escribas, benꞌ rusëdi diꞌidzaꞌ bzu Moisés lëꞌë guichi.
44004006	Bdyinrë xanꞌ pxuzi laonëꞌ Anás, len Caifás, len Juan, len Alejandro, lente yugulu diadza quie xanꞌ pxuzi.
44004007	Naꞌra bëjëꞌ mandado tzexiꞌjëꞌ Pedro len Juan ta tzesëjëꞌ laojëꞌ. Caora bazëjëꞌ naꞌ, naꞌra una benꞌ rnabëꞌ rëbinëꞌ lejëꞌ: ―¿Bi yelaꞌ rnabëꞌ de quiele rdale niga ruele cabëꞌ reꞌenle? ¿Nuz̃i useꞌelaꞌ leꞌe?
44004008	Naꞌra du yuꞌu Pedro Bichi Be quie Diuzi, unëꞌ rëbinëꞌ lejëꞌ:
44004009	―Leꞌe benꞌ rnabëꞌ quie ciudad Jerusalén, len leꞌe benꞌ gula, chi reꞌenle inezile bi yelaꞌ rnabëꞌ de quiendoꞌ bëndoꞌ tu huen beyuendoꞌ benꞌ neseco niꞌe,
44004010	chi reꞌenle inandoꞌ leꞌe len lo demás benꞌ Israel, nainandoꞌ de que por yelaꞌ huaca quie Jesucristo, benꞌ yedyi Nazaret, babeyaca benꞌ niga. Lëcazi benꞌ bdaꞌle lëꞌë yaga cruzo, benꞌ pseban Diuzi, lëbëꞌ beyuenëꞌ benꞌ niga.
44004011	Leꞌe bële ca benꞌ rue huecuaꞌ, benꞌ uruꞌun tzalaꞌla yo lagaꞌ. Naꞌ Jesús naquëꞌ ca quie yo lagaꞌ uruꞌunle tzalaꞌla, pero uz̃iꞌ Diuzi yo lagaꞌ uruꞌunle, bzunëꞌn ga rzulao besu.
44004012	Pues ni tu benꞌ tula biuseꞌelaꞌ Diuzi ta ute uselanëꞌ raꞌo. Tuzi Jesús naꞌ useꞌelaꞌ Diuzi lao yedyi layu ta ute uselanëꞌ raꞌo yeyoro guibá. ―Canaꞌ una Pedro, rëbinëꞌ benꞌ rnabëꞌ.
44004013	Naꞌra caora be ja benꞌ rnabëꞌ ca una Pedro len Juan, blëꞌëjëꞌ birdzebijëꞌ, naꞌra tu rebanzijëꞌ porque unezijëꞌ naca Pedro len Juan benꞌ birlëꞌëtica guichi. Pero bezaquejëꞌ naca Pedro len Juan benꞌ quie Jesús.
44004014	Pero como naꞌ zëlëjëꞌ benꞌ beyuejëꞌ, bira ubin benꞌ rnabëꞌ bi inajëꞌ contra lejëꞌ.
44004015	Naꞌra bebiojëꞌ Pedro len Juan luꞌu yuꞌu gan nitajëꞌ tacuenda hueꞌjëꞌ diꞌidzaꞌ entre lëzijëꞌ bi huejëꞌ quiejëꞌ.
44004016	Naꞌra ruꞌejëꞌ diꞌidzaꞌ rëbijëꞌ laguedyijëꞌ: ―¿Bi huero? Nacan tali bëjëꞌ tu yelaꞌ milagro. Nun quie banezi yugulu benꞌ yedyi cabëꞌ bëjëꞌ, bisaqueꞌ yëbiro benꞌ yedyi bibi yelaꞌ huaca nehuejëꞌ.
44004017	Naꞌra ta iyudyi quie asunto ta bira huen zëdi lao benꞌ yedyi, mejorla uzëgadyiro quiejëꞌ de que bireyaꞌalaꞌ inëjëꞌ quie Jesús.
44004018	Naꞌra beyëz̃i ja benꞌ rnabëꞌ Pedro len Juan tatula, bzëgadyijëꞌ quiejëꞌ de que bireyaꞌalaꞌ inëjëꞌ quie Jesús.
44004019	Caora naꞌ una Pedro len Juan, rëbijëꞌ lejëꞌ: ―Reyaꞌalaꞌ huele pensari chi nacaran huen huendoꞌ cabëꞌ reꞌenle, naꞌ bihuendoꞌ cabëꞌ reꞌen Diuzi.
44004020	Nëtoꞌ bisaqueꞌ usanndoꞌ yëbindoꞌ benëꞌ ca ta blëꞌëndoꞌ ca ta bendoꞌ.
44004021	Naꞌ bzëgadyi ja benꞌ rnabëꞌ quiejëꞌ tatula. Pero psanjëꞌ lejëꞌ canaꞌzi, berojëꞌ zeyojëꞌ. Biubinjëꞌ bi huejëꞌ quiejëꞌ, porque danꞌ yugu benꞌ yedyi ruejëꞌ Diuzi benꞌ z̃e, danꞌ blëꞌëjëꞌ beyaca benꞌ z̃i.
44004022	Lëbenꞌ naꞌ, benꞌ beyaca niꞌe por yelaꞌ milagro quie Diuzi, mazla chopa galo iza napanëꞌ.
44004023	Naꞌra psan ja benꞌ rnabëꞌ lejëꞌ, uz̃iꞌjëꞌ ziojëꞌ bdyinjëꞌ ga nitaꞌ los demazara benꞌ quie Jesús, bëꞌlejëꞌ lejëꞌ diꞌidzaꞌ bicara danꞌ gudyi ja xanꞌ pxuzi len ja benꞌ gula.
44004024	Ude beyudyi bejëꞌ ca una Pedro len Juan, caora naꞌ yugulujëꞌ blidzajëꞌ Diuzi rëbijëꞌ lëbëꞌ: ―Xuzindoꞌ Diuzi, luëꞌ bëloꞌ guibá, baoꞌ dyila yu, baoꞌ nisadaoꞌ lente yugulu ta de luꞌunan.
44004025	Luëꞌ conlë Bichi Be quioꞌ, baoꞌ mandado bzu rey David diꞌidzaꞌ quioꞌ lëꞌë guichi laꞌiya ga rnën caniga: ¿Bixquienꞌ raca dila lao yedyi layu? ¿Bixquienꞌ racajëꞌ pensari bizinaquezi?
44004026	Abedupa ja benꞌ rnabëꞌ quiejëꞌ tacuenda huejëꞌ contra Diuzi len z̃iꞌinëꞌ, benꞌ naca Cristo.
44004027	Canaꞌ una rey David dza naꞌ: ―Naꞌra bablëꞌëndoꞌ nacan tabala yedyi ni bë rey Herodes, len Poncio Pilato, len benꞌ Israel, len benꞌ yedyi tula tuz̃e contra z̃iꞌiloꞌ Jesús, benꞌ laꞌiya quioꞌ.
44004028	Pero bëjëꞌ cabëꞌ mandado baoꞌ dza naꞌte gaca quiejëꞌ.
44004029	Naꞌra, Xuzindoꞌ Diuzi, unaꞌ como reꞌenjëꞌ utzebijëꞌ nëtoꞌ. Gucalë nëtoꞌ como nacandoꞌ benꞌ quioꞌ cuenda bidzebindoꞌ yeyondoꞌ tzetixogueꞌndoꞌ benëꞌ diꞌidzaꞌ quioꞌ.
44004030	Uquichoꞌ naꞌaloꞌ yeyueloꞌ ja benꞌ raca z̃hueꞌ. Uquichoꞌ naꞌaloꞌ ta gaca yelaꞌ huaca quioꞌ lao naꞌa z̃iꞌiloꞌ Jesús, benꞌ laꞌiya quioꞌ. ―Canaꞌ unajëꞌ rëbijëꞌ Diuzi.
44004031	Caora beyudyi bëꞌlëjëꞌ Diuzi diꞌidzaꞌ, naꞌra bzisin ganꞌ beguꞌudiꞌjëꞌ. Du yuꞌujëꞌ Bichi Be quie Diuzi, birdzebijëꞌ quixogueꞌjëꞌ benëꞌ xtiꞌidzaꞌ Diuzi.
44004032	Naꞌra ja benꞌ zë, benꞌ nao xneza Jesús, guca pensari quiejëꞌ yugutejëꞌ tuzi. Entre lejëꞌ, yugulu ta de quiejëꞌ, gucan para quie yugutejëꞌ.
44004033	Naꞌra ja apóstol bipsanjëꞌ quixogueꞌjëꞌ benëꞌ cabëꞌ guca quie xaꞌnro Jesús caora gutinëꞌ bebannëꞌ. Pero xtiꞌidzaꞌjëꞌ biꞌan fuerza valor, porque Diuzi gucalënëꞌ lejëꞌ.
44004034	Lëscanꞌ entre lejëꞌ, ni tu gabi bdzioguejëꞌ, como danꞌ yugo benꞌ de quie, chi yuꞌu, chi layu, bëtiꞌjëꞌn la hora rdzioguejëꞌ dumi,
44004035	naꞌ uz̃iꞌjëꞌn bëꞌjëꞌn apóstol. Naꞌra bë apóstol mandado ta udisijëꞌ dumi quie tu tujëꞌ con nu benꞌ bide quie.
44004036	Naꞌ ladojëꞌ uzu tu benꞌ naca familia quie xuzixtaꞌoro Leví laonëꞌ José. Lao isla Chipre gologuëꞌ. Uxuba ja apóstol laonëꞌ Bernabé, ta inaro xtiꞌidzaꞌro: Benꞌ huen, benꞌ z̃elaꞌadyiꞌ.
44004037	Lëbenꞌ naꞌ bëtiꞌnëꞌ layu quienëꞌ bëꞌnëꞌ apóstol dumi quien.
44005001	Pero uzu tu benꞌ laonëꞌ Ananías lënëꞌ z̃gulanëꞌ Safira. Pues naꞌ bëtiꞌjëꞌ tu layu quiejëꞌ.
44005002	Pero binahue dumi quien bëꞌnëꞌ apóstol, nechanꞌ baoz̃iꞌnëꞌ lëꞌëtiꞌ quienëꞌ tu partenëꞌ bëꞌnëꞌn apóstol como si fuera nahue dumi quien. ―Pues dyëꞌëdi banezi z̃gulëꞌ cabëꞌ bënëꞌ.
44005003	Naꞌra una Pedro rëbinëꞌ Ananías: ―Ananías, ¿biquienꞌ uyuꞌuloꞌ pensari xiꞌibiꞌ, uz̃ioꞌ Bichi Be quie Diuzi yëꞌ, binaoꞌ uz̃iꞌloꞌ lëꞌëtiꞌ dumi tu parte quioꞌ?
44005004	Nunu bë mandado gutiꞌoꞌn, cuinzoꞌ bëtiꞌoꞌn. Nunu una luëꞌ yeyunloꞌ dumi quien, cuinzoꞌ beyunloꞌn. ¿Biquienꞌ uyuꞌuloꞌ pensari median, baoꞌ canaꞌ? Diuzi uz̃iꞌloꞌ yëꞌ, quele benëꞌ.
44005005	Naꞌra ude beyudyi be Ananías xtiꞌidzaꞌ Pedro, tu bguꞌunzëꞌ layu gutinëꞌ.
44005006	Caora naꞌ bdyin chopa tzona biꞌbyu ptubijabiꞌ lëbëꞌ con laꞌariꞌ laoz̃iꞌtejabiꞌ lëbëꞌ nuꞌajabiꞌ yecachiꞌjabiꞌ lëbëꞌ. Por lenaꞌ yugo ja benëꞌ unezi cabëꞌ uz̃aca Ananías, legazi bdzebijëꞌ canꞌ guca.
44005007	Naꞌra aodela cadu tzona hora, caora bdyin z̃gula Ananías ga zë Pedro. Pero binenezinëꞌ bi baguca quie xquiuhuëꞌ.
44005008	Caora naꞌ unaba Pedro rëbinëꞌ lëbëꞌ: ―¡Una chi nahue dumi ca tu ta bëtiꞌle layu quiele! Pues bequëbi nigula rëbinëꞌ Pedro: ―Ajaꞌ, nahuenan.
44005009	Naꞌra una Pedro rëbinëꞌ nigula: ―¿Bixquienꞌ begaꞌnlëloꞌ xquiuloꞌ de acuerdo bële prueba Bichi Be quie Diuzi? Naꞌ bazaꞌ ja benꞌ yecachiꞌ xquiuloꞌ, lëzi huetzecachiꞌrëjabiꞌ luëꞌ.
44005010	Caora naꞌ tu bguꞌunzëꞌ lao Pedro gutinëꞌ. Cati uyuꞌu ja biꞌbyu ga denëꞌ, blëꞌëjabiꞌ bagutirënëꞌ. Lëzi uliojabiꞌ lëbëꞌ uz̃iꞌjabiꞌ yecachiꞌjabiꞌ lëbëꞌ cuëta lëꞌë ga pcachiꞌjabiꞌ xquiunëꞌ.
44005011	Quie lenaꞌ ptzebitzegue benꞌ quie Jesús len los demás benꞌ unezi cabëꞌ guca quiejëꞌ.
44005012	Naꞌra zë lasa bë ja apóstol yelaꞌ milagro lao benꞌ yedyi. Caora naꞌ bedupa ja benꞌ quie Jesús ga laonan Lachila quie Salomón.
44005013	Blëꞌë ja benꞌ yedyi lejëꞌ benꞌ huen, pero bdzebijëꞌ yedupalëjëꞌ lejëꞌ.
44005014	Pero unaocazi benꞌ zë xneza Jesús, beꞌmbyu len ja nigula.
44005015	Hasta que uliojëꞌ benꞌ raca z̃hueꞌ udixojëꞌ lejëꞌ du tu neza lao belaga o chi lao daꞌa. Rbezajëꞌ te pxin quie Pedro ga dejëꞌ ta yeyacajëꞌ.
44005016	Lëzi bdyin zë benëꞌ quie yedyi reꞌ gaꞌalaꞌ, nuꞌarëjëꞌ benꞌ raca z̃hueꞌ len benꞌ yuꞌu taxiꞌibiꞌ. Naꞌ yugulutejëꞌ beyacajëꞌ.
44005017	Naꞌra yelaꞌ z̃ëꞌ quie xanꞌ pxuzi len benꞌ partido saduceo,
44005018	bëxojëꞌ apóstol bdzeꞌjëꞌ lejëꞌ luꞌu dyiguiba.
44005019	Pero ca du bala bdyin tu ángel quie Diuzi ga de ja apóstol luꞌu dyiguiba, psalonëꞌ ruꞌa yuꞌu dyiguiba, ulionëꞌ ja apóstol unëꞌ rëbinëꞌ lejëꞌ:
44005020	―Tziole luꞌu idaoꞌ rnabëꞌra quixogueꞌle benëꞌ xtiꞌidzaꞌ Diuzi yëbilejëꞌ quie yelaꞌ neban tuzioli ruꞌe Diuzi benꞌ nao xnezëꞌ.
44005021	Ude beyudyi bejëꞌ ca una ángel, caora uyeniꞌ naꞌ, uzaꞌjëꞌ ziojëꞌ luꞌu idaoꞌ rnabëꞌra bezulaojëꞌ rguixogueꞌjëꞌ benëꞌ xtiꞌidzaꞌ Diuzi. Hora naꞌ balara uyasa xanꞌ pxuzi lënëꞌ ja benꞌ quiëꞌ, uzaꞌjëꞌ ziojëꞌ ga huejëꞌ junta bënëꞌ mandado guida yugulu benꞌ rnabëꞌ quie benꞌ Israel. Caora abguꞌudiꞌjëꞌ yugulujëꞌ, hora naꞌ bë xanꞌ pxuzi mandado tzio policía tzexiꞌjëꞌ apóstol luꞌu yuꞌu dyiguiba.
44005022	Naꞌra uyo policía tzexiꞌjëꞌ apóstol, pero ganu ja apóstol bedzelejëꞌ luꞌu dyiguiba. Por lenaꞌ bezaꞌjëꞌ zeyojëꞌ ganꞌ ruejëꞌ junta,
44005023	unajëꞌ rëbijëꞌ ja benꞌ rnabëꞌ: ―Bëꞌ bdyindoꞌ neyeyo dyiguiba con candado, blëꞌëndoꞌ zu policía rapajëꞌ ruꞌa dyiguiba. Pero caora usalondoꞌ ruꞌa yuꞌu dyiguiba, nunu dyilaꞌ luꞌu dyiguiba.
44005024	Naꞌra ja xanꞌ pxuzi len xanꞌ policía quie idaoꞌ, caora bejëꞌ ca una policía, rdzebitzeguejëꞌ ga yeyudyi yedu asunto naꞌ.
44005025	Biz̃i cati blaꞌ tu benꞌ blaꞌ, udixogueꞌnëꞌ lejëꞌ unëꞌ: ―Luꞌu idaoꞌ rnabëꞌra bazë ja benꞌ bdzeꞌle luꞌu dyiguiba, baruꞌelëjëꞌ ja benꞌ yedyi diꞌidzaꞌ tatula.
44005026	Naꞌra laziote xanꞌ policía len benꞌ quiëꞌ yexiꞌjëꞌ lejëꞌ. Pero bibëꞌjëꞌ quiejëꞌ, porque rdzebijëꞌ udaꞌ ja benꞌ yedyi lejëꞌ yo.
44005027	Naꞌra zequiëꞌjëꞌ apóstol ga ruejëꞌ junta yesanjëꞌ lejëꞌ lao benꞌ rnabëꞌ tatula. Naꞌra una xanꞌ pxuzi rëbinëꞌ lejëꞌ:
44005028	―Barzëgadyindoꞌ quiele bira inele quie Jesús. ¿Naꞌ biz̃i bële? Nerguixogueꞌle yugulu benꞌ ciudad Jerusalén rëbilejëꞌ ca naca pensari quiele, reꞌenle gale benꞌ yedyi de que dulaꞌ quiendoꞌ guti Jesús.
44005029	Naꞌra una Pedro lënëꞌ ja los demás apóstol: ―Decazide huendoꞌ cabëꞌ reꞌen Diuzi, bihuendoꞌ cabëꞌ reꞌenle leꞌe.
44005030	Leꞌe bëtile Jesús bdaꞌle lëbëꞌ lëꞌë yaga cruzo, pero Diuzi naꞌ psebannëꞌ lëbëꞌ.
44005031	Bë Diuzi nombrar lëbëꞌ gaquëꞌ benꞌ reꞌ zaquëꞌ yebë cuëtanëꞌ ga naca xlato benꞌ balaꞌana. Ulionëꞌ lëbëꞌ gaquëꞌ xaꞌnro, benꞌ ute usela raꞌo tacuenda utzaꞌro pensari median quiero yeziꞌz̃e Diuzi dulaꞌ xquia quiero.
44005032	Nacandoꞌ testigo tali naꞌ. Lëscanꞌ Bichi Be quie Diuzi, benꞌ yuꞌu guicho laxtaꞌo benꞌ nao xneza Diuzi, naquëꞌ testigo tali naꞌ.
44005033	Caora beyudyi bejëꞌ diꞌidzaꞌ una Pedro, naꞌra lega bdzaꞌtzegue benꞌ rnabëꞌ, guꞌunjëꞌ gutijëꞌ lejëꞌ.
44005034	Pero entre lejëꞌ uzu tu benꞌ quie partido fariseo laonëꞌ Gamaliel. Naquëꞌ benꞌ huen, benꞌ psëdi ley quie Moisés. Naꞌra bënëꞌ mandado yero ja apóstol lao junta ga reꞌ benꞌ rnabëꞌ cuezajëꞌ tu chiꞌ.
44005035	Caora bero ja apóstol, naꞌra una Gamaliel rëbinëꞌ laguedyinëꞌ: ―Benꞌ Israel, gapale cuidado bi reꞌenle huele quiejëꞌ.
44005036	Bigalaꞌadyiꞌle cabëꞌ guca quie tu benꞌ lao Teudas. Azio iza uzunëꞌ unëꞌ naquëꞌ benꞌ belao. Unao ca du tapa gayuhua benëꞌ lëbëꞌ. Pero bdyin dza bëti soldado lëbëꞌ, bdzatza bez̃uno ja benꞌ unao lëbëꞌ.
44005037	Beyudyi bedu quie Teudas, uzu itu benꞌ Galilea lao Judas dza bë gobierno censo blabanëꞌ benëꞌ. Guꞌunrënëꞌ tilalënëꞌ soldado quie gobierno. Unaorë ja benꞌ zë lëbëꞌ, pero bëtirë soldado lëbëꞌ. Lëzi bdzatzarë bz̃onorë benꞌ unao lëbëꞌ.
44005038	Lenaꞌ rniaꞌ leꞌe, mejorla usanro quiejëꞌ, bira huerojëꞌ zëdi. Porque chi ta racazi laꞌadyiꞌjëꞌ ruejëꞌ, huabezan.
44005039	Pero chi tu ta ruejëꞌ nacan quie Diuzi, baꞌalaꞌcazi reꞌenle cuezan, bicuezan. Naꞌra gapale cuidado ta bihuele contra Diuzi. ―Canaꞌ una Gamaliel gudyinëꞌ lejëꞌ.
44005040	Pues naꞌra aoz̃iꞌjëꞌ xtiꞌidzaꞌ Gamaliel. Caora naꞌ beyëz̃ijëꞌ apóstol tatula. Caora bazëjëꞌ naꞌ, bë benꞌ rnabëꞌ mandado udi policía lejëꞌ con guidi. Lëscanꞌ bzëgadyijëꞌ quiejëꞌ tatula ta bira inëjëꞌ quie Jesús. Ude beyudyi naꞌ, bëꞌ benꞌ rnabëꞌ permiso yero ja apóstol naꞌ.
44005041	Caora naꞌ berojëꞌ ga reꞌ benꞌ rnabëꞌ lao junta zeyojëꞌ redaohuejëꞌ danꞌ bedzagalaojëꞌ por nun quie Jesús. Yugu dza uzaꞌjëꞌ ziojëꞌ luꞌu idaoꞌ rnabëꞌra o chi luꞌu yuꞌu quie tu tu benëꞌ.
44005042	Bipsanjëꞌ inëjëꞌ quie Jesucristo.
44006001	Naꞌra dza naꞌte, tu dza huio, uyera mazera benꞌ quie Jesús. Pero bala benꞌ quie Jesús, benꞌ rnë diꞌidzaꞌ griego, uyuꞌujëꞌ huenë conlë benꞌ quie Jesús, benꞌ rnëja diꞌidzaꞌ hebreo. Naꞌra una benꞌ rnë diꞌidzaꞌ griego rëbijëꞌ ja apóstol: ―Benꞌ rnë diꞌidzaꞌ hebreo, biruꞌejëꞌ laze parejo. Caora udisijëꞌ ta gao nigula bizu xquiuhue, ledaoꞌzi ruꞌejëꞌ nigula bizu xquiuhue quiendoꞌ.
44006002	Naꞌra bedupa lao chipchopa apóstol len ja los demás benꞌ quie Jesús, unajëꞌ rëbijëꞌ lejëꞌ: ―Bireyaꞌalaꞌ usanndoꞌ rguixogueꞌndoꞌ benëꞌ xtiꞌidzaꞌ Diuzi ta hueꞌndoꞌ laze yelaꞌ huao naꞌ.
44006003	Mejorla cuiole gadyi benꞌ huen, benꞌ de pensari, benꞌ rale quie Bichi Be quie Diuzi du guicho du laꞌadyiꞌjëꞌ, naꞌ huele mandado quisijëꞌ yelaꞌ huao parejo.
44006004	Naꞌra nëtoꞌ, biusanndoꞌ rulidzandoꞌ Diuzi rguixogueꞌndoꞌ benëꞌ xtiꞌidzëꞌ.
44006005	Naꞌra yaxe yugulu benꞌ quie Jesús cabëꞌ una ja apóstol. Caora naꞌ uliojëꞌ Esteban, benꞌ rale quie Bichi Be quie Diuzi du guicho du laꞌadyiꞌnëꞌ. Lëzi uliojëꞌ Felipe, len Prócoro, len Nicanor, len Timón, len Parmenas, len Nicolás benꞌ yedyi tula. Naca Nicolás benꞌ yedyi Antioquía, benꞌ unao religión quie benꞌ Israel dza naꞌ.
44006006	Naꞌra bzujëꞌ lejëꞌ lao ja apóstol, pquichi ja apóstol naꞌajëꞌ guichojëꞌ, bëꞌlëjëꞌ Diuzi diꞌidzaꞌ por lejëꞌ.
44006007	Naꞌra yugu dza udixogueꞌ ja apóstol mazara benëꞌ xtiꞌidzaꞌ Diuzi. Por lenaꞌ taz̃e uye benꞌ rnao xneza Jesús ciudad Jerusalén. Lente zë ja pxuzi, unaorëjëꞌ xneza Jesús.
44006008	Naꞌra taz̃e gucalë Diuzi Esteban bënëꞌ yelaꞌ huaca quie Diuzi lao ja benꞌ yedyi nitaꞌ naꞌ.
44006009	Pero bala ja benꞌ uzaꞌ yedyi Cirene, len benꞌ uzaꞌ yedyi Alejandría, len benꞌ uzaꞌ yedyi Cilicia, len benꞌ uzaꞌ ja yedyi nebaba Asia, len benꞌ rio luꞌu idaoꞌ sinagoga quie benꞌ bira naca benꞌ nadaꞌo, uyuꞌujëꞌ huenë conlë Esteban.
44006010	Pero biubinjëꞌ bi inajëꞌ porque gucalë Bichi Be quie Diuzi lëbëꞌ bdzeꞌnëꞌ luꞌu guichonëꞌ bi diꞌidzaꞌ unëlënëꞌ lejëꞌ.
44006011	Quie lenaꞌ udiz̃ojëꞌ benëꞌ ta inajëꞌ diꞌidzaꞌ contra Esteban. Caniꞌ una benꞌ uz̃iꞌ dumi rëbijëꞌ laguedyijëꞌ: ―Nëtoꞌ bendoꞌ unë Esteban diꞌidzaꞌ xiꞌibiꞌ contra Moisés len Diuzi.
44006012	Canaꞌ bëjëꞌ gan bdzaꞌ ja benꞌ yedyi, len ja benꞌ gula, len ja benꞌ rusëdi ley quie Moisés lëbëꞌ. Naꞌra uquiëꞌjëꞌ lëbëꞌ, psedyinjëꞌ lëbëꞌ ga reꞌ benꞌ rnabëꞌ lao junta.
44006013	Udilojëꞌ benꞌ unë diꞌidzaꞌ falso contra lëbëꞌ. Naꞌ lëja benꞌ naꞌ, unajëꞌ rëbijëꞌ benꞌ rnabëꞌ: ―Birsan benꞌ niga rnëꞌ diꞌidzaꞌ contra idaoꞌ rnabëꞌra quiero. Lëzi ruenëꞌ contra ley pcaꞌn xuzixtaꞌoro Moisés.
44006014	Nëtoꞌ bendoꞌ unëꞌ udyiaguiꞌ Jesús idaoꞌ rnabëꞌra quiero. Lëscanꞌ unëꞌ utzaꞌ Jesús costumbre quiero ta pcaꞌn xuzixtaꞌoro Moisés.
44006015	Ude beyudyi unajëꞌ canaꞌ, naꞌra unaꞌ benꞌ rue junta lao Esteban, pero blëꞌëjëꞌ beyaca laonëꞌ ca quie lao ángel.
44007001	Naꞌra unaba xanꞌ pxuzi rëbinëꞌ Esteban: ―¿ Nacan tali cabëꞌ unajëꞌ?
44007002	Naꞌra bequëbi Esteban rëbinëꞌ lejëꞌ: ―Bichaꞌ, xuzaꞌ, ulezëcara nagale cabëꞌ iniaꞌ leꞌe. Azio zë iza, bluꞌe Diuzi xuzixtaꞌoro Abraham yelaꞌ huaca quienëꞌ caora cati binetzesu Abraham yedyi Harán, nezunëꞌ yu nebaba Mesopotamia.
44007003	Lëdza naꞌ una Diuzi rëbinëꞌ Abraham: “Psan diadza quioꞌ, psan yedyi quioꞌ, beyo yedyi tula ga uluꞌenaꞌ luëꞌ.” Canaꞌ una Diuzi gudyinëꞌ Abraham.
44007004	Por lenaꞌ uzaꞌ Abraham yu nebaba benꞌ Caldea, zionëꞌ yesunëꞌ yedyi Harán. Biz̃i cati aguti xuzi Abraham, bë Diuzi mandado bezaꞌ Abraham yedyi Harán, belaꞌnëꞌ yedyi niga ga nitaꞌro naꞌa.
44007005	Pero bibëꞌ Diuzi lëbëꞌ ga gaque quienëꞌ sunëꞌ, ni siquiera tu pedazozi. Pero begaꞌnlë Diuzi lëbëꞌ diꞌidzaꞌ de que idyin dza gaque quienëꞌ ga sunëꞌ, naꞌ bëꞌ bagutinëꞌ gaque quie z̃iꞌinëꞌ. Naꞌra laꞌacazi ga nu z̃iꞌinëꞌ nenitaꞌ caora, begaꞌnlë Diuzi lëbëꞌ diꞌidzaꞌ canaꞌ.
44007006	Lëzi una Diuzi de que initaꞌ z̃iꞌisuba Abraham yedyi quie benꞌ tula ga huejëꞌ dyin sin laz̃u, naꞌ hue ja benëꞌ ziꞌ quiejëꞌ lao tapa gayuhua iza.
44007007	Lëscanꞌ una Diuzi rëbinëꞌ Abraham dza naꞌ: “Huachugobiꞌa quie benꞌ bëꞌ ziꞌ quiejëꞌ. Te iyudyi naꞌ yezaꞌ z̃iꞌisubaꞌ yedyi naꞌ yelaꞌjëꞌ niga ga tzionlaꞌadyiꞌjëꞌ nëꞌëdiꞌ.” Canaꞌ una Diuzi. Naꞌra nernë Esteban rëbinëꞌ ja benꞌ rnabëꞌ:
44007008	―Lëzi bë Diuzi mandado uzu Abraham tu xëdyidaoꞌ z̃iꞌinëꞌ byu ta gaca seña uluꞌen ca diꞌidzaꞌ begaꞌnlë Diuzi lëbëꞌ. Por lennaꞌ, caora aoca tu xunꞌ golo z̃iꞌinëꞌ Isaac, naꞌra bzunëꞌ tu xëdyidaoꞌ lëbiꞌ. Con ca bë Abraham lënëꞌ z̃iꞌinëꞌ Isaac, canaꞌ bërë Isaac lënëꞌ z̃iꞌinëꞌ Jacob. Lëzi con ca bë Isaac lënëꞌ z̃iꞌinëꞌ Jacob, canaꞌ bërë Jacob lënëꞌ chipchopa z̃iꞌinëꞌ byu.
44007009	Yelaꞌ z̃ëꞌ quie ja z̃iꞌi Jacob, bëtiꞌjëꞌ tu bichijëꞌ laonëꞌ José, uz̃iꞌ benꞌ zio Egipto lëbëꞌ.
44007010	Pero gucalë Diuzi lëbëꞌ pcuasa pcuiꞌonëꞌ tamala zaꞌ gaca quienëꞌ. Canaꞌ guca José benꞌ yuꞌu pensari, yexe rey Faraón lëbëꞌ. Tantozi yexe Faraón José, ulionëꞌ lëbëꞌ ta tzionëꞌ gaquëꞌ xanꞌ benꞌ rnabëꞌ lao nación Egipto. Lëscanꞌ ulionëꞌ lëbëꞌ gaquëꞌ xanꞌ benꞌ rue dyin z̃an yuꞌu quienëꞌ.
44007011	’Naꞌra dza naꞌte guca tu obin huala gula nación Egipto len nación Canaán. Fuerte bedzagalao xuzixtaꞌoro, bibdzelejëꞌ bi gaojëꞌ.
44007012	Caora unezi Jacob de que rdzela trigo nación Egipto, naꞌra useꞌelaꞌnëꞌ z̃iꞌinëꞌ ganꞌ, pero bibezaquejëꞌ chi biꞌ bichijëꞌ José.
44007013	Naꞌra taorupe ziojëꞌ bdyinjëꞌ nación Egipto, caora naꞌ una José rëbinëꞌ lejëꞌ: “Nëꞌëdiꞌ nacaꞌ bichile, José.” Canaꞌra bezaquejëꞌ lëbëꞌn. Canaꞌ bdyin hora unezi rey Faraón de que naca José ren quie benꞌ Israel.
44007014	Naꞌra guz̃i José xuzinëꞌ Jacob lente yugulu familia quienëꞌ, uzaꞌjëꞌ ziojëꞌ bdyinjëꞌ nación Egipto. Naꞌra entre ja benꞌ bdyin nacajëꞌ tzona galo chiꞌinuꞌ.
44007015	Canaꞌ guca unitaꞌ Jacob nación Egipto. Naꞌra caora bdyin dza quienëꞌ, gutinëꞌ. Lëzi caora bdyinrë dza quie z̃iꞌinëꞌ, gutirëjëꞌ.
44007016	Caora azio iza, bebio z̃iꞌi subajëꞌ chita quiejëꞌ yecachiꞌyaquëꞌn yedyi Siquem. Naꞌ bdzeꞌjëꞌ chita quiejëꞌ luꞌu beló ta hueꞌ Abraham desde canaꞌte. Con dumi plata quienëꞌ hueꞌnëꞌn lao ja z̃iꞌi Hamor, benꞌ yedyi Siquem.
44007017	’Caora cati ilëꞌëtiꞌzi idyin hora uzu Diuzi diꞌidzaꞌ cabëꞌ diꞌidzaꞌ begaꞌnlënëꞌ Abraham dza naꞌte, caora naꞌ baoye benꞌ Israel gucajëꞌ benꞌ zë.
44007018	Pero uzulao rnabëꞌ tu rey cubi quie benꞌ Egipto.
44007019	Pues rey naꞌ, binubëꞌnëꞌ José. Udilalënëꞌ xuzixtaꞌoro, bëꞌnëꞌ lejëꞌ ziꞌ, uz̃iꞌnëꞌ lejëꞌ yëꞌ, bënëꞌ mandado ucaꞌn xuzixtaꞌoro bdaoꞌ zagolo quiejëꞌ luꞌu guixiꞌ ta gatijabiꞌ.
44007020	Naꞌra bdyin hora golo Moisés, pero badanla zubiꞌ. Pero como rnabëꞌ rey gati bdaoꞌ quie ja benꞌ Israel, quie lennaꞌ pcachiꞌ z̃naꞌbiꞌ lëbiꞌ luꞌu yuꞌu. Pero cati aode tzona biuꞌ, bira uz̃aqueꞌnëꞌ ucachiꞌnëꞌbiꞌ luꞌu yuꞌu.
44007021	Quie lennaꞌ psanjëꞌ lëbiꞌ luꞌu guixiꞌ, pero beziꞌ z̃iꞌi rey nigula lëbiꞌ, uz̃iꞌnëꞌbiꞌ psegulanëꞌbiꞌ ca quie xcuidiꞌ quienëꞌ.
44007022	Canaꞌ guca psëdi Moisés yugulu ta nezi benꞌ nación Egipto. Guquëꞌ benꞌ yuꞌu pensari, udapalaꞌn benëꞌ lëbëꞌ, porque dyin dyaꞌa bënëꞌ, diꞌidzaꞌ li unënëꞌ.
44007023	’Chopa galo iza zunëꞌ caora cati guꞌunnëꞌ gacalënëꞌ laguedyinëꞌ benꞌ Israel.
44007024	Canaꞌ zionëꞌ yeyubinëꞌ lejëꞌ ga ruejëꞌ dyin. Pero blëꞌënëꞌ tu benꞌ Egipto rdilalënëꞌ tu benꞌ Israel. Biz̃i naꞌ gucalë Moisés laguedyinëꞌ, bëtinëꞌ benꞌ Egipto.
44007025	Pero guque Moisés de que nezi benꞌ Israel reꞌen Diuzi gacalë Moisés lejëꞌ yezaꞌjëꞌ nación Egipto. Pero biunezijëꞌ canaꞌ.
44007026	Biz̃i bete yu naꞌ, zezio Moisés tatula ga zu laguedyinëꞌ bedilanëꞌ chopa benꞌ Israel rdilajëꞌ. Naꞌra como reꞌen Moisés bitilajëꞌ, unëꞌ rëbinëꞌ lejëꞌ: “¡Bichaꞌ! ¿Bixquienꞌ reꞌenle hueꞌle laguedyile ziꞌ?”
44007027	Pero biz̃i benꞌ rdilajca bdyiganëꞌ Moisés tzalaꞌla, unëꞌ rëbinëꞌ lëbëꞌ: “¿Nu ulio luëꞌ rnabëꞌloꞌ nëtoꞌ ca juez quiendoꞌ?
44007028	¿Quele reꞌenloꞌ gutioꞌ nëꞌëdiꞌ ca bëtioꞌ benꞌ Egipto niogue?”
44007029	Cati be Moisés ca unëꞌ, naꞌra zeyonëꞌ huez̃uno yesunëꞌ yu nebaba Madián. Canaꞌ uzunëꞌ yedyi tula, yedyi binacan quienëꞌ, ptzaganaꞌnëꞌ uzu chopa z̃iꞌinëꞌ byu.
44007030	’Caora baguca ichopa galo iza tu luꞌu guixiꞌ, naꞌ zu tu lato dachi ruen gaꞌalaꞌ ga zu tu yaꞌa laona Sinaí ga bdyin tu ángel ptilalaonëꞌ Moisés. Naꞌ uzë ángel naꞌ luꞌu tu yaga yëchiꞌ raꞌalaꞌn yuꞌun guiꞌ.
44007031	Caora blëꞌë Moisés ángel naꞌ, tu begaꞌnzinëꞌ rebanenëꞌ. Cati ubigaꞌnëꞌ gaꞌalaꞌ tacuenda ilëꞌënëꞌ dyëꞌëdi, caora naꞌ una Diuzi rëbinëꞌ lëbëꞌ:
44007032	“Nëꞌëdiꞌ nacaꞌ Diuzi quie xuzixtaꞌoloꞌ Abraham, len xuzixtaꞌoloꞌ Isaac, len xuzixtaꞌoloꞌ Jacob.” Caora be Moisés ca una Diuzi, rz̃izinëꞌ rdzebinëꞌ inaꞌnëꞌ mazara.
44007033	Naꞌra unëra Diuzi rëbinëꞌ Moisés: “Ulëcho huarache quioꞌ porque naca laꞌiya ga zëloꞌ.
44007034	Pues abedaꞌ rulidza ja benꞌ quiaꞌ nitaꞌ Egipto nëꞌëdiꞌ. Ablëꞌëdaꞌ ca redzagalaojëꞌ. Baoyëzaꞌ ta ute uselaꞌ lejëꞌ. Udacara, iseꞌelaꞌ luëꞌ nación Egipto.” Canaꞌ una Diuzi rëbinëꞌ Moisés.
44007035	Naꞌra nernë Esteban rëbinëꞌ lejëꞌ: ―Baꞌalaꞌcazi biuyezilaꞌadyiꞌ ja benꞌ Israel Moisés, baꞌalaꞌcazi unajëꞌ rëbijëꞌ Moisés: “¿Nu ulio luëꞌ ta inabëꞌloꞌ nëtoꞌ ca juez quiendoꞌ?”, naꞌ useꞌelaꞌ Diuzi Moisés ta inabëꞌnëꞌ ute uselanëꞌ lejëꞌ. Conlë ángel, benꞌ ptilalao lëbëꞌ luꞌu yaga yëchiꞌ, useꞌelaꞌ Diuzi Moisés.
44007036	Naꞌra lëMoisés ulionëꞌ xuzixtaꞌoro hora bezaꞌjëꞌ berojëꞌ nación Egipto, bënëꞌ yelaꞌ huaca quie Diuzi ga reꞌ tu nisadaoꞌ laona Nisadaoꞌ Z̃na. Lëscanꞌ bënëꞌ yelaꞌ huaca quie Diuzi hora uda ja benꞌ Israel gabi yuꞌu dyia chopa galo iza.
44007037	Lëzi lëMoisés unëꞌ rëbinëꞌ benꞌ Israel: “De entre leꞌe huabio Diuzi itu benꞌ ina leꞌe xtiꞌidzaꞌ Diuzi laga con ca ulionëꞌ nëꞌëdiꞌ. Ulehue bala ca inëꞌ leꞌe.”
44007038	Lëscanꞌ lëMoisés naꞌ ziolënëꞌ benꞌ Israel cati uzaꞌjëꞌ udajëꞌ tu paraje gabi yuꞌu dyia lao chopa galo iza. Conlë Moisés naꞌ bëꞌlë ángel diꞌidzaꞌ lëꞌë yaꞌa Sinaí. Lëbëꞌ udixogueꞌnëꞌ xuzixtaꞌoro diꞌidzaꞌ bëꞌlë ángel lëbëꞌ. Lëdiꞌidzaꞌ naꞌ, diꞌidzaꞌ neban, pcaꞌn Moisés para raꞌo.
44007039	’Pero bigule xuzixtaꞌoro diꞌidzaꞌ pcaꞌn Moisés. Guꞌunjëꞌ usaꞌlaꞌadyiꞌjëꞌn yezaꞌjëꞌ yeyojëꞌ nación Egipto tatula.
44007040	Cati nezio Moisés lëꞌë yaꞌa, caora naꞌ unajëꞌ rëbijëꞌ Aarón, benꞌ xanꞌ pxuzi: “Reꞌenndoꞌ hueloꞌ chopa tzona diuzi ta huaꞌaro tu neza ta ucuasa ucuiꞌon raꞌo bi tamala zaꞌ gaca quiero, porque binezindoꞌ bi guca quie Moisés, benꞌ ulio raꞌo nación Egipto.”
44007041	Naꞌra bzalojëꞌ tu bëdyihuaga daoꞌ de oro. Bëtirëjëꞌ tu becoꞌ z̃iꞌilaꞌ bdyiajëꞌbaꞌ lao bëdyihuaga de oro ca gun quiebaꞌ. Lega yexejëꞌ diuzi bëjëꞌ naꞌazijëꞌ.
44007042	Canaꞌ psanlaꞌadyiꞌ Diuzi lejëꞌ ta tzionlaꞌadyiꞌjëꞌ ja tadyia guibá. Quie lenaꞌ guca quiejëꞌ con ca rna lëꞌë guichi bë ja profeta ga rguixogueꞌn ca una Diuzi: Leꞌe benꞌ Israel, ¿para nëꞌëdiꞌ bëtile bia bdyialebaꞌ ruꞌaba dza rdale lao lato dachi chopa galo iza?.
44007043	Quele para nëꞌëdiꞌ, pero bële con naꞌazile diuzi uyonlaꞌadyiꞌle. Nuꞌale tu rumita daoꞌ de laꞌariꞌ quie Moloc. Nuꞌarële tu ta naca forma quie bélo, laona Renfán. Lenaꞌ unale naca Diuzi quiele. Quie lenaꞌ huaꞌ castigo quiele, huabiogaꞌ hualaohuaꞌ leꞌe yedyi quiele tziole zituꞌ, tzesule yedyi quie benꞌ tula yedyi laona Babilonia. Canaꞌ una Diuzi gudyinëꞌ xuzixtaꞌoro dza naꞌte.
44007044	Naꞌra nernë Esteban rëbinëꞌ lejëꞌ: ―Dza rda xuzixtaꞌoro lao lato gabi yuꞌu dyia, nuꞌajëꞌ tu yuꞌu de laꞌariꞌ, lenaꞌ gucan idaoꞌ quiejëꞌ. Luꞌen naꞌ bzujëꞌ ja yo taꞌa ga bzu Diuzi ley quienëꞌ. Lëyuꞌu de laꞌariꞌ naꞌ, bëjëꞌn con ca una Diuzi huejëꞌn, porque Diuzi bluꞌenëꞌ Moisés ca reꞌennëꞌ hue benꞌ Israel yuꞌu de laꞌariꞌ.
44007045	Naꞌra bdyin dza aguti Moisés. Caora naꞌ ulio Diuzi tu benꞌ lao Josué gaquëꞌ benꞌ rnabëꞌ quie xuzixtaꞌoro lao laza Moisés. Biz̃i lao naꞌa Josué bdyin xuzixtaꞌoro layu ga begaꞌnlë Diuzi lejëꞌ diꞌidzaꞌ gaca layu quiejëꞌ. Caora naꞌ gucalë Diuzi lejëꞌ blaonëꞌ benꞌ nitaꞌ layu naꞌ ziojëꞌ huez̃uno. Lao naꞌa Diuzi bëjëꞌ gan, bzujëꞌ yuꞌu de laꞌariꞌ layu quiejëꞌ bëꞌ bdyinjëꞌ naꞌ. Canaꞌzi begaꞌnnan hasta bdyin dza rda rey David.
44007046	Pero rey David, lega nedyëꞌë Diuzi lëbëꞌ. Caora naꞌ guꞌun rey David huenëꞌ tu idaoꞌ z̃egula quie Diuzi.
44007047	Pero quele rey David bënëꞌn nechanꞌ z̃iꞌinëꞌ Salomónla bënëꞌn.
44007048	Pero sibila zu Diuzi, bi zunëꞌ luꞌu idaoꞌ ta bë benëꞌzi. Lenaꞌ nacan de acuerdo con ca una Diuzi caora unëꞌ:
44007049	Naca ladza ca quie xlatogaꞌ ga riꞌa. Naca yedyi layu ca quie lato ga rezilaꞌadyiꞌ niꞌa. ¿Ca bi cueꞌ yuꞌu huele para nëꞌëdiꞌ? ¿Gaz̃i naca lato ga yezilaꞌadyaꞌ?
44007050	¿Biz̃i binezile conlë naꞌa biaꞌ yugulu ta de? Canaꞌ una Diuzi gudyinëꞌ xuzixtaꞌoro dza naꞌte.
44007051	Naꞌra nernë Esteban rëbinëꞌ lejëꞌ: ―Yelaꞌ zidi quiele birioñeꞌele ruele ca benꞌ binubëꞌ Diuzi. Siempre biralele quie Bichi Be quienëꞌ. Ruele tamala laga con ca bë xuzixtaꞌoro.
44007052	¿Nu benꞌ profeta biudilalë xuzixtaꞌoro? Lejëꞌ bëtijëꞌ benꞌ udixogueꞌ de que guida Cristo. Biz̃i cati bidëꞌ detëꞌë lao yedyi layu, leꞌe udaole lëbëꞌ xquia, unële diꞌidzaꞌ contra lëbëꞌ, bëtilenëꞌ.
44007053	Pcaꞌn Diuzi ley quienëꞌ lao naꞌa Moisés para leꞌe, pero leꞌe, biralele quien.
44007054	Naꞌra ude beyudyi be ja benꞌ rnabëꞌ ca una Esteban, mazera bdzaꞌtzeguejëꞌ lëbëꞌ.
44007055	Pero Esteban, du yuꞌunëꞌ Bichi Be quie Diuzi, unaꞌnëꞌ guibá blëꞌënëꞌ xniꞌ guiꞌ ga zu Diuzi. Blëꞌërënëꞌ zë Jesús zaquëꞌ yebë quie Diuzi.
44007056	Naꞌra una Esteban rëbinëꞌ ja benꞌ rnabëꞌ: ―¡Ulenaꞌcara! Rlëꞌëdaꞌ uyalo guibá ga zu Diuzi. Rlëꞌëdaꞌ benꞌ naca bichi yugulu benëꞌ. Zënëꞌ zaquëꞌ yebë quie Diuzi.
44007057	Pero lapsiote ja benꞌ rnabëꞌ nagajëꞌ, uredyiyaꞌjëꞌ zidzo,
44007058	labëxotejëꞌ uquiëꞌjëꞌ lëbëꞌ ruꞌa yedyila. Caora naꞌ ulëchojëꞌ gaban quiejëꞌ pcaꞌnjëꞌn lao naꞌa tu benꞌ cuidiꞌ laonëꞌ Saulo. Naꞌra uzulaojëꞌ rguijëꞌ lëbëꞌ yo ta gatiëꞌ.
44007059	Pero du rguijëꞌ Esteban yo, blidzëꞌ Jesús rëbinëꞌ lëbëꞌ: ―Señor Jesús, beziꞌ nëꞌëdiꞌ yeguidaꞌ ga zuloꞌ.
44007060	Naꞌra uditzu Esteban z̃ibinëꞌ, unëꞌ zidzo rëbinëꞌ Jesús: ―Señor, uz̃iꞌz̃e quiejëꞌ ruejëꞌ xquia rutijëꞌ nëꞌëdiꞌ. Ude beyudyi unëꞌ canaꞌ, gutinëꞌ.
44008001	Naꞌra redaohue Saulo danꞌ bëtijëꞌ Esteban.
44008002	Biz̃i caora bagutinëꞌ, uyo chopa tzona benꞌ rue quie xtiꞌidzaꞌ Diuzi biꞌajëꞌ cuerpo quienëꞌ ta yecachiꞌjëꞌn. Legazi rbedyijëꞌ raquejëꞌ bayëchiꞌ. Caora naꞌ uzulao ja benëꞌ usacajëꞌ bizinaquezi benꞌ quie Jesús, benꞌ nitaꞌ ciudad Jerusalén.
44008003	Canaꞌ guca zëdi quie benꞌ quie Jesús, porque bipsan Saulo bënëꞌ contra lejëꞌ. Uyuꞌunëꞌ luꞌu yuꞌu quie quiejëꞌ, ulionëꞌ lejëꞌ luꞌu yuꞌu quiejëꞌ udzeꞌnëꞌ lejëꞌ luꞌu dyiguiba, laꞌachi nigula, laꞌachi beꞌmbyu.
44008004	Quie lennaꞌ bdzatza ja benꞌ quie Jesús ziojëꞌ yedyi tula, ziojëꞌ yedyi reꞌ estado Judea len yedyi reꞌ estado Samaria. Pero biuzaꞌ ja apóstol, begaꞌnjëꞌ ciudad Jerusalén. Naꞌ ja benꞌ bedzatzaja uzaꞌ ciudad Jerusalén, ziojëꞌ rguixogueꞌjëꞌ benëꞌ xtiꞌidzaꞌ Diuzi tu tu yedyi ga bdyinjëꞌ.
44008005	Uzaꞌrë tu benꞌ quie Jesús laonëꞌ Felipe. Uzëꞌë zionëꞌ tu yedyi quie estado Samaria. Caora bdyinnëꞌ gudyinëꞌ ja benꞌ yedyi naꞌ de que naca Jesús benꞌ Cristo, benꞌ useꞌelaꞌ Diuzi.
44008006	Naꞌra labedupate benꞌ yedyi naꞌ, labzënagatejëꞌ xtiꞌidzaꞌ Felipe, porque blëꞌëjëꞌ ruenëꞌ yelaꞌ huaca quie Diuzi.
44008007	Caora naꞌ beyue Felipe ja benꞌ yuꞌu taxiꞌibiꞌ. Bero ja taxiꞌibiꞌ ga yuꞌujan uredyiyaꞌjan. Lëscanꞌ beyuenëꞌ benꞌ z̃i, beyacajëꞌ.
44008008	Quie lennaꞌ lega bedaohue ja benꞌ yedyi naꞌ.
44008009	Pero yedyi naꞌ ga uyo Felipe, uzu tu benꞌ rue brujo laonëꞌ Simón. Yelaꞌ brujo quienëꞌ, uz̃iꞌnëꞌ benꞌ quie Samaria yëꞌ unëꞌ naquëꞌ benꞌ belao, benꞌ balaꞌana.
44008010	Por lenaꞌ bzënagajëꞌ ca gudyinëꞌ lejëꞌ laꞌachi xcuidiꞌ, laꞌachi benꞌ huaca. Yugulujëꞌ bëjëꞌ lëbëꞌ casa, unajëꞌ rëbijëꞌ laguedyijëꞌ: ―Benꞌ ni ruenëꞌ yelaꞌ huaca quie Diuzi.
44008011	Naꞌra azio zë iza uz̃iꞌnëꞌ lejëꞌ yëꞌ.
44008012	Pero caora bdyin Felipe, gudyinëꞌ lejëꞌ quie yelaꞌ rnabëꞌ quie Diuzi, gudyirënëꞌ lejëꞌ con cabëꞌ una Jesús, caora naꞌ gulejëꞌ quienëꞌ. Por lenaꞌ bëꞌ Felipe laojëꞌ, tanto nigula como ca beꞌmbyu.
44008013	Hasta cuin Simón gulerënëꞌ diꞌidzaꞌ quie Jesús, bëꞌrë Felipe laonëꞌ. Caora naꞌ udalënëꞌ Felipe tuz̃e, pero tu bebanzinëꞌ ca yelaꞌ huaca quie Diuzi bë Felipe.
44008014	Caora unezi ja apóstol nitaꞌ ciudad Jerusalén de que uyezilaꞌadyiꞌ benꞌ Samaria xtiꞌidzaꞌ Diuzi, naꞌra useꞌelaꞌjëꞌ Pedro len Juan ziojëꞌ naꞌ.
44008015	Caora bdyinjëꞌ naꞌ, blidzajëꞌ Diuzi unabajëꞌ Diuzi uchizëꞌ Bichi Be quienëꞌ tzuꞌunëꞌ luꞌu guicho laxtaꞌo benꞌ Samaria barale quie Jesús,
44008016	porque binetzuꞌu Bichi Be quie Diuzi luꞌu guicho laxtaꞌojëꞌ. Caora cati bëꞌ Felipe laojëꞌ dza naꞌte, tu bzëtozinëꞌ lao Jesús, quele uyuꞌujëꞌ Bichi Be quie Diuzi.
44008017	Quie lennaꞌ bdaꞌ Pedro len Juan naꞌajëꞌ guichojëꞌ, laoyuꞌutejëꞌ Bichi Be quie Diuzi.
44008018	Caora blëꞌë Simón cabëꞌ bëjëꞌ uyuꞌu Bichi Be quie Diuzi luꞌu guicho laxtaꞌo benëꞌ cati bdaꞌjëꞌ naꞌajëꞌ guicho benëꞌ,
44008019	naꞌ unëꞌ rëbinëꞌ benꞌ apóstol: ―Gacatezi dumi inaboꞌ nagunaꞌn, chi uluꞌele nëꞌëdiꞌ bi huaꞌ tacuenda tzuꞌu Bichi Be quie Diuzi luꞌu guicho laxtaꞌo benëꞌ cati udaꞌa naꞌa guichojëꞌ.
44008020	Naꞌra bequëbi Pedro rëbinëꞌ Simón: ―Udyiaguiꞌ Diuzi luëꞌ lente dumi plata quioꞌ, porque racoꞌ pensari huaziꞌ Diuzi dumi plata tacuenda uchizanëꞌ Bichi Be quienëꞌ tzuꞌunëꞌ luꞌu guicho laxtaꞌo benëꞌ.
44008021	Bide lato ni derecho quioꞌ huelaoꞌ nëtoꞌ tuz̃e, porque bineyëri laxtaꞌoloꞌ lao Diuzi,
44008022	psan tamala quioꞌ. Unaba lao Diuzi chi yeziꞌz̃enëꞌ pensari median quioꞌ.
44008023	Ca quie nisa slaꞌ ratza ja benëꞌ nacoꞌ. Yelaꞌ mala quioꞌ nacoꞌ ca quie benꞌ de luꞌu dyiguiba.
44008024	Naꞌra una Simón rëbinëꞌ apóstol: ―Huele cule inabale lao Diuzi yeziꞌz̃enëꞌ quiaꞌ, bigaca quiaꞌ con ca baonale nëꞌëdiꞌ.
44008025	Caora ude beyudyi udixogueꞌ apóstol ja benꞌ nitaꞌ naꞌ xtiꞌidzaꞌ Diuzi, naꞌra bezaꞌjëꞌ zeyojëꞌ ciudad Jerusalén, rguixogueꞌrëjëꞌ benꞌ Samaria nitaꞌ tu tu yedyi ga bedejëꞌ xtiꞌidzaꞌ Diuzi.
44008026	Ude beyudyi naꞌ, bdyin tu ángel quie Diuzi ga zë Felipe rëbinëꞌ lëbëꞌ: ―Uz̃iꞌ, uyo tu lao lato ga bidyia yuꞌu, ga rde neza zaꞌ ciudad Jerusalén para yedyi Gaza.
44008027	Naꞌra uz̃iꞌnëꞌ zionëꞌ. Du tu neza naꞌ, zezaꞌ benꞌ bedilanëꞌ, benꞌ nación Etiopía. Benꞌ naꞌ naquëꞌ eunuco, benꞌ rapa dumi quie tu nigula lao Candace. Naca Candace reina quie nación Etiopía. Pues benꞌ naꞌ uyonëꞌ ciudad Jerusalén ga uyonlaꞌadyiꞌneꞌ Diuzi.
44008028	Caora naꞌ reꞌnëꞌ luꞌu tu carro daoꞌ raꞌalaꞌ chopa bia zeyonëꞌ yedyinnëꞌ yedyi quienëꞌ. Naꞌra du reꞌnëꞌ luꞌu carro daoꞌ,rnaꞌnëꞌ guichi quie benꞌ profeta Isaías.
44008029	Caora naꞌ una Bichi Be quie Diuzi rëbinëꞌ Felipe: ―Uyo tzenaoꞌ benꞌ reꞌ luꞌu carro daoꞌ.
44008030	Canaꞌ zio Felipe ga reꞌnëꞌ, pero benëꞌ rnënëꞌ diꞌidzaꞌ quie benꞌ profeta Isaías. Caora naꞌ una Felipe rëbinëꞌ lëbëꞌ: ―¿Rioñeꞌeloꞌ bi na diꞌidzaꞌ rnëloꞌ?
44008031	Naꞌra unëꞌ rëbinëꞌ Felipe: ―¿Biz̃i huaꞌ tzioñeꞌedaꞌ con ca rna lëꞌë guichi, chi ganu dyilaꞌ uzioñeꞌe nëꞌëdiꞌ? Ude beyudyi unëꞌ canaꞌ, gudyinëꞌ Felipe cuënëꞌ luꞌu carro ta cueꞌnëꞌ cuëtëꞌ.
44008032	Naꞌra parte gan blabanëꞌ xtiꞌidzaꞌ Diuzi rnën cani: Naca quienëꞌ ca quie becoꞌ z̃iꞌilaꞌ guti benëꞌ. Lëzi naca quienëꞌ ca quie tu becoꞌ z̃iꞌilaꞌ rchugu benëꞌ guitzaꞌ quiebaꞌ, pero bibi unëꞌ.
44008033	Ptitojëꞌ lëbëꞌ. Bibëjëꞌ justicia quienëꞌ. ¿Biz̃i huero inaro quie benꞌ yedyi quienëꞌ? Porque mero lejëꞌ bëtijëꞌ lëbëꞌ.
44008034	Ude beyudyi unëꞌ lëꞌë guichi, naꞌra unëꞌ gudyinëꞌ Felipe: ―Una nëꞌëdiꞌ chi una benꞌ profeta quiëꞌ cuinnëꞌ o chi unëꞌ quie benꞌ tula.
44008035	Caora naꞌ uzulao Felipe rzioñeꞌenëꞌ lëbëꞌ con ca rna lëꞌë guichi gudyinëꞌ lëbëꞌ con ca guca quie Jesús.
44008036	Biz̃i cati bdyinjëꞌ ga zu nisa, una benꞌ Etiopía rëbinëꞌ Felipe: ―Abdyinro ga zu nisa. ¿A ver bi ca naoꞌ luëꞌ, chi bisaqueꞌ hueꞌloꞌ laohuaꞌ nëꞌëdiꞌ niga?
44008037	Naꞌra una Felipe rëbinëꞌ lëbëꞌ: ―Chi raleloꞌ quie Jesús du guicho du laꞌadyoꞌ, huazaqueꞌ huaꞌ laoloꞌ luëꞌ niga. Naꞌra bequëbi benꞌ naꞌ unëꞌ: ―Du guicho du laꞌadyaꞌ raledaꞌ naca Jesucristo z̃iꞌi Diuzi.
44008038	Canaꞌ bë benꞌ naꞌ mandado cueza carro daoꞌ quienëꞌ ziolënëꞌ Felipe ruꞌa nisate, uyuꞌujëꞌ luꞌu nisa bëꞌ Felipe laonëꞌ.
44008039	Cati berojëꞌ luꞌu nisa, laoquiëꞌte Bichi Be quie Diuzi Felipe. Bira blëꞌë benꞌ naꞌ lëbëꞌ. Pero benꞌ naꞌ, lega redaohuenëꞌ bezaꞌnëꞌ zeyonëꞌ xquiedyinëꞌ.
44008040	Naꞌra labedyinte Felipe tu yedyi laona Azoto. Hora naꞌ bedenëꞌ yedyi tu yedyi rëbinëꞌ benëꞌ xtiꞌidzaꞌ Jesús con ca guca quienëꞌ hasta bdyinnëꞌ ciudad Cesarea.
44009001	Naꞌra bipsancazi Saulo yelaꞌ rdzaꞌ quienëꞌ reꞌennëꞌ gutinëꞌ benꞌ quie Jesús.
44009002	Por lenaꞌ uyonëꞌ yanabëꞌ guichi lao xanꞌ pxuzi tacuenda tzionëꞌ tzedilanëꞌ huenëꞌ preso nu benꞌ rnao xneza Jesús ciudad Damasco. Guꞌunnëꞌ tzuꞌunëꞌ idaoꞌ sinagoga quiejëꞌ guxonëꞌ iseꞌelaꞌnëꞌ lejëꞌ ciudad Jerusalén, chi beꞌmbyu, chi nigula.
44009003	Pero ilëꞌëtiꞌzi binedyinnëꞌ yedyi, cati uyëzi tu xniꞌ guiꞌ zaꞌn sibi guibá yatilan lëbëꞌ ganꞌ zionëꞌ.
44009004	Caora naꞌ bdinëꞌ yu, benëꞌ unë Jesús rëbinëꞌ lëbëꞌ: ―Saulo, ¿bixquienꞌ ruꞌ contra nëꞌëdiꞌ?
44009005	Naꞌra unaba Saulo: ―¿Nuz̃i luëꞌ, Señor? Hora naꞌ unë Jesús tatula, rëbinëꞌ lëbëꞌ: ―Nëꞌëdiꞌ laohuaꞌ Jesús. Nacaꞌ benꞌ rueloꞌ contra. Pero quele nëꞌëdiꞌn ruꞌ contra, nechanꞌ contra cuinzoꞌ rueloꞌ ca quie tu bëdyi huaga rulibibaꞌ nu lëꞌë yaga duchiꞌ nuꞌa xaꞌmbaꞌ ta rulaohuëꞌbaꞌ.
44009006	Pero du rdzebi, du rz̃izi Saulo, unëꞌ rëbinëꞌ Jesús: ―¿Biz̃i ca reꞌenloꞌ huaꞌ, Señor? Naꞌra una Jesús, rëbinëꞌ lëbëꞌ: ―Beyasa, uyo ciudad Damasco. Bëꞌ bazuloꞌ ciudad naꞌ, naiseꞌelaꞌ benꞌ ina luëꞌ bi hueloꞌ.
44009007	Naꞌra uyasa Saulo gan denëꞌ layu. Caora bexaꞌ laonëꞌ, biblëꞌënëꞌ. Pero ja benꞌ ziolënëꞌ, lega bdzebijëꞌ, porque biblëꞌëjëꞌ nu benꞌ blidza Saulo.
44009008	Caora naꞌ bëxojëꞌ nëꞌë uquiëꞌjëꞌ lëbëꞌ ciudad Damasco,
44009009	pero lao tzona dza bibi blëꞌënëꞌ, bibi udaonëꞌ, bibi hueꞌenëꞌ.
44009010	Naꞌ ciudad Damasco zu tu benꞌ quie Jesús laonëꞌ Ananías. Caora naꞌ ptilalao Jesús lëbëꞌ ga zëꞌ rulidzëꞌ lëbëꞌ: ―Ananías. Pero ca quie benꞌ uxusa guca quienëꞌ benëꞌ unë Jesús. Naꞌra una Ananías: ―Ni zuaꞌ, Señor.
44009011	Naꞌra una Jesús rëbinëꞌ lëbëꞌ: ―Uz̃iꞌ, uyo ga rde tu lecan laona lecan li. Tzioloꞌ lidyi Judas, naꞌ yedzeleloꞌ tu benꞌ yedyi Tarso laonëꞌ Saulo. Huelaoꞌnëꞌ diꞌidzaꞌ, porque rulidzanëꞌ nëꞌëdiꞌ.
44009012	Gaca quiëꞌ ca tu benꞌ rxusazi ilëꞌënëꞌ luëꞌ. Naꞌ udaꞌloꞌ naoꞌ guichonëꞌ tacuenda yelëꞌënëꞌ.
44009013	Caora be Ananías ca una Jesús, naꞌra unëꞌ rëbinëꞌ lëbëꞌ: ―Señor, zë lasa babedaꞌ cabëꞌ rue Saulo. Legazi bënëꞌ median contra ja benꞌ quioꞌ nitaꞌ ciudad Jerusalén.
44009014	Naꞌ bazaꞌnëꞌ ni, nuꞌanëꞌ guichi quie ja xanꞌ pxuzi. Conlë guichi naꞌ de yelaꞌ rnabëꞌ quiëꞌ ta guxonëꞌ huenëꞌ preso nu benꞌ rulidza luëꞌ.
44009015	Pero una Jesús, rëbinëꞌ lëbëꞌ: ―Uz̃iꞌ, uyo ga bdyinnëꞌ, porque uliogaꞌ lëbëꞌ tzeguedyinëꞌ benꞌ quie nación tula, len ja rey quiejëꞌ, len benꞌ Israel diꞌidzaꞌ laꞌiya quiaꞌ.
44009016	Naꞌ hueꞌliaꞌnëꞌ diꞌidzaꞌ cabëꞌ yedzagalaonëꞌ yëbinëꞌ benëꞌ diꞌidzaꞌ laꞌiya quiaꞌ. ―Canaꞌ una Jesús gudyinëꞌ Ananías.
44009017	Naꞌra uzaꞌ Ananías zionëꞌ bdyinnëꞌ yuꞌu ga bdyin Saulo, bdaꞌnëꞌ nëꞌë guicho Saulo, unëꞌ rëbinëꞌ lëbëꞌ: ―Bichaꞌ Saulo, Señor Jesús, benꞌ ptilalao luëꞌ tu neza ga zaꞌloꞌ, lëbëꞌ useꞌelaꞌnëꞌ nëꞌëdiꞌ bazaꞌ niga tacuenda yelëꞌëloꞌ tzuꞌuloꞌ Bichi Be quie Diuzi. ―Canaꞌ una Ananías gudyinëꞌ Saulo.
44009018	Hora naꞌ bro tu ta naca ca z̃ezaꞌ bela luꞌu lao Saulo belëꞌënëꞌ tatula. Naꞌra uyasëꞌ bëꞌ Ananías laohuëꞌ.
44009019	Ude beyudyi naꞌ beyaonëꞌ beziꞌnëꞌ fuerza, begaꞌnnëꞌ ciudad Damasco chopa tzona dza yeyubinëꞌ benꞌ quie Jesús zuja naꞌ.
44009020	Naꞌra uzulao Saulo rguixogueꞌnëꞌ benꞌ Israel, benꞌ nitaꞌ Damasco de que naca Jesús z̃iꞌi Diuzi. Rionëꞌ luꞌu sinagoga quiejëꞌ rëbinëꞌ lejëꞌ xtiꞌidzaꞌ Diuzi.
44009021	Canaꞌ tu rebanzi ja benꞌ be ca una Saulo, unajëꞌ rëbijëꞌ laguedyijëꞌ: ―¿Quele lëbëꞌn bënëꞌ contra benꞌ quie Jesús, benꞌ nitaꞌ ciudad Jerusalén? ¿Quele lëbëꞌn blaꞌnëꞌ ni ta huenëꞌ benꞌ quie Jesús preso, usedyinnëꞌ lejëꞌ lao naꞌa ja xanꞌ pxuzi? ―Canaꞌ unajëꞌ quie Saulo.
44009022	Pero birdzebi Saulo rguixogueꞌnëꞌ lejëꞌ de que naca Jesús benꞌ useꞌelaꞌ Diuzi. Bluꞌenëꞌ lejëꞌ lëꞌë guichi laꞌiya quie Diuzi ga rnën naca Jesús benꞌ Cristo. Bënëꞌ gan biubin ja benꞌ Israel, benꞌ nitaꞌ ciudad Damasco, bi inajëꞌ quienëꞌ.
44009023	Pero bazio zë dza zunëꞌ naꞌ, naꞌra guca ja benꞌ Israel de acuerdo ta gutijëꞌ Saulo.
44009024	Lenaꞌ yugu dza, yugu yela, ureꞌjëꞌ neza ruꞌa yedyi tacuenda guxojëꞌ gutijëꞌ lëbëꞌ. Pero unezi Saulo cabëꞌ guꞌunjëꞌ huejëꞌ quienëꞌ.
44009025	Hora naꞌ du rtzeꞌ, uquiëꞌ benꞌ quie Jesús lëbëꞌ, urëjëꞌ ga zu tu ventan z̃e lëꞌë besu zio ruꞌa yedyi, uyuꞌunëꞌ luꞌu tu chicuiti z̃e ta uchizajëꞌ lëbëꞌ layu tacuenda ulanëꞌ zionëꞌ ciudad Jerusalén.
44009026	Caora bedyinnëꞌ ciudad Jerusalén guꞌunnëꞌ huelënëꞌ benꞌ quie Jesús tuz̃e. Pero rdzebijëꞌ lëbëꞌ, porque binenezijëꞌ chi tali banaquëꞌ benꞌ quie Jesús.
44009027	Por lenaꞌ uquiëꞌ Bernabé lëbëꞌ ga nitaꞌ ja apóstol yaguëdyinëꞌ lejëꞌ cabëꞌ guca quie Saulo blëꞌënëꞌ Jesús tu neza Damasco, bëꞌlë Jesús lëbëꞌ diꞌidzaꞌ, birdzebinëꞌ udixogueꞌnëꞌ benꞌ Damasco xtiꞌidzaꞌ Diuzi.
44009028	Hora naꞌ uyezilaꞌadyiꞌjëꞌ lëbëꞌ begaꞌnlënëꞌ lejëꞌ ciudad Jerusalén.
44009029	Naꞌra birdzebinëꞌ uzulaonëꞌ rguixogueꞌnëꞌ benëꞌ xtiꞌidzaꞌ Diuzi. Uyuꞌunëꞌ huenë lënëꞌ tu cueꞌ benꞌ Israel, benꞌ raca diꞌidzaꞌ griego, pero ureꞌ unaojëꞌ bi huejëꞌ ta gutijëꞌ Saulo.
44009030	Caora unezi los demás benꞌ quie Jesús de que reꞌenjëꞌ gutijëꞌ lëbëꞌ, uquiëꞌjëꞌ lëbëꞌ ciudad Cesarea, naꞌtera useꞌelaꞌjëꞌ lëbëꞌ yedyi Tarso.
44009031	Naꞌra ja benꞌ quie Jesús nitaꞌ yedyi quie estado Judea, len benꞌ nitaꞌ estado Galilea, len benꞌ nitaꞌ estado Samaria, uzujëꞌ contento. Du guicho du laꞌadyiꞌjëꞌ unaojëꞌ xneza Jesús. Yugu dza rapalaꞌnjëꞌ Diuzi gucalë Bichi Be quie Diuzi lejëꞌ. Canaꞌ mazera uye benꞌ bëlë lejëꞌ tuz̃e.
44009032	Caora naꞌ rio Pedro rayubinëꞌ benꞌ quie Jesús con bi yedyi nitaꞌjëꞌ. Canaꞌ uyonëꞌ yeyubinëꞌ ja benꞌ quie Jesús, benꞌ nitaꞌ yedyi Lida.
44009033	Lëyedyi naꞌ yatilanëꞌ tu benꞌ z̃i laonëꞌ Eneas. Azio xuna iza denëꞌ lao belaga naz̃inëꞌ.
44009034	Naꞌ una Pedro rëbinëꞌ lëbëꞌ: ―¡Eneas, hueyue Jesucristo luëꞌ! ¡Uyasa, beyueꞌ laze belaga quioꞌ! Naꞌra caora uyasëꞌ, labeyacatenëꞌ.
44009035	Biz̃i naꞌ caora blëꞌë yugo benꞌ yedyi Lida len yugo benꞌ yedyi Sarón cabëꞌ guca quienëꞌ beyacanëꞌ, canaꞌra psanjëꞌ costumbre gula quiejëꞌ unaojëꞌ xneza Jesús.
44009036	Naꞌra dza naꞌte uzu tu nigula yedyi Jope laonëꞌ Tabita. Naꞌ diꞌidzaꞌ griego laorënëꞌ Dorcas. Naquëꞌ benꞌ nao xneza Jesús. Yugu dza gucalënëꞌ benꞌ yëchiꞌ, bëꞌnëꞌ lejëꞌ ta de quienëꞌ.
44009037	Biz̃i naꞌ bdyin dza guca z̃hueꞌnëꞌ gutinëꞌ. Caora naꞌ bgazujëꞌ lëbëꞌ yao uxubajëꞌ lëbëꞌ sibi tu luꞌu cuarto chopa xcuia.
44009038	Naꞌra como unezijëꞌ yedyi Lida zu Pedro, lëscanꞌ como reꞌn gaꞌalaꞌzi, useꞌelaꞌjëꞌ chopa beꞌmbyu tzenabajëꞌ Pedro, chi bisaqueꞌ sëꞌë luegozi.
44009039	Naꞌra uzaꞌ Pedro ziolënëꞌ lejëꞌ. Caora bdyinjëꞌ uquiëꞌjëꞌ lëbëꞌ luꞌu cuarto chopa xcuia ga de nigula. Luꞌu cuarto naꞌ nitaꞌ ja nigula guti xquiuhue rbedyijëꞌ, bluꞌejëꞌ Pedro vestido quiejëꞌ ta bë Dorcas cati nezunëꞌ.
44009040	Naꞌra bë Pedro mandado yero ja nigula luꞌu cuarto. Caora berojëꞌ, uditzu z̃ibinëꞌ blidzëꞌ Diuzi. Ude beyudyi naꞌ, byëchunëꞌ unaꞌnëꞌ benꞌ huati, unëꞌ rëbinëꞌ lënëꞌ: ―Tabita, uyasa. Cati una Pedro canaꞌ, labez̃aꞌte lao nigula, unaꞌnëꞌ Pedro uyasanëꞌ.
44009041	Bëxu Pedro naꞌanëꞌ gucalënëꞌ lëbëꞌ uzulinëꞌ. Naꞌra beyëz̃i Pedro ja nigula guti xquiuhue lente los demás benꞌ quie Jesús. Bluꞌenëꞌ lejëꞌ de que neban Dorcas.
44009042	Naꞌra yugulu benꞌ yedyi Jope unezijëꞌ cabëꞌ guca quie nigula naꞌ. Caora naꞌ uzulao zëjëꞌ unaojëꞌ xneza Jesús.
44009043	Naꞌra zë dza begaꞌn Pedro yedyi Jope. Uzunëꞌ z̃an yuꞌu quie tu benꞌ lao Simón, benꞌ rutiꞌ z̃aba bëdyihuaga.
44010001	Naꞌra ciudad Cesarea uzu tu benꞌ laonëꞌ Cornelio. Naquëꞌ xanꞌ tu gayuhua soldado. Naꞌ naca soldado quienëꞌ tu cueꞌ benꞌ italiano.
44010002	Lëbëꞌ lente yugulu familia quienëꞌ udapalaꞌnjëꞌ Diuzi. Gucalënëꞌ benꞌ Israel, bëꞌnëꞌ caridad quiejëꞌ, rulidzëꞌ Diuzi yugu dza.
44010003	Biz̃i bdyin dza blëꞌë Cornelio tu ángel quie Diuzi. Uzë ángel naꞌ bdyinnëꞌ ga zë Cornelio. Zadzeꞌ cadu las tres guca quienëꞌ canaꞌ. Pero ca quie benꞌ uxusa guca quiëꞌ blëꞌënëꞌ lëbëꞌ. Naꞌra una ángel naꞌ rëbinëꞌ lëbëꞌ: ―Cornelio.
44010004	Du rdzebi Cornelio unaꞌnëꞌ ángel rëbinëꞌ lëbëꞌ: ―¿Bi naoꞌ, Señor? Naꞌra una ángel rëbinëꞌ Cornelio: ―Raxe Diuzi ca diꞌidzaꞌ ruꞌeloꞌnëꞌ, lëscanꞌ raxenëꞌ ca rueloꞌ ruꞌeloꞌ benꞌ yëchiꞌ caridad.
44010005	Hora naꞌ iseꞌeloꞌ chopa tzona benꞌ tzio yedyi Jope tzexiꞌjëꞌ tu benꞌ lao Simón Pedro.
44010006	Zunëꞌ z̃an yuꞌu quie tu benꞌ laorë Simón, benꞌ rutiꞌ guidi. Zu yuꞌu quienëꞌ gaꞌalaꞌ ruꞌa nisadaoꞌ.
44010007	Ude beyudyi una ángel canaꞌ, zeyonëꞌ. Caora naꞌ beyëz̃i Cornelio chopa biꞌ criado quienëꞌ len tu soldado quienëꞌ, benꞌ rapalaꞌn Diuzi, benꞌ de confianza,
44010008	gudyinëꞌ lejëꞌ con cabëꞌ guca quienëꞌ, naꞌ useꞌelaꞌnëꞌ lejëꞌ yedyi Jope.
44010009	Naꞌ beteyu, tu neziojëꞌ tu neza gaꞌalaꞌ ga zu yedyi Jope, caora naꞌ cadu laꞌodza urë Pedro lun yuꞌu, como naca lun yuꞌu quiejëꞌ baꞌa. Naꞌra zënëꞌ guicho yuꞌu naꞌ uzulaonëꞌ ruꞌelënëꞌ Diuzi diꞌidzaꞌ.
44010010	Hora naꞌ rduenëꞌ unabëꞌ hue benꞌ ga zunëꞌ ta gaonëꞌ. Pero tu neruꞌejëꞌ laze ta gaonëꞌ, cati guca quienëꞌ ca quie benꞌ rxusa.
44010011	Caora naꞌ blëꞌënëꞌ uyalo guibá, uyëzi tu ta naca ca quie tu laꞌariꞌ yuaꞌ nerio idapa isquinan.
44010012	Laona naꞌ dyilaꞌ zë cueꞌ bia guixiꞌ, bia dyia tapa niꞌe, len zë cueꞌ bëla len bguini.
44010013	Caora naꞌ be Pedro una tu benꞌ rëbinëꞌ lëbëꞌ: ―Pedro, uyasa. Bëtibaꞌ, udaobaꞌ.
44010014	Naꞌra una Pedro: ―Bigaohuaꞌbaꞌ, Señor, porque ni tu lasa binegaohuaꞌ tu ta biruꞌen lato gaohuaꞌ.
44010015	Naꞌ be Pedro una benꞌ naꞌ tatula rëbinëꞌ lëbëꞌ: ―Tu ta aona Diuzi gaoloꞌ, binaoꞌ biruꞌen lato gaoloꞌn.
44010016	Beyunate lasa guca quie Pedro canaꞌ, naꞌra beyëpi laꞌariꞌ yuaꞌ zeyon guibá tatula.
44010017	Neraque Pedro bi reꞌen inë diꞌidzaꞌ unë benꞌ naꞌ cati bdyin benꞌ useꞌelaꞌ Cornelio ruꞌa yuꞌu. Rdajëꞌ reguilojëꞌ lidyi Simón.
44010018	Caora naꞌ bdyinjëꞌ unajëꞌ zidzo chi zu Simón, benꞌ laorë Pedro, z̃an yuꞌu.
44010019	Neraca Pedro pensari cabëꞌ naca ta blëꞌënëꞌ, caora cati unë Bichi Be quie Diuzi rëbinëꞌ lëbëꞌ: ―Abdyin tzona benꞌ reguilo luëꞌ.
44010020	Beyëzi, beyolëjëꞌ. Bidëboꞌ bibi gaca quioꞌ, porque nëꞌëdiꞌ biaꞌ mandado dexiꞌjëꞌ luëꞌ.
44010021	Naꞌra beyëzi Pedro yetilanëꞌ lejëꞌ unëꞌ rëbinëꞌ lejëꞌ: ―Nëꞌëdiꞌ reguilole. ¿Nuz̃i useꞌelaꞌ leꞌe zaꞌle niga?
44010022	Naꞌra unajëꞌ rëbijëꞌ Pedro: ―Nëtoꞌ zaꞌndoꞌ mandado quie capitán Cornelio. Naca Cornelio tu benꞌ balaꞌana, benꞌ rionlaꞌadyiꞌ Diuzi. Rapalaꞌn yugulu benꞌ Israel lëbëꞌ. Naꞌra blaꞌndoꞌ ni, porque niogue bdyin tu ángel quie Diuzi lidyi Cornelio gudyinëꞌ lëbëꞌ ta guidandoꞌ dexiꞌndoꞌ luëꞌ tacuenda uzënaga Cornelio bi diꞌidzaꞌ yëboꞌnëꞌ.
44010023	Naꞌra uz̃iꞌ Pedro lejëꞌ luꞌu yuꞌu begaꞌnjëꞌ tu yela. Caora cati beteyu, uyasajëꞌ ziolë Pedro lejëꞌ. Lëzi uquiëꞌrë Pedro chopa tzona benꞌ nao xneza Jesús, benꞌ nitaꞌ yedyi Jope.
44010024	Naꞌra cadu zila dza urupe bedyinjëꞌ ruꞌa ciudad Cesarea. Caora naꞌ guz̃i Cornelio diadza quiëꞌ len nu amigo zudyiꞌilënëꞌ tacuenda cuezajëꞌ idyin Pedro.
44010025	Cati bdyin Pedro ruꞌa yuꞌu, hora naꞌ zio Cornelio yetilëꞌ lëbëꞌ, uditzu z̃ibinëꞌ lao Pedro, uyonlaꞌadyiꞌnëꞌ lëbëꞌ.
44010026	Pero belisa Pedro lëbëꞌ unëꞌ: ―Uzuli, lëzi benëꞌzi ca luëꞌ nacaꞌ.
44010027	Du rueꞌjëꞌ diꞌidzaꞌ, uyuꞌujëꞌ luꞌu yuꞌu quie Cornelio, blëꞌë Pedro babedupa benꞌ zë z̃an yuꞌu quienëꞌ.
44010028	Naꞌra una Pedro rëbinëꞌ lejëꞌ: ―Dyëꞌëdi banezile con ca naca costumbre quiendoꞌ benꞌ Israel. Nacan z̃udyi huelëndoꞌ benꞌ binaca benꞌ Israel tuz̃e. Ni siquiera ta tzuꞌundoꞌ luꞌu yuꞌu quiejëꞌ biruꞌen lato. Pero naꞌa sí, abzioñeꞌe Diuzi nëꞌëdiꞌ de que bireyaꞌalaꞌ iniaꞌ biruꞌen lato hueliaꞌ benꞌ binaca benꞌ Israel tuz̃e.
44010029	Por lenaꞌ bibi zëdi biaꞌ zaꞌliaꞌ ja benꞌ useꞌeloꞌ dexiꞌ nëꞌëdiꞌ. Naꞌ biz̃i, ¿ca reꞌenloꞌ huaꞌ?
44010030	Naꞌra una Cornelio rëbinëꞌ Pedro: ―Azio tapa dza, cadu hora naꞌa, zuaꞌ z̃an yuꞌu niga ruaꞌ ubasi rulidzaꞌ Diuzi. Caora naꞌ detilalao tu benꞌ naco laꞌariꞌ bezëri di nëꞌëdiꞌ.
44010031	Naꞌ una benꞌ naꞌ rëbinëꞌ nëꞌëdiꞌ: “Cornelio, re Diuzi hora rulidzoꞌ lëbëꞌ. Lëzi rlëꞌënëꞌ hora ruꞌeloꞌ benꞌ yëchiꞌ caridad.
44010032	Naꞌ pseꞌelaꞌ benꞌ quioꞌ yedyi Jope tzexiꞌjëꞌ tu benꞌ lao Simón Pedro. Zuëꞌ z̃an lidyi itu benꞌ lao Simón, benꞌ huëtiꞌ guidi. Huedzelejëꞌ lidyinëꞌ zunëꞌ gaꞌalaꞌ ruꞌa nisadaoꞌ. Caora bablaꞌnëꞌ quioꞌ naꞌ, hueꞌlënëꞌ luëꞌ diꞌidzaꞌ.”
44010033	Pues beyudyi unëꞌ canaꞌ, laoseꞌelaꞌtiaꞌ mozo quiaꞌ dexiꞌjëꞌ luëꞌ. Babaoꞌ tu huen blaoꞌ niga. Hora naꞌ rlëꞌë Diuzi nitaꞌro niga tacuenda uzënagandoꞌ diꞌidzaꞌ reꞌen Diuzi inaoꞌ nëtoꞌ.
44010034	-
44010035	Naꞌra una Pedro rëbinëꞌ lejëꞌ: ―Naꞌara, ba oyoñeꞌedaꞌ de que tuzi ca rue Diuzi yeyëchiꞌlaꞌadyiꞌnëꞌ nu benꞌ huen, benꞌ rapalaꞌn lëbëꞌ, chi benꞌ Israel, chi benꞌ quie nación tula.
44010036	Una Diuzi dza naꞌ gudyinëꞌ nëtoꞌ benꞌ Israel de que lao naꞌa Jesucristo, benꞌ naca Señor quie yugulu benëꞌ, huataꞌ tadyaꞌa yegaꞌnnan huen quie ja benëꞌ lao Diuzi.
44010037	Dyëꞌëdi nezile cabëꞌ guca lao ja yedyi quie benꞌ Israel. Uzulao Jesús udixogueꞌnëꞌ xtiꞌidzaꞌ Diuzi estado Galilea dza naꞌ cati beyudyi udixogueꞌ Juan bautista xtiꞌidzaꞌ Diuzi bëꞌ lao ja benëꞌ.
44010038	Lëzi dyëꞌëdi nezile useꞌelaꞌ Diuzi Bichi Be quienëꞌ bëlënëꞌ Jesús yelaꞌ huaca quienëꞌ, udanëꞌ bënëꞌ puro tadyaꞌa, beyuenëꞌ ja benꞌ yuꞌu taxiꞌibiꞌ nun quie nuelë Diuzi lëbëꞌ tuz̃e.
44010039	Nëtoꞌ blëꞌëndoꞌ yugulu ta bë Jesús caora zuëꞌ udëꞌ estado Judea len ciudad Jerusalén. Ude beyudyi naꞌ bdaꞌjëꞌ lëbëꞌ lëꞌë yaga cruzo bëtijëꞌ lëbëꞌ.
44010040	Pero bëꞌ baode tzona dza pseban Diuzi lëbëꞌ bidëꞌ detilalaonëꞌ nëtoꞌ.
44010041	Pero nëtoꞌzi ptilalaonëꞌ, quele yugulu benëꞌ. Ulio Diuzi nëtoꞌ dza naꞌte ta gacandoꞌ testigo cabëꞌ guca quienëꞌ gutinëꞌ bebannëꞌ. Nëtoꞌ udaondoꞌ hueꞌendoꞌ len lëbëꞌ cati bebannëꞌ.
44010042	Naꞌra useꞌelaꞌ Diuzi nëtoꞌ tzetixogueꞌndoꞌ benëꞌ diꞌidzaꞌ quienëꞌ rëbindoꞌjëꞌ de que ulio Diuzi Jesús benꞌ hue juicio quie yugulu benëꞌ, laꞌachi benꞌ neban, laꞌachi benꞌ baguti.
44010043	Lëscanꞌ desde dza naꞌte una ja benꞌ udixogueꞌ xtiꞌidzaꞌ Diuzi rëbijëꞌ quie Jesús, unajëꞌ gataꞌ yelaꞌ hueziꞌz̃e quie yugulu benꞌ nao xnezëꞌ.
44010044	Bineyudyi hueꞌlë Pedro lejëꞌ diꞌidzaꞌ caora uyuꞌu Bichi Be quie Diuzi luꞌu guicho laxtaꞌo benꞌ bzënaga diꞌidzaꞌ quiëꞌ.
44010045	-
44010046	Naꞌra uzulaojëꞌ rnëjëꞌ diꞌidzaꞌ tula, diꞌidzaꞌ binaca quiejëꞌ, rulidzajëꞌ Diuzi. Naꞌra ja benꞌ Israel, benꞌ uzaꞌlë Pedro, tu begaꞌnzijëꞌ rebanzijëꞌ porque hasta benꞌ tulala, benꞌ binaca benꞌ Israel, uyuꞌurëjëꞌ Bichi Be quie Diuzi.
44010047	Naꞌra una Pedro rëbinëꞌ laguedyinëꞌ: ―¿Quele baoyuꞌujëꞌ Bichi Be quie Diuzi laga ca uyuꞌunëꞌ raꞌo? Quie lenaꞌ nunu udzon hueꞌro laojëꞌ.
44010048	Caora naꞌ bë Pedro mandado hueꞌjëꞌ laojëꞌ uzëtojëꞌ lao Jesucristo. Ude beyudyi naꞌ unabajëꞌ yegaꞌnlë Pedro lejëꞌ chopa tzona dza.
44011001	Naꞌra unezi ja apóstol len los demás benꞌ quie Jesús nitaꞌ estado Judea de que banaorë benꞌ tulala, benꞌ binaca benꞌ Israel, xtiꞌidzaꞌ Diuzi.
44011002	Cati bedyin Pedro ciudad Jerusalén, naꞌra ja benꞌ Israel, benꞌ nao xneza Jesús, udilajëꞌ Pedro unajëꞌ
44011003	rëbijëꞌ lëbëꞌ: ―¿Biquienꞌ uyuꞌuloꞌ luꞌu yuꞌu quie benꞌ tulala, ja benꞌ binaca benꞌ Israel, udaolaoꞌ tuz̃e len lejëꞌ?
44011004	Naꞌra una Pedro rëbinëꞌ lejëꞌ yugulu con cabëꞌ guca quienëꞌ unëꞌ:
44011005	―Uyaꞌa yedyi Jope. Naꞌ caora blidzaꞌ Diuzi, guca quiaꞌ ca quie tu benꞌ rxusa, blëꞌëdaꞌ uyëzi tu ta naca ca quie tu laꞌariꞌ yuaꞌ nerio idapa isquinan guibá.
44011006	Caora unaꞌ dyëꞌëdi, blëꞌëdaꞌ dyilaꞌ zë cueꞌ bia guixiꞌ, bia dyia tapa niꞌe, len zë cueꞌ bëla, len bguini.
44011007	Hora naꞌ bedaꞌ unë tu benꞌ una nëꞌëdiꞌ: “Pedro, uyasa. Bëtibaꞌ, udaobaꞌ.”
44011008	Pero agudyaꞌ benꞌ naꞌ: “Bigaohuaꞌbaꞌ, Señor, porque ni tu lasa binegaohuaꞌ tu bi biruꞌen lato gaohuaꞌ.”
44011009	Naꞌra una benꞌ naꞌ rëbinëꞌ nëꞌëdiꞌ tatula: “Tu ta aona Diuzi gaoloꞌ, binaoꞌ biruꞌen lato gaoloꞌn.”
44011010	Beyunate lasa unëꞌ nëꞌëdiꞌ canaꞌ, naꞌra beyëpin zeyonan ladza.
44011011	Caora naꞌ bdyin tzona ja benꞌ reguilo nëꞌëdiꞌ, benꞌ uzaꞌja yedyi Cesarea dexiꞌjëꞌ nëꞌëdiꞌ.
44011012	Hora naꞌ una Bichi Be quie Diuzi rëbinëꞌ nëꞌëdiꞌ: “Uz̃iꞌ, uyolëjëꞌ. Bibi cuidado gapoꞌ.” Por lenaꞌ uzaꞌa uquiëꞌa xopa benꞌ nao xneza Jesús ziondoꞌ ga zu benꞌ useꞌelaꞌ ja benꞌ dexiꞌ nëꞌëdiꞌ.
44011013	Caora bdyindoꞌ lidyi benꞌ naꞌ, udixogueꞌnëꞌ nëtoꞌ con cabëꞌ blëꞌënëꞌ nëꞌ bdyin tu ángel lidyinëꞌ rëbinëꞌ lëbëꞌ: “Useꞌelaꞌ benꞌ quioꞌ tziojëꞌ yedyi Jope tzexiꞌjëꞌ tu benꞌ lao Simón Pedro.
44011014	Lëbëꞌ inëꞌ luëꞌ cabëꞌ hueloꞌ ta ute usela Diuzi luëꞌ lente yugo diadza quioꞌ.” Canaꞌ una ángel rëbinëꞌ lëbëꞌ.
44011015	Naꞌra uzulaohuaꞌ ruꞌeliaꞌjëꞌ diꞌidzaꞌ, caora naꞌ uyuꞌu Bichi Be quie Diuzi luꞌu guicho laxtaꞌojëꞌ laga ca uyuꞌunëꞌ luꞌu guicho laxtaꞌoro dza naꞌte.
44011016	Hora naꞌ bezaꞌlaꞌadyaꞌ diꞌidzaꞌ una Jesús caora unëꞌ: “Tali bëꞌ Juan laole conlë nisa, pero netzaꞌla ca hue Diuzi quiele, iseꞌelëꞌ Bichi Be quienëꞌ ta tzuꞌunëꞌ luꞌu laxtaꞌole.”
44011017	Pues como bëꞌ Diuzi lato tzuꞌu Bichi Be quienëꞌ luꞌu laxtaꞌojëꞌ laga con cabëꞌ bënëꞌ quiero, benꞌ nao xneza Señor quiero Jesucristo, ¿nuz̃i naca nëꞌëdiꞌ bihuaꞌ ca reꞌen Diuzi huaꞌ?
44011018	Naꞌra ja benꞌ quie Jesús, benꞌ nitaꞌ ciudad Jerusalén, caora bejëꞌ cabëꞌ diꞌidzaꞌ ruꞌe Pedro, bira pquëpijëꞌ lëbëꞌ, unajëꞌ rëbijëꞌ laguedyijëꞌ: ―Diuzi naquëꞌ benꞌ z̃e. Como hasta benꞌ tulala, benꞌ binaca benꞌ Israel, reꞌen Diuzi utzaꞌjëꞌ pensari quiejëꞌ tacuenda gataꞌ yelaꞌ neban quiejëꞌ tuzioli.
44011019	Naꞌra cati bëtijëꞌ Esteban dza naꞌte, lëscanꞌ uzulaojëꞌ ruejëꞌ contra ja los demás benꞌ nao xneza Jesús, benꞌ nitaꞌja naꞌ. Por lenaꞌ bdzatzajëꞌ uzaꞌjëꞌ ziojëꞌ yedyi tula. Ziojëꞌ ciudad Antioquía, ziojëꞌ yedyi nebaba Fenicia, ziojëꞌ yedyi nebaba Chipre. Naꞌra ja benꞌ uzaꞌja ciudad Jerusalén, biudixogueꞌjëꞌ yugulu benëꞌ xtiꞌidzaꞌ Diuzi, dechanꞌ entre ja benꞌ Israelzi udixogueꞌjëꞌ xtiꞌidzaꞌ Diuzi.
44011020	Pero ibala benꞌ nao xneza Jesús, benꞌ uzaꞌja yedyi nebaba Chipre, len benꞌ uzaꞌja yedyi nebaba Cirene, ziojëꞌ bdyinjëꞌ ciudad Antioquía uzulaojëꞌ rguixogueꞌjëꞌ benꞌ tulala, benꞌ binacaja benꞌ Israel, xtiꞌidzaꞌ Jesús.
44011021	Naꞌra bë Diuzi yelaꞌ huaca quiëꞌ lao naꞌajëꞌ. Por lenaꞌ zëjëꞌ psanjëꞌ costumbre gula quiejëꞌ, unaojëꞌ xneza Jesús.
44011022	Naꞌra benꞌ nao xneza Jesús, benꞌ nitaꞌ ciudad Jerusalén, caora unezijëꞌ cabëꞌ guca ciudad Antioquía, useꞌelaꞌjëꞌ Bernabé ciudad naꞌ.
44011023	Caora bdyinnëꞌ naꞌ, blëꞌënëꞌ bë Diuzi yelaꞌ huaca quienëꞌ, bëlaꞌiyanëꞌ lejëꞌ. Naꞌra redaohuetzegue Bernabé unëyuenëꞌ lejëꞌ ta inaorajëꞌ xneza Jesús du guicho du laꞌadyiꞌjëꞌ.
44011024	Canaꞌ bë Bernabé como danꞌ naquëꞌ benꞌ dyaꞌa, benꞌ yuꞌu Bichi Be quie Diuzi, benꞌ nao xneza Jesús du guicho du laꞌadyiꞌ. Canaꞌ bënëꞌ gan gule benꞌ zë, benꞌ nao xneza Jesús.
44011025	Ude beyudyi naꞌ, uzaꞌ Bernabé zionëꞌ yedyi Tarso tzedilanëꞌ Saulo. Caora bedzelenëꞌ lëbëꞌ, uquiëꞌnëꞌ lëbëꞌ ciudad Antioquía.
44011026	Naꞌra lao itu iza nayaꞌ begaꞌnjëꞌ len benꞌ nao xneza Jesús psëdijëꞌ benꞌ zë xtiꞌidzaꞌ Diuzi. Naꞌ ja benꞌ nitaꞌ ciudad Antioquía, lejëꞌ uxubajëꞌ tanëro lao benꞌ nao xneza Jesús benꞌ cristiano.
44011027	Caora naꞌ ciudad Antioquía bdyin chopa tzona benꞌ rguixogueꞌ xtiꞌidzaꞌ Diuzi, benꞌ uzaꞌja ciudad Jerusalén.
44011028	Naꞌra uzuli tu benꞌ zaꞌ lejëꞌ laonëꞌ Agabo ga bedupa ja benꞌ nao xneza Jesús. Du yuꞌunëꞌ Bichi Be quie Diuzi, unëꞌ rëbinëꞌ lejëꞌ: ―Una Diuzi nëꞌëdiꞌ gaca tu obin huala duz̃e yedyi layu. ―Canaꞌ unëꞌ gudyinëꞌ lejëꞌ.
44011029	Pues gucan con ca unëꞌ. Guca tu obin huala tiempo uzu tu benꞌ lao Claudio, benꞌ naca rey quie benꞌ romano. Naꞌra ja benꞌ nao xneza Jesús nitaꞌ ciudad Antioquía, udilojëꞌ modo gacalëjëꞌ laguedyijëꞌ benꞌ nao xneza Jesús, benꞌ nitaꞌ estado Judea.
44011030	Canaꞌ ptupajëꞌ lëꞌëtiꞌ huio dumi iseꞌelaꞌjëꞌn lao naꞌa Bernabé len Saulo ta tzehuaꞌajëꞌn tzesanjëꞌn lao naꞌa ja benꞌ nao xneza Jesús, benꞌ nitaꞌ ciudad Jerusalén.
44012001	Naꞌra dza naꞌ uzulao rey Herodes ruenëꞌ contra ja benꞌ quie Jesús.
44012002	Bënëꞌ mandado guti soldado quienëꞌ Santiago, benꞌ bichi Juan. Bëtijëꞌ lëbëꞌ conlë espada quiejëꞌ.
44012003	Caora blëꞌë rey Herodes de que raxe benꞌ Israel ruenëꞌ contra benꞌ quie Jesús, naꞌra bëxorënëꞌ Pedro bënëꞌ lëbëꞌ preso. Bdzeꞌnëꞌ lëbëꞌ luꞌu dyiguiba dza ruejëꞌ lani cati rezaꞌlaꞌadyiꞌ benꞌ Israel dza bezaꞌ ja xuzixtaꞌojëꞌ nación Egipto.
44012004	Naꞌra ude beyudyi bdzeꞌnëꞌ lëbëꞌ luꞌu dyiguiba, bë rey Herodes mandado zio chiꞌinuꞌbetu soldado ta gapajëꞌ lëbëꞌ. Tapazi soldado udapajëꞌ lëbëꞌ tu chiꞌ huio. Naꞌra psaqueꞌ rey Herodes cuionëꞌ Pedro luꞌu dyiguiba cati ude dza lani tacuenda guti ja soldado lëbëꞌ zaquëꞌlao lao benꞌ yedyi.
44012005	Tu nede Pedro luꞌu dyiguiba, caora naꞌ rulidza ja benꞌ quie Jesús Diuzi du guicho du laꞌadyiꞌjëꞌ por nun quie Pedro.
44012006	Pues binedyin hora tzeniꞌ ta cuio rey Herodes Pedro luꞌu dyiguiba. Nede Pedro narionëꞌ chopa cadena rasinëꞌ entre chopa soldado. Lëzi zë ja mazera soldado rapajëꞌ ruꞌa yuꞌu dyiguiba.
44012007	Caora naꞌ ureꞌ xniꞌ guiꞌ luꞌu dyiguiba labdyinte tu ángel quie Diuzi. Naꞌra ptanëꞌ Pedro ta psebënëꞌ lëbëꞌ rëbinëꞌ lëbëꞌ: ―Labe uyasa. Bëꞌ uyasa Pedro, cuinzi cadena bguinojan danꞌ narionëꞌ.
44012008	Na ꞌuna ángel tatula rëbinëꞌ lëbëꞌ: ―Pquio cincho quioꞌ bde huarache quioꞌ. Ude beyudyi bë Pedro con ca una ángel gudyinëꞌ lëbëꞌ, naꞌra una ángel rëbinëꞌ lëbëꞌ tatula: ―Bdubi gabán quioꞌ unao nëꞌëdiꞌ.
44012009	Caora naꞌ zio Pedro zenaonëꞌ ángel, pero biraquenëꞌ chi tali cabëꞌ raca quienëꞌ len ángel, dechanꞌ raquenëꞌ rxusanëꞌ.
44012010	Naꞌra chopa cueꞌ udejëꞌ ga zë soldado rapa dyiguiba, bdyinjëꞌ ga zu puerta de guíba ga beyudyite yerojëꞌ laꞌo yedyi. Naꞌ tu cuinzinan uyalo puerta naꞌ bedejëꞌ berojëꞌ luꞌu dyiguiba. Ledaoꞌzi bezaꞌjëꞌ naꞌ lazeyote ángel, begaꞌn Pedro tuzinëꞌ.
44012011	Canaꞌra gucabëꞌ Pedro nacan li cabëꞌ guca quienëꞌ, unëꞌ: ―Pues nacan li de que useꞌelaꞌ Diuzi tu ángel quienëꞌ ta pselanëꞌ nëꞌëdiꞌ con ca reꞌen rey Herodes len ja benꞌ Israel huejëꞌ quiaꞌ.
44012012	Naꞌra zionëꞌ racanëꞌ pensari cabëꞌ guca quienëꞌ bdyinnëꞌ lidyi María, z̃naꞌ Juan, benꞌ laorë Marcos. Pero luꞌu yuꞌu naꞌ babedupa benꞌ zë, benꞌ nao xneza Jesús, rulidzajëꞌ Diuzi por nun quie Pedro.
44012013	Naꞌra bdyinnëꞌ laliꞌa zënëꞌ ruꞌa yuꞌu ruxidyiguëꞌ lëꞌë puerta. Caora naꞌ zio tu nigula daoꞌ laobiꞌ Rode tzenaꞌbiꞌ nu ruxidyi puerta,
44012014	caora naꞌ bezaquebiꞌ chiꞌ Pedro, pero biusalobiꞌ puerta nun quie redaohuebiꞌ bebiꞌbiꞌ zeyobiꞌ luꞌu yuꞌu gan nitaꞌ ja benꞌ rulidza Diuzi yeguëdyibiꞌ lejëꞌ babdyin Pedro zënëꞌ ruꞌa yuꞌu.
44012015	Naꞌra una ja benꞌ nitaꞌ luꞌu yuꞌu rëbijëꞌ lëbiꞌ: ―¿Que raca tondulo? Pero lëbiꞌ nabiꞌ talicazi bdyin Pedro ruꞌa puerta. Naꞌra unajëꞌ rëbijëꞌ lëbiꞌ: ―Quele lënëꞌn, chica ángel quienëꞌn.
44012016	Pero zëcazi Pedro ruxidyiguëꞌ lëꞌë puerta. Naꞌ cati usalojëꞌ puerta blëꞌëjëꞌ lëbëꞌ, lega bdzebijëꞌ.
44012017	Naꞌra bënëꞌ seña conlë nëꞌë ta yegaꞌnjëꞌ chizi. Caora naꞌ gudyinëꞌ lejëꞌ cabëꞌ guca ulio Diuzi lëbëꞌ luꞌu dyiguiba. Quie lennaꞌ unëꞌ rëbinëꞌ lejëꞌ: ―Uletzeguëdyi Santiago lente ja los demás bichiro cabëꞌ ta uz̃acaꞌ berogaꞌ luꞌu dyiguiba. Ude beyudyi naꞌ, uz̃iꞌnëꞌ zeyoguëꞌ ga tula.
44012018	Biz̃i cati uyeniꞌnaꞌ ziladaoꞌ, legazi uyuꞌu soldado ruꞌbe, porque binezijëꞌ bi guca quie Pedro.
44012019	Canaꞌ bë rey Herodes mandado tzio soldado tula tzedilojëꞌ Pedro, pero ganu Pedro bedzelejëꞌ. Hora naꞌ beyëz̃inëꞌ pquëpinëꞌ ja soldado rapa dyiguiba, pero biubinjëꞌ bi inajëꞌ. Naꞌra bë rey Herodes mandado gati ja soldado. Ude beyudyi naꞌ,uzaꞌnëꞌ estado Judea zionëꞌ yesunëꞌ ciudad Cesarea.
44012020	Naꞌra puro yedyi ga rnabëꞌ rey Herodes naꞌ raꞌo ja benꞌ yedyi Tiro len benꞌ yedyi Sidón ta raojëꞌ. Pero rey Herodes naꞌ rdzaꞌnëꞌ lejëꞌ. Quie lenaꞌ gucajëꞌ de acuerdo ta tzenaꞌjëꞌ lëbëꞌ ta hueꞌlëjëꞌ lëbëꞌ diꞌidzaꞌ. Por lenaꞌ yeyubijëꞌ tu benꞌ lao Blasto, benꞌ naca empleado quie rey Herodes, cuenda naꞌ chi huenëꞌ tu cule hueꞌlënëꞌ rey Herodes diꞌidzaꞌ ta yegaꞌntzaꞌolë rey Herodes lejëꞌ.
44012021	Cati bdyin dza ruꞌelë rey Herodes lejëꞌ diꞌidzaꞌ, guconëꞌ z̃abanëꞌ ta racocazi rey, yequeꞌnëꞌ xlatonëꞌ ga rbezëꞌ benëꞌ, uzulaonëꞌ ruꞌelënëꞌ ja benëꞌ diꞌidzaꞌ.
44012022	Naꞌra ja benꞌ bzënaga quienëꞌ, unëjëꞌ zidzo najëꞌ: ―¡Quele benëꞌ rnë, nechanꞌ tu diuzi rnë!
44012023	Bineyudyi diꞌidzaꞌ caora labdyinte tu ángel quie Diuzi bënëꞌ ta gaca z̃hueꞌ rey Herodes, porque bigudyinëꞌ ja benꞌ bzënaga quienëꞌ de que bireyaꞌalaꞌ tzionlaꞌadyiꞌjëꞌ lëbëꞌ, tuzi Diuzi reyaꞌalaꞌ tzionlaꞌadyiꞌjëꞌ. Naꞌra udao bëla daoꞌ biz̃u yuꞌu luꞌu lëꞌënëꞌ lëbëꞌ gutinëꞌ.
44012024	Tu dza, tu dza, ziorarë xtiꞌidzaꞌ Diuzi cabëꞌ udixogueꞌjëꞌ duz̃e yedyi reꞌ naꞌ.
44012025	Naꞌra Bernabé len Saulo, caora beyudyi dyin quiejëꞌ, bezaꞌjëꞌ ciudad Jerusalén zeyojëꞌ ciudad Antioquía uquiëꞌjëꞌ Juan, benꞌ laorë Marcos.
44013001	Naꞌra entre ja benꞌ nao xneza Jesús nitaꞌ ciudad Antioquía, uzu ja benꞌ psëdi udixogueꞌ xtiꞌidzaꞌ Diuzi. Uzu tu benꞌ lao Simón Gaso. Lëscanꞌ uzurë tu benꞌ yedyi Cirene laonëꞌ Lucio. Lëscanꞌ uzurë itunëꞌ laonëꞌ Manaén, benꞌ abgulalë Herodes. Naca Herodes gobernador quie estado Galilea. Lëzi ciudad Antioquía nitaꞌlë Saulo len Bernabé len los demásjëꞌ.
44013002	Biz̃i cati guca tu dza rionlaꞌadyiꞌjëꞌ Diuzi ruejëꞌ ubasi, hora naꞌ unë Bichi Be quie Diuzi gudyinëꞌ lejëꞌ: ―Ulequio tzalaꞌla Bernabé len Saulo ta tziojëꞌ huejëꞌ ca tu dyin reꞌendaꞌ huejëꞌ.
44013003	Quie lenaꞌ bipsanjëꞌ bëjëꞌ ubasi. Caora naꞌ du rulidzajëꞌ Diuzi, naꞌ bdaꞌjëꞌ naꞌajëꞌ guicho Bernabé len Saulo unabajëꞌ gacalë Diuzi lejëꞌ.
44013004	Naꞌra useꞌelaꞌ Bichi Be quie Diuzi lejëꞌ uzaꞌjëꞌ ziojëꞌ ciudad Seleucia. Caora naꞌ udejëꞌ yedyi naꞌ uyuꞌujëꞌ luꞌu barco ta idyinjëꞌ isla Chipre. Naquiëꞌjëꞌ Juan Marcos ta gacalënëꞌ lejëꞌ.
44013005	Naꞌra cati bdyinjëꞌ yedyi Salamina. Caora naꞌ riojëꞌ luꞌu sinagoga quie ja benꞌ nacaja benꞌ Israel, uzulaojëꞌ rguixogueꞌjëꞌ lejëꞌ xtiꞌidzaꞌ Diuzi.
44013006	Pues udajëꞌ duz̃ete isla Chipre bdyinjëꞌ yedyi Pafos. Naꞌ yatilajëꞌ tu benꞌ Israel laonëꞌ Barjesús. Naquëꞌ benꞌ brujo, nanëꞌ rnëꞌ puro xtiꞌidzaꞌ Diuzi, dechanꞌ benꞌ hueziꞌ yëꞌ.
44013007	Pues benꞌ brujo naꞌ zuëꞌ lao benꞌ naca gobernador laonëꞌ Sergio Paulo. Pues gobernador naꞌ naquëꞌ benꞌ de pensari. Bënëꞌ mandado tzexiꞌjëꞌ Bernabé len Saulo, porque reꞌennëꞌ yenëꞌ con cabëꞌ naca xtiꞌidzaꞌ Diuzi.
44013008	Pero benꞌ brujo naꞌ laorënëꞌ Elimas, bënëꞌ contra Bernabé len Saulo. Biguꞌunnëꞌ gale gobernador xtiꞌidzaꞌ Diuzi.
44013009	Naꞌra Saulo naꞌ laorënëꞌ Pablo, du yuꞌunëꞌ Bichi Be quie Diuzi, unaꞌnëꞌ benꞌ brujo dyëꞌëdi, unëꞌ gudyinëꞌ lëbëꞌ:
44013010	―Benꞌ hueziꞌ yëꞌ, benꞌ mala nacoꞌ. Nacoꞌ z̃iꞌi taxiꞌibiꞌ. Puro tamedian rguiloloꞌ rueloꞌ. ¿Bixquienꞌ birsanloꞌ rziuꞌ benëꞌ yëꞌ bireꞌenloꞌ galejëꞌ xtiꞌidzaꞌ Diuzi?
44013011	Pues naꞌra abdyin hora hue Diuzi luëꞌ castigo. Gacoꞌ benꞌ laochula. Zëdza ni siquiera xniꞌ obidza bira ilëꞌëloꞌ. Caora naꞌ laochulate lao benꞌ brujo, bira blëꞌënëꞌ. Naꞌ unabayëchiꞌnëꞌ gudyinëꞌ nu benꞌ bëxo nëꞌë, benꞌ bequiëꞌ lëbëꞌ.
44013012	Caora blëꞌë gobernador cabëꞌ guca quie benꞌ brujo, naꞌra gulenëꞌ xtiꞌidzaꞌ Diuzi. Tu begaꞌnzinëꞌ bebanzinëꞌ con cabëꞌ naca yelaꞌ huaca quie xtiꞌidzaꞌ Señor quiero Jesucristo.
44013013	Naꞌra Pablo lënëꞌ ja benꞌ zaꞌlënëꞌ, uzaꞌjëꞌ yedyi Pafos con luꞌu barco ziojëꞌ bdyinjëꞌ yedyi Perge ga nebaba Panfilia. Pero Juan Marcos naꞌ psanlaꞌadyiꞌnëꞌ lejëꞌ bezaꞌnëꞌ naꞌ, bedyinnëꞌ ciudad Jerusalén.
44013014	Caora naꞌ udejëꞌ yedyi Perge bdyinjëꞌ ciudad Antioquía ga nebaba Pisidia. Caora guca dza huezilaꞌadyiꞌ, uzaꞌjëꞌ ziojëꞌ luꞌu sinagoga ureꞌjëꞌ.
44013015	Ude beyudyi unë ja benꞌ reꞌ naꞌ diꞌidzaꞌ bzu Moisés len ja los demás benꞌ profeta lëꞌë guichi, naꞌra useꞌelaꞌ ja xanꞌ sinagoga tu benꞌ unë gudyinëꞌ lejëꞌ: ―Bichaꞌ, chi reꞌenle yëbile ja benëꞌ bi diꞌidzaꞌ, huazaqueꞌ yëbilejëꞌn naꞌa.
44013016	Pues naꞌra uzuli Pablo ga reꞌnëꞌ, bënëꞌ seña conlë naꞌanëꞌ tacuenda naꞌ initaꞌjëꞌ chizi uzënagajëꞌ quienëꞌ. Naꞌra unëꞌ rëbinëꞌ lejëꞌ: ―Ulezëcara nagale leꞌe benꞌ Israel len yugulu leꞌe benꞌ rionlaꞌadyiꞌrë Diuzi.
44013017	Psere Diuzi xuzixtaꞌoro bënëꞌ uyejëꞌ gucajëꞌ benꞌ zë dza nenitaꞌjëꞌ yu binaca quiejëꞌ, yu nebaba nación Egipto. Conlë yelaꞌ huaca quienëꞌ gucalënëꞌ xuzixtaꞌoro bezaꞌjëꞌ naꞌ.
44013018	Pero con paciencia uz̃iꞌz̃e Diuzi quiejëꞌ dza udajëꞌ chopa galo iza tu paraje ga bidyia yuꞌu.
44013019	Caora naꞌ bdyiaguiꞌ Diuzi gadyi yedyi ta nebaba Canaán, bëꞌnëꞌ xuzixtaꞌoro layu quie benꞌ naꞌ gucan quiejëꞌ.
44013020	Naꞌra cadu tapa gayuhua iza yu gatzo ulio Diuzi ja benꞌ gaca juez quiejëꞌ ta inabëꞌnëꞌ lejëꞌ. Canaꞌzi begaꞌnnan hasta dza rda tu benꞌ profeta laonëꞌ Samuel.
44013021	Hora naꞌ unaba xuzixtaꞌoro usere Diuzi tu rey, benꞌ inabëꞌ lejëꞌ. Naꞌra ulio Diuzi tu benꞌ laonëꞌ Saúl, z̃iꞌi Cis. Naquëꞌ diadza quie xuzixtaꞌoro Benjamín, benꞌ unitaꞌ dza naꞌte. Naꞌra guquëꞌ rey quiejëꞌ cadu chopa galo iza.
44013022	Pero uderala cati beziꞌ Diuzi yelaꞌ rnabëꞌ quie Saúl, bënëꞌ mandado gaca David rey quiejëꞌ lao laza Saúl. Naꞌra quie rey David unë Diuzi caora unëꞌ rëbinëꞌ xuzixtaꞌoro: “Naꞌa sí, baoliogaꞌ David z̃iꞌi Isaí ta gaquëꞌ rey quiele, porque rexedaꞌnëꞌ ruenëꞌ du guicho du laꞌadyiꞌnëꞌ con ta reꞌendaꞌ huenëꞌ.”
44013023	Naꞌra nernë Pablo rëbinëꞌ lejëꞌ: ―Según ca compromiso bë Diuzi dza naꞌte, ulionëꞌ de entre ja z̃iꞌisuba rey David nu benꞌ ute usela raꞌo yeyoro ga zu Diuzi. Naca Jesús benꞌ ulionëꞌ ta ute uselanëꞌ raꞌo.
44013024	Pues tu zaquixogueꞌ Jesús xtiꞌidzaꞌ Diuzi, udixogueꞌ Juan bautista raꞌo de que yuguluro reyaꞌalaꞌ utzaꞌro pensari quiero cuenda hueꞌ Juan laoro.
44013025	Naꞌra cati baruen bago dza gati Juan unëꞌ: “Raquele nacaꞌ Cristo, pero binacaꞌ Cristo. Zazaꞌrala benꞌ naca Cristo. Tantozi nacarëꞌ benꞌ belao ca nëꞌëdiꞌ, ni lëꞌëtiꞌ bibizacaꞌ ni siquiera biyeyaz̃ogaꞌ cuiogaꞌ guidi yuꞌu niꞌanëꞌ.”
44013026	Naꞌra nernë Pablo rëbinëꞌ lejëꞌ: ―Leꞌe benꞌ z̃iꞌisuba xuzixtaꞌohuaꞌ Abraham, len leꞌe benꞌ tula, benꞌ rionlaꞌadyiꞌrë Diuzi, nacan para leꞌe diꞌidzaꞌ rniaꞌ niga. Rguixogueꞌn quie benꞌ ute usela raꞌo yeyoro ga zu Diuzi.
44013027	Pues ja benꞌ nitaꞌ ciudad Jerusalén lente benꞌ rnabëꞌ quiejëꞌ, binezijëꞌ chi z̃iꞌi Diuzi naca Jesús. Lëzi raquejëꞌ rioñeꞌejëꞌ bi reꞌen ina diꞌidzaꞌ bzu benꞌ profeta lëꞌë guichi caora cati rulabajëꞌ luꞌu sinagoga dza sábado. Pero birioñeꞌejëꞌn, dechanꞌ bëjëꞌ yelaꞌ mala con ca una benꞌ profeta huejëꞌ udaojëꞌ Jesús xquia guꞌunjëꞌ gutijëꞌ lëbëꞌ.
44013028	Biz̃i biubinjëꞌ bi huejëꞌ ta guti benꞌ rnabëꞌ Jesús, porque bibi dulaꞌ xquia de quienëꞌ. Canaꞌ guꞌunjëꞌ guti Pilato Jesús ta gatinëꞌ ca quie benꞌ de dulaꞌ xquia quie.
44013029	Naꞌra caora baguca quie Jesús con ca rna lëꞌë guichi laꞌiya quie Diuzi ca gaca quie Jesús, bechizajëꞌ lëbëꞌ ga gutiëꞌ lëꞌë yaga cruzo yecachiꞌjëꞌ lëbëꞌ.
44013030	Pero pseban Diuzi lëbëꞌ zionëꞌ ptilëꞌ con ja benꞌ quienëꞌ, benꞌ uzaꞌlë lëbëꞌ estado Galilea bdyinjëꞌ ciudad Jerusalén.
44013031	Pues zidza uzulënëꞌ ja benꞌ quiëꞌ naꞌ. Lejëꞌ rguixogueꞌjëꞌ benëꞌ con ca guca quie Jesús.
44013032	’Lëzi nëtoꞌ zëndoꞌ niga rguixogueꞌndoꞌ leꞌe xtiꞌidzaꞌ Diuzi, rguixogueꞌndoꞌ leꞌe de que según compromiso bëlë Diuzi xuzixtaꞌoro dza naꞌte, bzuëꞌ diꞌidzaꞌ quiëꞌ caora cati psebannëꞌ Jesús.
44013033	Lëzi para raꞌo pseban Diuzi lëbëꞌ, como nacaro z̃iꞌisuba lejëꞌ. Pseban Diuzi lëbëꞌ con cabëꞌ rguixogueꞌn lëꞌë guichi salmo chopa cabëꞌ rnën caniga: “Luëꞌ nacoꞌ z̃iꞌinaꞌ. Abdyin dza uluꞌenaꞌ ja benꞌ nitaꞌ lao yedyi layu z̃iꞌinaꞌ luëꞌ.”
44013034	Lëzi una Diuzi dza naꞌte de que usebannëꞌ Jesús tacuenda yebannëꞌ tuzioli bira gaticazinëꞌ. Quie lennaꞌ unëꞌ caora nëꞌ: “Huecazaꞌ huen quiele según ca compromiso bëliaꞌ xuzixtaꞌole rey David.”
44013035	Lëzi rnën lëꞌë guichi tula cabëꞌ hue Diuzi quie z̃iꞌinëꞌ. Lenaꞌ rnën cani: “Bihueꞌnëꞌ lato itabo cuiaguiꞌ cuerpo quie z̃iꞌinëꞌ, benꞌ naca laꞌiya quienëꞌ.”
44013036	Naꞌra nernë Pablo rëbinëꞌ lejëꞌ: ―Pues xuzixtaꞌoro rey David, bënëꞌ cumplir con ca gudyi Diuzi lëbëꞌ dza nezunëꞌ yedyi layu. Pero bdyin dza quienëꞌ gutinëꞌ yecachiꞌjëꞌ lëbëꞌ ga racachiꞌjëꞌ xuzixtaꞌoro. Naꞌra utabo cuerpo quienëꞌ,
44013037	pero biutabo cuerpo quie Jesús,porque pseban Diuzi lëbëꞌ.
44013038	Bichaꞌ, reyaꞌalaꞌ inezile de que lao naꞌa Jesús yeziꞌz̃e Diuzi dulaꞌ xquia quiele.
44013039	Lëscanꞌ lao naꞌa Jesús hualëꞌë Diuzi yugu benꞌ nao xneza Jesús benꞌ laxtaꞌo yëri. Pero quie ley pcaꞌn Diuzi lao naꞌa Moisés, bide fuerza valor quie ley naꞌ ta ilëꞌë Diuzi benꞌ nao ley naꞌ benꞌ laxtaꞌo yëri.
44013040	Pues quie lenaꞌ gapale cuidado ta bigaca quiele con ca bzu ja benꞌ profeta lëꞌë guichi cati una Diuzi cani:
44013041	Huaꞌ tu yelaꞌ milagro quiaꞌ dza rdale yedyi layu, pero yelaꞌ yaladyiꞌ quiele, bigalele quie yelaꞌ milagro quiaꞌ huaꞌ. Baꞌalaꞌcazi nu benꞌ yexiꞌidzeꞌnëꞌ leꞌe, bigalecazile. Tu yebanzile ilëꞌële con ca huaꞌ entre leꞌe, pero como danꞌ biralele, lenaꞌ udyiaguiꞌa leꞌe. Canaꞌ una Pablo udixogueꞌnëꞌ lejëꞌ con cabëꞌ una Diuzi dza naꞌ.
44013042	Naꞌra cati bero Pablo len ja laguedyinëꞌ luꞌu sinagoga, benꞌ zë, benꞌ bzënaga quiëꞌ, unabajëꞌ lëbëꞌ chi biyeguidëꞌ ixunꞌ ta yexiꞌidzeꞌnëꞌ lejëꞌ mazara.
44013043	Naꞌra bedzatzajëꞌ luꞌu sinagoga, pero zë benꞌ Israel len benꞌ tula, benꞌ naotzegue religión quie benꞌ Israel, unaojëꞌ ziolëjëꞌ Pablo len Bernabé tu neza. Caora naꞌ bëꞌ Pablo len Bernabé lejëꞌ consejo gudyijëꞌ lejëꞌ biyuhuëdijëꞌ inaojëꞌ xneza Diuzi nun quie ulio Diuzi nedyëꞌë Diuzi lejëꞌ.
44013044	Naꞌra beyaꞌ xunꞌ bedupa casi yugoꞌ benꞌ yedyi luꞌu sinagoga ta uzënagajëꞌ con cabëꞌ rna xtiꞌidzaꞌ Diuzi.
44013045	Naꞌra cati blëꞌë ja los demás benꞌ Israel cabëꞌ abedupa benꞌ zë uzënagajëꞌ ca ta ina Pablo, caora naꞌ gucaz̃ëꞌjëꞌ uzulaojëꞌ rnëlëjëꞌ Pablo hasta ptasi bniojëꞌ lëbëꞌ.
44013046	Pues hora naꞌ bibdzebi Pablo len Bernabé unajëꞌ rëbijëꞌ lejëꞌ cani: ―Pues tanëro reyaꞌalaꞌ zaꞌndoꞌ quixogueꞌndoꞌ leꞌe xtiꞌidzaꞌ Diuzi porque nacale benꞌ Israel. Pero naꞌ leꞌe bireꞌenle uzënagale. Bireꞌenle gun Diuzi leꞌe yelaꞌ neban tuzioli. Quie lennaꞌ yezaꞌndoꞌ niga tzetixogueꞌndoꞌ ja benꞌ binaca benꞌ Israel con cabëꞌ rna xtiꞌidzaꞌ Diuzi.
44013047	Porque canaꞌ useꞌelaꞌ Diuzi nëtoꞌ unëꞌ gudyinëꞌ cani: Bzuaꞌ leꞌe ca quie tu guiꞌ z̃e tacuenda ilëꞌë ja benꞌ tula, benꞌ binaca benꞌ Israel. Iseꞌelaꞌ leꞌe ta tzetixogueꞌle xtiꞌidzaꞌ ja benꞌ nitaꞌ yedyi zituꞌ gula.
44013048	Naꞌra bëꞌ be ja benꞌ binaca benꞌ Israel ca unë Pablo, legazi redaohuejëꞌ najëꞌ naca dyaꞌa xtiꞌidzaꞌ Diuzi. Pues gule ja benꞌ ulio Diuzi, ja benꞌ reꞌen Diuzi gataꞌ yelaꞌ neban quie tuzioli.
44013049	Naꞌra bipsan benꞌ quie Jesús quixogueꞌjëꞌ benꞌ nitaꞌ yugulu yedyi reꞌ naꞌ xtiꞌidzaꞌ Diuzi.
44013050	Pero bala benꞌ Israel bëꞌlëjëꞌ benꞌ belao quie yedyi, lente bala nigula balaꞌana diꞌidzaꞌ. Unabajëꞌ chi bigacalëjëꞌ lejëꞌ ta yebiojëꞌ Pablo len Bernabé ciudad naꞌ.
44013051	Caora naꞌ pchibi Pablo len Bernabé yu bëxte dyia huarache quiejëꞌ, porque según costumbre quiejëꞌ, lenaꞌ nacan seña de que psaca benꞌ ciudad naꞌ lejëꞌ bizinaquezi. Caora naꞌ bezaꞌjëꞌ ziojëꞌ ciudad Iconio.
44013052	Pero con ca tu ja benꞌ bagule xtiꞌidzaꞌ Jesús, uyuꞌujëꞌ Bichi Be quie Diuzi redaohuetzeguejëꞌ.
44014001	Naꞌra bëꞌ bdyin Pablo len Bernabé ciudad Iconio, ziojëꞌ uyuꞌujëꞌ luꞌu sinagoga quie benꞌ Israel. Naꞌ bëꞌlëjëꞌ benꞌ bedupa luꞌu sinagoga naꞌ diꞌidzaꞌ. Caora naꞌ benꞌ zë gulejëꞌ ca gudyi Pablo len Bernabé lejëꞌ, tanto benꞌ Israel como ca benꞌ binaca benꞌ Israel.
44014002	Pero ja benꞌ Israel, benꞌ birale cabëꞌ diꞌidzaꞌ ruꞌe Pablo len Bernabé, unëjëꞌ contra lejëꞌ. Naꞌra ja benꞌ binaca benꞌ Israel, gulejëꞌ ca diꞌidzaꞌ unë benꞌ Israel contra lejëꞌ, blëꞌëjëꞌ benꞌ mala benꞌ nao xneza Jesús.
44014003	Quie lennaꞌ begaꞌn Pablo len Bernabé zidza naꞌ. Birdzebijëꞌ udixogueꞌjëꞌ con cabëꞌ rna xtiꞌidzaꞌ Jesús. Pues bëꞌ Diuzi lejëꞌ lato huejëꞌ yelaꞌ milagro quienëꞌ tacuenda inezi ja benꞌ yedyi naꞌ de que huacalë Diuzi nutezi benꞌ gale xtiꞌidzëꞌ.
44014004	Quie lenaꞌ guca ja benꞌ ciudad Iconio chopa cueꞌ. Tu cueꞌjëꞌ bëlëjëꞌ benꞌ Israel, benꞌ binao xneza Jesús tuz̃e. Pero itu cueꞌjëꞌ bdaꞌjëꞌ ja apóstol.
44014005	Quie lennaꞌ guca ja benꞌ binao xneza Jesús de acuerdo len benꞌ rnabëꞌ quiejëꞌ ta huejëꞌ lejëꞌ bizinaquezi quijëꞌ lejëꞌ yo.
44014006	Biz̃i caora unezi Pablo len Bernabé ca reꞌenjëꞌ huejëꞌ quiejëꞌ, uzaꞌjëꞌ ziojëꞌ yu nebaba Licaonia, udejëꞌ ciudad Listra len ciudad Derbe, uderëjëꞌ ja ciudad tula, ciudad reꞌ gaꞌalaꞌ.
44014007	Con ga udejëꞌ, udixogueꞌjëꞌ benëꞌ con cabëꞌ rna xtiꞌidzaꞌ Diuzi.
44014008	Naꞌra ciudad Listra uzu tu beꞌmbyu, benꞌ biraca saꞌ. Ni tu lasagazi binesaꞌnëꞌ. Puro reꞌtezinëꞌ como naz̃inëꞌ desde cati galotenëꞌ.
44014009	Naꞌra reꞌnëꞌ rzënaguëꞌ con cabëꞌ diꞌidzaꞌ ruꞌe Pablo. Naꞌra unaꞌ Pablo lëbëꞌ dyëꞌëdi, gucabëꞌnëꞌ rzudyiꞌilë benꞌ z̃i Diuzi rbezëꞌ yeyue Diuzi lëbëꞌ.
44014010	Naꞌra unë Pablo zidzo gudyinëꞌ lëbëꞌ: ―Uzuli, bezu niꞌaloꞌ derecho. Caora naꞌ uxitinëꞌ labezutenëꞌ niꞌanëꞌ yu, laozulaotenëꞌ rzaꞌnëꞌ.
44014011	Biz̃i cati blëꞌë ja benëꞌ cabëꞌ bë Pablo quie benꞌ z̃i, unëjëꞌ zidzo rëbijëꞌ laguedyijëꞌ: ―¡Baoyëzi chopa diuzi quiero! ¡Nacajëꞌ forma quie benëꞌ detilalaojëꞌ raꞌo niga!
44014012	Naꞌ unëjëꞌ xtiꞌidzaꞌjëꞌ, diꞌidzaꞌ quie benꞌ Licaonia. Unajëꞌ naca Bernabé tu diuzi laonëꞌ Júpiter. Lëzi unajëꞌ naca Pablo itu diuzi laonëꞌ Mercurio. Naꞌra unajëꞌ naca Pablo diuzi Mercurio, porque najëꞌ naca Mercurio benꞌ ruꞌetzegue diꞌidzaꞌ cabëꞌ ruꞌe Pablo.
44014013	Naꞌra ruꞌa ciudad naꞌ zu tu idaoꞌ quie diuzi Júpiter. Pues naꞌ bro tu pxuzi quie idaoꞌ naꞌ, bdyinnëꞌ ga zë Pablo len Bernabé. Naquiëꞌnëꞌ bëdyihuaga, bia nuetzaꞌonëꞌ con yo. Naꞌra pxuzi lënëꞌ ja benꞌ nitaꞌ naꞌ, reꞌenjëꞌ tzionlaꞌadyiꞌjëꞌ Pablo len Bernabé najëꞌ ja diuzi lejëꞌ. Reꞌenjëꞌ gutijëꞌ bëdyihuaga ca quie gun quiejëꞌ.
44014014	Naꞌra cati gucabëꞌ Pablo len Bernabé cabëꞌ reꞌenjëꞌ huejëꞌ, caora naꞌ uzulaojëꞌ rchezajëꞌ z̃abajëꞌ, yuꞌujëꞌ lado ja benëꞌ naꞌ unëjëꞌ zidzo rëbijëꞌ lejëꞌ:
44014015	―¡Benëꞌ! ¿Bixquienꞌ ruele tamedian quiele ruele canaꞌ? Lëzi benëꞌzi ca leꞌe nacarëndoꞌ zaꞌndoꞌ quixogueꞌndoꞌ leꞌe ta usanle ta bibi sirve rionlaꞌadyiꞌle benëꞌ. Reyaꞌalaꞌ tzionlaꞌadyiꞌle tuzi Diuzi zu guibá, Diuzi neban tuzioli. Como lëbëꞌ bënëꞌ guibá, lëbëꞌ bzaloguëꞌ dyila yu, lëbëꞌ udixuguëꞌ nisadaoꞌ. Hasta con lao yugulute bënëꞌ.
44014016	Naꞌra dza naꞌte baꞌalaꞌcazi bë ja benꞌ binaca benꞌ Israel ta rnazin quiejëꞌ, bibë Diuzi castigo quiejëꞌ.
44014017	Birsannëꞌ ruluꞌenëꞌ yelaꞌ huaca quienëꞌ. Ruluꞌenëꞌ benꞌ huen naquëꞌ danꞌ tadyaꞌa babënnëꞌ quiero. Por lëbëꞌ ruen nisayo, rero usecho dyaꞌa, runnëꞌ yugulu ta raoro yugu dza tzuꞌuro gusto lao yedyi layu.
44014018	Pero baꞌalaꞌcazi una Pablo len Bernabé canaꞌ, canezi bëjëꞌ gan bibëti ja benꞌ yedyi bëdyihuaga ca quie gun quiejëꞌ ta tzionlaꞌadyiꞌjëꞌ lejëꞌ.
44014019	Naꞌra cati bdyin ja benꞌ Israel, benꞌ uzaꞌja ciudad Antioquía len benꞌ uzaꞌrëja ciudad Iconio, bëꞌlëjëꞌ benꞌ ciudad diꞌidzaꞌ ta huejëꞌ contra Pablo len Bernabé. Quie lenaꞌ uzulao ja benꞌ ciudad naꞌ rguijëꞌ Pablo yo ta gutijëꞌ lëbëꞌ. Caora guquejëꞌ baguti Pablo, hora naꞌ udubajëꞌ lëbëꞌ yatixojëꞌ ruꞌa ciudadtela.
44014020	Naꞌra bedupa ja benꞌ quie Jesús nayëchojëꞌ ganꞌ de Pablo. Caora naꞌ beyasa Pablo zeyonëꞌ lao ciudad tatula. Pues beteyu dza tula, uzaꞌlë Pablo Bernabé ziojëꞌ ciudad Derbe.
44014021	Naꞌra udixogueꞌrëjëꞌ benꞌ ciudad Derbe con cabëꞌ rna xtiꞌidzaꞌ Diuzi. Naꞌ bëjëꞌ gan gule benꞌ zë, gucajëꞌ benꞌ nao xneza Jesús. Ude beyudyi naꞌ, bedejëꞌ ciudad Listra, bedejëꞌ ciudad Iconio, bedejëꞌ ciudad Antioquía.
44014022	Naꞌra ja ciudad ga bedejëꞌ, bëꞌjëꞌ diꞌidzaꞌ z̃elaꞌadyiꞌ ja benꞌ nao xneza Jesús, unëyuejëꞌ lejëꞌ con cabëꞌ reyaꞌalaꞌ huejëꞌ inaojëꞌ du guicho du laꞌadyiꞌjëꞌ xneza Jesús. Lëzi unajëꞌ rëbijëꞌ lejëꞌ: ―Huetzague benëꞌ bizinaquezi quiele, porque canaꞌ ruejëꞌ quie nu benꞌ nao xneza Diuzi.
44014023	Lëzi uliojëꞌ benꞌ napa dyin, benꞌ racalë benꞌ nao xneza Jesús quie quie ciudad ga nitaꞌ benꞌ nao xneza Jesús. Pues beyudyi naꞌ, bëjëꞌ ubasi bëꞌlëjëꞌ Diuzi diꞌidzaꞌ blidzajëꞌ lëbëꞌ chi biucuasa ucuiꞌonëꞌ bi tamala gaca quie benꞌ uliojëꞌ como danꞌ barue quiejëꞌ xtiꞌidzaꞌnëꞌ.
44014024	Ude beyudyi naꞌ, uzaꞌjëꞌ ziojëꞌ udejëꞌ yu nebaba Pisidia, naꞌ bdyinjëꞌ yu nebaba Panfilia.
44014025	Lëzi udejëꞌ ciudad Perge ga udixogueꞌrëjëꞌ benꞌ ciudad naꞌ con cabëꞌ rna xtiꞌidzaꞌ Diuzi. Beyudyi naꞌ uzaꞌjëꞌ ziojëꞌ ciudad Atalia.
44014026	Naꞌra ciudad naꞌ bezaꞌjëꞌ con luꞌu barco zezaꞌjëꞌ bedyinjëꞌ ciudad Antioquía tatula ga nitaꞌ ja benꞌ nao xneza Jesús, benꞌ useꞌelaꞌ lejëꞌ yetixogueꞌjëꞌ benëꞌ xtiꞌidzaꞌ Diuzi. Lëja benꞌ naꞌ bëꞌlëjëꞌ Diuzi diꞌidzaꞌ por nun quiejëꞌ dza ziojëꞌ naꞌ. Naꞌ beyudyi tu ca dyin quie Diuzi bëjëꞌ.
44014027	Naꞌra caora bedyinjëꞌ, bdupa ja benꞌ nao xneza Jesús nitaꞌ ciudad Antioquía. Uzulao Pablo ruꞌenëꞌ diꞌidzaꞌ con cabëꞌ gucalë Diuzi lejëꞌ. Lëzi gudyinëꞌ lejëꞌ con cabëꞌ ulio Diuzi benꞌ binaca benꞌ Israel rnaorëjëꞌ xneza Jesús.
44014028	Naꞌra Pablo len Bernabé begaꞌnjëꞌ zidza ciudad naꞌ len ja los demás benꞌ nao xneza Jesús.
44015001	Pero tiempo naꞌ bdyin chopa tzona benëꞌ ciudad Antioquía, benꞌ uzaꞌja estado Judea. Naꞌra unajëꞌ rëbijëꞌ benꞌ nao xneza Jesús: ―Yugoꞌ benꞌ binaca benꞌ Israel, benꞌ banao xneza Jesús, rnaban huejëꞌ lato su tu xëdyidaoꞌ cuinjëꞌ cabëꞌ rna lëꞌë guichi ley pcaꞌn Moisés dza naꞌte. Porque chi binaojëꞌ con cabëꞌ rna lëꞌë guichi ley naꞌ, biyeziꞌ Diuzi lejëꞌ yeyojëꞌ guibá dza gatijëꞌ. ―Canaꞌ unajëꞌ gudyijëꞌ lejëꞌ.
44015002	Quie lennaꞌ legazi uyuꞌu Pablo len Bernabé huenë len lejëꞌ. Pues como bibegaꞌnjëꞌ de acuerdo, naꞌra entre ja benꞌ nao xneza Jesús nitaꞌ naꞌ, bëjëꞌ nombrar Pablo len Bernabé len ichopa tzona benꞌ tzio ciudad Jerusalén tacuenda hueꞌjëꞌ diꞌidzaꞌ conlë ja apóstol len ja benꞌ belao quie ja benꞌ nao xneza Jesús nitaꞌ naꞌ.
44015003	Naꞌra ja benꞌ nao xneza Jesús nitaꞌ ciudad Antioquía useꞌelaꞌjëꞌ lejëꞌ uzaꞌjëꞌ udejëꞌ ja ciudad nebaba Fenicia len ja ciudad nebaba Samaria. Naꞌra tu tu ciudad ga udejëꞌ udixogueꞌjëꞌ lejëꞌ cabëꞌ rue ja benꞌ binaca benꞌ Israel barsanlaꞌadyiꞌjëꞌ costumbre quie xuzixtaꞌojëꞌ, barnaojëꞌ xneza Jesús. Naꞌra quie lennaꞌ, legazi redaohue ja benꞌ nao xneza Jesús nitaꞌ ja ciudad ga udejëꞌ.
44015004	Caora bedyinjëꞌ ciudad Jerusalén, pues ja apóstol, len ja los demás benꞌ nao xneza Jesús, len ja benꞌ napa dyin quiejëꞌ, bgapajëꞌ lejëꞌ diuz̃i. Naꞌra bdzeꞌ Pablo len Bernabé diꞌidzaꞌ yugulu con cabëꞌ bë Diuzi gucalënëꞌ lejëꞌ ga udixogueꞌjëꞌ benëꞌ con cabëꞌ rna xtiꞌidzëꞌ.
44015005	Pero naꞌ uzuli bala benꞌ nao xneza Jesús, benꞌ nacarë quie partido fariseo. Naꞌra nu benꞌ naca partido fariseo, legazi rnaojëꞌ guichi ley pcaꞌn Diuzi lao naꞌa Moisés. Quie lennaꞌ unajëꞌ rëbijëꞌ ja los demás benꞌ nao xneza Jesús cani: ―Yugu benꞌ binaca benꞌ Israel, ja benꞌ nao xneza Jesús, reyaꞌalaꞌ uzu tu xëdyidaoꞌ cuinjëꞌ. Lëzi reyaꞌalaꞌ huero mandado huejëꞌ cumplir con ca rna lëꞌë guichi ley pcaꞌn Diuzi lao naꞌa Moisés.
44015006	Naꞌra bedupa ja apóstol len ja benꞌ napa dyin quie benꞌ nao xneza Jesús tacuenda huejëꞌ pensari con cabëꞌ una ja benꞌ naꞌ.
44015007	Caora naꞌ legazi uyuꞌujëꞌ huenë. Cati beyudyi naꞌ, naꞌra uzuli Pedro rëbinëꞌ lejëꞌ: ―Bichaꞌ, dyëꞌëdi nezile de que dza naꞌte ulio Diuzi nëꞌëdiꞌ de entre raꞌo ta quixoguiꞌa benꞌ binaca benꞌ Israel xtiꞌidzaꞌ Diuzi, porque lëscanꞌ reꞌen Diuzi inaojëꞌ xnezëꞌ.
44015008	Nezi Diuzi bitezi pensari raca yugoꞌ benëꞌ. Quie lenaꞌ bzioñeꞌenëꞌ lejëꞌ de que zuëꞌ dispuesto yeziꞌnëꞌ lejëꞌ. Naꞌ biz̃i baꞌalaꞌcazi binacajëꞌ benꞌ Israel, bdzeꞌnëꞌ Bichi Be quienëꞌ luꞌu guicho laxtaꞌojëꞌ laga ca bdzeꞌnëꞌ Bichi Be quienëꞌ luꞌu guicho laxtaꞌoro.
44015009	Como tuzi rue Diuzi len lejëꞌ len raꞌo, aodibi Diuzi laxtaꞌojëꞌ nun quie barue quiejëꞌ xtiꞌidzëꞌ.
44015010	Naꞌa ¿bixquienꞌ racale pensari binezi Diuzi bi bënëꞌ? Pues ni raꞌo ni xuzixtaꞌoro bibëro gan inaoro duz̃e guichi ley pcaꞌn Diuzi lao naꞌa Moisés. Naꞌra ¿bixquienꞌ, pues, reꞌenle inao ja benꞌ binaca benꞌ Israel ley quiero? Lenaꞌ nacan ca quie chi uguaꞌarojëꞌ yuaꞌ ziꞌi, tu ta bisuejëꞌ huaꞌajëꞌ.
44015011	Biz̃i dyëꞌëdi neziro de que laga cabëꞌ ute usela Señor Jesús quiero por yelaꞌ benꞌ huen quienëꞌ, lëscanꞌ ute usela Jesús ja benꞌ binaca benꞌ Israel, ja benꞌ rue quie xtiꞌidzëꞌ. ―Canaꞌ una Pedro gudyinëꞌ lejëꞌ.
44015012	Naꞌra uzulao Bernabé len Pablo ruꞌejëꞌ diꞌidzaꞌ con cabëꞌ gucalë Diuzi lejëꞌ bëjëꞌ nu yelaꞌ milagro lao benꞌ binacaja benꞌ Israel. Quie lenaꞌ unitaꞌ ja benꞌ naꞌ chizi yugutejëꞌ rzënagajëꞌ con cabëꞌ una Bernabé len Pablo.
44015013	Pues beyudyi bëꞌjëꞌ diꞌidzaꞌ naꞌ, naꞌra una Santiago rëbinëꞌ lejëꞌ: ―Bichaꞌ, uzëcara nagale quiaꞌ. Pues agudyi
44015014	Simón Pedro raꞌo de que babdyin hora cuio Diuzi entre ja benꞌ binaca benꞌ Israel nu benꞌ reꞌen gaca benꞌ quienëꞌ galejëꞌ xtiꞌidzëꞌ.
44015015	Lenaꞌ nacan de acuerdo con cabëꞌ una ja benꞌ gula, benꞌ udixogueꞌ xtiꞌidzaꞌ Diuzi dza naꞌ. Lenaꞌ rnën lëꞌë guichi quie Diuzi cani:
44015016	Cabëꞌ rue ja benëꞌ, reyuejëꞌ recubijëꞌ yedyi quiejëꞌ, canaꞌ hueriaꞌ conlë ja benꞌ Israel. Huadyin dza gacaliaꞌ ja benꞌ Israel ta yenaojëꞌ xnezaꞌ tatula cabëꞌ unao xuzixtaꞌojëꞌ xnezaꞌ dza uda rey David lao yedyi layu.
44015017	Canaꞌ huaꞌ tacuenda inaorë ja los demás benꞌ binaca benꞌ Israel xnezaꞌ, lente yugu benꞌ naca benꞌ laꞌiya quiaꞌ, benꞌ rzëto laohuaꞌ.
44015018	Canaꞌ una Diuzi bzioñeꞌenëꞌ raꞌo. Desde dza naꞌte unëꞌ udixogueꞌnëꞌ xtiꞌidzëꞌ.
44015019	Naꞌra nernë Santiago rëbinëꞌ lejëꞌ: ―Quie lenaꞌ niaꞌ bireyaꞌalaꞌ huero zëdi benꞌ binacaja benꞌ Israel, benꞌ psanja pensari gula quiejëꞌ barnaojëꞌ xneza Diuzi.
44015020	Tuzi ca reyaꞌalaꞌ huero iseꞌelaꞌro tu guichi ta quixogueꞌrojëꞌ bireyaꞌalaꞌ gaojëꞌ bëꞌëlaꞌ bdyia benëꞌ lao ruꞌaba ta bëꞌjëꞌ ídolo quiejëꞌ. Lëzi bireyaꞌalaꞌ gaojëꞌ bëꞌëlaꞌ quie nu bia bibro ren hora gutibaꞌ. Lëscanꞌ, con nutezi bia guixiꞌ, bireyaꞌalaꞌ gaojëꞌ ren quiebaꞌ. Lëzi bireyaꞌalaꞌ gatalëjëꞌ nigula binaca z̃gulajëꞌ.
44015021	Canaꞌ reꞌennan hueja benꞌ binacaja benꞌ Israel, benꞌ barnaoja xneza Diuzi tacuenda biudzeꞌlaꞌadyiꞌ ja benꞌ Israel, porque desde tiempote uzucazi ja benꞌ nao ley pcaꞌn Moisés. Quie quie yedyi quiero nitaꞌ ja benꞌ Israel rulabajëꞌ guichi ley naꞌ luꞌu sinagoga yugu dza saodo. ―Canaꞌ una Jacobo gudyinëꞌ lejëꞌ.
44015022	Naꞌra ja apóstol, len ja benꞌ napa dyin quie benꞌ nao xneza Jesús, len los demásjëꞌ, psaqueꞌjëꞌ cabëꞌ huejëꞌ ta cuiojëꞌ entre lejëꞌ benꞌ tziolë Pablo len Bernabé ciudad Antioquía. Quie lenaꞌ uliojëꞌ tu benꞌ lao Judas Barsabás, len itunëꞌ laonëꞌ Silas. Nacajëꞌ benꞌ balaꞌana entre ja benꞌ nao xneza Jesús.
44015023	Naꞌra lëscanꞌ bëjëꞌ tu guichi ta nuꞌajëꞌ. Lëꞌë guichi naꞌ rnën cani: “Nëtoꞌ, ja apóstol len ja los demás benꞌ napa dyin entre ja benꞌ nao xneza Jesús, rgapandoꞌ diuz̃i leꞌe como benꞌ bichindoꞌ, benꞌ barnao xneza Jesús. Baoseꞌelaꞌndoꞌ guichi ni lao leꞌe benꞌ binaca benꞌ Israel, benꞌ nitaꞌ ciudad Antioquía, len leꞌe benꞌ nitaꞌ yedyi nebaba Siria, len leꞌe benꞌ nitaꞌ yedyi nebaba Cilicia.
44015024	Banezindoꞌ babida chopa tzona benꞌ uzaꞌ yedyi ni badeyubijëꞌ leꞌe ta hueꞌlëjëꞌ leꞌe diꞌidzaꞌ, pero ca bëjëꞌ pquixijëꞌ pensari quiele bëjëꞌ leꞌe zëdi. Pero quele nëtoꞌ useꞌelaꞌndoꞌjëꞌ, dechanꞌ ta racazi laꞌadyiꞌjëꞌ bëjëꞌ canaꞌ.
44015025	Quie lennaꞌ gucandoꞌ de acuerdo, uliondoꞌ de entre nëtoꞌ chopa benꞌ guidalë bichiro Pablo len bichiro Bernabé ideyubijëꞌ leꞌe inajëꞌ leꞌe ca naca pensari quiendoꞌ.
44015026	Naca Pablo len Bernabé benꞌ uyocazi ja ciudad tula tanun quie Señor quiero Jesucristo ga ruenan z̃udyi guti ja benëꞌ lejëꞌ.
44015027	Lëscanaꞌ useꞌelaꞌndoꞌ Judas len Silas ta uxiꞌidzeꞌjëꞌ leꞌe yugulu cabëꞌ naca pensari quiendoꞌ niga.
44015028	Naꞌra según pensari quie Bichi Be quie Diuzi len pensari quiendoꞌ, nacan huen bihuendoꞌ mandado inaole duz̃e ley quie Moisés. Ca rnandoꞌ leꞌe niga, canaꞌzi nacan ziꞌ huele.
44015029	Pues bireyaꞌalaꞌ gaole bëꞌëlaꞌ bdyia benëꞌ ruꞌaba ta bëꞌjëꞌ ídolo quiejëꞌ. Lëzi bigaole bëꞌëlaꞌ quie nu bia bibro ren hora gutibaꞌ. Lëscanꞌ con nutezi bia guixiꞌ, bireyaꞌalaꞌ gaole ren quiebaꞌ. Lëzi bireyaꞌalaꞌ gatalële nigula binaca z̃gulale. Chi hue quiele uzule diꞌidzaꞌ ca nandoꞌ leꞌe niga, canaꞌ huele ta yuꞌu niꞌa xnezi. Naꞌ yugu dza rulidzandoꞌ Diuzi gacalënëꞌ leꞌe.” Canaꞌ unën lëꞌë guichi naꞌ ta useꞌelaꞌjëꞌ.
44015030	Pues canaꞌ guca uzaꞌjëꞌ ziojëꞌ ciudad Antioquía ptupajëꞌ ja benꞌ nao xneza Jesús, bëꞌjëꞌ lejëꞌ guichi nuꞌajëꞌ.
44015031	Naꞌra cati bablabajëꞌ guichi naꞌ, legazi bedaohuejëꞌ con cabëꞌ diꞌidzaꞌ z̃elaꞌadyiꞌ rnën lëꞌë guichi naꞌ.
44015032	Naꞌra como Judas len Silas nacarëjëꞌ benꞌ rguixogueꞌ xtiꞌidzaꞌ Diuzi, hora naꞌ bëꞌlëjëꞌ lejëꞌ diꞌidzaꞌ z̃elaꞌadyiꞌ mazara. Naꞌra nun quie diꞌidzaꞌ unajëꞌ gucalëjëꞌ lejëꞌ ta inaorajëꞌ dulaꞌadyiꞌjëꞌ xneza Jesús.
44015033	Biz̃i naꞌ caora baguca zidza zujëꞌ ciudad naꞌ, bë ja benꞌ quie Jesús tu despedida ta yezaꞌjëꞌ yedyinjëꞌ ciudad ga nitaꞌ ja benꞌ useꞌelaꞌ lejëꞌ.
44015034	Pero Silas psaqueꞌnëꞌ yegaꞌnnëꞌ ciudad Antioquía.
44015035	Lëzi begaꞌnrë Pablo len Bernabé ciudad naꞌ. Naꞌra lejëꞌ len ja los demás benꞌ quie Jesús, udixogueꞌjëꞌ benëꞌ con cabëꞌ rna xtiꞌidzaꞌ Diuzi.
44015036	Pues caora baode tu tiempo, una Pablo rëbinëꞌ Bernabé: ―Yaꞌ tzioro tatula tzeyubiro ja bichiro nitaꞌ yugoꞌ ciudad con ga udero udixogueꞌro ja benëꞌ con cabëꞌ rna xtiꞌidzaꞌ Diuzi dza naꞌ. Tzioro tzenaꞌro bi raca quiejëꞌ.
44015037	Pues naꞌra guꞌun Bernabé iquiëꞌjëꞌ Juan Marcos,
44015038	pero Pablo naꞌ biguꞌunnëꞌ, porque danꞌ psanlaꞌadyiꞌ Juan lejëꞌ dza uyojëꞌ ja yedyi nebaba Panfilia. Biuyolënëꞌ lejëꞌ ta tzetixogueꞌjëꞌ benëꞌ con cabëꞌ rna xtiꞌidzaꞌ Diuzi.
44015039	Tantozi uyuꞌujëꞌ huenë naꞌ, uzaꞌjëꞌ quie quiejëꞌ. Naꞌra uquiëꞌ Bernabé Marcos uzaꞌjëꞌ ziojëꞌ isla Chipre.
44015040	Pero Pablo, por tu partela, ulionëꞌ Silas benꞌ tziolë lëbëꞌ. Naꞌra bëꞌ beyudyi blidza benꞌ nao xneza Jesús Diuzi ta gacalënëꞌ Pablo len Silas con ga tziojëꞌ,
44015041	caora naꞌ uzaꞌjëꞌ ziojëꞌ yedyi ga nebaba Siria len yedyi ga nebaba Cilicia. Con ga udejëꞌ mazara bëꞌjëꞌ benꞌ nao xneza Jesús diꞌidzaꞌ z̃elaꞌadyiꞌ.
44016001	Naꞌra bedyin Pablo len Silas ga reꞌ ciudad Derbe len ciudad Listra. Naꞌ yexacajëꞌ tu benꞌ lao Timoteo naquëꞌ benꞌ quie Jesús. Naca z̃naꞌnëꞌ benꞌ Israel, lëzi nacarënëꞌ benꞌ nao xneza Jesús. Naca xuzinëꞌ benꞌ griego.
44016002	Rna ja benꞌ nao xneza Jesús nitaꞌ ciudad Listra, len benꞌ nao xneza Jesús nitaꞌ ciudad Iconio, de que naca Timoteo benꞌ dyaꞌa gula.
44016003	Caora naꞌ guꞌun Pablo iquiëꞌnëꞌ Timoteo, pero como nitaꞌ zë benꞌ Israel ganꞌ tziojëꞌ, lëscanꞌ como nezi ja benꞌ Israel binaca xuzi Timoteo benꞌ Israel, quie lennaꞌ bzu Pablo tu xëdyidaoꞌ Timoteo tacuenda biudzeꞌlaꞌadyiꞌ ja benꞌ Israel nitaꞌ ja ciudad ga tziojëꞌ.
44016004	Naꞌra uzaꞌjëꞌ ziojëꞌ. Pero tu tu ciudad ga udejëꞌ udixogueꞌjëꞌ benꞌ nao xneza Jesús nitaꞌja naꞌ con cabëꞌ una ja apóstol len benꞌ napa dyin caora bëjëꞌ junta ciudad Jerusalén. Lëscanꞌ gudyijëꞌ lejëꞌ ta uzujëꞌ diꞌidzaꞌ ca diꞌidzaꞌ una ja benꞌ bë junta.
44016005	Pues canaꞌ guca quie benꞌ quie Jesús nitaꞌ ga udejëꞌ, uz̃elaꞌadyiꞌjëꞌ naojëꞌ xneza Jesús du guicho du laꞌadyiꞌjëꞌ. Quie lennaꞌ uyera mazera benꞌ nao xneza Jesús tu dza tu dza.
44016006	Pues como bibëꞌ Bichi Be quie Diuzi lato quixogueꞌjëꞌ benꞌ nitaꞌ ja ciudad nebaba Asia con cabëꞌ rna xtiꞌidzaꞌ Diuzi, uzaꞌjëꞌ udejëꞌ ja ciudad nebaba Frigia len ja ciudad nebaba Galacia
44016007	hasta bdyinjëꞌ ga beyudyi yu nebaba Misia. Hora naꞌ guꞌunjëꞌ tziorajëꞌ mazara ta idyinjëꞌ ja ciudad nebaba Bitinia, pero lëzi bibëꞌ Bichi Be quie Diuzi lato.
44016008	Quie lenaꞌ bezaꞌjëꞌ bedejëꞌ yu nebaba Misia bedyinjëꞌ ciudad Troas.
44016009	Caora naꞌ ca du rëla, uxusa Pablo blëꞌënëꞌ tu benꞌ Macedonia zënëꞌ rnabayëchiꞌnëꞌ rëbinëꞌ lëbëꞌ: “Naguidoꞌ Macedonia ga zundoꞌ tacuenda gacalaoꞌ nëtoꞌ.”
44016010	Hora naꞌ ude beyudyi blëꞌë Pablo con cabëꞌ uxusanëꞌ, naꞌra labëtejëꞌ puesto quiejëꞌ ta tziojëꞌ Macedonia. Lëzi nëꞌëdiꞌ, Lucas, uyaliaꞌ lejëꞌ. Nacaꞌ benꞌ bzu diꞌidzaꞌ lëꞌë guichi ni. Naꞌra con cabëꞌ uxusa Pablo, lenaꞌ unezindoꞌ de que reꞌen Diuzi tziondoꞌ tzetixogueꞌndoꞌ benꞌ Macedonia con cabëꞌ rna xtiꞌidzëꞌ.
44016011	Naꞌra uzaꞌndoꞌ ciudad Troas con luꞌu barco ziondoꞌ tu li ta idyinndoꞌ isla Samotracia. Caora beteyu dza tula bdyinndoꞌ ciudad Neápolis.
44016012	Naꞌra uzaꞌndoꞌ ziondoꞌ ciudad Filipos. Pues ciudad Filipos nacan yedyi belaora quie ja ciudad nebaba Macedonia. Pues nitaꞌ casi puro benꞌ romano ciudad naꞌ. Naꞌra begaꞌnndoꞌ naꞌ chopa tzona dza.
44016013	Biz̃i guca tu dza saodo naꞌ uzaꞌndoꞌ ziondoꞌ tu ruꞌa yao z̃e de ruꞌa yedyi naꞌ. Lëlugar naꞌ nacan ga rio ja benꞌ Israel ruꞌelëjëꞌ Diuzi diꞌidzaꞌ. Naꞌra ureꞌndoꞌ naꞌ uzulaondoꞌ rguixogueꞌndoꞌ con cabëꞌ rna xtiꞌidzaꞌ Diuzi lao ja nigula bdupaja naꞌ.
44016014	Naꞌra entre ja nigula naꞌ ureꞌ tunëꞌ laonëꞌ Lidia. Naquëꞌ benꞌ ciudad Tiatira. Naquëꞌ benꞌ rutiꞌ laꞌariꞌ tzaꞌo, laꞌariꞌ culuri morado. Lëzi naquëꞌ benꞌ rionlaꞌadyiꞌ Diuzi. Naꞌra bdzeꞌ Diuzi lëbëꞌ pensari ta hue quienëꞌ con cabëꞌ rna diꞌidzaꞌ ruꞌe Pablo rëbinëꞌ lejëꞌ. Canaꞌ uzulaonëꞌ unaonëꞌ xneza Jesús.
44016015	Caora naꞌ bëꞌjëꞌ laonëꞌ lente ja familia quienëꞌ. Pues beyudyi naꞌ, unëꞌ nëtoꞌ du laꞌadyiꞌnëꞌ: ― Chi rusaqueꞌle de que tali banacaꞌ benꞌ rnao xneza Jesús, guidale sule z̃an yuꞌu quiaꞌ chopa tzona dza. Naꞌra canaꞌ guca quiendoꞌ, begaꞌnndoꞌ lidyinëꞌ.
44016016	Pues bdyin hora tatula ziondoꞌ ga naca lugar ruendoꞌ orar. Pero du tu neza yetilandoꞌ tu niguladaoꞌ yuꞌubiꞌ taxiꞌibiꞌ. Naꞌra conlë taxiꞌibiꞌ ruebiꞌ divinar. Lëzi nacabiꞌ biꞌ nadaꞌo, biꞌ rue dyin sin laz̃u. Pues como ruebiꞌ divinar quie benëꞌ, legazi ruebiꞌ gan dumi z̃e para quie ja xaꞌmbiꞌ.
44016017	Naꞌra uzulao nigula naobiꞌ nëtoꞌ ga ziondoꞌ rnëbiꞌ zidzo rëbibiꞌ benꞌ nitaꞌ ciudad naꞌ: ―Ja benꞌ ni ruejëꞌ mandado quie tuzi Diuzi zu sibi. Rguixogueꞌjëꞌ benëꞌ con cabëꞌ rna xtiꞌidzaꞌ Diuzi ta hue quiejëꞌn ta yeyojëꞌ guibá dza gatijëꞌ.
44016018	Naꞌra canaꞌ guca bazio zëdza nao niguladaoꞌ nëtoꞌ ga riondoꞌ hasta que bdyin dza bdzaꞌ Pablo lëbiꞌ. Caora naꞌ beyëchonëꞌ unëꞌ rëbinëꞌ taxiꞌibiꞌ yuꞌubiꞌ: ―Rzëtogaꞌ lao Jesucristo, yeroloꞌ ganꞌ yuꞌuloꞌ. Pues caora naꞌtezi laberote taxiꞌibiꞌ yuꞌu niguladaoꞌ naꞌ.
44016019	Pero cati blëꞌë ja xanꞌ nigula de que bira saqueꞌ huejëꞌ gan dumi por lëbiꞌ, caora naꞌ bëxojëꞌ Pablo len Silas, uquiëꞌjëꞌ lejëꞌ yulaoꞌ ga reꞌ ja benꞌ rnabëꞌ.
44016020	Naꞌra psedyinjëꞌ lejëꞌ lao ja juez unajëꞌ rëbijëꞌ ja juez: ―Ja benꞌ ni nacajëꞌ benꞌ Israel. Rdajëꞌ rguilojëꞌ huedila lao yedyi quiero niga.
44016021	Reꞌenjëꞌ siꞌro inaoro cabëꞌ naca pensari quiejëꞌ, pero biruꞌen lato inaoro neza quiejëꞌ, porque danꞌ nacaro benꞌ romano.
44016022	Naꞌra ja benꞌ yedyi naꞌ, bdzaꞌtzeguejëꞌ Pablo len Silas. Hora naꞌ bë ja juez mandado ilëcho policía z̃abajëꞌ tacuenda quijëꞌ lejëꞌ con bara.
44016023	Beyudyi uditzaguejëꞌ lejëꞌ con bara, bdzeꞌjëꞌ lejëꞌ luꞌu dyiguiba, gudyijëꞌ benꞌ rapa dyiguiba ta gapëꞌ lejëꞌ dyëꞌëdi.
44016024	Quie lennaꞌ uquiëꞌ benꞌ rapa dyiguiba lejëꞌ guichote ga beyudyite dyiguiba, bdzeꞌnëꞌ niꞌajëꞌ luꞌu yëro dyia chopa yaga taꞌa ta resiotejëꞌ con candado.
44016025	Naꞌ cadu gatzo yëla reꞌ Pablo len Silas ruejëꞌ orar rulajëꞌ alabanza quie Diuzi, pero ja los demás preso dejëꞌ rzënagajëꞌ cabëꞌ rula Pablo len Silas.
44016026	Pues caora naꞌ tu sasazi, ben tu uz̃uꞌ huala gula bzisin dyiguiba. Dyin quie uz̃uꞌ naꞌ, uyalo yugu puerta quie dyiguiba. Lëzi yugu cadena nario ja preso beyedyijan bguinojan layu.
44016027	Cati udëlebë benꞌ rapa dyiguiba, blëꞌënëꞌ nayalo ja puerta quie dyiguiba. Caora naꞌ ulëchonëꞌ espada quienëꞌ ta yeyutinëꞌ cuinnëꞌ, porque guquenëꞌ baola ja preso de ja naꞌ.
44016028	Hora naꞌ unë Pablo zidzo gudyinëꞌ lëbëꞌ: ―Bibi tamala hueloꞌ quioꞌ, porque nicazi nitaꞌndoꞌ yugundoꞌ.
44016029	Naꞌra unaba benꞌ rapa dyiguiba guiꞌ zionëꞌ tariara uyuꞌunëꞌ luꞌu dyiguiba. Tantozi rdzebinëꞌ zionëꞌ uditzu z̃ibinëꞌ laojëꞌ,
44016030	ulionëꞌ Pablo len Silas ga dejëꞌ unëꞌ rëbinëꞌ lejëꞌ: ―Señores, ¿biz̃i ca reyaꞌalaꞌ huaꞌ ta yeyëri laxtaꞌohuaꞌ lao Diuzi?
44016031	Naꞌra bequëbijëꞌ rëbijëꞌ lëbëꞌ: ―Reyaꞌalaꞌ hue quioꞌ xtiꞌidzaꞌ Señor Jesús. Canaꞌ yeyëri laxtaꞌoloꞌ lao Diuzi, canaꞌ yeyëri laxtaꞌo familia quioꞌ lao Diuzi.
44016032	Pues udixogueꞌjëꞌ lëbëꞌ lente yugu ja familia quienëꞌ nitaꞌja naꞌ con cabëꞌ rna xtiꞌidzaꞌ Señor Jesús.
44016033	Lëzi yëla naꞌtezi hora naꞌ, udibi benꞌ rapa dyiguiba ga naca Pablo len Silas hueꞌ. Naꞌra bëꞌjëꞌ lao benꞌ rapa dyiguiba lente yugoꞌ familia quienëꞌ.
44016034	Beyudyi naꞌ uquiëꞌnëꞌ Pablo len Silas lidyinëꞌ ga bgaonëꞌ lejëꞌ. Hora naꞌ lëbëꞌ lente yugo familia quienëꞌ, legazi redaohuejëꞌ, porque danꞌ barnaojëꞌ xneza Diuzi.
44016035	Pero caora uyeniꞌ zila naꞌ, useꞌelaꞌ ja juez policía gan zë benꞌ rapa dyiguiba gudyijëꞌ lëbëꞌ ta yebionëꞌ Pablo len Silas luꞌu dyiguiba.
44016036	Caora naꞌ unë benꞌ rapa dyiguiba rëbinëꞌ Pablo: ―Ablaꞌ diꞌidzaꞌ quie ja juez naꞌ reꞌenjëꞌ yebiogaꞌ leꞌe. Pues naꞌ yerole dyëꞌëdi, yeyole huen.
44016037	Pero una Pablo gudyinëꞌ lejëꞌ: ―Nëtoꞌ banacandoꞌ cuenda quie ciudad Roma. Según ley quie benꞌ romano, biruꞌen lato quijëꞌ nëtoꞌ udzeꞌjëꞌ nëtoꞌ dyiguiba sin nica negacazi justicia quiendoꞌ. ¿Cómo pues bareꞌenjëꞌ yebiojëꞌ nëtoꞌ nagachiꞌzi? ¡Pues bisaqueꞌ usacajëꞌ nëtoꞌ canaꞌ! Ni cuezandoꞌ hasta que guidajëꞌ cuinjëꞌ yebiojëꞌ nëtoꞌ.
44016038	Naꞌra hora naꞌ uyo ja policía yeguëdyijëꞌ ja juez con ca una Pablo. Pues cati unezi ja juez de que naca Pablo len Silas cuenda quie ciudad Roma, lenaꞌ legazi bdzebigazijëꞌ.
44016039	Caora naꞌ uyo ja juez ganꞌ de Pablo len Silas yeguëdyijëꞌ lejëꞌ ta yeziꞌz̃e Pablo len Silas quiejëꞌ. Canaꞌ guca bebiojëꞌ lejëꞌ luꞌu dyiguiba. Naꞌ unabayëchiꞌjëꞌ lejëꞌ ta yezaꞌjëꞌ yerojëꞌ ciudad naꞌ.
44016040	Pues bëꞌ berojëꞌ dyiguiba naꞌ, ziojëꞌ yeyubijëꞌ Lidia, benꞌ rutiꞌ laꞌariꞌ. Lëscanꞌ yeyubijëꞌ ja los demás benꞌ quie Jesús nitaꞌ naꞌ. Ude beyudyi bëꞌjëꞌ lejëꞌ diꞌidzaꞌ z̃elaꞌadyiꞌ, bezaꞌjëꞌ ziojëꞌ ciudad tula.
44017001	Pues udejëꞌ ciudad Anfípolis len ciudad Apolonia labdyintejëꞌ ciudad Tesalónica ga zu tu idaoꞌ sinagoga quie ja benꞌ Israel.
44017002	Naꞌra con ca naca costumbre quie Pablo, rionëꞌ luꞌu sinagoga. Pues lao tzona xman, tu dza huio tu xman dza saodo naꞌ, bëꞌlënëꞌ benꞌ rioja luꞌu sinagoga naꞌ diꞌidzaꞌ con cabëꞌ rna xtiꞌidzaꞌ Diuzi bzu ja benꞌ unitaꞌ dza naꞌ lëꞌë guichi.
44017003	Pxiꞌidzeꞌnëꞌ lejëꞌ de que con cabëꞌ rna lëꞌë guichi guti ja benëꞌ benꞌ useꞌelaꞌ Diuzi, pero useban Diuzi lëbëꞌ. Quie lenaꞌ unëꞌ rëbinëꞌ lejëꞌ cani: ―Naca Jesús benꞌ useꞌelaꞌ Diuzi. Quie lëbëꞌ rguixoguiꞌa leꞌe. ―Canaꞌ una Pablo gudyinëꞌ lejëꞌ.
44017004	Naꞌra uzulao unao bala ja benꞌ Israel xneza Jesús. Hora naꞌ gucajëꞌ tuz̃e len Pablo len Silas. Lëzi zë ja benꞌ griego, benꞌ rionlaꞌadyiꞌ ja diuzi, unaorëjëꞌ xneza Jesús. Lëzi unaorë ja zë nigula balaꞌana quie yedyi naꞌ.
44017005	Pero bala ja benꞌ Israel, benꞌ biunao xneza Jesús, gucaz̃ëꞌëjëꞌ como danꞌ bagule benꞌ zë ca una Pablo. Caora naꞌ ptupajëꞌ bala benꞌ rdazija du tu neza, ja benꞌ malaja, gudyijëꞌ lejëꞌ ta inëjëꞌ diꞌidzaꞌ contra Pablo len Silas tacuenda naꞌ idzaꞌ ja benꞌ yedyi lejëꞌ. Hora naꞌ de por mala yetzuꞌujëꞌ luꞌu yuꞌu quie tu benꞌ lao Jasón como rdajëꞌ reguilojëꞌ Pablo len Silas ta yequiëꞌjëꞌ lejëꞌ ga bedupa ja benꞌ yedyi.
44017006	Pero como bibedzelejëꞌ lejëꞌ z̃an yuꞌu naꞌ, uquiëꞌjëꞌ Jasón udubajëꞌ lëbëꞌ layu lente itu chopa benꞌ quie Jesús. Hora naꞌ ziojëꞌ ga reꞌ benꞌ rnabëꞌ quiejëꞌ unajëꞌ zidzo rëbijëꞌ lejëꞌ: ―Benꞌ ni laonëꞌ Jasón. Bëꞌnëꞌ lato bdyin benꞌ rue zëdi duz̃e yedyi layu z̃an yuꞌu quienëꞌ.
44017007	Ruejëꞌ contra ley quie rey César, porque najëꞌ quele César naquëꞌ rey, nechanꞌ tu benꞌ lao Jesús naꞌ naca rey.
44017008	Naꞌra bëꞌ be ja benꞌ rnabëꞌ len ja los demás benꞌ yedyi ca una ja benꞌ naꞌ, legazi bdzaꞌjëꞌ.
44017009	Pero bebiocazijëꞌ Jasón de fianza lente benꞌ compañero quienëꞌ.
44017010	Quie lenaꞌ ja benꞌ quie Jesús nitaꞌ naꞌ luegozi useꞌelaꞌjëꞌ Pablo len Silas du rëla ciudad tula, ciudad laona Berea. Cati bdyinjëꞌ ciudad naꞌ, riojëꞌ luꞌu idaoꞌ sinagoga quie ja benꞌ Israel.
44017011	Pero ja benꞌ nitaꞌ naꞌ, nacarajëꞌ benꞌ huen, quele ca ja benꞌ nitaꞌ ciudad Tesalónica, porque danꞌ yexetzeguejëꞌ bzënagajëꞌ diꞌidzaꞌ ruꞌe Pablo. Pues tu dza, tu dza, reguilojëꞌ rnaꞌjëꞌ lëꞌë guichi laꞌiya quie Diuzi chi ruꞌe Pablo diꞌidzaꞌ li con cabëꞌ rnën lëꞌë guichi naꞌ.
44017012	Naꞌra zëjëꞌ uzulaojëꞌ unaojëꞌ xneza Jesús. Lëzi unaorë zë ja benꞌ griego, tanto ja nigula balaꞌana lente ja beꞌmbyu, xneza Jesús.
44017013	Pero ja benꞌ Israel nitaꞌ ciudad Tesalónica, caora unezijëꞌ arda Pablo ciudad Berea rguixogueꞌnëꞌ ja benëꞌ con cabëꞌ rna xtiꞌidzaꞌ Diuzi, caora naꞌ uzaꞌjëꞌ ziojëꞌ ciudad Berea unëjëꞌ diꞌidzaꞌ contra Pablo len Silas tacuenda idzaꞌ benꞌ ciudad Berea lejëꞌ.
44017014	Quie lenaꞌ ja benꞌ nao xneza Jesús nitaꞌ ciudad Berea, luegozi laoseꞌelaꞌtejëꞌ Pablo ga uzulao ruꞌa nisadaoꞌ. Pero begaꞌn Silas len Timoteo ciudad Berea.
44017015	Naꞌra ja benꞌ ziolë Pablo, uquiëꞌjëꞌ lëbëꞌ hasta ciudad Atenas. Caora naꞌ bezaꞌjëꞌ zeyojëꞌ ciudad Berea. Lëscanꞌ caora naꞌ beseꞌelaꞌ Pablo diꞌidzaꞌ lao Silas lenëꞌ Timoteo ta idez̃ejëꞌ lëbëꞌ luegozi.
44017016	Tu nerbeza Pablo idyin Silas len Timoteo ciudad Atenas naꞌ, cati blëꞌënëꞌ de ídolo zë gula quie ja benꞌ ciudad naꞌ. Nun quie blëꞌënëꞌ napajëꞌ ídolo zëgula, canaꞌ lenaꞌ guqueyëchiꞌ Pablo.
44017017	Quie lenaꞌ rionëꞌ luꞌu sinagoga ruꞌelënëꞌ ja benꞌ Israel diꞌidzaꞌ len ja los demás benꞌ rionlaꞌadyiꞌ Diuzi. Lëzi rdarënëꞌ lao yeꞌeya yugo dza ruꞌelënëꞌ diꞌidzaꞌ con nu benꞌ redilanëꞌ naꞌ.
44017018	Naꞌra bdyin dza bedila Pablo ja benꞌ rusëdi diꞌidzaꞌ quie tu benꞌ lao Epicuro, len ja benꞌ rusëdi diꞌidzaꞌ quie itu benꞌ lao Zenón. Caora naꞌ uzulaojëꞌ ruꞌelëjëꞌ lëbëꞌ diꞌidzaꞌ. Unajëꞌ rëbijëꞌ laguedyijëꞌ: ―¿A ver biz̃i ca ina benꞌ hueziꞌ yëꞌ niga? Pero naꞌ ibalajëꞌ unajëꞌ: ―Raquedaꞌ naquëꞌ benꞌ rda rguixogueꞌ diꞌidzaꞌ quie ja diuzi tula. Canaꞌ unajëꞌ como danꞌ rda Pablo rguixogueꞌnëꞌ ja benëꞌ con cabëꞌ guca quie Jesús bebannëꞌ.
44017019	Caora naꞌ uquiëꞌjëꞌ lëbëꞌ tu paraje laona Areópago ga redupajëꞌ según costumbre quiejëꞌ ruꞌejëꞌ laguedyijëꞌ consejo. Naꞌra unajëꞌ rëbijëꞌ lëbëꞌ: ―Reꞌenndoꞌ inezindoꞌ con cabëꞌ rnaoꞌ,
44017020	porque bineyendoꞌ cabëꞌ naca pensari quioꞌ. Reꞌenndoꞌ uxiꞌidzeꞌloꞌ nëtoꞌ.
44017021	Canaꞌ najëꞌ como danꞌ lega rexejëꞌ yejëꞌ tu ta bineyejëꞌ. Casi yugu dza puro reꞌjëꞌ ruꞌejëꞌ diꞌidzaꞌ tacuenda idzelejëꞌ nu pensari natzaꞌla, pensari cubitecala. Canaꞌ bë ja benꞌ Atenas len ja benꞌ uzaꞌ yedyi tula nitaꞌ naꞌ.
44017022	Naꞌra uzuli Pablo gatzo laꞌo gan reꞌjëꞌ paraje quiejëꞌ laona Areópago unëꞌ rëbinëꞌ lejëꞌ: ―Benëꞌ quie ciudad Atenas, rlëꞌëdaꞌ rionlaꞌadyiꞌle diuzi zë gula.
44017023	Cati uyaꞌa yenaꞌa ga rionlaꞌadyiꞌle diuzi quiele, blëꞌëdaꞌ tu ruꞌaba lëꞌëna naꞌ dyia letra rnan cani: “Ruꞌaba quie diuzi nitu nunu nubëꞌ.” Canaꞌ rnën. Pues como baonale binubëꞌle Diuzi, quie lennaꞌ reꞌendaꞌ iniaꞌ leꞌe quie tuzi Diuzi zu guibá.
44017024	’Pues lëbëꞌ bzalonëꞌ yedyi layu len yugulu ta de laona. Naquëꞌ xanꞌ lao yugulute, chi luꞌu guibá, chi lao yedyi layu. Pero bizunëꞌ luꞌu idaoꞌ ta bë ja benëꞌ.
44017025	Bibi rdziogue Diuzi bi cosa. Pues lao naꞌanëꞌ zaꞌ yelaꞌ neban quiero, zaꞌ be rziꞌro, zaꞌ yugulu ta de quiero.
44017026	’De tuzi beꞌmbyu bë Diuzi beya cueꞌ benëchiꞌ ta initaꞌjëꞌ duz̃e yedyi layu. Lëzi udixunëꞌ bi tiempo reyaꞌalaꞌ zujëꞌ lao yedyi layu, udixurënëꞌ lato quiejëꞌ ga reyaꞌalaꞌ nitaꞌjëꞌ.
44017027	Bënëꞌ canaꞌ tacuenda huero pensari inaoro xnezëꞌ, porque binacan zëdi yedzelero xnezëꞌ chi reꞌenro inaoron.
44017028	Pues rnaban yele ca una tu benꞌ laguedyile, benꞌ uzu dza naꞌte, benꞌ rsëdi guichi. Pues lëbëꞌ unëꞌ cani: “Lao naꞌa Diuzi nebanro, rdaro, rziꞌro be.” Lëzi una itu benꞌ laguedyile rëbinëꞌ leꞌe cani: “Nacaro familia quie Diuzi, porque lëbëꞌ runnëꞌ yelaꞌ neban quiero.”
44017029	Neruꞌe Pablo diꞌidzaꞌ rëbinëꞌ lejëꞌ: ―Chi nezile Diuzi runnëꞌ yelaꞌ neban quiero, bireyaꞌalaꞌ gacale pensari de que naca Diuzi ca quie tu imagen de oro o de plata, o de yo. De pensarizi quie ja benëꞌ ruejëꞌ imagen quiejëꞌ.
44017030	Baꞌalaꞌcazi bë ja benꞌ unitaꞌ dza naꞌte contra Diuzi, bibënëꞌ castigo quiejëꞌ, porque biunezijëꞌ bi bëjëꞌ. Pero hora naꞌa reꞌen Diuzi utzaꞌ yugo benꞌ nitaꞌ duz̃e yedyi layu pensari quiejëꞌ inaojëꞌ xnezëꞌ.
44017031	Canaꞌ reꞌen Diuzi porque tali naꞌ idyin dza cati huenëꞌ juicio duz̃e yedyi layu. Por lenaꞌ bë Diuzi nombrar Jesús gaquëꞌ benꞌ hue juicio ta yuꞌu niꞌa xnezi. Pseban Diuzi Jesús ta inezi yugu ja benëꞌ naca Jesús benꞌ hue juicio lao yugulute benꞌ nitaꞌ lao yedyi layu. ―Canaꞌ una Pablo gudyinëꞌ lejëꞌ.
44017032	Naꞌra cati be ja benꞌ nitaꞌ naꞌ ca una Pablo unëꞌ pseban Diuzi Jesús, caora naꞌ balajëꞌ ptitojëꞌ lëbëꞌ. Pero ibalajëꞌ unajëꞌ rëbijëꞌ lëbëꞌ: ―Tu dza zezaꞌra uzënagandoꞌ quioꞌ mazara cabëꞌ rnaoꞌ.
44017033	Caora naꞌ bero Pablo bezaꞌnëꞌ ga reꞌjëꞌ,
44017034	pero bala ja benëꞌ naꞌ gulejëꞌ con cabëꞌ diꞌidzaꞌ unë Pablo. Entre lejëꞌ zu tu benꞌ lao Dionisio, naquëꞌ juez conlë ja los demás benꞌ reꞌ luꞌu Areópago. Lëzi gulerë tu nigula laonëꞌ Dámaris lente ibala ja benꞌ tula.
44018001	Ude beyudyi naꞌ, bezaꞌ Pablo ciudad Atenas zionëꞌ ciudad Corinto.
44018002	Lëciudad naꞌ yatilanëꞌ tu benꞌ Israel. Benꞌ naꞌ laonëꞌ Aquilo, naquëꞌ benꞌ uzaꞌ yu nebaba Ponto. Naꞌ ciudad Roma zu tu benꞌ lao Claudio, naquëꞌ rey quie benꞌ romano. Naꞌ bënëꞌ mandado yezaꞌ yugu ja benꞌ Israel ciudad Roma. Quie lennaꞌ bezaꞌ Aquilo lenëꞌ z̃gulëꞌ Priscila ciudad naꞌ, bedyinjëꞌ ciudad Corintola.
44018003	Canaꞌ uyo Pablo yeyubinëꞌ lejëꞌ como lëzi ca dyin naꞌ rue Aquilo lenëꞌ z̃gulëꞌ, canaꞌ ruerë Pablo. Pues begaꞌnlënëꞌ lejëꞌ bëlënëꞌ lejëꞌ dyin tuz̃e reguibijëꞌ laꞌariꞌ reo ta huejëꞌ nu yuꞌu de laꞌariꞌ ta taꞌonan.
44018004	Naꞌra yugo dza saodo rio Pablo luꞌu sinagoga quie ja benꞌ Israel udixogueꞌnëꞌ lejëꞌ len benꞌ binaca benꞌ Israel con cabëꞌ rna xtiꞌidzaꞌ Diuzi, porque guꞌunnëꞌ inaojëꞌ xneza Diuzi.
44018005	Caora naꞌ uzaꞌ Silas len Timoteo yu nebaba Macedonia bdyinjëꞌ ciudad Corinto ga rguixogueꞌ Pablo ja benꞌ Israel con cabëꞌ rna xtiꞌidzaꞌ Diuzi du guicho du laꞌadyiꞌnëꞌ rëbinëꞌ lejëꞌ naca Jesús benꞌ useꞌelaꞌ Diuzi.
44018006	Pero ja benꞌ Israel, uzulaojëꞌ rnëjëꞌ diꞌidzaꞌ contra Pablo ptasi bniojëꞌ lëbëꞌ. Quie lennaꞌ psisi Pablo gabán quienëꞌ tacuenda yedyibi bëxte dyian. Canaꞌ bënëꞌ, porque según ca naca costumbre quiejëꞌ, lenaꞌ nacan seña bibë ja benꞌ yedyi naꞌ cuenda ca diꞌidzaꞌ bëꞌlënëꞌ lejëꞌ. Quie lennaꞌ unëꞌ rëbinëꞌ lejëꞌ: ―Cuinzile napale dulaꞌ xquia quiele. Bibi dulaꞌ quiaꞌ nacan chi hue Diuzi castigo quiele, porque udixoguiꞌa leꞌe con cabëꞌ rna xtiꞌidzaꞌ Diuzi, pero leꞌe bigulele quiaꞌ. Naꞌra usanlaꞌadyaꞌ leꞌe tzaꞌ tzetixoguiꞌa ja benꞌ binaca benꞌ Israel con cabëꞌ rna xtiꞌidzaꞌ Diuzi. ―Canaꞌ una Pablo gudyinëꞌ lejëꞌ.
44018007	Caora naꞌ beronëꞌ luꞌu sinagoga naꞌ, zionëꞌ lidyi tu benꞌ lao Ticio Justo. Naca Ticio Justo benꞌ rionlaꞌadyiꞌ Diuzi, zuëꞌ cuëta sinagoga.
44018008	Pero naꞌra uzulao tu benꞌ lao Crispo, benꞌ xanꞌ sinagoga naꞌ, inaonëꞌ xneza Jesús lente familia quienëꞌ. Lëscanꞌ zë ja benꞌ ciudad Corinto, uzulaojëꞌ unaojëꞌ xneza Jesús. Caora naꞌ bëꞌ Pablo laojëꞌ yugulujëꞌ.
44018009	Naꞌra guca tu yëla uxusa Pablo benëꞌ unë Jesús gudyinëꞌ lëbëꞌ: ―Bigapoꞌ cuidado. Biusanoꞌ rguixogueꞌloꞌ ja benëꞌ con cabëꞌ rna xtiꞌidzaꞌ Diuzi. Bicueꞌloꞌ chizi.
44018010	Como nëꞌëdiꞌ rapaꞌ luëꞌ, ni tu nunu saque huelë luëꞌ chanꞌ bi tamala reꞌenjëꞌ huejëꞌ quioꞌ, porque yedyi niga nitaꞌ zë ja benꞌ inao xnezaꞌ. ―Canaꞌ uxusa Pablo benëꞌ una Jesús gudyinëꞌ lëbëꞌ.
44018011	Canaꞌ guca begaꞌn Pablo ciudad Corinto tu iza yu gatzo naꞌ psëdinëꞌ ja benꞌ ciudad naꞌ con cabëꞌ rna xtiꞌidzaꞌ Diuzi.
44018012	Naꞌra tiempo naꞌ uzu tu benꞌ lao Galión. Naquëꞌ gobernador quie yu nebaba Acaya. Pues ja benꞌ Israel ptupajëꞌ laguedyijëꞌ bëjëꞌ contra Pablo uquiëꞌjëꞌ lëbëꞌ ga reꞌ gobernador,
44018013	unajëꞌ rëbijëꞌ gobernador naꞌ: ―Benꞌ ni rdanëꞌ rusëdinëꞌ benëꞌ netzaꞌla ca reyaꞌalaꞌ tzionlaꞌadyiꞌjëꞌ Diuzi. Ca rusëdinëꞌ benëꞌ binacan tuzi con cabëꞌ rna ley quiero.
44018014	Caora naꞌ binesulao Pablo inënëꞌ caora unë Galión rëbinëꞌ ja benꞌ Israel: ―Chi naquëꞌ benꞌ de dulaꞌ xquia huala quie, o chi bënëꞌ tu tamala gula, pues bibi zëdi de huaꞌ reglo quiele.
44018015	Pero como racale huedila quie diꞌidzaꞌ, quie lao benëꞌ, quie lao ley quiele, pues ulehue reglo de entre leꞌezi, porque bireꞌendaꞌ gacaꞌ juez quie ley quiele.
44018016	Caora naꞌ bebionëꞌ lejëꞌ ganꞌ reꞌnëꞌ naꞌ.
44018017	Naꞌra bëxojëꞌ tu benꞌ lao Sóstenes, porque naquëꞌ xanꞌ sinagoga naꞌ, bëꞌjëꞌ lëbëꞌ ziꞌ lao ga reꞌ gobernador naꞌ. Pero gobernador naꞌ, gabi cuenda bënëꞌ danꞌ bëjëꞌ canaꞌ.
44018018	Pero Pablo naꞌ begaꞌnnëꞌ naꞌ zë dza. Uderala bëꞌnëꞌ tu despedida ja benꞌ quie Jesús nitaꞌ ciudad Corinto, bezaꞌnëꞌ zeyonëꞌ uquiëꞌnëꞌ Aquilo len Priscila bdyinjëꞌ Cencrea naꞌ ga pchibi Pablo guichonëꞌ garëꞌte ta gaca seña de que abzunëꞌ diꞌidzaꞌ ca begaꞌnlënëꞌ Diuzi dza naꞌte. Caora naꞌ uyuꞌulënëꞌ Aquilo len Priscila luꞌu barco ziojëꞌ tu ciudad nebaba Siria laona Efeso.
44018019	Cati bdyinjëꞌ ciudad naꞌ, psan Pablo lejëꞌ naꞌ uyonëꞌ luꞌu sinagoga ga bëꞌlenëꞌ ja benꞌ Israel diꞌidzaꞌ, ja benꞌ bedupa naꞌ.
44018020	Caora naꞌ unabajëꞌ yegaꞌn Pablo len lejëꞌ zidza, pero biguꞌunnëꞌ yegaꞌnnëꞌ naꞌ.
44018021	Canaꞌ bëꞌnëꞌ lejëꞌ tu despedida ta yezaꞌnëꞌ, naꞌ unëꞌ gudyinëꞌ lejëꞌ: ―Reyaꞌalaꞌ tzaꞌa ciudad Jerusalén, porque bazaꞌ tu lani. Pero chi Diuzi gunnëꞌ lato decazide huidaꞌ ideyubaꞌ leꞌe. ―Canaꞌ una Pablo caora bezaꞌnëꞌ. Naꞌ uyuꞌu Pablo luꞌu barco bezaꞌnëꞌ ciudad Efeso zionëꞌ ciudad Cesarea.
44018022	Tu bedezinëꞌ ciudad Cesarea uyonëꞌ ciudad Jerusalén yeyubinëꞌ ja benꞌ nao xneza Jesús nitaꞌ naꞌ yegapanëꞌ lejëꞌ diuz̃i. Caora naꞌ bezaꞌnëꞌ zeyonëꞌ ciudad Antioquía.
44018023	Pues naꞌ uzunëꞌ chopa tzona dza. Ude naꞌ, uzaꞌnëꞌ udanëꞌ tu tu yedyi nebaba Galacia len tu tu yedyi nebaba Frigia, bëꞌnëꞌ diꞌidzaꞌ z̃elaꞌadyiꞌ ja benꞌ nao xneza Jesús nitaꞌ tu tu yedyi con ga udenëꞌ.
44018024	Naꞌra tiempo naꞌ uzu tu benꞌ Israel, benꞌ lao Apolos. Naquëꞌ benꞌ ciudad Alejandría. Naꞌ bdyinnëꞌ ciudad Efeso rguixogueꞌnëꞌ benëꞌ con cabëꞌ rna xtiꞌidzaꞌ Diuzi, porque dyëꞌëdiꞌ nezinëꞌ cabëꞌ rnën lëꞌë guichi laꞌiya quie Diuzi.
44018025	Lëzi nezinëꞌ xneza Jesús. Dyëꞌëdi gula udixogueꞌnëꞌ psëdinëꞌ benëꞌ ca naca quie Jesús, baꞌalaꞌcazi tuzi ca bëꞌ Juan lao benëꞌ nubëꞌnëꞌ psëdinëꞌ benëꞌ.
44018026	Naꞌra birdzebinëꞌ rguixogueꞌnëꞌ con cabëꞌ rna xtiꞌidzaꞌ Diuzi luꞌu sinagoga naꞌ zu yedyi naꞌ. Pero cati be Aquilo len Priscila diꞌidzaꞌ ruꞌenëꞌ, caora naꞌ uquiëꞌjëꞌ lëbëꞌ lidyijëꞌ ga pxidzeꞌjëꞌ lëbëꞌ mazara bala ta binenezinëꞌ quie xneza Diuzi.
44018027	Caora cati bdyin dza guꞌun Apolos tzionëꞌ yu nebaba Acaya, gucalë ja benꞌ nao xneza Jesús lëbëꞌ, bëꞌjëꞌ lëbëꞌ tu guichi ta huaꞌnëꞌ lao ja benꞌ nao xneza Jesús nitaꞌ yedyi nebaba Acaya tacuenda naꞌ yeziꞌjëꞌ lëbëꞌ dyëꞌëdi z̃an yuꞌu quiejëꞌ. Canaꞌ uzaꞌnëꞌ zionëꞌ bdyinnëꞌ ja yedyi nebaba Acaya. Dyëꞌëdi gula gucalënëꞌ ja benꞌ nitaꞌ naꞌ, benꞌ nao xneza Jesús, porque bë Diuzi tu tahuen quiejëꞌ bdzeꞌnëꞌ lejëꞌ pensari inaojëꞌ xnezëꞌ.
44018028	Pues lao catu ja benꞌ nitaꞌ naꞌ bdzeꞌnëꞌ diꞌidzaꞌ claro gula de que uquixi ja benꞌ Israel bireꞌenjëꞌ inaojëꞌ xneza Jesús. Tantozi udixogueꞌnëꞌ lejëꞌ dyëꞌëdi gula con cabëꞌ rna xtiꞌidzaꞌ Diuzi, biubinjëꞌ bi inajëꞌ ta yequëbijëꞌ yebijëꞌ lëbëꞌ. Con cabëꞌ rnën lëꞌë guichi laꞌiya quie Diuzi, pxiꞌidzeꞌnëꞌ lejëꞌ de que naca Jesús benꞌ ute usela ja benꞌ Israel.
44019001	Naꞌra tu nerda Apolos ciudad Corinto zio Pablo tu bedezinëꞌ ga nacan puro yaꞌa bdyinnëꞌ ciudad Efeso. Lëciudad naꞌ yatilanëꞌ chopa tzona benꞌ nao xneza Juan bautista. Pero binenezijëꞌ chi zu Bichi Be quie Diuzi.
44019002	Quie lenaꞌ una Pablo rëbinëꞌ lejëꞌ: ―¿Uyuꞌule Bichi Be quie Diuzi caora ptzaꞌle pensari quiele uzulaole rnaole xneza Diuzi? Pues naꞌ bequëbijëꞌ najëꞌ: ―Ni siquiera binezindoꞌ chi zu Bichi Be quie Diuzi.
44019003	Naꞌ unaba Pablo lejëꞌ tatula: ―¿Nuz̃i bëꞌ laole dza naꞌ,? Naꞌ bequëbijëꞌ rëbijëꞌ lëbëꞌ: ―Bëꞌ Juan bautista laondoꞌ con cabëꞌ unanëꞌ nëtoꞌ.
44019004	Naꞌra una Pablo rëbinëꞌ lejëꞌ: ―Bëꞌ Juan bautista lao nu benꞌ ptzaꞌ pensari quie, benꞌ reꞌen inao xneza Diuzi. Pero lëzi gudyinëꞌ ja benꞌ bëꞌnëꞌ laohue de que reyaꞌalaꞌ inaojëꞌ neza quie tu benꞌ zazaꞌra, tu benꞌ lao Jesús. ―Canaꞌ una Pablo gudyinëꞌ lejëꞌ.
44019005	Pues cati bejëꞌ cabëꞌ diꞌidzaꞌ ruꞌe Pablo, naꞌ bëꞌ Pablo laojëꞌ bzëtonëꞌ lao Señor quiero Jesús.
44019006	Biz̃i cati pquichi Pablo naꞌanëꞌ guichojëꞌ, caora naꞌ uyuꞌu Bichi Be quie Diuzi lejëꞌ. Quie lenaꞌ uzulaojëꞌ ruꞌejëꞌ diꞌidzaꞌ quie benꞌ tula, bëꞌjëꞌ diꞌidzaꞌ binaca diꞌidzaꞌ quiejëꞌ, unajëꞌ con cabëꞌ pensari bdzeꞌ Diuzi luꞌu guicho laxtaꞌojëꞌ.
44019007	Pues ca tu ja benꞌ bëꞌ Pablo laohue, naca chipchopajëꞌ.
44019008	Naꞌra lao tzona biuꞌ uzu Pablo ciudad naꞌ rionëꞌ luꞌu sinagoga quie ja benꞌ naꞌ. Birdzebinëꞌ rudzeꞌnëꞌ diꞌidzaꞌ laojëꞌ gudyinëꞌ lejëꞌ reyaꞌalaꞌ inaojëꞌ xneza Diuzi.
44019009	Pero bala benꞌ zu naꞌ gucajëꞌ yaladyiꞌ. Biguꞌunjëꞌ galejëꞌ con cabëꞌ rna xtiꞌidzaꞌ Diuzi, dechanꞌ uzulaojëꞌ rnëjëꞌ diꞌidzaꞌ contra xneza Jesús lao ja benꞌ ciudad naꞌ. Quie lenaꞌ psanlaꞌadyiꞌ Pablo lejëꞌ ga nitaꞌjëꞌ naꞌ. Uquiëꞌnëꞌ ja benꞌ nao xneza Jesús ziojëꞌ ga zu tu yuꞌu escuela quie tu benꞌ lao Tiranno. Pues yugu dza bëꞌlënëꞌ benëꞌ diꞌidzaꞌ luꞌu yuꞌu escuela naꞌ.
44019010	Canaꞌ guca begaꞌn Pablo yedyi naꞌ psëdinëꞌ lejëꞌ lao chopa iza cuenda naꞌ be ja benꞌ nitaꞌ ja ciudad nebaba Asia xtiꞌidzaꞌ Señor quiero, chi benꞌ Israel, chi benꞌ tula.
44019011	Naꞌra gucalë Diuzi Pablo, bënëꞌ yelaꞌ milagro quienëꞌ
44019012	hasta que yehuaꞌa benëꞌ nu bayo o chi nu z̃aba Pablo ga de benꞌ raca z̃hueꞌ. Pues con lëzin beyacajëꞌ, bero ja taxiꞌibiꞌ yuꞌujëꞌ.
44019013	Naꞌra guca dza naꞌ rda chopa tzona ja benꞌ Israel tu tu yedyi, benꞌ rebio ja taxiꞌibiꞌ yuꞌu ja benëꞌ. Pues guꞌunjëꞌ huejëꞌ uzëtojëꞌ lao Señor quiero Jesús ta yero taxiꞌibiꞌ yuꞌu ja benëꞌ. Quie lenaꞌ unajëꞌ rëbijëꞌ taxiꞌibiꞌ yuꞌu ja benꞌ naꞌ: ―Rzëtondoꞌ lao Jesús, benꞌ rguixogueꞌ Pablo diꞌidzaꞌ quie, ta yeroloꞌ ganꞌ yuꞌuloꞌ.
44019014	Canaꞌ bë ja lao gadyi z̃iꞌi tu benꞌ lao Esceva. Naca Esceva benꞌ Israel. Lëscanꞌ naquëꞌ xanꞌ pxuzi.
44019015	Caora cati gudyijëꞌ taxiꞌibiꞌ canaꞌ, bequëbi taxiꞌibiꞌ naꞌ gudyin lejëꞌ: ―Nubëꞌcazaꞌ Jesús, lëzi nubëꞌcazaꞌ Pablo, pero leꞌe, ¿nuz̃i nacale? ―Canaꞌ una taxiꞌibiꞌ gudyin lejëꞌ.
44019016	Naꞌra benꞌ yuꞌu taxiꞌibiꞌ naꞌ, labëxotenëꞌ lejëꞌ bëꞌnëꞌ quiejëꞌ. Tantozi bëꞌnëꞌ lejëꞌ ziꞌ, bez̃unojëꞌ du gaꞌalaꞌ guidijëꞌ. Du nacajëꞌ hueꞌ bedyinjëꞌ z̃an yuꞌute quiejëꞌ.
44019017	Naꞌ cati be ja benꞌ nitaꞌ ciudad Efeso cabëꞌ guca quie z̃iꞌi Esceva, legazi bdzebijëꞌ. Canaꞌ gucajëꞌ pensari naca Señor quiero Jesús benꞌ z̃e, benꞌ de yelaꞌ huaca quie.
44019018	Lëzi zë ja benꞌ nao xneza Jesús naꞌ, bicala ta median babëjëꞌ dza naꞌla, uxubalëpijëꞌn.
44019019	Canaꞌ bërë zë ja benꞌ nao rusëdi yelaꞌ brujo. Nuꞌajëꞌ libro yelaꞌ benꞌ brujo quiejëꞌ bzeiyaquëꞌn lao ja benꞌ yedyi nitaꞌ naꞌ. Pues bira unaojëꞌ quie yelaꞌ brujo quiejëꞌ. Caora cati bebiojëꞌ cuenda ca tu zacaꞌ ja libro naꞌ, zacaꞌn cadu gatzo gayuhua mila dumi plata.
44019020	Canaꞌ guca bz̃era benꞌ nao xneza Jesús. Du guicho du laꞌadyiꞌjëꞌ unaojëꞌ xnezëꞌ.
44019021	Pues bëꞌ beyudyi guca canaꞌ, naꞌra psaqueꞌ Pablo tzionëꞌ tzeyubinëꞌ ja benꞌ quie Jesús nitaꞌ ja ciudad nebaba Macedonia len ja benꞌ nao xneza Jesús nitaꞌ ciudad nebaba Acaya. Lëzi guꞌunnëꞌ tziorënëꞌ ciudad Jerusalén. Naꞌ unëꞌ gudyinëꞌ lejëꞌ: ―Huayoro ciudad Jerusalén, te naꞌ tziorëro ciudad Roma.
44019022	Caora naꞌ useꞌelaꞌ Pablo chopa benꞌ racalë lëbëꞌ, useꞌelëꞌ Timoteo len itu benꞌ lao Erasto. Bënëꞌ mandado tziojëꞌ yu nebaba Macedonia. Pero Pablo naꞌ begaꞌnnëꞌ ichopa tzona dza yu nebaba Asia naꞌ.
44019023	Naꞌra tiempo naꞌ uzulao ja benꞌ ciudad Efeso ruejëꞌ contra benꞌ nao xneza Jesús.
44019024	Pues dyin quie tu benꞌ lao Demetrio uzulaojëꞌ ruejëꞌ contra lejëꞌ. Nacan negocio quie Demetrio ruenëꞌ idaoꞌ biz̃u quie diuzi quiejëꞌ lao Diana. De puro plata ruzalojëꞌn ta taꞌonan. Quie lenaꞌ dumi zë ruenëꞌ gan lente ja benꞌ ruelë lëbëꞌ negocio naꞌ.
44019025	Caora naꞌ bedupalënëꞌ ja benꞌ ruelënëꞌ negocio, unëꞌ rëbinëꞌ lejëꞌ: ―Señores, dyëꞌëdi nezile con ca dyin naꞌ naoro danꞌ ruero gan dumi zë quiero.
44019026	Lëzi dyëꞌëdi nezile con cabëꞌ rue benꞌ lao Pablo. Pues rdanëꞌ nëꞌ de que ja diuzi rue ja benëꞌ, binacajëꞌ diuzi. Pues como rdanëꞌ rëbinëꞌ ja benëꞌ canaꞌ, abënëꞌ gan apsan benꞌ zë costumbre quiero, barnaojëꞌ con cabëꞌ rna Pablo. Naꞌ quele tuzi ciudad quiero rdanëꞌ ruenëꞌ canaꞌ, lëscanꞌ casi duz̃e yedyi nebaba Asia rdanëꞌ.
44019027	Quie lennaꞌ z̃udyi gula nacan huabiaguiꞌ negocio quiero. Lëscanꞌ nacarën z̃udyi idyin dza bira gapalaꞌn benëꞌ idaoꞌ quie Diana quiero, bira tzionlaꞌadyiꞌjëꞌ lëbëꞌ. Bireyaꞌalaꞌ usanro gacan canaꞌ, porque duz̃e yedyi nebaba Asia lente ja los demás yedyi layu rionlaꞌadyiꞌjëꞌ Diana quiero.
44019028	Naꞌra bëꞌ beyudyi bejëꞌ con cabëꞌ una Demetrio, legazi bdzaꞌjëꞌ. Hora naꞌ unëjëꞌ zidzo unajëꞌ: ―¡Viva Diana. Naquëꞌ diuzi quie raꞌo benꞌ Efeso!
44019029	Pues danꞌ gucan canaꞌ, legazi uyuꞌu ja benꞌ yedyi ruꞌbe. Caora naꞌ bëxojëꞌ chopa benꞌ uzaꞌ yu nebaba Macedonia, ja benꞌ dzaga Pablo, tu benꞌ lao Gayo, len itu benꞌ lao Aristarco. Pues udubajëꞌ lejëꞌ layu psedyinjëꞌ lejëꞌ ga rdupa benꞌ yedyi naꞌ ta ruejëꞌ junta.
44019030	Naꞌra guꞌun Pablo tzionëꞌ ga babedupa ja benꞌ yedyi ta hueꞌlënëꞌ lejëꞌ diꞌidzaꞌ, pero bipsan ja benꞌ nao xneza Jesús lëbëꞌ tzionëꞌ naꞌ.
44019031	Lëzi bala ja benꞌ rnabëꞌ quie yu nebaba Asia, nacajëꞌ amigo quienëꞌ, unëyuejëꞌ lëbëꞌ de que bireyaꞌalaꞌ tzuꞌunëꞌ ga babedupa ja benꞌ yedyi.
44019032	Pues entre ja benꞌ nitaꞌ naꞌ, balajëꞌ unëjëꞌ zidzo diꞌidzaꞌ udeudela. Ibalajëꞌ unëjëꞌ natzaꞌla, porque ja benëꞌ naꞌ legazi uyuꞌujëꞌ ruꞌbe, nica binezijëꞌ bixquienꞌ danꞌ bedupajëꞌ naꞌ.
44019033	Caora naꞌ balajëꞌ entre ja benëꞌ nitaꞌ naꞌ pxiꞌidzeꞌjëꞌ tu benꞌ lao Alejandro bixquienꞌ bdzaꞌ ja benꞌ ciudad Efeso. Naꞌ gudyijëꞌ lëbëꞌ de que tal como bdzaꞌ benꞌ ciudad Efeso conlë benꞌ nao xneza Jesús, lëscanꞌ bdzaꞌrëjëꞌ conlë benꞌ Israel nitaꞌ ciudad Efeso. Quie lennaꞌ bdyiga ja benꞌ Israel Alejandro tacuenda zënëꞌ zaquëꞌlao lao ja benꞌ bedupa naꞌ tacuenda huenëꞌ cule huenëꞌ defender benꞌ Israel. Naꞌra bë Alejandro seña con naꞌanëꞌ tacuenda initaꞌjëꞌ chizi guejëꞌ diꞌidzaꞌ reꞌennëꞌ inëꞌ.
44019034	Pero cati gucabëꞌjëꞌ nacarë Alejandro benꞌ Israel, hora naꞌ cadu lao chopa hora unëjëꞌ zidzo unajëꞌ: ―¡Viva Diana! ¡Naquëꞌ diuzi quie raꞌo, benꞌ Efeso!
44019035	Naꞌra benꞌ naca secretario quie ciudad naꞌ, caora bënëꞌ gan ulezarë ja benꞌ nitaꞌ naꞌ, hora naꞌ unëꞌ rëbinëꞌ lejëꞌ: ―Benëꞌ ciudad Efeso, rniaꞌ leꞌe de que yugoꞌ benꞌ nitaꞌ ja yedyi layu, dyëꞌëdi nezijëꞌ de que raꞌo, benꞌ ciudad Efeso, nacan quiero ta gaparo idaoꞌ quie diuzi Diana len imagen quienëꞌ ta bguino guibá dza naꞌte.
44019036	Naꞌra como nitu, nitu, nunu inëꞌ binacan canaꞌ, pues ulehue pensari dyëꞌëdi cabëꞌ reꞌenle huele. Mejorla bira huele zëdi.
44019037	Pues ja benꞌ dehuaꞌale niga, quele ulanjëꞌ quie idaoꞌ quiero, quele unajëꞌ diꞌidzaꞌ xiꞌibiꞌ contra diuzi quiero.
44019038	Naꞌra chi Demetrio lënëꞌ nu benꞌ ruelënëꞌ dyin, chi de nu causa quiejëꞌ contra nutezi benëꞌ, reyaꞌalaꞌ tziojëꞌ ga reꞌ ja benꞌ rnabëꞌ tacuenda gaonëꞌ lejëꞌ xquia lao juez. Pues lao benꞌ rnabëꞌ reyaꞌalaꞌ gaoro benëꞌ xquia, quele niga.
44019039	Pues chi reꞌen Demetrio gaonëꞌ lejëꞌ xquia niga ga reduparo, reyaꞌalaꞌ cuezëꞌ hasta idyin dza gaca junta con cabëꞌ rna ley quiero.
44019040	Pues rue z̃udyi gao benꞌ quie gobierno raꞌo xquia con cabëꞌ guca naꞌadza. Rue z̃udyi inajëꞌ reꞌenro tilalëro gobierno. Pues, chanꞌ inaba benꞌ quie gobierno leꞌe bixquienꞌ bedupale bële zëdi naꞌadza, ¿biz̃i yëbilejëꞌ?
44019041	Pues canaꞌ una benꞌ secretario gudyinëꞌ benꞌ Efeso. Naꞌra ude beyudyi naꞌ, bënëꞌ mandado bedzatzajëꞌ yeyojëꞌ z̃an yuꞌu quie quiejëꞌ.
44020001	Naꞌra bëꞌ beyudyi tazëdi guca quiejëꞌ naꞌ, beyëz̃i Pablo ja benꞌ nao xneza Jesús tacuenda inëyuenëꞌ lejëꞌ. Ude beyudyi naꞌ, udëdyinëꞌ lejëꞌ bëꞌnëꞌ tu despedida. Hora naꞌ uzaꞌnëꞌ zionëꞌ ja ciudad ga nebaba Macedonia.
44020002	Pues uyonëꞌ yeyubinëꞌ ja benꞌ nao xneza Jesús, benꞌ nitaꞌ ja ciudad naꞌ, bëꞌnëꞌ lejëꞌ diꞌidzaꞌ z̃elaꞌadyiꞌ ta inaojëꞌ mazara xneza Jesús. Beyudyi naꞌ bezaꞌnëꞌ zioguëꞌ bedyinnëꞌ ja ciudad ga nebaba Grecia.
44020003	Naꞌ ga begaꞌnnëꞌ tzona biuꞌ. Guꞌunnëꞌ tzuꞌunëꞌ luꞌu barco ta tzionëꞌ ja yedyi nebaba Siria, pero como nezinëꞌ bareꞌen ja benꞌ Israel gutijëꞌ lëbëꞌ,bebiꞌzinëꞌ zeyoguëꞌ bedenëꞌ ja yedyi ga nebaba Macedonia tatula.
44020004	Uquiëꞌnëꞌ tu benꞌ lao Sópater, benꞌ ciudad Berea, len Aristarco, len Segundo, benꞌ ciudad Tesalónica, len Gayo, benꞌ ciudad Derbe, len Timoteo, len chopa benꞌ nebaba Asia, tunëꞌ laonëꞌ Tíquico, itunëꞌ laonëꞌ Trófimo.
44020005	Naꞌra ja benꞌ naꞌ, caora bedyinjëꞌ ciudad Filipos, tu bedezijëꞌ udyialaojëꞌ ziojëꞌ ciudad Troas. Naꞌ ulezajëꞌ tu raca bdyin Pablo, porque ciudad Filipos begaꞌnnëꞌ bedilanëꞌ nëꞌëdiꞌ, Lucas, benꞌ bdyia diꞌidzaꞌ lëꞌë guichi ni.
44020006	Canaꞌ begaꞌnndoꞌ ciudad Filipos hasta dza ude lani cati rezaꞌlaꞌadyiꞌ benꞌ Israel cabëꞌ guca desde canaꞌte bezaꞌ ja xuzixtaꞌojëꞌ nación Egipto. Ude beyudyi naꞌ, uzaꞌndoꞌ con luꞌu barco ziondoꞌ ciudad Troas. Pues lao gaꞌyoꞌ dza bdyinndoꞌ ciudad Troas naꞌ, bedilandoꞌ ja benꞌ udyialao nëtoꞌ. Naꞌ begaꞌnndoꞌ cadu gadyi dza.
44020007	Caora naꞌ dza domingo naꞌ, bedupalëndoꞌ ja los demás benꞌ nao xneza Jesús tacuenda uz̃oz̃ondoꞌ yëta xtila gaondoꞌn yezaꞌlaꞌadyiꞌndoꞌ Jesús. Lëzi uzulao Pablo naꞌ rusëdinëꞌ nëtoꞌ mazera, pero como huezaꞌnëꞌ yeteyu naꞌ, hasta bdyin gatzo yëla ruꞌelëzinëꞌ nëtoꞌ diꞌidzaꞌ.
44020008	Caora naꞌ nitaꞌndoꞌ tu luꞌu cuarto de tzona xcuia ga raꞌalaꞌ zë yëri yaga.
44020009	Lëscanꞌ naꞌ reꞌ tu biꞌbyu, biꞌ ruꞌabe laobiꞌ Eutico. Reꞌbiꞌ tu ruꞌa bentan zu ga nitaꞌndoꞌ naꞌ. Naꞌra como Pablo naꞌ neruꞌenëꞌ diꞌidzaꞌ mazara, naꞌ unan gasi biꞌ ruꞌabe naꞌ. Pues du rasibiꞌ, cati bguinobiꞌ ruꞌa bentan lao tzona xcuia ga reꞌbiꞌ naꞌte. Caora naꞌ bechisayaquëꞌbiꞌ, pero natibiꞌ.
44020010	Quie lenaꞌ uyëzi Pablo zionëꞌ ga udixojëꞌbiꞌ naꞌ byëchonëꞌ udëdyinëꞌbiꞌ unëꞌ gudyinëꞌ ja benꞌ nao xneza Jesús nitaꞌja naꞌ: ―Bidzebile, nenebambiꞌ.
44020011	Caora naꞌ, bebë Pablo tatula luꞌu cuarto de tzona xcuia. Lëganꞌ naꞌ udaondoꞌ yugutendoꞌ tuz̃e, bz̃oz̃ondoꞌ yëta xtila bezaꞌlaꞌadyiꞌndoꞌ Jesús, bëꞌzi Pablo diꞌidzaꞌ tatula hasta que uyeniꞌ naꞌ. Ude beyudyinëꞌ bezaꞌnëꞌ zeyonëꞌ.
44020012	Pero ja benꞌ nitaꞌ naꞌ, blëꞌëjëꞌ nabamcazi biꞌ bguino naꞌ bequiëꞌjëꞌ. Quie lenaꞌ yugutejëꞌ legazi redaohuejëꞌ cabëꞌ guca naꞌ.
44020013	Naꞌra nëtoꞌ udyialaondoꞌ uyondoꞌ con luꞌu barco ta idyinndoꞌ ciudad Asón ta cuezandoꞌ guida Pablo, porque guꞌunnëꞌ tzionëꞌ puro tu neza. Biguꞌunnëꞌ tzionëꞌ luꞌu barco. Quie lenaꞌ begaꞌnlëndoꞌ lëbëꞌ diꞌidzaꞌ yedilandoꞌ lëbëꞌ ciudad Asón.
44020014	Biz̃i naꞌ caora bedilandoꞌ Pablo ciudad naꞌ, uyuꞌulëndoꞌ Pablo luꞌu barco uyondoꞌ yugulundoꞌ ciudad Mitilene.
44020015	Naꞌra tu bedezindoꞌ ciudad naꞌ, beteyu tula, udendoꞌ yu nebaba Quío. Naꞌ beteyu tatula, bdyinndoꞌ ga nacan gaꞌalaꞌ para tu ciudad laona Samos. Naꞌra como biuz̃aqueꞌ idyinndoꞌ mero ciudad Samos, begaꞌnndoꞌ tu yëla ciudad Trogilio. Naꞌ beteyu tatula, bdyinndoꞌ ciudad Mileto.
44020016	Biuyondoꞌ ciudad Efeso, porque biguꞌun Pablo sunëꞌ zidza yu nebaba Asia. Pero chi saqueꞌnëꞌ, reꞌennëꞌ yedyinbachinëꞌ ciudad Jerusalén tacuenda sunëꞌ naꞌ cati idyin dza gaꞌalaꞌ lani quie usecho quie trigo laonan lani Pentecostés.
44020017	Naꞌra cati bdyinndoꞌ ciudad Mileto, guz̃i Pablo ja benꞌ napa dyin, ja benꞌ nao xneza Jesús nitaꞌ ciudad Efeso.
44020018	Caora banitaꞌjëꞌ lao Pablo naꞌ unëꞌ rëbinëꞌ lejëꞌ cani: ―Dyëꞌëdi nezile con cabëꞌ biaꞌ laole desde primero cati bdyinaꞌ ja ciudad nebaba Asia.
44020019	Pues con catu dza uzuliaꞌ leꞌe, biaꞌ dyin quie Diuzi. Gucaꞌ gaxo conlë leꞌe hasta uredyaꞌ bedzagalaohuaꞌ nun quie danꞌ guꞌun ja benꞌ Israel gutijëꞌ nëꞌëdiꞌ.
44020020	Udixoguiꞌa leꞌe yugute ta huen huen quiele. Uyaꞌ luꞌu yuꞌu quie quiele apsëdiaꞌ leꞌe con cabëꞌ rna xtiꞌidzaꞌ Jesús.
44020021	Udixoguiꞌa benꞌ Israel len benꞌ binaca benꞌ Israel de que reyaꞌalaꞌ hue quiejëꞌ xtiꞌidzaꞌ Diuzi, reyaꞌalaꞌ inaojëꞌ xneza Jesús, benꞌ naca Señor quiero.
44020022	Naꞌra abdyin hora yeyaꞌa ciudad Jerusalén. Ni siquiera nezdaꞌ chanꞌ bi tamala gaca quiaꞌ ga tzaꞌa. Pero mandado quie Bichi Be quie Diuzi uzuaꞌ diꞌidzaꞌ tzaꞌa.
44020023	Nacan seguro udzeꞌ benëꞌ nëꞌëdiꞌ dyiguiba. Nacan seguro yedzagalaohuaꞌ, porque canaꞌ baona Bichi Be quie Diuzi nëꞌëdiꞌ tu tu yedyi ga rdaꞌ.
44020024	Pero birdëbidaꞌ bi gaca quiaꞌ. Zuaꞌ dispuesto gatiaꞌ. Decazide reꞌendaꞌ useyudyaꞌ con gusto ca misión pcaꞌn Señor quiero lao naꞌa ta quixoguiꞌa benëꞌ con cabëꞌ rna xtiꞌidzaꞌ Diuzi ta inezijëꞌ nedyëꞌë Diuzi lejëꞌ.
44020025	’Nezdaꞌ dyëꞌëdi nitu, nitule, bira yedilale nëꞌëdiꞌ.
44020026	Udixoguiꞌa leꞌe con cabëꞌ rna xtiꞌidzaꞌ Diuzi. Quie lenaꞌ reꞌendaꞌ iniaꞌ leꞌe de que quele dulaꞌ quiaꞌ chanꞌ bihue quiele xtiꞌidzaꞌ Diuzi,
44020027	porque udixogueꞌcazaꞌ leꞌe duz̃ete con cabëꞌ rna xtiꞌidzaꞌ Diuzi, nitu diꞌidzaꞌ bipcachaꞌ ca tu ta rnën lëꞌë guichi laꞌiya quienëꞌ.
44020028	Gapale cuidado ta inaole dyëꞌëdi xneza Jesús. Rapale ja los demás benꞌ nao xneza Jesús, porque ulio Bichi Be quie Diuzi leꞌe ta gapalejëꞌ ca rapa xanꞌ becoꞌ z̃iꞌilaꞌ ja becoꞌ z̃iꞌilaꞌ quienëꞌ, como por lejëꞌ aguti Jesús lëꞌë yaga cruzo.
44020029	Dyëꞌëdi banezdaꞌ de que caora azeyaꞌa, huida ja benꞌ hue ca rue lobo, utzatzajëꞌ huejëꞌ zëdi ja benꞌ nao xneza Jesús.
44020030	Lëscanꞌ rniaꞌ leꞌe de que entre leꞌezi huaro benꞌ huaziꞌ benꞌ nao xneza Jesús yëꞌ tacuenda inaojëꞌ neza tula.
44020031	Gapale cuidado. Bigalaꞌadyiꞌle como lao tzona iza bipsanlaꞌadyaꞌ leꞌe unëyuecazaꞌ leꞌe du dza, du yëla, hasta uredyaꞌ por leꞌe.
44020032	’Hora naꞌ, bichaꞌ, rniaꞌ leꞌe huele cuenda quie Diuzi, lëscanꞌ hue quiele xtiꞌidzaꞌnëꞌ, porque nedyëꞌë Diuzi leꞌe. Napa xtiꞌidzaꞌ Diuzi poder ta gacalën leꞌe inaorale xnezëꞌ. Lëscanꞌ napan poder ta gacalën leꞌe gataꞌ quiele yugulu ta reꞌen Diuzi gunnëꞌ leꞌe, len yugulu los demás benꞌ naca benꞌ laꞌiya quienëꞌ.
44020033	Naꞌra biunabaꞌ gunle ni z̃abale, ni dumi.
44020034	Dyëꞌëdi nezile biaꞌ dyin ta gataꞌ dumi huaꞌ gasto quiaꞌ lente gasto quie ja benꞌ dzaga nëꞌëdiꞌ.
44020035	Biaꞌ canaꞌ ta gaca tu ejemplo cabëꞌ reyaꞌalaꞌ huele dyin tacuenda gacalële benꞌ bibi de quie. Bigalaꞌadyiꞌle ca una Señor quiero caora unëꞌ: “Nacara dyaꞌa quiero gacalëro benëꞌ, quele ca ta siꞌro quie benëꞌ.”
44020036	Pues ude beyudyi una Pablo canaꞌ, uditzonëꞌ z̃ibinëꞌ bëꞌlënëꞌ Diuzi diꞌidzaꞌ conlë ja benꞌ napa dyin, ja benꞌ nao xneza Jesús nitaꞌ ciudad Efeso.
44020037	Caora naꞌ uredyijëꞌ udedyijëꞌ Pablo udaojëꞌ xaguëꞌ situ.
44020038	Legazi raquejëꞌ bayëchiꞌ, danꞌ gudyinëꞌ lejëꞌ: “Nitu, nitule, bira yedilale nëꞌëdiꞌ.” Naꞌra uyolëjëꞌ Pablo yesanjëꞌ lëbëꞌ hasta ga iyuꞌunëꞌ luꞌu barcote.
44021001	Naꞌra bëꞌndoꞌ ja benꞌ nao xneza Jesús, benꞌ nitaꞌ ciudad Efeso, tu despedida. Ude beyudyi naꞌ, ziondoꞌ tu luꞌu barco bdyinndoꞌ ciudad Cos. Caora beteyunaꞌ, uzaꞌndoꞌ bdyinndoꞌ ciudad Rodas. Tu bedezindoꞌ ciudad Rodas, bdyinndoꞌ ciudad Pátara.
44021002	Naꞌ ciudad Pátara bedilandoꞌ tu barco ta zio yu nebaba Fenicia. Caora naꞌ uyuꞌundoꞌ barco naꞌ ziondoꞌ.
44021003	Neziondoꞌ luꞌu barco cati blëꞌëndoꞌ isla Chipre reꞌn zaquëꞌ yegaꞌ, pero tu bedezindoꞌ isla Chipre bdyinndoꞌ yu nebaba Siria. Pero como barco naꞌ nuꞌan yuaꞌ ta ucaꞌnnan ciudad Tiro, berondoꞌ luꞌu barco naꞌ.
44021004	Caora naꞌ uyondoꞌ yenaꞌndoꞌ ja benꞌ nao xneza Jesús, ja benꞌ nitaꞌ ciudad naꞌ. Biz̃i begaꞌnndoꞌ len lejëꞌ lao gadyi dza. Naꞌ unajëꞌ gudyijëꞌ Pablo de que bireyaꞌalaꞌ tzionëꞌ ciudad Jerusalén como baona Bichi Be quie Diuzi lejëꞌ bi gaca quie Pablo dza zazaꞌra.
44021005	Naꞌra baoca gadyi dza zundoꞌ naꞌ, bezaꞌndoꞌ, pero yugu benꞌ nao xneza Jesús, benꞌ nitaꞌ naꞌ, len ja z̃gulajëꞌ, len ja xcuidiꞌ quiejëꞌ, zaꞌlëjëꞌ nëtoꞌ hasta ruꞌa yedyite. Caora naꞌ lao yoz̃o ruꞌa nisadaoꞌ naꞌ, uditzondoꞌ z̃ibindoꞌ blidzandoꞌ Diuzi.
44021006	Naꞌra bëꞌndoꞌ lejëꞌ tu despedida udedyindoꞌ lejëꞌ. Naꞌ bezaꞌndoꞌ uyuꞌundoꞌ luꞌu barco tatula. Caora naꞌ bedzatzajëꞌ zeyojëꞌ z̃an yuꞌu quie quiejëꞌ.
44021007	Pero nëtoꞌ uzaꞌndoꞌ ciudad Tiro ziondoꞌ bdyinndoꞌ ciudad Tolemaida ga berondoꞌ luꞌu barco. Pues ciudad Tolemaida naꞌ bgapandoꞌ diuz̃i ja bichiro benꞌ nao xneza Jesús, benꞌ nitaꞌ naꞌ. Naꞌ begaꞌnlëndoꞌ lejëꞌ tu yëla.
44021008	Naꞌra beteyu naꞌ, uzaꞌlëndoꞌ Pablo niꞌandoꞌ len ja los demás benꞌ dzaga nëtoꞌ bdyinndoꞌ ciudad Cesarea. Caora naꞌ uyondoꞌ z̃an yuꞌu quie tu benꞌ lao Felipe. Naquëꞌ benꞌ rio yedyi tula ratixogueꞌnëꞌ benëꞌ con cabëꞌ rna xtiꞌidzaꞌ Diuzi. Lëzi naquëꞌ benꞌ ruꞌe laze ta gao ja nigula bizu xquiuhue de entre ja benꞌ nao xneza Jesús. Entre ja benꞌ ruꞌe laze naca gadyijëꞌ. Naꞌ begaꞌnlëndoꞌ lëbëꞌ.
44021009	Pues lidyi Felipe naꞌ nitaꞌrë tapa z̃iꞌinëꞌ nigula, puro biꞌ ruꞌabe ja. Lëzi rguixogueꞌrëjabiꞌ benëꞌ diꞌidzaꞌ con ca rna Diuzi. Ruejabiꞌ cabëꞌ bë ja benꞌ profeta, benꞌ ulio Diuzi unitaꞌ tiempote.
44021010	Naꞌra aoca chopa tzona dza zundoꞌ yedyi naꞌ, cati blaꞌ tu benꞌ profeta laonëꞌ Agabo. Uzaꞌnëꞌ estado Judea
44021011	blaꞌnëꞌ deyubinëꞌ nëtoꞌ. Hora naꞌ uz̃iꞌnëꞌ cincho quie Pablo pquionëꞌn cuinnëꞌ unëꞌ rëbinëꞌ nëtoꞌ: ―Ja benꞌ Israel, benꞌ nitaꞌ ciudad Jerusalén, uquiojëꞌ xanꞌ cincho ni cabëꞌ pquiogaꞌ cuinaꞌ, usedyinjëꞌ lëbëꞌ lao naꞌa ja benꞌ romano. Canaꞌ baona Bichi Be quie Diuzi nëꞌëdiꞌ.
44021012	Caora bendoꞌ diꞌidzaꞌ una Agabo, caora naꞌ nëtoꞌ len ja los demás benꞌ nao xneza Jesús, benꞌ nitaꞌ ciudad Cesarea naꞌ, unëyëchiꞌndoꞌ rëbindoꞌ Pablo: ―Mejorla bira tzioꞌ ciudad Jerusalén.
44021013	Pero bequëbi Pablo rëbinëꞌ nëtoꞌ: ―Bicuedyile uzuyëchiꞌle nëꞌëdiꞌ. Zucazaꞌ dispuesto bitezi ta gaca quiaꞌ ciudad Jerusalén por nun quie Señor Jesús, chi uquiojëꞌ nëꞌëdiꞌ, chi gutijëꞌ nëꞌëdiꞌ.
44021014	Pues como bibëndoꞌ gan udzundoꞌnëꞌ, quie lenaꞌ gudyindoꞌnëꞌ: ―Gaca quioꞌ ca reꞌen Diuzi.
44021015	Beyudyi bëndoꞌ puesto quiendoꞌ, ziondoꞌ ciudad Jerusalén.
44021016	Lëzi zaꞌlë bala benꞌ nao xneza Jesús, benꞌ nitaꞌ ciudad Cesarea, nëtoꞌ. Naꞌra ciudad Jerusalén bdyinndoꞌ lidyi tu benꞌ lao Mnasón, benꞌ uzaꞌ Isla Chipre. Bazio zë iza naquëꞌ benꞌ nao xneza Jesús.
44021017	Naꞌra ja bichiro, benꞌ nao xneza Jesús, benꞌ nitaꞌ ciudad Jerusalén naꞌ, bëꞌ bdyinndoꞌ naꞌ, dyëꞌëdi gula bgapajëꞌ nëtoꞌ diuz̃i.
44021018	Caora beteyu naꞌ dza tula, uyolëndoꞌ Pablo yeyubindoꞌ tu benꞌ lao Santiago zu naꞌ. Lëzi naꞌ beduparë ja benꞌ napa dyin quie ja benꞌ nao xneza Jesús, benꞌ nitaꞌ ciudad Jerusalén.
44021019	Caora naꞌ bgapa Pablo lejëꞌ diuz̃i bëꞌlënëꞌ lejëꞌ diꞌidzaꞌ rëbinëꞌ lejëꞌ yugu con cabëꞌ bë Diuzi gucalënëꞌ lëbëꞌ udixogueꞌnëꞌ benꞌ binaca benꞌ Israel con cabëꞌ rna xtiꞌidzaꞌ Diuzi.
44021020	Biz̃i cati bejëꞌ diꞌidzaꞌ naꞌ cabëꞌ una Pablo, bëjëꞌ Diuzi benꞌ z̃e. Beyudyi naꞌ, unajëꞌ rëbijëꞌ Pablo: ―Bichaꞌ, tahuen gula babëloꞌ. Banezoꞌ de que entre ja benꞌ Israel nitaꞌcazi zë mila ja benꞌ barnao xneza Jesús, pero reꞌentzeguejëꞌ inao yugulu benëꞌ ca rna lao ley pcaꞌn Diuzi lao naꞌa Moisés dza naꞌte.
44021021	Banezijëꞌ de que luëꞌ rsëdioꞌ ja benꞌ Israel nitaꞌ yedyi quie benꞌ tula de que bira nacan zi inaojëꞌ ca rna lao ley pcaꞌn Diuzi lao naꞌa Moisés. Lëscanꞌ banezijëꞌ rnaoꞌ de que bira nacan zi uzujëꞌ tu xëdyidaoꞌ z̃iꞌijëꞌ, ni siquiera ta inaojëꞌ ca naca costumbre gula quiero.
44021022	Naꞌra ¿biz̃i huero? Pues huanezijëꞌ bazaoꞌ.
44021023	Mejorla hueloꞌ ca inandoꞌ luëꞌ. Entre nëtoꞌ ni nitaꞌ tapa ja beꞌmbyu, benꞌ binehue cumplir tu diꞌidzaꞌ bëꞌlëjëꞌ Diuzi dza naꞌte.
44021024	Pues naꞌ uquiëꞌjëꞌ uyolëjëꞌ luꞌu idaoꞌ rnabëꞌra, guꞌu gasto quiejëꞌ tacuenda ichugojëꞌ guitzaꞌ guichojëꞌ tzehuaꞌajëꞌ luꞌu idaoꞌ rnabëꞌra gun quie Diuzi. Lëscanꞌ luëꞌ tzehuaꞌaloꞌ gun quie Diuzi luꞌu idaoꞌ rnabëꞌra. Canaꞌ hueloꞌ tacuenda naꞌ ilëꞌë ja benëꞌ de que rnaocazoꞌ costumbre quiero.
44021025	Babëcazindoꞌ tu guichi useꞌelaꞌndoꞌ lao ja benꞌ binaca benꞌ Israel, benꞌ barnao xneza Jesús, gudyindoꞌjëꞌ ca naca pensari quiero de que bireyaꞌalaꞌ gaojëꞌ bëꞌëlaꞌ bdyia benëꞌ ruꞌaba ta bëꞌjëꞌ ídolo quiejëꞌ. Lëzi bireyaꞌalaꞌ gaorëjëꞌ bëꞌëlaꞌ quie nu bia bibro ren quie hora gutibaꞌ, ni siquiera ren quiebaꞌ. Lëscanaꞌ bireyaꞌalaꞌ gatalëjëꞌ nigula binaca z̃gulajëꞌ. ―Pues canaꞌ unajëꞌ gudyijëꞌ Pablo.
44021026	Caora beteyu dza tula, bë Pablo gasto quie tapa benꞌ zu naꞌ tacuenda tzahuaꞌajëꞌ gun quie Diuzi luꞌu idaoꞌ rnabëꞌra. Ude beyudyi naꞌ, uquiëꞌ Pablo lejëꞌ ziojëꞌ luꞌu idaoꞌ rnabëꞌra tacuenda tzetixogueꞌnëꞌ ja pxuzi bi dza tzehuaꞌajëꞌ gun quie Diuzi luꞌu idaoꞌ rnabëꞌra.
44021027	Pues canaꞌ bzujëꞌ diꞌidzaꞌ huejëꞌ lao gadyi dza, pero binedila lao gadyi dza caora blëꞌë ja benꞌ uzaꞌ ja ciudad nebaba Asia rda Pablo luꞌu idaoꞌ rnabëꞌra. Caora naꞌ bdzaꞌjëꞌ betupajëꞌ laguedyijëꞌ bëxojëꞌ Pablo.
44021028	Caora naꞌ unëjëꞌ zidzo unajëꞌ: ―¡Ulegacalë nëtoꞌ, leꞌe benꞌ Israel! Abëxondoꞌ benꞌ ni, porque lëbëꞌ rdanëꞌ duz̃e yedyi layu rnënëꞌ contra raꞌo, rnënëꞌ contra ley pcaꞌn Diuzi lao naꞌa xuzixtaꞌoro Moisés, rnënëꞌ contra idaoꞌ rnabëꞌra quiero. Pues ptitonëꞌ idaoꞌ rnabëꞌra quiero como uquiëꞌnëꞌ benꞌ griego, benꞌ binaca benꞌ Israel, luꞌen.
44021029	Canaꞌ unajëꞌ, porque blëꞌëjëꞌ ciudad naꞌ rdalë Pablo tu benꞌ griego lao Trófimo. Naquëꞌ benꞌ ciudad Efeso. Quie lenaꞌ racajëꞌ pensari de que uquiëꞌ Pablo lëbëꞌ luꞌu idaoꞌ rnabëꞌra.
44021030	Naꞌra como bdzaꞌ zë benꞌ ciudad naꞌ, labedupatejëꞌ uyuꞌujëꞌ bebiojëꞌ Pablo luꞌu idaoꞌ rnabëꞌra lapsiotejëꞌ puerta idaoꞌ rnabëꞌra naꞌ.
44021031	Naꞌ barutijëꞌ Pablo caora bdyin diꞌidzaꞌ ga nitaꞌ comandante quie soldado de que legazi raca huedila entre ja benꞌ ciudad Jerusalén.
44021032	Canaꞌ labedupate comandante, len ja capitán, len ja soldado quienëꞌ, ziojëꞌ tariara bdyinjëꞌ ga yuꞌu ja benëꞌ rdila. Caora blëꞌëjëꞌ abdyin comandante lënëꞌ soldado quienëꞌ, naꞌ psanjëꞌ ruꞌejëꞌ quie Pablo.
44021033	Caora naꞌ zio comandante ubigaꞌnëꞌ ga zë Pablo, bënëꞌ mandado bëxo ja soldado lëbëꞌ pquiojëꞌ lëbëꞌ chopa caden. Beyudyi naꞌ, pquëpinëꞌ ja benꞌ nitaꞌ naꞌ rëbinëꞌ lejëꞌ: ―¿Nu benꞌ niga? ¿Biz̃i bënëꞌ?
44021034	Pero ja benꞌ naꞌ uzulaojëꞌ rnëjëꞌ zidzo udeudela. Tantozi ruejëꞌ ruꞌbe, biuyoñeꞌe comandante bi najëꞌ. Que lenaꞌ bënëꞌ mandado tzehuaꞌa ja soldado Pablo luꞌu cuarto ga nitaꞌjëꞌ.
44021035	Biz̃i naꞌ cati abdyinjëꞌ ga cuëjëꞌ nëpiꞌ quie cuarto naꞌ, biꞌajëꞌ Pablo ta urëjëꞌ nëpiꞌ naꞌ, porque lega rudzun ja benëꞌ ga zio soldado.
44021036	Naꞌra ja benꞌ ciudad naꞌ ziojëꞌ zenaojëꞌ lejëꞌ rnëjëꞌ zidzo najëꞌ: ―¡Gutilenëꞌ!
44021037	Biz̃i tu binedzeꞌ ja soldado Pablo luꞌu cuarto ga nitaꞌjëꞌ, naꞌ una Pablo diꞌidzaꞌ griego unëꞌ gudyinëꞌ comandante: ―¿Bigunloꞌ lato hueꞌliaꞌ luëꞌ tu chopa diꞌidzaꞌ? Naꞌra una comandante naꞌ gudyinëꞌ Pablo: ―¿Cómo racoꞌ diꞌidzaꞌ griego?
44021038	¿Quele luëꞌ nacoꞌ benꞌ Egipto, benꞌ bebio lao tapa mila benëꞌ ta udilalëjëꞌ gobierno dza naꞌ? ¿Quele luëꞌ ptupoꞌ lejëꞌ lao paraje ga bidyia yuꞌu? ¿Quele nacaraoꞌ xanꞌ ja benꞌ ruti benëꞌ?
44021039	Naꞌra bequëbi Pablo rëbinëꞌ lëbëꞌ: ―Quele nëꞌëdiꞌ, porque nacaꞌ benꞌ Israel. Uzaꞌ ciudad Tarso. Pues ciudad quiaꞌ nacan tu ciudad belao entre ja ciudad nebaba Cilicia. Pero naꞌa chi huuꞌ tu cule, gunloꞌ permiso iniaꞌ tu chopa diꞌidzaꞌ lao ja benꞌ nitaꞌ ni.
44021040	Pues como bëꞌ comandante lëbëꞌ permiso ta inënëꞌ lao ja benꞌ nitaꞌ naꞌ, caora naꞌ yesu Pablo lao nëpiꞌ naꞌ, bënëꞌ seña conlë naꞌanëꞌ ta initaꞌjëꞌ chizi. Caora unitaꞌjëꞌ chizi yugutejëꞌ, hora naꞌ uzulaonëꞌ rnënëꞌ diꞌidzaꞌ hebreo gudyinëꞌ ja benꞌ nitaꞌ naꞌ:
44022001	―Bichaꞌ benꞌ Israel, ni huaꞌ defender cuinaꞌ. Ulezëcara nagale quiaꞌ.
44022002	Caora bejëꞌ rnë Pablo diꞌidzaꞌ hebreo, mazara begaꞌnjëꞌ chizi. Naꞌra unëꞌ rëbinëꞌ lejëꞌ:
44022003	―Nacariaꞌ benꞌ Israel ca leꞌe. Gologaꞌ tu ciudad nebaba Cilicia laona Tarso. Pero ciudad Jerusalén niga bgulaꞌ. Lëzi zë iza uyaꞌa escuela ni ga psëdi maestro Gamaliel nëꞌëdiꞌ yugulu con cabëꞌ rna ley pcaꞌn Diuzi lao naꞌa xuzixtaꞌoro Moisés dza naꞌte. Du guicho du laꞌadyaꞌ biaꞌ mandado cabëꞌ pensari gucaꞌ una Diuzi nëꞌëdiꞌ,laga ca ruele leꞌe naꞌa.
44022004	Lëscanꞌ bëriaꞌ contra ja benꞌ nao xneza Jesús. Begunniꞌa lejëꞌ hasta biaꞌ balajëꞌ preso bdziꞌajëꞌ luꞌu dyiguiba ta gatijëꞌ, len beꞌmbyu, len nigula.
44022005	Pues naca xanꞌ pxuzi len ja los demás benꞌ rnabëꞌ testigo de que benjëꞌ nëꞌëdiꞌ guichi nuꞌa zaꞌa lao ja bichiro benꞌ Israel, benꞌ nitaꞌ ciudad Damasco. Dyëꞌëdi nezijëꞌ uyaꞌa yedilogaꞌ ja benꞌ nao xneza Jesús ta huaꞌajëꞌ preso yequiꞌajëꞌ ciudad Jerusalén ni ta gacajëꞌ castigo.
44022006	’Naꞌ zaꞌa tu neza dza naꞌ, bagazi idyinaꞌ ciudad Damasco, caora naꞌ cadu laꞌodza tu sasazi uyëzi tu xniꞌ guiꞌ zaꞌn guibá uyëchon nëꞌëdiꞌ ga zaꞌ tu neza naꞌ.
44022007	Caora naꞌ bdiaꞌ yu bedaꞌ unë tu benꞌ una nëꞌëdiꞌ: “Saulo, ¿bixquienꞌ ruꞌ contra nëꞌëdiꞌ?”
44022008	Naꞌra unabaꞌ rëbaꞌnëꞌ: “¿Nuz̃i luëꞌ, Señor?” Hora naꞌ unëꞌ rëbinëꞌ nëꞌëdiꞌ: “Nëꞌëdiꞌ Jesús, benꞌ yedyi Nazaret. Nacaꞌ benꞌ rueloꞌ contra.” Canaꞌ unëꞌ nëꞌëdiꞌ.
44022009	Pues ja benꞌ zaꞌliaꞌ, legazi bdzebijëꞌ, porque blëꞌëjëꞌ xniꞌ guiꞌ, pero biuyoñeꞌejëꞌ xtiꞌidzaꞌ benꞌ unë nëꞌëdiꞌ.
44022010	Naꞌ agudyaꞌnëꞌ: “¿Biz̃i ca reꞌenloꞌ huaꞌ, Señor?” Naꞌra unëꞌ rëbinëꞌ nëꞌëdiꞌ: “Beyasa, uyo ciudad Damasco. Bëꞌ bazuloꞌ ciudad naꞌ, naiseꞌelaꞌ nu benꞌ ina luëꞌ bi hueloꞌ.” Canaꞌ unëꞌ nëꞌëdiꞌ.
44022011	Pero como dyin quie xniꞌ guiꞌ naꞌ, pchulan laohuaꞌ, bira blëꞌëdaꞌ. Quie lenaꞌ bëxo ja benꞌ zaꞌliaꞌ naꞌa bdyinndoꞌ ciudad Damasco naꞌ.
44022012	’Pues ciudad naꞌ zu tu benꞌ lao Ananías. Naquëꞌ benꞌ nao ley pcaꞌn Diuzi lao naꞌa xuzixtaꞌoro Moisés. Yugu ja benꞌ Israel nitaꞌ ciudad Damasco najëꞌ quienëꞌ de que naquëꞌ benꞌ huen gula.
44022013	Caora naꞌ bida Ananías denëꞌë nëꞌëdiꞌ. Cati blaꞌnëꞌ naꞌ, unëꞌ nëꞌëdiꞌ: “Bichaꞌ Saulo, abdyin hora yelëꞌëloꞌ tatula.” Caora unëꞌ canaꞌ labeyacate laohuaꞌ. Belëꞌëdaꞌ dyëꞌëdi.
44022014	Naꞌra unëꞌ rëbinëꞌ nëꞌëdiꞌ: “Ulio Diuzi luëꞌ desde dza naꞌte ta ineziloꞌ ca reꞌen Diuzi gaca, lëzi ta ilëꞌëloꞌ z̃iꞌinëꞌ, benꞌ naca laꞌiya quienëꞌ, lëscanꞌ ta yeloꞌ xchiꞌnëꞌ.
44022015	Naꞌra reꞌen Diuzi gacoꞌ testigo lao ja benꞌ nitaꞌ duz̃e yedyi layu, ta yëboꞌjëꞌ cabëꞌ babeloꞌ, cabëꞌ bablëꞌëloꞌ.
44022016	Naꞌra, bitzëloꞌ. Uzuli, bëꞌ lato hueꞌ benëꞌ laoloꞌ. Ulidzoꞌ Jesús naꞌ uzëtoloꞌ laohuëꞌ tacuenda yeyula dulaꞌ xquia quioꞌ.” Canaꞌ una Ananías cati bidëꞌ denëꞌë nëꞌëdiꞌ.
44022017	’Naꞌra cati bedyinaꞌ ciudad Jerusalén, uyaꞌa luꞌu idaoꞌ rnabëꞌra naꞌ, biaꞌ orar.
44022018	Pues guca quiaꞌ ca tu benꞌ uxusa, blëꞌëdaꞌ Jesús. Hora naꞌ unëꞌ nëꞌëdiꞌ: “Labegazi yezaꞌloꞌ ciudad Jerusalén niga, porque bihuejëꞌ cuenda ca diꞌidzaꞌ quiaꞌ yëboꞌjëꞌ.”
44022019	Naꞌra gudyaꞌnëꞌ: “Pero señor, dyëꞌëdi nezijëꞌ con cabëꞌ biaꞌ dza naꞌ, uyuꞌa luꞌu ja sinagoga radilogaꞌ ja benꞌ nao xneza Jesús ta yequiꞌajëꞌ udziꞌajëꞌ dyiguiba ruꞌajëꞌ ziꞌ.
44022020	Lëzi cati bëtijëꞌ Esteban, benꞌ udixogueꞌ xtiꞌidzoꞌ, gucaꞌ de acuerdo danꞌ bëtijëꞌ lëbëꞌ. Udapaꞌ gaban quie ja benꞌ bëti lëbëꞌ.” Canaꞌ gudyaꞌ Jesús.
44022021	Naꞌra una Jesús nëꞌëdiꞌ tatula: “Labe uyo, porque rseꞌelaꞌ luëꞌ zituꞌ ga nitaꞌ ja benꞌ binaca benꞌ Israel ta tzetixogueꞌloꞌ lejëꞌ con cabëꞌ rna xtiꞌidzaꞌ.” Pues canaꞌ guca quiaꞌ cati uzulaohuaꞌ rnaohuaꞌ xneza Jesús.
44022022	Hora naꞌ bira bzënagajëꞌ ca diꞌidzaꞌ una Pablo, naꞌ unëjëꞌ zidzo najëꞌ: ―¡Bira reyaꞌalaꞌ suëꞌ dyilayu! ¡Gutilenëꞌ!
44022023	Naꞌra bipsan ja benꞌ nitaꞌ naꞌ rnëjëꞌ zidzo. Yelaꞌ rdzaꞌ quiejëꞌ bzejëꞌ gaban quiejëꞌ ladza. Lëzi bzerëjëꞌ bëxte ladza.
44022024	Quie lenaꞌ bë comandante mandado ta udzeꞌjëꞌ Pablo luꞌu cuarto quiejëꞌ naꞌ. Pero lëzi bënëꞌ mandado qui ja soldado lëbëꞌ con guidi tacuenda naꞌ a la fuerza yëbinëꞌ lejëꞌ ca bi falta quienëꞌ de, danꞌ rnë ja benꞌ naꞌ zidzo contra lëbëꞌ.
44022025	Pues banuquiojëꞌ Pablo ta quijëꞌ lëbëꞌ caora unënëꞌ gudyinëꞌ capitán naꞌ: ―Binacan de acuerdo con lao ley quile nëꞌëdiꞌ, porque nacaꞌ cuenda quie ciudad Roma. Pues sin nica nehueloꞌ justicia quiaꞌ lao juez, bide derecho quioꞌ huuꞌ nëꞌëdiꞌ castigo chi binezoꞌ de falta quiaꞌ. ―Canaꞌ una Pablo gudyinëꞌ capitán.
44022026	Naꞌra caora be capitán naꞌ ca una Pablo, uyonëꞌ yetixogueꞌnëꞌ comandante gudyinëꞌ lëbëꞌ: ―Gapoꞌ cuidado bi hueloꞌ quie benꞌ ni, porque aonëꞌ nëꞌëdiꞌ de que naquëꞌ cuenda quie ciudad Roma. ―Canaꞌ unëꞌ gudyinëꞌ comandante.
44022027	Canaꞌ zio comandante ga zë Pablo unabëꞌ gudyinëꞌ lëbëꞌ: ―¿Baloꞌ nacoꞌ cuenda quie ciudad Roma? Naꞌ bequëbi Pablo gudyinëꞌ comandante: ―Ajaꞌ, nacaꞌ cuenda quie ciudad Roma.
44022028	Naꞌ gudyi comandante lëbëꞌ: ―Pues cati gucaꞌ nëꞌëdiꞌ cuenda quie ciudad Roma, lega dumi z̃e gula udiz̃ugaꞌ. Naꞌra una Pablo: ―Pero nëꞌëdiꞌ banacaꞌ cuenda quie ciudad Roma desde cati golotiaꞌ.
44022029	Pues cati be ja benꞌ banitaꞌja quija lëbëꞌ de que naca Pablo cuenda quie ciudad Roma, bebigaꞌjëꞌ ga zënëꞌ. Hasta cuin comandante naꞌ bdzebinëꞌ danꞌ ilëꞌëtiꞌzi ca bënëꞌ Pablo castigo sin binegaca justicia quienëꞌ lao juez.
44022030	Naꞌra beteyu dza tula naꞌ, guꞌun comandante inezinëꞌ dyëꞌëdi bixquienꞌ rao ja benꞌ Israel Pablo xquia. Quie lenaꞌ bexëdyijëꞌ caden naꞌ nerionëꞌ, bë comandante naꞌ mandado ta yedupa ja pxuzi lente yugu ja los demás benꞌ rnabëꞌ quie benꞌ Israel, benꞌ nitaꞌ ciudad Jerusalén. Caora babedupajëꞌ naꞌ, naꞌra ulio comandante naꞌ Pablo luꞌu cuarto ga denëꞌ psedyinnëꞌ lëbëꞌ lao ja benꞌ babedupa naꞌ.
44023001	Caora bazë Pablo lao ja benꞌ rnabë quie idaoꞌ rnabëꞌra naꞌ, naꞌra unaꞌnëꞌ dyëꞌëdi lejëꞌ gudyinëꞌ lejëꞌ: ―Bichaꞌ, hasta naꞌ zucazaꞌ rdaꞌa reꞌ chizi laxtaꞌohuaꞌ lao Diuzi.
44023002	Naꞌ xanꞌ pxuzi laonëꞌ Ananías, bënëꞌ mandado ja benꞌ zë gaꞌalaꞌ ga zë Pablo ta capajëꞌ xaguëꞌ danꞌ unëꞌ canaꞌ.
44023003	Caora naꞌ una Pablo gudyinëꞌ lëbëꞌ: ―¡Diuzi huenëꞌ luëꞌ castigo danꞌ birueloꞌ tuzi con cabëꞌ rna lëꞌë ley. Reꞌloꞌ naꞌ ta hueloꞌ justicia quiaꞌ con cabëꞌ rna lëꞌë ley, ¿bixquienꞌ, pues, rueloꞌ contra ley naꞌ, ruꞌ mandado capa benëꞌ xagaꞌ?
44023004	Naꞌ ja benꞌ nitaꞌ bago naꞌ unajëꞌ gudyijëꞌ lëbëꞌ: ―¿Canaꞌ birueloꞌ balaꞌana xanꞌ pxuzi, benꞌ quie Diuzi?
44023005	Naꞌ bequëbi Pablo gudyinëꞌ lejëꞌ: ―Bichaꞌ, binezdaꞌ chi naquëꞌ xanꞌ pxuzi. Pues chanꞌ nezdaꞌ naquëꞌ xanꞌ pxuzi, biuniaꞌ canaꞌ, porque rnën lëꞌë ley quiero de que: “Reyaꞌalaꞌ huero balaꞌana nu benꞌ rnabëꞌ raꞌo.”
44023006	-
44023008	Caora naꞌ gucabëꞌ Pablo de que bala ja benꞌ rnabëꞌ nitaꞌ naꞌ nacajëꞌ benꞌ partido saduceo, naꞌ ibalajëꞌ nacajëꞌ benꞌ partido fariseo. Pero ja benꞌ partido saduceo najëꞌ de que ja benꞌ gati biyebanjëꞌ. Lëzi najëꞌ ganu ángel zu, ni bichi be. Pero biz̃i ja benꞌ partido fariseo naꞌ, binacajëꞌ tuzi con cabëꞌ rna ja benꞌ partido saduceo naꞌ. Quie lenaꞌ unë Pablo zidzo rëbinëꞌ lejëꞌ: ―Bichaꞌ, nacaꞌ benꞌ quie partido fariseo. Lëzi xuzaꞌ naquëꞌ benꞌ partido fariseo. Pero danꞌ rniaꞌ huadyin dza yeban benꞌ huati, quie lenaꞌ rao ja benëꞌ nëꞌëdiꞌ xquia. Canaꞌ una Pablo rëbinëꞌ lejëꞌ. Naꞌra danꞌ unëꞌ canaꞌ, uzulao ja benꞌ partido fariseo ruelëjëꞌ benꞌ partido saduceo huenë. Bibegaꞌnjëꞌ de acuerdo entre lao chopa cueꞌjëꞌ.
44023009	Pues yugutejëꞌ uzulaojëꞌ rnëjëꞌ zidzo hasta uzuli chopa tzona benꞌ naca quie partido fariseo, unajëꞌ rëbijëꞌ ja los demás benꞌ rnabëꞌ: ―Benꞌ ni, bibi tamedian bënëꞌ. Mejorla bihueronëꞌ castigo, porque chica abida nu ángel o chi nu bichi be bëꞌlë lëbëꞌ diꞌidzaꞌ. Pues gaparo cuidado bihuero contra Diuzi. ― Pues canaꞌ unajëꞌ.
44023010	Naꞌ como legazi racagazi huenë naꞌ, bdzebi comandante huejëꞌ ziꞌ quie Pablo. Canaꞌ bënëꞌ mandado tzio ja soldado ta yebiojëꞌ Pablo lado ja benꞌ nitaꞌ naꞌ ta yequiëꞌjëꞌ lëbëꞌ tatula luꞌu cuarto quiejëꞌ.
44023011	Naꞌra bezu rdzeꞌ tula, ptilalao Jesús Pablo rëbinëꞌ lëbëꞌ: ―Bidzeboꞌ, Pablo, porque con cabëꞌ babëloꞌ baodixogueꞌloꞌ benꞌ ciudad Jerusalén con cabëꞌ uniaꞌ, lëscanꞌ iseꞌelaꞌ luëꞌ ciudad Roma ta tzetixogueꞌloꞌ benꞌ ciudad naꞌ con cabëꞌ uniaꞌ. ―Canaꞌ una Jesús gudyinëꞌ Pablo.
44023012	Biz̃i beteyu naꞌ, bala ja benꞌ Israel gucajëꞌ de acuerdo ta gutijëꞌ Pablo. Pues hasta bguntejëꞌ lao Diuzi unajëꞌ hue Diuzi lejëꞌ castigo chi bigutijëꞌ Pablo. Lëscanꞌ najëꞌ de que bibi gaojëꞌ, bibi yoꞌojëꞌ tu binegutijëꞌ Pablo naꞌ.
44023013	Mazla chopa galo beꞌmbyu naca bëjëꞌ compromiso huejëꞌ canaꞌ.
44023014	Hora naꞌ uyojëꞌ yenaꞌjëꞌ ja xanꞌ pxuzi len ja los demás benꞌ rnabëꞌ quie benꞌ Israel gudyijëꞌ lejëꞌ: ―Pues nëtoꞌ babguntendoꞌ lao Diuzi gutindoꞌ Pablo. Baonabandoꞌ Diuzi huenëꞌ nëtoꞌ castigo chi bigutindoꞌ Pablo. Babguntendoꞌ laonëꞌ bibi gaondoꞌ, bibi yoꞌondoꞌ tu binegutindoꞌ lëbëꞌ.
44023015	Naꞌra huele tuhuen gacalële nëtoꞌ. Yëbile comandante ta yeguidëꞌ ni uxe tatula, idehuaꞌanëꞌ Pablo naꞌ laole. Pues yëbilenëꞌ de que reꞌenle uquëpilenëꞌ mazara como si fuera ta inezile dyëꞌëdi quie asunto quienëꞌ. Naꞌra nëtoꞌ ucachiꞌlaondoꞌ tu neza gutindoꞌnëꞌ bëꞌ yedenëꞌ. ― Canaꞌ unajëꞌ gudyijëꞌ lejëꞌ.
44023016	Pero biz̃i naꞌ, be z̃iꞌi zan Pablo cabëꞌ unajëꞌ quie Pablo. Quie lenaꞌ uyobiꞌ yenaꞌbiꞌ Pablo ga zunëꞌ luꞌu cuarto quie ja soldado yetixogueꞌbiꞌ lëbëꞌ con cabëꞌ unajëꞌ quienëꞌ.
44023017	Caora naꞌ guz̃i Pablo capitán gudyinëꞌ lëbëꞌ: ―Uquiëꞌcara biꞌ niga yehuaꞌabiꞌ lao comandante, porque naca tu diꞌidzaꞌ belao hueꞌlëbiꞌ lëbëꞌ.
44023018	Canaꞌ uquiëꞌ capitán lëbiꞌ ga reꞌ comandante gudyinëꞌ lëbëꞌ: ―Zaꞌ dehuaꞌa biꞌ niga laoloꞌ ni, porque canaꞌ una preso, benꞌ lao Pablo. Lëbëꞌ unëꞌ naca tu diꞌidzaꞌ belao hueꞌlëbiꞌ luëꞌ.
44023019	Biz̃i bëꞌ beyudyi una capitán canaꞌ, bëxo comandante naꞌa z̃iꞌi zan Pablo uquiëꞌnëꞌbiꞌ tzalaꞌla rëbinëꞌbiꞌ: ―¿Biz̃i ca reꞌenloꞌ inaoꞌ nëꞌëdiꞌ?
44023020	Naꞌ nabiꞌ rëbibiꞌ lëbëꞌ: ―Rniaꞌ luëꞌ de que ja benꞌ Israel, agucajëꞌ de acuerdo ta idenabajëꞌ laoloꞌ iquiëꞌloꞌ tío quiaꞌ Pablo, tzehuaꞌaloꞌnëꞌ lao xanꞌ pxuzi len lao ja los demás benꞌ rnabëꞌ uxe. Pues inajëꞌ de que reꞌenjëꞌ uquëpijëꞌ lëbëꞌ mazara ta inezirajëꞌ dyëꞌëdi asunto quienëꞌ.
44023021	Pero bigaleloꞌ quiejëꞌ, porque mazla chopa galo ja beꞌmbyu apcachiꞌlaojëꞌ rbëꞌnidyijëꞌ ta gutijëꞌ tío quiaꞌ. Pues tantozi reꞌenjëꞌ gutijëꞌ tío quiaꞌ Pablo, aonabajëꞌ hue Diuzi lejëꞌ castigo chi bigutijëꞌ tío quiaꞌ. Lëzi unajëꞌ bibi gaojëꞌ, bibi yoꞌojëꞌ tu binegutijëꞌ tío quiaꞌ. Pues banitaꞌjëꞌ listo guida tío quiaꞌ. Rbezazijëꞌ luëꞌ chi iseꞌeloꞌ tío quiaꞌ. ―Canaꞌ una z̃iꞌi zan Pablo gudyibiꞌ comandante.
44023022	Naꞌra gudyi comandante lëbiꞌ de que nitu nunu yëbibiꞌ con cabëꞌ unabiꞌ bagudyibiꞌ lëbëꞌ. Naꞌ ude beyudyi naꞌ, bebionëꞌ lëbiꞌ.
44023023	Caora naꞌ beyëz̃i comandante chopa benꞌ naca capitán gudyinëꞌ lejëꞌ: ―Reꞌendaꞌ iseꞌelaꞌ Pablo ciudad Cesarea. Pues utupale ja soldado tzehuaꞌajëꞌ lëbëꞌ ciudad naꞌ. Naꞌra utupale chopa gayuhua soldado tzio niꞌazi, len itzona galo chi benꞌ cuia bia, len ichopa gayuhua ja benꞌ huaꞌ lanza. Reꞌendaꞌ zaꞌle naꞌa yëla du las nueve. ―Canaꞌ una comandante gudyinëꞌ ja capitán.
44023024	Pero lëzi gudyinëꞌ lejëꞌ ucuezajëꞌ tu bia ta cuia Pablo tziolëjëꞌ lëbëꞌ ciudad Cesarea como reꞌennëꞌ usedyinjëꞌ lëbëꞌ dyëꞌëdi lao benꞌ naca gobernador, benꞌ lao Félix.
44023025	Caora naꞌ bë comandante tu guichi ta huaꞌajëꞌ ta hueꞌjëꞌ gobernador. Naꞌ lëꞌë guichi naꞌ rnën cani:
44023026	“Estimado gobernador Félix, rgapaꞌ luëꞌ diuz̃i.
44023027	Uz̃iꞌz̃e quiaꞌ rguixoguiꞌa luëꞌ cabëꞌ naca tu asunto entre ja benꞌ Israel nitaꞌ ni, len tu benꞌ bëxojëꞌ lao Pablo. Azio chopa tzona dza baguꞌunjëꞌ gutijëꞌ lëbëꞌ. Pero como unezdaꞌ naquëꞌ cuenda quie ciudad Roma, betupaꞌ ja soldado quiaꞌ uyaꞌliaꞌ lejëꞌ ga nitaꞌjëꞌ gutijëꞌ lëbëꞌ. Pues pselaꞌ lëbëꞌ bibëtijëꞌ lëbëꞌ.
44023028	Naꞌra como guꞌundaꞌ inezidaꞌ bixquienꞌ danꞌ raojëꞌ lëbëꞌ xquia, uquiꞌanëꞌ lao xanꞌ pxuzi len lao ja los demás benꞌ rnabëꞌ quiejëꞌ.
44023029	Pues ga beyudyi unajëꞌ de que por ley quiezijëꞌ raojëꞌ lëbëꞌ xquia. Pero según ley quiero, ley quie benꞌ romano, bibi razón de chi gutijëꞌ lëbëꞌ, ni siquiera tzuꞌunëꞌ luꞌu dyiguiba.
44023030	Pero biz̃i naꞌ aoderala cati bedaꞌ diꞌidzaꞌ banacajëꞌ de acuerdo ta gutijëꞌ lëbëꞌ. Quie lenaꞌ beguilogaꞌ modo useꞌelaꞌnëꞌ laoloꞌ naꞌ. Lëzi biaꞌ mandado tziorë ja benꞌ rao lëbëꞌ xquia tacuenda yetilajëꞌ diꞌidzaꞌ laoloꞌ. Lëzin naꞌ rguixoguiꞌa luëꞌ.” Pues canaꞌ unën lëꞌë guichi useꞌelaꞌ Claudio Lisias lao gobernador Félix.
44023031	Naꞌ según ca mandado bë comandante, uquiëꞌjëꞌ Pablo du rëla hasta bdyinjëꞌ yedyi Antípatris.
44023032	Caora beteyu naꞌ, bebiꞌ ja soldado zio niꞌazi bedyinjëꞌ ga zu cuarto uzaꞌjëꞌ. Pero ja soldado dyia bia naꞌ, ziolëzijëꞌ Pablo hasta idyinjëꞌ ciudad Cesarea.
44023033	Cati bdyinjëꞌ ciudad naꞌ, psedyinjëꞌ Pablo len guichi nuꞌajëꞌ lao benꞌ gobernador.
44023034	Naꞌ unë benꞌ naca gobernador lëꞌë guichi naꞌ. Beyudyi unëꞌn naꞌ, unabëꞌ Pablo gaz̃i uzaꞌnëꞌ. Caora bequëbi Pablo de que naquëꞌ benꞌ quie ciudad nebaba Cilicia,
44023035	caora naꞌ una gobernador rëbinëꞌ Pablo: ―Huaꞌ justicia quioꞌ cati guida ja benꞌ rao luëꞌ xquia. Naꞌ bënëꞌ mandado ta gapa ja soldado quienëꞌ lëbëꞌ luꞌu lidyi rey Herodes. Canaꞌ guca psedyinjëꞌ Pablo lao gobernador Félix.
44024001	Naꞌra cati aode gaꞌyoꞌ dza naꞌ, bdyinrë Ananías ciudad Cesarea naꞌ, len ibala ja benꞌ rnabëꞌ quie ja benꞌ Israel, len itu benꞌ laonëꞌ Tértulo, benꞌ sëlë lejëꞌ lao gobernador naꞌ. Bdyinjëꞌ lao gobernador naꞌ ta gaojëꞌ Pablo xquia.
44024002	Cati yexiꞌ soldado Pablo psedyinjëꞌ lëbëꞌ lao gobernador, caora naꞌ uzulao Tértulo raonëꞌ Pablo xquia nëꞌ rëbinëꞌ Félix naꞌ: ―Zucazindoꞌ contento rnabëꞌloꞌ nëtoꞌ, Señor Gobernador, porque por pensari dyaꞌa quioꞌ, banaca ja benꞌ quie quie yedyi de acuerdo con cabëꞌ baoꞌ, porque taz̃e bagucalaoꞌ nëtoꞌ.
44024003	Pues yugulundoꞌ rnandoꞌ luëꞌ xcaleloꞌ, Señor Gobernador, porque raxecazindoꞌ yugu con cabëꞌ ruelëloꞌ nëtoꞌ.
44024004	Naꞌra ta biutzëndoꞌ luëꞌ, rnabaꞌ tu cule laoloꞌ, chi huuꞌ tu huen, uzënagoꞌ con cabëꞌ inandoꞌ luëꞌ tzadicaꞌ.
44024005	Pues cani nacan quie benꞌ ni naquëꞌ benꞌ zëdi gula. Rdanëꞌ duz̃e yedyi layu rbionëꞌ ja benëꞌ chopa cueꞌ de entre ja benꞌ Israel. Lëzi naquëꞌ xanꞌ ja benꞌ nao xneza Jesús, benꞌ yedyi Nazaret.
44024006	Pues reꞌennëꞌ utitunëꞌ idaoꞌ rnabëꞌra quiendoꞌ. Reꞌennëꞌ iquiëꞌnëꞌ benꞌ binaca benꞌ Israel luꞌu naꞌn. Pero lenaꞌ nacan z̃udyi gula según ca naca ley quiendoꞌ. Quie lenaꞌ bëxondoꞌnëꞌ ta reꞌenndoꞌ huendoꞌ justicia de acuerdo con cabëꞌ rna lëꞌë guichi ley quiendoꞌ.
44024007	Pero biz̃i naꞌ cati blaꞌ comandante Lisias, a la fuerza begubanëꞌ bequiëꞌnëꞌ lëbëꞌ.
44024008	Naꞌ unëꞌ de que ja benꞌ rao lëbëꞌ xquia reyaꞌalaꞌ guidajëꞌ laoloꞌ ni. Quie lennaꞌ bablaꞌndoꞌ laole. Pues mejorla cuincazoꞌ uquëpiloꞌnëꞌ ta yetila diꞌidzaꞌ bixquienꞌ raondoꞌnëꞌ xquia. ―Canaꞌ una Tértulo gudyinëꞌ gobernador.
44024009	Naꞌra ja benꞌ Israel nitaꞌrë naꞌ, lëzi unajëꞌ de que tabala naꞌ ca una Tértulo.
44024010	Caora naꞌ bë benꞌ naca gobernador seña conlë nëꞌë lao Pablo ta inezi Pablo ta sulaonëꞌ inënëꞌ huenëꞌ defender cuinnëꞌ. Naꞌra una Pablo rëbinëꞌ benꞌ naca gobernador: ―Legazi redaohuedaꞌ huaꞌ defender cuinaꞌ iniaꞌ laoloꞌ ni, porque nezdaꞌ azio zë iza nacoꞌ juez lao ja benꞌ Israel.
44024011	Naꞌ binegaca chipchopa dza bedyinaꞌ ciudad Jerusalén ta tzionlaꞌadyaꞌ Diuzi.
44024012	Nitu ganu rnëliaꞌ, ni tazëdi biudilogaꞌ luꞌu idaoꞌ rnabëꞌra naꞌ, ni luꞌu ja sinagoga, ni lao ciudad naꞌ, nitugazi. Pues nitaꞌ ja testigo quiaꞌ. Huanëjëꞌ chi nacan tali, chi binacan tali, con cabëꞌ rniaꞌ luëꞌ.
44024013	Pues ja benꞌ ni, bibi prueba decazi quiejëꞌ danꞌ raojëꞌ nëꞌëdiꞌ xquia.
44024014	Pero claro gula reꞌendaꞌ iniaꞌ luëꞌ de que rionlaꞌadyaꞌ Diuzi quie xuzixtaꞌondoꞌ, pero de modo tula, modo cubila. Benꞌ ni biraxejëꞌ modo quiaꞌ najëꞌ binacan dyaꞌa. Pero rnaohuaꞌ yugulu con cabëꞌ rnën lëꞌë guichi ley pcaꞌn Diuzi lao naꞌa xuzixtaꞌondoꞌ Moisés len con cabëꞌ rnën lëꞌë guichi bë ja los demás benꞌ udixogueꞌ con cabëꞌ rna xtiꞌidzaꞌ Diuzi dza naꞌte.
44024015	Rbezaꞌ idyin dza useban Diuzi yugu benꞌ huati, chi benꞌ bë tadyaꞌa, chi benꞌ bë tamedian. Quie lenaꞌ yugu dza, yugu yëla, rapaꞌ cuidado tacuenda taꞌa tu neza dyaꞌa, gaca yëri laxtaꞌohuaꞌ lao Diuzi, len lao ja benëꞌ.
44024016	Quele tuzaꞌ nëꞌëdiꞌ rbezaꞌ idyin dza useban Diuzi ja benꞌ huati, dechanꞌ len zë ja benꞌ yedyi quiaꞌ, benꞌ Israel, rbezarëjëꞌ dza useban Diuzi ja benꞌ huati.
44024017	’Naꞌra como baguca zë iza rdaꞌa du yedyi quie ja benꞌ binaca benꞌ Israel, naꞌ bedyinaꞌ yedyi quiaꞌ ta huaꞌa ja benꞌ yëchiꞌ nitaꞌ yedyi naꞌ caridad, lëzi ta udziꞌa gun quie idaoꞌ rnabëꞌra naꞌ.
44024018	Naꞌra ude beyudyi bzuaꞌ diꞌidzaꞌ según ley quiendoꞌ tacuenda gacaꞌ benꞌ laxtaꞌo yëri lao Diuzi, bibi zëdi udilogaꞌ, biyetupaꞌ nu ja benëꞌ. Zuaꞌ rudziꞌa gun quie idaoꞌ rnabëꞌra naꞌ cati dexaca tu chopa ja benꞌ Israel nëꞌëdiꞌ, benꞌ uzaꞌ yu nebaba Asia.
44024019	Naꞌ ja benꞌ dexaca nëꞌëdiꞌ luꞌu idaoꞌ rnabëꞌra naꞌ, reyaꞌalaꞌ guidajëꞌ niga tacuenda naꞌ chi gaojëꞌ nëꞌëdiꞌ xquia. Pues a ver bi inajëꞌ chi de bi de quiejëꞌ conlë nëꞌëdiꞌ.
44024020	Naꞌ chi bisaqueꞌ guidajëꞌ, reyaꞌalaꞌ ina benꞌ nitaꞌ niga chi bedzelejëꞌ nu causa quiaꞌ cati zuaꞌ lao xanꞌ pxuzi len lao ja los demás benꞌ rnabëꞌ quie benꞌ Israel.
44024021	Pues chica raquejëꞌ biaꞌ tamedian hora zuaꞌ laojëꞌ naꞌ uniaꞌ zidzo rëbaꞌjëꞌ: “Danꞌ rniaꞌ huadyin dza yeban benꞌ huati tatula, quie lenaꞌ rao ja benëꞌ nëꞌëdiꞌ xquia ni.” ―Canaꞌ una Pablo rëbinëꞌ gobernador naꞌ.
44024022	Naꞌra baꞌalaꞌcazi dyëꞌëdi banezi Félix naca ja benꞌ nao xneza Jesús benꞌ huen, bipsannëꞌ Pablo libre. Naꞌ pcaꞌnnëꞌ asunto quienëꞌ canaꞌzi, porque guꞌunnëꞌ uquëpinëꞌ comandante Lisias mazara. Quie lenaꞌ unëꞌ gudyinëꞌ lejëꞌ: ―Ruen zi cuezaro guida comandante Lisias tacuenda iyudyi asunto quiele ni.
44024023	Caora naꞌ bë Félix mandado gudyinëꞌ capitán ta gapanëꞌ Pablo, pero bibënëꞌ quienëꞌ bizinaquezi, porque naca Pablo benꞌ balaꞌana. Lëzi bëꞌ Félix lato guida ja benꞌ amigo quie Pablo tzeyubijëꞌ lëbëꞌ.
44024024	Naꞌra zio Félix yedyi tula, pero guca chopa tzona dza bedyinnëꞌ ciudad Cesarea tatula lënëꞌ z̃gulëꞌ. Naꞌ z̃gulëꞌ laonëꞌ Drusila, naquëꞌ benꞌ Israel. Caora naꞌ beꞌ Félix mandado ta tzexiꞌ soldado Pablo ta hueꞌlënëꞌ lëbëꞌ diꞌidzaꞌ yenëꞌ hueꞌ Pablo diꞌidzaꞌ quie xneza Jesús.
44024025	Conforme naꞌ, bëꞌlë Pablo Félix len z̃gulëꞌ diꞌidzaꞌ. Naꞌ una Pablo rëbinëꞌ lejëꞌ de que bireyaꞌalaꞌ huejëꞌ ca tu ta rnazin quiejëꞌ, dechanꞌ reyaꞌalaꞌ huejëꞌ ca reꞌen Diuzi ta gaca huen quiejëꞌ cati idyin dza hue Diuzi juicio lao duz̃e yedyi layu. Pues caora be Félix diꞌidzaꞌ una Pablo, legazi bdzebinëꞌ, porque dyëꞌëdi nezinëꞌ binaonëꞌ neza dyaꞌa. Quie lennaꞌ unëꞌ rëbinëꞌ Pablo: ―Tu canaꞌgazi, mejorla beyo. Pues cati gunan lato hueyëz̃aꞌ luëꞌ tatula.
44024026	Canaꞌ gudyi Félix Pablo. Pero como rbezëꞌ ta hueꞌ Pablo lëbëꞌ dumi tacuenda naꞌ yebionëꞌ lëbëꞌ luꞌu dyiguiba, quie lennaꞌ rëz̃i Félix lëbëꞌ tzadi tzadi ta ruꞌelënëꞌ lëbëꞌ diꞌidzaꞌ.
44024027	Canaꞌ guca quie Pablo lao chopa izara. Naꞌra bdyin hora bero Félix naꞌ de gobernador. Caora naꞌ uyëzi itu benꞌ tula lao lazëꞌ, benꞌ lao Porcio Festo. Naꞌra como reꞌen Félix gaquëꞌ ja benꞌ Israel amigo, pcaꞌnzinëꞌ Pablo luꞌu dyiguiba.
44025001	Naꞌ babdyin Festo ciudad Cesarea tacuenda huenëꞌ de gobernador. Biz̃i naꞌ aoca tzona dza bdyinnëꞌ naꞌ, uzaꞌnëꞌ zionëꞌ ciudad Jerusalén.
44025002	Naꞌra cati bdyinnëꞌ ciudad Jerusalén, zio ja xanꞌ pxuzi len ibalara benꞌ rnabëꞌ quie benꞌ Israel tzeyubijëꞌ lëbëꞌ ta gaojëꞌ Pablo xquia.
44025003	Unabajëꞌ chi huenëꞌ tu cule huenëꞌ mandado tzexiꞌ ja soldado Pablo ta yedyinnëꞌ ciudad Jerusalén tatula. Pero bapsaqueꞌjëꞌ bi huejëꞌ gutijëꞌ Pablo du tu neza.
44025004	-
44025005	Caora naꞌ bequëbi Festo gudyinëꞌ lejëꞌ: ―Pues lazeyaꞌatiaꞌ luegozi ciudad Cesarea. Como naꞌ zu Pablo naquëꞌ preso, quie lennaꞌ rniaꞌ leꞌe de que reyaꞌalaꞌ saꞌlë nu benꞌ rnabëꞌ quiele len nëꞌëdiꞌ. Chi nezile bënëꞌ tamedian, huazaqueꞌ gaolenëꞌ xquia laohuaꞌ ciudad naꞌ.
44025006	Naꞌ Festo uzunëꞌ ciudad Jerusalén cadu xuꞌuna chi dza. Caora naꞌ bezaꞌnëꞌ zeyonëꞌ bedyinnëꞌ ciudad Cesarea. Beteyu dza tula, yaqueꞌnëꞌ xlatonëꞌ ga ruejëꞌ junta. Bënëꞌ mandado ta tzio nu soldado tzexiꞌjëꞌ Pablo.
44025007	Naꞌra cati uyuꞌu Pablo ga reꞌ Festo naꞌ, hora naꞌ laobigaꞌte ja benꞌ zaꞌ ciudad Jerusalén ganꞌ bazënëꞌ, uzulaojëꞌ raojëꞌ lëbëꞌ xquia huala gula lao Festo. Pero ni tu prueba quiejëꞌ bide.
44025008	Biz̃i caora naꞌ beꞌ Pablo defender cuinnëꞌ unëꞌ cani: ―Rniaꞌ leꞌe nitu tamedian nehuaꞌ. Nica bëzaꞌ contra ley quie ja benꞌ Israel, ni contra idaoꞌ rnabëꞌra zu Jerusalén, ni contra rey César quie benꞌ romano. ―Canaꞌ una Pablo gudyinëꞌ Festo.
44025009	Naꞌra como Festo guꞌunnëꞌ gaquëꞌ amigo len ja benꞌ Israel, unëꞌ gudyinëꞌ Pablo: ― A ver bi ca naoꞌ. ¿Zuloꞌ dispuesto tzioꞌ ciudad Jerusalén tacuenda naꞌ huaꞌ justicia quioꞌ naꞌla?
44025010	Pero bequëbi Pablo gudyinëꞌ lëbëꞌ: ―Ni zucazaꞌ laoloꞌ ga reyaꞌalaꞌ gaca justicia quiaꞌ, porque ni reꞌ juzgado ga reꞌ juez quie rey César. Bireyaꞌalaꞌ tzaꞌa lao benꞌ Israel. Pues luëꞌ nezoꞌ dyëꞌëdi nitu lasa bibiaꞌ contra ley quie benꞌ Israel.
44025011	Pues rniaꞌ luëꞌ de que chi tali naꞌ biaꞌ tu tamala ta nuꞌan castigo para gatiaꞌ, zuaꞌ dispuesto hueloꞌ mandado guti ja soldado nëꞌëdiꞌ. Pero chi binacan li ca naca danꞌ raojëꞌ nëꞌëdiꞌ xquia naꞌ, naꞌra nitu nunu de derecho quie usedyinjëꞌ nëꞌëdiꞌ lao naꞌa ja benꞌ Israel. Reꞌendaꞌ tzaꞌa lao rey César ta huenëꞌ justicia quiaꞌ. ―Canaꞌ una Pablo gudyinëꞌ lëbëꞌ.
44025012	Naꞌra Festo naꞌ, bëꞌ beyudyi bëꞌlënëꞌ diꞌidzaꞌ ja benꞌ ruꞌe lëbëꞌ consejo quie asunto quie Pablo, unëꞌ gudyinëꞌ lëbëꞌ: ―Pues como baonaoꞌ de que reꞌenloꞌ tzioꞌ lao rey César ta gaca justicia quioꞌ, pues naꞌla tziotzazoꞌ gaca justicia quioꞌ. ―Canaꞌ una Festo gudyinëꞌ Pablo.
44025013	Naꞌra aoca chopa tzona dza naꞌ, cati bdyin tu rey tula laonëꞌ Agripa lenëꞌ biꞌ zannëꞌ Berenice. Bdyinjëꞌ ciudad Cesarea ta bgapajëꞌ Festo diuz̃i.
44025014	Biz̃i naꞌ como begaꞌnjëꞌ naꞌ zë dza, lenaꞌ uzulao Festo ruꞌelënëꞌ rey naꞌ diꞌidzaꞌ quie asunto quie Pablo. Quie lenaꞌ unëꞌ rëbinëꞌ rey naꞌ: ―Niga zu tu benꞌ zu niga, benꞌ pcaꞌn Félix preso cati uyonëꞌ de gobernador.
44025015	Biz̃i cati uyaꞌa ciudad Jerusalén naꞌ, blaꞌ ja xanꞌ pxuzi len ja los demás benꞌ rnabëꞌ quie benꞌ Israel udaojëꞌ lëbëꞌ xquia. Naꞌ unabajëꞌ nëꞌëdiꞌ ta huaꞌ mandado guti soldado lëbëꞌ.
44025016	Pero bequëbaꞌ rëbaꞌjëꞌ de que binacan de acuerdo con lao ley quie benꞌ romano hue nu benꞌ rnabëꞌ mandado guti soldado nu benëꞌ chi binegaca justicia quienëꞌ bide prueba chi tamala bënëꞌ. Pues ruen zi hueꞌnëꞌ declaración ta huenëꞌ defender cuinnëꞌ lao nu benꞌ rao lëbëꞌ xquia.
44025017	Quie lennaꞌ cati blaꞌjëꞌ niga, biudzëdaꞌ. Beteyu naꞌtezi laoreꞌtiaꞌ xlatogaꞌ bëtiaꞌ mandado ta tzexiꞌjëꞌ lëbëꞌ.
44025018	Naꞌra guquedaꞌ de que huaojëꞌ lëbëꞌ xquia huala gula, pero biubinjëꞌ birla inajëꞌ contra lëbëꞌ.
44025019	Quie ley quiezijëꞌ uyuꞌujëꞌ huedila len lëbëꞌ. Lëzi unajëꞌ quie tu benꞌ aguti dza naꞌla laonëꞌ Jesús. Pues quie benꞌ naꞌ lao Jesús, rna Pablo agutinëꞌ bebannëꞌ zuëꞌ. Quie lëzin udaojëꞌ lëbëꞌ xquia.
44025020	Naꞌ como birbindaꞌ nacala huaꞌ gaca reglo quiejëꞌ, unabaꞌ Pablo chi zunëꞌ dispuesto tzionëꞌ ciudad Jerusalén ta gaca reglo asunto quienëꞌ danꞌ raojëꞌ lëbëꞌ xquia.
44025021	Pero como unëꞌ reꞌennëꞌ tzionëꞌ lao rey César ta gaca reglo quienëꞌ, biaꞌ mandado ta gapazi ja soldado lëbëꞌ, porque reyaꞌalaꞌ iseꞌelaꞌnëꞌ lao rey César naꞌ.
44025022	Caora naꞌ una rey Agripa gudyinëꞌ Festo: ―Lëzi reꞌendaꞌ hueꞌliaꞌ lëbëꞌ diꞌidzaꞌ. Naꞌ bequëbi Festo rëbinëꞌ lëbëꞌ: ―Uxetezi hueꞌlaoꞌnëꞌ diꞌidzaꞌ.
44025023	Beteyu naꞌ uzutzaꞌo rey Agripa len Berenice uyuꞌujëꞌ luꞌu tu cuarto ga reꞌ Festo. Lëscanꞌ uyuꞌurë ja xanꞌ soldado len ja benꞌ rnabëꞌ lao ciudad naꞌ. Bëꞌ bdyinjëꞌ naꞌ, hora naꞌ bë Festo mandado yaxiꞌjëꞌ Pablo.
44025024	Naꞌra una Festo rëbinëꞌ ja benꞌ nitaꞌ naꞌ: ―Pues ni rniaꞌ luëꞌ naꞌ, rey Agripa, len yugulu ja benꞌ nitaꞌlëro niga cabëꞌ naca quie benꞌ bazë laoro niga. Pues zë ja benꞌ Israel legazi rnëjëꞌ contra lëbëꞌ. Tanto ca ciudad Jerusalén, como ciudad Cesarea niga, birsanjëꞌ rnabajëꞌ nëꞌëdiꞌ ta huaꞌ mandado guti soldado lëbëꞌ.
44025025	Pues bide razón guti soldado lëbëꞌ, porque bide prueba chi bi tamala bënëꞌ. Pero cuinnëꞌ unëꞌ de que reꞌennëꞌ tzionëꞌ ciudad Roma ta gaca reglo quienëꞌ lao rey César, pues quie lenaꞌ psaqueꞌdaꞌ iseꞌelaꞌnëꞌ ciudad Roma.
44025026	Pero bisaqueꞌ iseꞌelaꞌ tu guichi lao rey César, porque binenezdaꞌ chi nacan tabala bënëꞌ tamala. Quie lenaꞌ rapaꞌ gusto zëloꞌ niga, oh rey Agripa, tacuenda uquëpiloꞌnëꞌ mazara chi bënëꞌ tamedian cuenda naꞌ inezidaꞌ bi diꞌidzaꞌ udyiaꞌ lëꞌë guichi iseꞌelaꞌ lao rey César. Por lenaꞌ yaxiꞌjëꞌ benꞌ ni laole tacuenda naꞌ uquëpiloꞌnëꞌ dyëꞌëdi.
44025027	Porque binacan huen iseꞌelaꞌ nu preso lao rey César, chanꞌ binezdaꞌ bixquienꞌ danꞌ raojëꞌ lëbëꞌ xquia.
44026001	Naꞌra una rey Agripa rëbinëꞌ Pablo: ―Inëloꞌ huuꞌ defender cuinloꞌ naꞌa. Hora naꞌ ulisa Pablo nëꞌë bënëꞌ seña inënëꞌ unëꞌ rëbinëꞌ rey Agripa con cabëꞌ guca quienëꞌ:
44026002	―Pues rey Agripa, reꞌendaꞌ iniaꞌ de que rapaꞌ gusto zuaꞌ laoloꞌ huaꞌ defender cuinaꞌ, porque binacan li con cabëꞌ na ja benꞌ Israel contra nëꞌëdiꞌ.
44026003	Nezdaꞌ nubëꞌloꞌ dyëꞌëdi ca costumbre de quie benꞌ Israel. Lëscanꞌ nezdaꞌ nubëꞌloꞌ dyëꞌëdi cabëꞌ natzaꞌla pensari quie tu cueꞌ huio entre raꞌo benꞌ Israel. Lenaꞌ rnabaꞌ tu cule uzënagoꞌ cabëꞌ iniaꞌ luëꞌ con paciencia.
44026004	’Pues yugoꞌ ja benꞌ Israel nezijëꞌ cabëꞌ biaꞌ desde cati nacatiaꞌ xcuidiꞌ zuaꞌ yedyi quiaꞌ, lente ciudad Jerusalén.
44026005	Lëzi nezijëꞌ dyëꞌëdi de que desde cati nacatiaꞌ biꞌ ruꞌabe, nacaꞌ benꞌ partido fariseo. Reyaꞌalaꞌ gacajëꞌ testigo quiaꞌ de que nacan tali ca niaꞌ. Dyëꞌëdi nezoꞌ cabëꞌ rue benꞌ partido fariseo rnaorajëꞌ du guicho du laꞌadyiꞌjëꞌ ley pcaꞌn Moisés para raꞌo.
44026006	Naꞌra niaꞌ huadyin dza useban Diuzi yugulu benꞌ huati con cabëꞌ una Diuzi gudyinëꞌ xuzixtaꞌoro. Pues quie lëzin naꞌ rao benꞌ Israel nëꞌëdiꞌ xquia.
44026007	Hasta yugulu lao chipchopa cueꞌ laguedyiro benꞌ Israel rbezajëꞌ su diꞌidzaꞌ gaca con cabëꞌ una Diuzi. Quie lenaꞌ rionlaꞌadyiꞌjëꞌ lëbëꞌ ruejëꞌ bala quienëꞌ du dza, du yëla. Pues Señor Rey, como lëscanꞌ na ja benꞌ Israel rbezajëꞌ dza useban Diuzi ja benꞌ huati, ¿cómo, pues, araojëꞌ nëꞌëdiꞌ xquia danꞌ rbezariaꞌ dza useban Diuzi ja benꞌ huati laga ca lejëꞌ?
44026008	Chi najëꞌ useban Diuzi benꞌ huati, ¿bixquienꞌ najëꞌ pensari tondo quiaꞌ niaꞌ pseban Diuzi Jesús?
44026009	’Pues dza naꞌte bëcazaꞌ pensari huaꞌ contra ja benꞌ nao xneza Jesús, benꞌ yedyi Nazaret.
44026010	Canaꞌ bëcazaꞌ contra lejëꞌ ciudad Jerusalén. Naꞌ bdziꞌa ja benꞌ zë luꞌu dyiguiba con nu ja benꞌ nao xneza Jesús. Pues quie tu guichi ben ja xanꞌ pxuzi nëꞌëdiꞌ, lenaꞌ biꞌan fuerza biaꞌ canaꞌ. Lëzi gucaliaꞌ ja xanꞌ pxuzi de acuerdo hora bëjëꞌ mandado gati ja benꞌ quie Jesús.
44026011	Lëzi canaꞌ guca zë lasa biaꞌjëꞌ castigo tacuenda naꞌ usanjëꞌ bira inaojëꞌ xneza Jesús. Canaꞌ biaꞌ yugu ciudad con ga zu idaoꞌ sinagoga. Hasta du ciudad reꞌ zituꞌ uyaꞌa yadilogaꞌjëꞌ como legazi bdzëꞌëdaꞌ lejëꞌ.
44026012	’Quie lenaꞌ, uyaꞌa ciudad Damasco dza naꞌ, como ulio ja xanꞌ pxuzi nëꞌëdiꞌ ta tzaꞌa ciudad naꞌ. Naꞌ benjëꞌ tu guichi biaꞌ tacuenda udziꞌa benꞌ nao xneza Jesús luꞌu dyiguiba.
44026013	Pero, señor rey, reꞌendaꞌ iniaꞌ tu ta guca quiaꞌ tu neza. Pues caora zaꞌa tu neza Damasco cadu laꞌodza, blëꞌëdaꞌ tu xniꞌ guiꞌ zaꞌn guibá. Naꞌ ureꞌ xniꞌ ga ziondoꞌ tu neza. Lëxniꞌ guiꞌ naꞌ nacaran fuerte cabëꞌ xniꞌ obidza.
44026014	Quie lenaꞌ bdindoꞌ yu yugutendoꞌ. Hora naꞌ bedaꞌ unë tu benꞌ rëbinëꞌ nëꞌëdiꞌ: “Saulo, ¿bixquienꞌ rueloꞌ contra nëꞌëdiꞌ? Pues cuinzoꞌ rueloꞌ contra ca quie tu bëdyihuaga rulibibaꞌ nu lëꞌë yaga duchiꞌ nuꞌa xaꞌmbaꞌ ta rulaohuëꞌbaꞌ, canaꞌ cuinzibaꞌ racabaꞌ ziꞌ.”
44026015	Naꞌra caora naꞌ uniaꞌ gudyaꞌnëꞌ: “¿Nuz̃i luëꞌ, Señor?” Naꞌra una Señor Jesús rëbinëꞌ nëꞌëdiꞌ: “Nëꞌëdiꞌ Jesús. Nacaꞌ benꞌ rueloꞌ contra.
44026016	Pero naꞌ beyasa, porque bedetilaꞌ luëꞌ tacuenda inaoloꞌ xnezaꞌ yëboꞌ benëꞌ con cabëꞌ guca quioꞌ blëꞌëloꞌ nëꞌëdiꞌ ni. Lëscanꞌ yëboꞌjëꞌ con cabëꞌ uluꞌenaꞌ luëꞌ du dza zezaꞌra.
44026017	Reꞌendaꞌ tzioꞌ tzetixogueꞌloꞌ benëꞌ con cabëꞌ uniaꞌ, chi benꞌ Israel, chi benꞌ tula, con nutezi. Naꞌra nëꞌëdiꞌ gacaliaꞌ luëꞌ chanꞌ bi tamala huejëꞌ quioꞌ.
44026018	Naꞌ iseꞌelaꞌ luëꞌ tacuenda naꞌ uzioñeꞌeloꞌ benëꞌ con cabëꞌ naca xnezaꞌ, porque rdajëꞌ lao lato lao chula rnaojëꞌ neza xiꞌibiꞌ quie Satanás. Abdyin hora ta tajëꞌ lao lato lao xniꞌ inaojëꞌ xneza Diuzi zu guibá. Canaꞌ reꞌennan tacuenda siꞌz̃e Diuzi dulaꞌ xquia quiejëꞌ gacajëꞌ tuz̃e len ja los demás benꞌ nao xnezaꞌ, benꞌ aodibi Diuzi laxtaꞌo.” Canaꞌ una Jesús gudyinëꞌ nëꞌëdiꞌ tu neza dza naꞌ.
44026019	’Quie lenaꞌ, señor rey Agripa, bzuaꞌ diꞌidzaꞌ con cabëꞌ una Jesús gudyinëꞌ nëꞌëdiꞌ desde guibá ga zunëꞌ.
44026020	Tanëro uyaꞌa yetixoguiꞌa benꞌ ciudad Damasco con cabëꞌ rna xtiꞌidzaꞌ Diuzi. Ude beyudyi naꞌ, uyaꞌriaꞌ ciudad Jerusalén yetixoguiꞌa benꞌ nitaꞌ naꞌ. Hasta yugu yedyi nebaba estado Judea uyaꞌ. Lëscanꞌ uyaꞌa yetixoguiꞌa nutezi benꞌ binaca benꞌ Israel. Canaꞌ biaꞌ uyaꞌa gatezi yedyi, porque reꞌen Diuzi utzaꞌjëꞌ pensari quiejëꞌ inaojëꞌ xnezëꞌ. Lëscanꞌ gudyaꞌjëꞌ reyaꞌalaꞌ tajëꞌ neza dyaꞌa tacuenda inezi ja benëꞌ tabala naꞌ aptzaꞌjëꞌ pensari quiejëꞌ.
44026021	Quie lëzin bëxo ja benꞌ Israel nëꞌëdiꞌ cati uyuꞌa luꞌu idaoꞌ rnabëꞌra zu ciudad Jerusalén. Pues hora naꞌ guꞌunjëꞌ gutijëꞌ nëꞌëdiꞌ.
44026022	Pero como bagucalë Diuzi nëꞌëdiꞌ, hasta hora naꞌ rdaꞌa ni rguixoguiꞌa benëꞌ con cabëꞌ rna xtiꞌidzaꞌ Diuzi, laꞌachi benꞌ uñaꞌa, laꞌachi benꞌ yëchiꞌ, con nutezi benëꞌ. Rguixoguiꞌa benëꞌ con cabëꞌ una Moisés len ja los demás benꞌ profeta bi ta zazaꞌra. Quele ta racazi laꞌadyaꞌ rguixoguiꞌa ja benëꞌ, dechanꞌ ca una Diuzi.
44026023	Niaꞌ con cabëꞌ unao xuzixtaꞌoro de que según ca mandado bë Diuzi, yedzagalao benꞌ Cristo gatinëꞌ huebannëꞌ tatula gaquëꞌ benꞌ nëro entre ja benꞌ useban Diuzi. Caora naꞌ quixogueꞌnëꞌ ja benëꞌ, chi benꞌ Israel, chi benꞌ tula, de que tabala naꞌ naquëꞌ benꞌ ute usela con nutezi benꞌ nao xnezëꞌ.
44026024	Canaꞌ una Pablo ruꞌenëꞌ diꞌidzaꞌ ta gacalenëꞌ cuinnëꞌ. Caora naꞌ unë Festo naꞌ zidzo rëbinëꞌ Pablo: ―¡Pablo, aracatondoloꞌ! Tantozi rsëdioꞌ guichi, baodyiaguiꞌ pensari quioꞌ.
44026025	Naꞌra bequëbi Pablo rëbinëꞌ lëbëꞌ: ―Quele racatondogaꞌ, señor Festo, dechanꞌ puro diꞌidzaꞌ li niaꞌ.
44026026	Dyëꞌëdi nezi rey Agripa con cabëꞌ niaꞌ. Quie lenaꞌ birdzebaꞌ iniaꞌ laonëꞌ como nacan seguro babenëꞌ cabëꞌ bë Jesús, porque quele nagachiꞌzi uda Jesús psëdinëꞌ benëꞌ.
44026027	Naꞌra una Pablo rëbinëꞌ rey Agripa: ―A ver bi ca naoꞌ. ¿Raleloꞌ con cabëꞌ una ja benꞌ udixogueꞌ xtiꞌidzaꞌ Diuzi dza naꞌla? Seguro naꞌ raleloꞌ quiejëꞌ.
44026028	Naꞌra una rey Agripa rëbinëꞌ Pablo: ―Iledaoꞌzi bihueloꞌ gan gacaꞌ benꞌ nao xneza Jesús.
44026029	Naꞌra una Pablo rëbinëꞌ rey naꞌ: ―Chi ledaoꞌzi o chi taz̃era huaꞌ gan, reꞌen Diuzi utzaꞌloꞌ pensari quioꞌ inaoloꞌ xneza Jesús como ca nëꞌëdiꞌ, luëꞌ len yugulu benꞌ nitaꞌ niga rzënaga ca niaꞌ, pero sin bi nariojëꞌ caden con ca naca quiaꞌ.
44026030	Naꞌra bëꞌ beyudyi una Pablo, bezuli rey Agripa lënëꞌ Berenice lënëꞌ gobernador Festo lënëꞌ ja los demás benꞌ reꞌ naꞌ.
44026031	Yugulujëꞌ ziojëꞌ tzalaꞌla ta hueꞌjëꞌ diꞌidzaꞌ nacala ca huejëꞌ quie Pablo. Naꞌra unajëꞌ de entre lejëꞌ: ―Pues benꞌ niga, bisaqueꞌ huero mandado gatinëꞌ, ni siquiera udzeꞌronëꞌ luꞌu dyiguiba, porque bibi tamala bënëꞌ. ―Canaꞌ unajëꞌ entre lejëꞌ.
44026032	Naꞌra una rey Agripa rëbinëꞌ Festo: ―Huazaqueꞌ usanronëꞌ chanꞌ cuinnëꞌ biunabëꞌ tzionëꞌ gaca justicia quienëꞌ lao rey César. Quie lenaꞌ bisaqueꞌ usanronëꞌ. ―Canaꞌ una rey Agripa rëbinëꞌ Festo naꞌ.
44027001	Naꞌra psaqueꞌjëꞌ iseꞌelaꞌjëꞌ Pablo ciudad Roma. Lëzi nëꞌëdiꞌ, Lucas, uzaꞌliaꞌnëꞌ ciudad naꞌ. Naꞌra psedyinjëꞌ Pablo len ja los demás benꞌ preso lao naꞌa tu capitán, benꞌ lao Julio. Naquëꞌ xanꞌ tu cueꞌ soldado, benꞌ rue mandado quie rey César.
44027002	Uyuꞌundoꞌ tu barco quie ciudad Adrimitio. Cati banacate barco naꞌ puesto yezaꞌn tziona ja yedyi ga nebaba Asia, caora naꞌ uyuꞌurë itu benꞌ lao Aristarco len nëtoꞌ luꞌu barco naꞌ. Naquëꞌ benꞌ ciudad Tesalónica ga nebaba Macedonia.
44027003	Naꞌra beteyu dza tula bdyinndoꞌ ciudad Sidón. Biz̃i Julio naꞌ bënëꞌ huen quie Pablo, bëꞌnëꞌ lëbëꞌ lato tzionëꞌ tzeyubinëꞌ ga zu ja amigo quienëꞌ.
44027004	Naꞌ guca chopa tzona dza uzaꞌndoꞌ ciudad Sidón yuꞌundoꞌ luꞌu barco naꞌ ziondoꞌ tzalaꞌ isla Chipre. Caora naꞌ rda tu be bedunꞌ fuerte bzaꞌagan barco de modo que bisaqueꞌ saꞌn lao nisa naꞌ. Quie lenaꞌ udendoꞌ zaquëꞌ yegaꞌla cuëta isla naꞌ ga biruen be bedunꞌ.
44027005	Canaꞌ bedendoꞌ ga nebaba Cilicia len ga nebaba Panfilia bdyinndoꞌ ciudad Mira ga nebaba Licia.
44027006	Pues ciudad Mira naꞌ yexaca capitán naꞌ tu barco uzaꞌn ciudad Alejandría. Lëbarco naꞌ banacaten puesto ta tziona ga nebaba Italia. Caora naꞌ bë capitán naꞌ mandado tzuꞌundoꞌ luꞌu barco tacuenda naꞌ tziozindoꞌ mazara.
44027007	Naꞌra du chopa tzona dza biuz̃aqueꞌ saꞌ barco taria danꞌ bzaꞌaga be bedunꞌ barco. Quie lenaꞌ canezi bedyinndoꞌ ciudad Gnido. Lëscanꞌ como nerda be bedunꞌ ganꞌ ziondoꞌ ruzaꞌagan barco, canezi uzaꞌ barco ta bdyinndoꞌ itzalaꞌ isla Creta ga reꞌ ciudad Salmón. Pero tu udezindoꞌ naꞌ, uyëchondoꞌ ga reꞌ isla naꞌ, ga birda be uzaꞌagan barco.
44027008	Pero lëscanꞌ canezi uz̃aqueꞌ bdyinndoꞌ ga laona Buenos Puertos. Nacan gaꞌalaꞌ para ciudad Lasea.
44027009	Pues como taz̃e udzëndoꞌ, baruen z̃udyi danꞌ rdandoꞌ lao nisa, porque babeziꞌ tiempo quie be bedunꞌ fuerte gula.
44027010	Quie lenaꞌ una Pablo rëbinëꞌ ja benꞌ nitaꞌ naꞌ: ―Señores, z̃udyi gula nacan chi tziolëziro barco lao nisa ni, porque huaca cuiaguiꞌ barco lente yuaꞌ quien lao nisa ni. Lëzi ruen z̃udyi udyiaguiꞌro cuinro. ―Canaꞌ una Pablo gudyinëꞌ lejëꞌ.
44027011	Pero capitán naꞌ, bibënëꞌ casa quie Pablo denꞌ gulenëꞌ diꞌidzaꞌ unë xanꞌ barco len diꞌidzaꞌ unë ja benꞌ rusaꞌ len.
44027012	Pero como Buenos Puertos binacan dyaꞌa para cuezandoꞌ te tiempo quie be bedunꞌ, yugulujëꞌ guꞌunjëꞌ yezaꞌndoꞌ ganꞌ naꞌ, porque guꞌunjëꞌ idyinndoꞌ ciudad Fenice. Naca Fenice ciudad ga nebaba isla Chipre birdacazi be bedunꞌ fuerte.
44027013	Naꞌra uzulao rda be, pero cala be bedunꞌ, be baꞌazi naꞌ zaꞌ be zacaꞌ surla. Pues quie lenaꞌ guquejëꞌ huazaqueꞌ tziojëꞌ mazara. Caora naꞌ uzaꞌndoꞌ ziondoꞌ, pero bedendoꞌ gaꞌalaꞌ ruꞌa isla Creta.
44027014	Pero zabezaꞌndoꞌ caora uzulao rda tu be bedunꞌ fuerte gula ta zaꞌ zacaꞌ noreste ga reꞌ isla Creta. Bzaꞌagan barco de modo que biuz̃aqueꞌ saꞌ barco lao nisa.
44027015	Quie lenaꞌ reꞌen ca reꞌennan, bebiꞌlëndoꞌ barco ganꞌ ziondoꞌ naꞌ, porque be bedunꞌ naꞌ psebiꞌina len.
44027016	Naꞌra bedendoꞌ xcuꞌudzu tu isla daoꞌ laona Clauda ga birda be bedunꞌ. Pero zëdi gula gucan bapcuëndoꞌ tu barco daoꞌ ta zaꞌ lao nisa ralaꞌ barco z̃e len.
44027017	Lëscanꞌ bapquiondoꞌ riata duz̃e barco z̃e naꞌ tacuenda gacalen len biyeton luꞌu nisa. Pero como rdzebijëꞌ idyin barco ga naca puro yoz̃o, ga laona yoz̃o sirte, naꞌ rdzebijëꞌ gueto barco luꞌu yoz̃o naꞌ, quie lenaꞌ pquinujëꞌ laꞌariꞌ z̃e ta rusaꞌ barco. Bëjëꞌ canaꞌ tacuenda naꞌ biidyin barco ga reꞌ yoz̃o naꞌ, denꞌ bdyiga be len zion ga tula.
44027018	Naꞌra beteyu dza tula nerda be bedunꞌ fuerte gula. Quie lenaꞌ uzulaojëꞌ ruꞌunjëꞌ yuaꞌ nuꞌa barco luꞌu nisa.
44027019	Pues biz̃i naꞌ, dza uyune nerdacazi be bedunꞌ naꞌ, birbezan. Quie lenaꞌ uruꞌundoꞌ bicala ta nuꞌa barco luꞌu nisa tacuenda gaca barco dzaꞌ biyeton luꞌu nisa.
44027020	Zidza guca biblëꞌëndoꞌ ni tu bélo dyia guibá. Pues ni obidza biblëꞌëndoꞌ tantozi ureꞌ beo ben yusiuꞌ. Quie lenaꞌ guquendoꞌ de que huaticazindoꞌ luꞌu nisa.
44027021	Como azio zidza binegaondoꞌ, caora naꞌ uzuli Pablo unëꞌ gudyinëꞌ nëtoꞌ: ―Señores, como bigulele cabëꞌ uniaꞌ dza naꞌ, biguꞌunle yegaꞌnro isla Creta, quie lennaꞌ raca tamala quiero niga aoniti yuaꞌ nuꞌa barco.
44027022	Pero naꞌa bidëbile, porque baꞌalaꞌcazi huabiaguiꞌ barco, raꞌo naꞌ bigatiro.
44027023	Pues nacaꞌ benꞌ quie Diuzi. Yugu dza rionlaꞌadyaꞌ lëbëꞌ. Naꞌra nedzeꞌ useꞌelaꞌ Diuzi tu ángel quienëꞌ detilalaonëꞌ nëꞌëdiꞌ.
44027024	Naꞌ unëꞌ gudyinëꞌ nëꞌëdiꞌ: “Bidzeboꞌ, Pablo, porque tanun quie Diuzi naꞌ tzesëloꞌ lao rey César. Quie lenaꞌ bigati ni tu benꞌ zaꞌlë luëꞌ luꞌu barco.” Pues canaꞌ una ángel rëbinëꞌ nëꞌëdiꞌ.
44027025	Naꞌ niaꞌ leꞌe bidzebile, porque nacan seguro uzu Diuzi diꞌidzaꞌ quienëꞌ con cabëꞌ unanëꞌ nëꞌëdiꞌ.
44027026	Pero decazide idyinro tu isla ga ilaro. ―Pues canaꞌ una Pablo rëbinëꞌ lejëꞌ.
44027027	Pero canaꞌzi guca quie barco. Bdyiga be len hasta guca chidaꞌ dza bdyinndoꞌ ga reꞌ tu nisadaoꞌ laona Adria. Pues du gatzo yëla gucabëꞌ benꞌ rapa barco de que baredyinndoꞌ ruꞌa yu bidyi.
44027028	Naꞌra caora brixijëꞌ yelaꞌ zituꞌ quie nisa, gucan galobechi xopa metro. Pues itu chiꞌ brixijëꞌ tatula, gucan galobegadyi metro.
44027029	Naꞌra como bdzebijëꞌ idyinjëꞌ ga reꞌ ja yo yela cuiaguiꞌ barco, quie lenaꞌ ziojëꞌ z̃bam barco pchizajëꞌ tapa guíba ziꞌi pquiojëꞌ riata zion luꞌu nisa tacuenda cueꞌ barco tuzi lugar. Naꞌra du rdëbitzeguejëꞌ ulezajëꞌ tzeniꞌ.
44027030	Pero ja benꞌ rapa barco guꞌunjëꞌ tziojëꞌ huez̃uno. Quie lenaꞌ uzulaojëꞌ rchizajëꞌ barco daoꞌ lao nisa, dechanꞌ uz̃iꞌjëꞌ yëꞌ unajëꞌ: ―Nëtoꞌ ichizandoꞌ ja guíba ziꞌi tacuenda cueꞌ barco dyëꞌëdi birudyiga be len.
44027031	Biz̃i udixogueꞌ Pablo capitán naꞌ lente ja los demás soldados con cabëꞌ rue benꞌ rapa barco unëꞌ rëbinëꞌ lejëꞌ: ―Chi abz̃uno ja benꞌ niga luꞌu barco, bira saqueꞌ ilale. Huatile luꞌu nisa ni.
44027032	Quie lenaꞌ uchugu ja soldado riata ta nerio barco daoꞌ bguinun luꞌu nisa.
44027033	Naꞌra du bala unëyue Pablo lejëꞌ gaojëꞌ ledaoꞌ unëꞌ rëbinëꞌ lejëꞌ: ―Azio tu chidaꞌ binegaoro, canezi gusiro.
44027034	Pues naꞌ rnaban gaoro ledaoꞌ tacuenda yeziꞌro fuerza tatula. Bidzebile, porque ganu leꞌe gati, ni tule bigacale ziꞌ.
44027035	Ude beyudyi una Pablo canaꞌ, bëxonëꞌ tu yëta xtila bëꞌlënëꞌ Diuzi diꞌidzaꞌ gudyinëꞌ Diuzi diuxcaleloꞌ. Naꞌra bz̃oz̃onëꞌn uzulaohuëꞌ raonëꞌn.
44027036	Caora naꞌ uzulao yugojëꞌ raorëjëꞌ uz̃elaꞌadyiꞌjëꞌ aodaojëꞌ abelojëꞌ dyëꞌëdi.
44027037	Entre tu nëtoꞌ yuꞌu luꞌu barco, nacandoꞌ chupa gayua tzona galo chi xopa benꞌ udao yëta xtila.
44027038	Ude beyudyi udaojëꞌ abelojëꞌ, naꞌ uruꞌunjëꞌ mazara trigo luꞌu nisa ta yedzaꞌ barco.
44027039	Caora uyeniꞌ naꞌ, blëꞌë benꞌ rapa barco de que ruꞌa yu bidyi bedyinndoꞌ, denꞌ gabi bezaquejëꞌ ga parte. Pero caora blëꞌëjëꞌ reꞌ tu ca lagun ga naca puro yoz̃o, guꞌunjëꞌ udyigajëꞌ barco naꞌ.
44027040	Caora naꞌ uchugojëꞌ riata nario guíba ziꞌi tacuenda naꞌ saꞌ barco tatula. Naꞌra begaꞌn guíba ziꞌi luꞌu nisa. Lëscanꞌ uxëdyijëꞌ du ta nario ja yaga taꞌa ta rusaꞌjëꞌ barco. Lëscanꞌ pquiojëꞌ tu laꞌariꞌ z̃e sibi guicho barco naꞌ tacuenda udyiga be len idyinndoꞌ ruꞌa yu bidyi ga naca puro yoz̃o.
44027041	Pero biz̃i naꞌ ude barco ga reguꞌudiꞌ chopa benono naꞌ. Lëganꞌ naꞌ bëto barco luꞌu yoz̃o reꞌ luꞌu nisa. Naꞌ begaꞌn barco lagazi bëton luꞌu yoz̃o naꞌ. Bira uz̃aqueꞌ yerona. Como legazi bdyiga benono len, uzulao byoz̃o z̃bam barco.
44027042	Caora naꞌ guꞌun ja soldado gutijëꞌ benꞌ preso tacuenda naꞌ bisaqueꞌ uz̃unojëꞌ xubajëꞌ lao nisa.
44027043	Pero bibëꞌ capitán naꞌ lato gutijëꞌ benꞌ preso, porque bireꞌennëꞌ gutijëꞌ Pablo. Pues quie lennaꞌ bënëꞌ mandado con ja benꞌ raca rz̃uba yao ta yerojëꞌ luꞌu barco idyinjëꞌ ruꞌa yu bidyi.
44027044	Lëscanꞌ guꞌunnëꞌ yero nu benꞌ biraca z̃uba yao, pero reꞌennëꞌ xubajëꞌ nu lao pedazo yaga quie barco tacuenda idyinrëjëꞌ ruꞌa yu bidyi. Canaꞌ uz̃acandoꞌ bëndoꞌ gan berondoꞌ luꞌu barco ulandoꞌ bedyinndoꞌ ruꞌa yu bidyi.
44028001	Naꞌra bëꞌ ulandoꞌ bedyindoꞌ ruꞌa isla, bedzelendoꞌ ja benꞌ nitaꞌ isla. Biz̃i naꞌ unajëꞌ nëtoꞌ de que isla naꞌ laona Malta.
44028002	Caora naꞌ beyëchiꞌlaꞌadyiꞌjëꞌ nëtoꞌ, ulëchijëꞌ tu guiꞌ z̃e unajëꞌ netoꞌ ta cueꞌndoꞌ ruꞌa guiꞌ tacuenda yedzeꞌendoꞌ, porque binecueza nisa yo naꞌ beyagandoꞌ.
44028003	Naꞌra yexiꞌ Pablo ledaoꞌ huaga bidyi ta udyianëꞌn lao guiꞌ. Caora zënëꞌ rudyianëꞌ huaga naꞌ, bero tu bëla snia luꞌu huaga. Bz̃unobaꞌ danꞌ rdzebibaꞌ gatibaꞌ luꞌu guiꞌ. Caora naꞌ udiꞌidyibaꞌ naꞌa Pablo udiꞌinrabaꞌn biguꞌumbaꞌ usambaꞌ nëꞌë.
44028004	Caora blëꞌë ja benꞌ nitaꞌ naꞌ cabëꞌ guca quie Pablo, naꞌra unajëꞌ rëbijëꞌ laguedyijëꞌ: ―Seguro naꞌ, benꞌ ni bëtiëꞌ benëꞌ, porque baꞌalaꞌcazi bigutinëꞌ luꞌu nisa ulanëꞌ, reꞌencazi Diuzi gatinëꞌ.
44028005	Pero psisi Pablo lëbaꞌ bguinobaꞌ luꞌu guiꞌ. Gabi guca quienëꞌ.
44028006	Pues ja benꞌ nitaꞌ naꞌ begaꞌnjëꞌ rbezajëꞌ tzuꞌu nëꞌë gui iguꞌunnëꞌ layu gatinëꞌ. Pero cati ude tiempo blëꞌëjëꞌ gabi guca quienëꞌ, naꞌra ptzaꞌjëꞌ pensari quiejëꞌ najëꞌ naca Pablo tu diuzi.
44028007	Naꞌra ga bdyinndoꞌ nacan gaꞌalaꞌ ga de layu quie tu benꞌ lao Publio. Naquëꞌ benꞌ rnabëꞌ quie benꞌ nitaꞌ isla Malta. guz̃inëꞌ nëtoꞌ sulëndoꞌ lëbëꞌ lidyinëꞌ. Lao tzona dza uzundoꞌ lidyinëꞌ con ta bdzioguendoꞌ bëꞌnëꞌn.
44028008	Naꞌ guca dza naꞌ de xuzi Publio lao belaga danꞌ raca z̃hueꞌnëꞌ. Uyuꞌunëꞌ tala, guquëꞌ pquiecoꞌ. Biz̃i uyo Pablo yeyubinëꞌ lëbëꞌ bdaꞌnëꞌ nëꞌë lëꞌënëꞌ beyacanëꞌ.
44028009	Biz̃i ja benꞌ nitaꞌ isla naꞌ, benꞌ raca z̃hueꞌ, caora unezijëꞌ cabëꞌ guca quie xuzi Publio, naꞌra blaꞌjëꞌ ganꞌ nitaꞌndoꞌ beyue Pablo lejëꞌ.
44028010	Quie lenaꞌ legazi bedaohuejëꞌ uzulëndoꞌ lejëꞌ. Lëzi caora bdyin hora ta yezaꞌndoꞌ, bidajëꞌ dehuaꞌajëꞌ con ta rdzioguendoꞌ.
44028011	Bëꞌ baode tzona biuꞌ, bedzelendoꞌ tu barco ta uzaꞌ ciudad Alejandría. Bazio tzona biuꞌ begaꞌnnan isla Malta tu ude biuꞌ zaga. Guicho barco naꞌ daꞌ chopa ídolo. Tuna laona Cástor, naꞌ ituna laona Pólux. Caora naꞌ uyuꞌundoꞌ luꞌu barco naꞌ bezaꞌndoꞌ isla Malta
44028012	bdyinndoꞌ ciudad Siracusa ga begaꞌnndoꞌ tzona dza.
44028013	Naꞌ uyuꞌundoꞌ luꞌu barco tatula uzaꞌndoꞌ naꞌ bedendoꞌ ruꞌa yu bidyi hasta bdyinndoꞌ ciudad Regio. Beteyu dza tula, uzulao rda tu be bedunꞌ ta zaꞌ zacaꞌ sur. Quie lenaꞌ uzaꞌndoꞌ ziondoꞌ, pero chopa dzazi guca bdyinndoꞌ ciudad Puteoli. Naꞌra ciudad Puteoli berondoꞌ luꞌu barco.
44028014	Lëyedyi naꞌ bedilandoꞌ chopa tzona benꞌ nao xneza Jesús. guz̃ijëꞌ nëtoꞌ ta yegaꞌnlëndoꞌ lejëꞌ tu xman. Ude beyudyi naꞌ, uzaꞌndoꞌ niꞌandoꞌ ziondoꞌ ciudad Roma.
44028015	Naꞌra ciudad Roma nitaꞌ ja bichiro benꞌ nao xneza Jesús. Caora bejëꞌ baziondoꞌ quiejëꞌ, bidajëꞌ delezajëꞌ nëtoꞌ tu neza. Balajëꞌ bidajëꞌ hasta ga laona Foro de Apio, ibalajëꞌ bidajëꞌ hasta ga laona Tres Tabernas. Cati blëꞌë Pablo bazëjëꞌ rbezajëꞌ idyinnëꞌ, lega bedaohuenëꞌ gudyinëꞌ Diuzi diuxcaleloꞌ.
44028016	Naꞌra caora bdyinndoꞌ ciudad Roma, psedyin capitán ja benꞌ preso lao xanꞌ benꞌ rapa preso, pero bëꞌnëꞌ Pablo lato ga sunëꞌ aparte conlë tu soldado, benꞌ gapa lëbëꞌ.
44028017	Baguca tzona dza, guz̃i Pablo ja benꞌ rnabëꞌ quie benꞌ Israel nitaꞌ ciudad Roma. Naꞌra cati babedupajëꞌ unëꞌ gudyinëꞌ lejëꞌ: ―Bichaꞌ, reꞌendaꞌ iniaꞌ leꞌe bibi tamala biaꞌ contra laguedyiro benꞌ Israel. Lëscanꞌ quele psanlaꞌadyaꞌ costumbre quie xuzixtaꞌoro. Baꞌalaꞌcazi bibi tamala biaꞌ, bëjëꞌ nëꞌëdiꞌ preso ciudad Jerusalén psedyinjëꞌ nëꞌëdiꞌ lao benꞌ rnabëꞌ quie benꞌ romano.
44028018	Naꞌra ude beyudyi pquëpi ja benꞌ rnabëꞌ nëꞌëdiꞌ, guꞌunjëꞌ yerogaꞌ libre, porque gabi dulaꞌ xquia quiaꞌ de huejëꞌ mandado gatiaꞌ.
44028019	Pero como ja benꞌ Israel biguꞌunjëꞌ yerogaꞌ libre, unabaꞌ gaca justicia quiaꞌ lao rey César. Pues quele reꞌendaꞌ gaohuaꞌ ja benꞌ yedyi quiaꞌ xquia, pero tuz ca reꞌendaꞌ, reꞌendaꞌ gaca justicia.
44028020	Caora naꞌ baguz̃aꞌ leꞌe, porque reꞌendaꞌ deyubile nëꞌëdiꞌ ta hueꞌliaꞌ leꞌe diꞌidzaꞌ. Pues nun quie rbezaꞌ idyin dza useban Diuzi yugu benꞌ huati, laga ca rbezale leꞌe len ja los demás benꞌ Israel, lenaꞌ pquiojëꞌ nëꞌëdiꞌ con caden. ―Canaꞌ una Pablo gudyinëꞌ lejëꞌ.
44028021	Naꞌra unajëꞌ rëbijëꞌ Pablo: ―Binelaꞌ guichi quie benꞌ nitaꞌ ciudad Jerusalén. Binenajëꞌ nëtoꞌ quie asunto quioꞌ. Lëscanꞌ nu bichiro benꞌ Israel, benꞌ uzaꞌ naꞌ blaꞌ niga, quele najëꞌ nacoꞌ benꞌ mala.
44028022	Naꞌra reꞌenndoꞌ cuinzoꞌ yëboꞌ nëtoꞌ con cabëꞌ naca pensari quioꞌ, porque duz̃e parte rnajëꞌ contra pensari netzaꞌ quioꞌ. ―Canaꞌ unajëꞌ gudyijëꞌ Pablo.
44028023	Canaꞌ guca bzujëꞌ tu dza naꞌ bdyin ja benꞌ zë z̃an yuꞌu ganꞌ zu Pablo naꞌ. Caora bdyin ja benëꞌ naꞌ, uzulaonëꞌ rguixogueꞌnëꞌ lejëꞌ con cabëꞌ naca Diuzi benꞌ rnabëꞌra lao yugulute. Canaꞌ zila hasta zadzëꞌ udixogueꞌnëꞌ lejëꞌ con cabëꞌ rna diꞌidzaꞌ bzu Moisés len ja los demás benꞌ profeta lëꞌë guichi tacuenda inaojëꞌ xneza Jesús.
44028024	Biz̃i naꞌ ca diꞌidzaꞌ gudyi Pablo lejëꞌ, balajëꞌ bzënagajëꞌ gulejëꞌ, pero ibalajëꞌ bigulecazijëꞌ con cabëꞌ unëꞌ gudyinëꞌ lëjëꞌ.
44028025	Naꞌra como binagaꞌnjëꞌ de acuerdo entre lejëꞌ, uzulaojëꞌ redzatzajëꞌ. Naꞌra una Pablo gudyinëꞌ lejëꞌ: ―Bigalaꞌadyiꞌle diꞌidzaꞌ li unë Bichi Be quie Diuzi dza naꞌte caora useꞌelëꞌ xuzixtaꞌoro Isaías rëbinëꞌ lëbëꞌ cani:
44028026	Uyo yeguëdyi benꞌ Israel con cabëꞌ una Diuzi porque unëꞌ de que: Baꞌalaꞌcazi iseꞌelaꞌ nu benꞌ quixogueꞌ lejëꞌ con cabëꞌ rna xtiꞌidzaꞌ, bihue quiejëꞌn. Baꞌalaꞌcazi ilëꞌëjëꞌ dyëꞌëdi cabëꞌ naca xnezaꞌ, bitzuꞌujëꞌ pensari inaojëꞌn.
44028027	Benꞌ zidi gula nacajëꞌ. Bireꞌenjëꞌ yejëꞌ con cabëꞌ rna xtiꞌidzaꞌ. Bireꞌenjëꞌ inezijëꞌ cabëꞌ naca xnezaꞌ. Bireꞌenjëꞌ utzaꞌjëꞌ pensari quiejëꞌ tzuꞌujëꞌ pensari quiaꞌ ta bira inao dulaꞌ xquia quiejëꞌ lejëꞌ. Canaꞌ una Bichi Be quie Diuzi dza naꞌte.
44028028	Naꞌra nernë Pablo rëbinëꞌ lëjëꞌ: ―Ulezëcara nagale dyëꞌëdi, porque ni rniaꞌ leꞌe de que abdyin dza iseꞌelaꞌ Diuzi benꞌ quixogueꞌ con cabëꞌ rna xtiꞌidzëꞌ de entre benꞌ binaca benꞌ Israel tacuenda ute uselanëꞌ lejëꞌ idyinjëꞌ guibá ga zu Diuzi. Lejëꞌ sí, reꞌencazijëꞌ yejëꞌ con cabëꞌ rna xtiꞌidzaꞌ Diuzi. ―Canaꞌ una Pablo gudyinëꞌ lejëꞌ.
44028029	Naꞌra danꞌ unanëꞌ canaꞌ, legazi uzulaojëꞌ ruejëꞌ huenë de entre lejëꞌ bedzatzajëꞌ zeyojëꞌ.
44028030	Biz̃i Pablo naꞌ uzunëꞌ ichopa iza ciudad Roma rguiz̃onëꞌ quie yuꞌu ga zunëꞌ lao xaꞌnnan. Redaohuenëꞌ nutezi benꞌ rio rayubi lëbëꞌ.
44028031	Bëꞌjëꞌ lato rguixogueꞌnëꞌ benëꞌ naca Diuzi benꞌ rnabëꞌ lao yugolute. Lëscanꞌ bëꞌjëꞌ lato rguixogueꞌnëꞌ benëꞌ con cabëꞌ rna xtiꞌidzaꞌ Señor quiero Jesucristo. Nunu bë lëbëꞌ zëdi. Pues canaꞌ uz̃aca Pablo dza naꞌte. Amén.
45001001	Në'ëdi', Pablo, naca' ben' zulao xa'nro Jesucristo. Ulio Diuzi bdë'në' në'ëdi' apóstol quienë' ta tzetixogui'a ja benë' di'idza' la'iya quienë'.
45001002	Azio zë iza bë Diuzi ca unanë' huenë' con cabë' rna di'idza' la'iya quienë'. Quie lena' bënë' mandado bzu ja ben' naca profeta quienë' xti'idzë' lë'ë guichi.
45001003	Lëdi'idza' na' rguixogue'n quie xa'nro Jesucristo, z̃i'i Diuzi. Na'ra con cabë' gologuë' guquë' be'mbyu, cana' naquë' z̃i'i suba rey David.
45001004	Pero con cabë' gutië' bebannë' tatula, lena' bzioñe'e Bichi Be quie Diuzi ra'o de que naca Jesucristo z̃i'i Diuzi, ben' de yela' rnabë' quie.
45001005	Nun quie Jesucristo bë Diuzi tu cule z̃e quiendo', use'elë' nëto' tzetixogue'ndo' xti'idzë' cuenda inita' ben' inao xneza Jesús duz̃e yedyi layu huejë' Jesucristo ben' z̃e.
45001006	Lëscan' le'e, ulio Diuzi le'e gacale ben' nao xneza Jesús.
45001007	Lena' use'ela' guichi ni lao le'e ben' nita' ciudad Roma nun quie nedyë'ë Diuzi le'e, ulionë' le'e gacale ben' la'iya quienë'. Rulidza' Xuziro Diuzi len xa'nro Jesucristo ta huela'iyajë' le'e, cuëchijë' chizi lu'u guichi laxta'ole.
45001008	Tanëro re'enda' inia' le'e de que lao Jesucristo rulidza' Diuzi yëpa'në' diuxcalelo' por lao le'e, como dan' yugulu ben' nita' lao yedyi layu arnëjë' ca tadya'a ruele, rue quiele quie Diuzi.
45001009	Du guicho du la'adya' rua' ca mandado rue Diuzi në'ëdi', rguixogui'a ja benë' cabë' naca quie z̃i'inë'. Naca Diuzi testigo de que yugu dza reza'la'adya' le'e rulidza' Diuzi ta gacalënë' le'e.
45001010	Yugu dzacazi rulidza' Diuzi chi rapë' gusto ta guida' ideyuba' le'e.
45001011	Cana' re'enda' idena'a le'e ta idesëdira' le'e ta tzioñe'ele mazara ca naca pensari quie Diuzi cuenda huera quiele xti'idza' Diuzi.
45001012	Cana' re'enda' cuenda uxela'adya' le'e, hue quiele xti'idza' Diuzi, lëscan' cuenda uxela'adyi'le në'ëdi', hue quia' xti'idza' Diuzi ca naca quiero rzudyi'ilëro Diuzi.
45001013	Bicha', re'enda' inezile lega raca' pensari guida' ideyuba' le'e pero birzaque'da'. Re'enda' guida' ta gacalia' le'e inaorale mazara xneza Diuzi cabë' bia' gucalia' ja ben' tula, ben' nita' yedyi tula.
45001014	Lega de compromiso quia' quixogui'a yugulu benë' xti'idza' Diuzi, la'acazi ben' nita' lao ciudad z̃e, la'acazi ben' nita' lao yedyi dao', la'acazi ben' rioñe'e, la'acazi ben' birioñe'e.
45001015	Por tu parte quia', zucaza' dispuesto guida' laole ciudad Roma idetixogui'a le'e di'idza' la'iya quie Diuzi.
45001016	Biredue'da' quixogui'a ja benë' di'idza' la'iya quie Diuzi, como dan' napan fuerza valor quienë' ta ute uselanë' nutezi ben' hue quie xti'idzë' gata' yela' neban quienë' tuzioli. Tabelaora na' te ila ja ben' Israel, pero lëscan' nacan belao te ila ja ben' tula, ben' binaca ben' Israel.
45001017	Rguixogue' di'idza' la'iya quie Diuzi ra'o cabë' re'ennë' sudyi'ilëro lëbë' ta ilë'ënë' ra'o ben' laxta'o yëri. Tuzi ta huero sudyi'ilëro lëbë', cana' ilë'ënë' ra'o ben' laxta'o yëri. Lena' rguixogue'n lë'ë guichi la'iya quie Diuzi cani: ‘‘Nu ben' ilë'ë Diuzi ben' laxta'o yëri, hue' Diuzi lëbë' yela' neban tuzioli nun quie dan' rzudyi'ilënë' lëbë'.’’
45001018	Na' zu Diuzi guibá huenë' castigo quie yugulu ben' mala, ben' rue ta biraxenë'. Yela' ben' mala quiejë' biruejë' lato tzu'ujë' pensari quie Diuzi ta inezijë' ta naca tali quie Diuzi.
45001019	Dyë'ëdi nezijë' zu Diuzi guibá, como dan' cuin Diuzi blu'enë' lejë' zunë' guibá rlë'ëjë' ta bzalonë' ulëchinë' lao yedyi layu.
45001020	Rulu'ecazin zu Diuzi guibá la'acazi bisaque' ilë'ëronë', porque huazaque' ilë'ëro ta ulëchinë' lao yedyi layu. Desde dza bzalo Diuzi yedyi layu, bablu'en zucazi Diuzi guibá, de yela' rnabë' quienë' tuzioli. Quie lenna' bisaque' ina ja benë' binezijë' chi zu Diuzi guibá.
45001021	Ba'ala'cazi nezijë' zu Diuzi guibá, birapala'një' lëbë', nica rëbijë' lëbë' diuxcalelo', pero yu'ujë' pensari mala, pensari bibizaca'n. Naca laxta'ojë' laxta'o yaladyi', rdayaquë' lao lato lao chula.
45001022	Ba'ala'cazi najë' nacajë' ben' rioñe'e, dechan' birioñe'ejë'.
45001023	Lao laza rionla'adyi'jë' Diuzi, ben' zu tuzioli, rionla'adyi'jë' yaga ta pcha'a ja benë', bëjë' forma quie benë' ta bizu tuzioli. Hasta rionla'adyi'jë' yaga pcha'a ja benë', bëjë' forma quie nu bguini, nu bëla, nu bia zu tapa ni'e.
45001024	Quie lenna' apsanla'adyi' Diuzi lejë' ta ruejë' tamala ca raxejë'. Quie lenna' ruelëjë' laguedyijë' ta naca stu' sla'na.
45001025	Cana' raca quiejë', como dan' birue quiejë' xti'idza' Diuzi. Quie lenna' apsanla'adyi' Diuzi lëjë' danꞌ rue quiejë' ta binaca tali. Cala Diuzi rionla'adyi'jë'. Lao laza Diuzi, rionla'adyi'jë' ta bzalo Diuzi ulëchinë' lao yedyi layu. Birionla'adyi'jë' tuzi Diuzi, ben' reya'ala' tzionla'adyi'jë' tuzioli. Amén.
45001026	Quie lenna' apsanla'adyi' Diuzi lejë' ta ruejë' ta naca stu' sla'na quiejë'. Hasta nigula quiejë' bira re'enjë' gasilëjë' be'mbyu quiejë'. Bare'enjë' gasilëjë' laguedyi nigulajë' ta huelëjë' laguedyi nigulajë' ta naca stu' sla'na.
45001027	Lëscan' ca raca quie ja nigula quiejë', cana' racarë quie ja be'mbyu. Bira re'enjë' gasilëjë' nigula quiejë'. Barza'la'adyi'jë' gasilëjë' laguedyi byujë' ta huelëjë' laguedyi byujë' ta naca stu' sla'na. Tanun quie danꞌ ruejë' cana', racajë' castigo rbiagui'neza cuerpo quiejë'.
45001028	Como bire'enjë' huebë'jë' Diuzi, lena' apsanla'adyi' Diuzi lejë' ta yu'ujë' pensari bayatza ruejë' ta naca stu' sla'na.
45001029	Lega raxejë' huejë' tabayatza. Rutila rutzagajë' con nutezi nigula, rguilojë' ga huejë' tamala, rzala'adyi'jë' dumi, re'enjë' gaca tamala quie laguedyijë', racaz̃ë'jë', rutijë' benë', rguilojë' dila, rzi'jë' yë', rlë'ëjë' laguedyijë' ben' mala, ru'ejë' di'idza' biz̃u.
45001030	Rnëjë' contra nutezi benë', barnaya'jë' Diuzi, birapajë' respeto ja benë', ruejë' cuinjë' ben' z̃e, rguilojë' ruejë' tamala, biralejë' quie xuzi z̃na'jë'.
45001031	Birioñe'ejë' biruzujë' di'idza', binedyë'ëjë' familia quiejë', birzi'z̃ejë' quie benë', bireyëchi'la'adyi'jë' benë'.
45001032	Ba'ala'cazi nezijë' cabë' nachuguli Diuzi quiejë' huenë' castigo quiejë' tziojë' lao gui' gabila, nenaojë' neruejë' pensari mala quiejë', redaohuejë' re'enjë' hue ja ben' tula cabë' ruejë'.
45002001	Quie lena' bide bihuele ta huele defender cuinle lao Diuzi, nuti'tezi nacale, chi rnale rue laguedyile tamala, na' le'e tu lëbizi ziole ruele cabë' tamala rnale rue laguedyile. Conlë di'idza' rero lu'u ru'ale rulu'en lëscan' le'e nacale ben' mala.
45002002	Neziro ta naca tali rchuguli Diuzi huenë' castigo nu ben' rue tamala.
45002003	Le'e rnaꞌle rue laguedyile tamala, na' lëbizi ziole ruele tamala, ¿raquele bihue Diuzi le'e castigo?
45002004	¿Quele aoquixile binezile ga huen dyin yela' ben' huen quie Diuzi? ¿Quele binezile rue Diuzi tahuen quiele rbezë' yetza'le pensari quiele inaole xnezë'?
45002005	Pero ben' yaladyi' nacale, bire'enle yetza'le pensari quiele. Quie lenna' huata' castigo huala quiele dza hue Diuzi juicio. Huachugulinë' ta tzu'u ni'a xnezi quiele.
45002006	Huaguiz̃unë' quie quiero según ca bëro.
45002007	Hue'në' yela' neban tuzioli ja ben' biyeyati hue tahuen yugu dza, ja ben' re'en gata' yela' bala'ana quiejë' lao Diuzi, ja ben' rbeza gata' quiejë' ta biyeyudyi yedu.
45002008	Pero huadza' Diuzi huenë' castigo ja ben' bire'en uzu di'idza' quienë', ja ben' bire'en inao neza li quienë', ja ben' re'en inao neza mala.
45002009	Yugulu ben' rue tamala yedzagalaojë', huata' tazëdi gula quiejë'. Chi ben' Israel yedzagalaorajë', pero chi ben' tula, lëscan' yedzagalaojë'.
45002010	Pero yugulu ben' rue tahuen, hue Diuzi lejë' ben' z̃e, cuëchinë' chizi laxta'ojë'. Chi ben' Israel hueranë' lëjë' ben' z̃era, pero chi ben' tula, lëscan' huenë' lejë' ben' z̃e.
45002011	Cana' hue Diuzi, porque birue Diuzi natza'la quie ja benë', tuzi cazi ca ruenë'.
45002012	Pues yugulu ben' rue xquia, pero binezijë' con cabë' rna lë'ë guichi ley na' pca'n Diuzi lao na'a Moisés, huachuguli Diuzi lëjë', pero bihue Diuzi cuenda con cabë' rna lë'ë guichi ley na'. Lëscan' ja ben' rue xquia nezijë' con cabë' rna lë'ë guichi ley na', huachuguli Diuzi quiejë' huenë' cuenda con cabë' rna lë'ë guichi ley na'.
45002013	Birlë'ë Diuzi ben' laxta'o yëri ben' ruzënagazi con cabë' rna lë'ë guichi ley na', na' biruzunë' di'idza' con cabë' rnan. Rlë'ë Diuzi ben' laxta'o yëri ben' ruzënaga con cabë' rna lë'ë guichi ley na', na' ruzunë' di'idza' con cabë' nan.
45002014	Na'ra quie ja ben' binaca ben' Israel, cati ruzujë' di'idza' con cabë' rnan lao guichi ley na', la'acazi binezijë' chi de guichi ley pca'n Diuzi lao na'a Moisés, lena' rulu'en naca pensari quiejë' conforme con cabë' rnan lë'ë guichi ley na'.
45002015	Pues nun quie naojë' neza dya'a, lena' rulu'en yu'ujë' pensari con cabë' rnan lë'ë guichi ley quie Diuzi. Ca naca pensari yu'ujë', lena' rulu'en quiejë' nezcazijë' ca re'en Diuzi huejë'. Cuincazi pensari quiejë' yu'ujë' rchugulina quiejë' chi ruejë' tahuen, chi ruejë' tamala.
45002016	Dza hue Diuzi juicio huachugulinë' con cabë' bë ja ben' raque nagachi'zi bëjë' bin' bëjë'. Lao na'a Diuzi huachuguli Jesucristo ja benë' conforme con cabë' rna di'idza' la'iya quienë'. Lëdi'idza' na' rguixogui'a ja benë'.
45002017	Pero le'e rnale nacale ben' Israel. Raquele huezi' Diuzi le'e nun quie naole guichi ley pca'n Diuzi lao na'a Moisés. Ruele dzalo rnale nacale ben' quie Diuzi.
45002018	Nezile ca re'en Diuzi hue ja benë'. Lëscan' rsëdile con cabë' rna lë'ë guichi ley quie Diuzi ta inezile bi huele huele tadya'a.
45002019	Raquele rioñe'ele, bidzebile uzioñe'ele ben' birioñe'e. Raquele dyin quiele uzioñe'ele ben' rda lao lato lao chula.
45002020	Raquele inezile usëdile ja ben' birioñe'e. Raquele inezile ulu'ele ja ben' binenezi con cabë' rna lë'ë guichi ley pca'n Diuzi lao na'a Moisés ga rguixogue'n quie yela' rioñe'e len yela' li quie Diuzi.
45002021	Chi le'e rusëdile ben' tula, ¿bixquien' birusëdile cuinle? Chi le'e yëbile benë' bireya'ala' cuanle quie benë', ¿bixquien' rbanle quie benë'?
45002022	Chi le'e yëbile benë' bireya'ala' utilale nigula tula, ¿bixquien' rutilale nigula tula? Chi le'e ratzale ilë'ële ja ídolo, ¿bixquien' ru'ule lu'u idao' ga dyia ja ídolo rbanle ta zaca' ta yu'u dumi quiejan?
45002023	Ruele dzalo rnale tadya'a naca guichi ley pca'n Diuzi lao na'a Moisés, pero rutitule Diuzi biruzule di'idza' cabë' di'idza' rnën lë'ë guichi ley na'.
45002024	Quie lenna' rna lë'ë guichi ley na' cani: ‘‘Ja ben' binaca ben' Israel, rnëbiz̃ojë' quie Diuzi, pero dula' quiele rnajë' cana'.’’
45002025	Talicazi de ga huen dyin uzule tu xëdyidao' cuinle ca mandado bë Diuzi dza na', pero solamente chi hue quiele quie guichi ley pca'n Diuzi lao na'a Moisés. Porque chi bihue quiele quie guichi ley na', na' naca quiele ca quie ben' bizu xëdyidao' cuine.
45002026	Na' chi ruzu ben' bizu xëdyidao' cuine di'idza' quie guichi ley pca'n Diuzi lao na'a Moisés, na' hualë'ë Diuzi lëjë' ca quie ben' zu xëdyidao' cuine.
45002027	Pues ja ben' bizu xëdyidao' cuine, pero ruzujë' di'idza' con cabë' rna lë'ë guichi ley pca'n Diuzi lao na'a Moisés, lëjë' huachugulijë' quiele le'e, ben' biruzu di'idza' con cabë' rnan, la'acazi napale le'e guichi quie ley, la'acazi zu xëdyidao' cuinle.
45002028	Binaca dugalo ben' Israel ja ben' bë'ruezi con cabë' rna Diuzi. Lëscan' binaca dugalo ben' Israel ja ben' zu xëdyidao' cuine, pero birue quienë' xti'idza' Diuzi.
45002029	Na' naca dugalo ben' Israel ben' rue quie du guicho du la'adyi' ca na Diuzi. Lëscan' cati hue quiero du guicho du la'adyi'ro con cabë' rna Diuzi, lena' rulu'en dugalo nacaro ben' zu xëdyidao' cuinro. Nu ben' rue quie con cabë' rna Diuzi, rlë'ë Diuzi lëbë' ben' laxta'o yëri.
45003001	¿Ca biz̃i nacara tahuen quie ben' Israel ca ben' binaca ben' Israel? ¿Gaz̃i huen dyin chi zu ben' Israel tu xëdyidao' cuinjë'?
45003002	Taz̃e nacara huen quiejë', tazë rson de nacara tahuen quiejë'. Pues pca'n Diuzi di'idza' quienë' lao na'ajë'.
45003003	Tali na' bigule bala ja ben' Israel con cabë' gu'un Diuzi huejë' dza na', pero quie lenna', ¿bi pensari huero? ¿Huero pensari lëscan' bihue Diuzi cabë' unanë' huenë'?
45003004	¡Bireya'ala' huero pensari cana'! Seguro na' hue Diuzi cabë' unanë' huenë' conforme cabë' naca tali, la'acazi chi ben' huiz̃i' yë' yugulu ben' nita' lao yedyi layu. Lena' rguixogue'n lë'ë guichi la'iya quie Diuzi cani: Tanun quie di'idza' rero lu'u ru'a Diuzi, banezi ja benë' naca Diuzi ben' rue tali. Cati ilë'ëjë' ca rue Diuzi, na' inajë': ‘‘Diuzi naquë' ben' laxta'o yëri.’’
45003005	Pero chi nacan tali de que por nun quie yela' ben' mala quiero, lena' rulu'en naca Diuzi ben' huen, ¿ca bi pensari reya'ala' huero? ¿Huero pensari naca Diuzi ben' mala chi huenë' castigo nu ben' mala? (Pensari quie benë' rnia', quele pensari quie Diuzi.)
45003006	Bireya'ala' huero pensari naca Diuzi ben' mala. Chi naca Diuzi ben' mala, bide derecho quienë' ichugulinë' quie ben' nita' lao yedyi layu, inanë' nu ben' bë tahuen, nu ben' bë tamala.
45003007	Lëscan' chi nacan tali de que por nun quie yela' huizi' yë' quiero, lena' rulu'en naca xti'idza' Diuzi di'idza' li, ¿bixquien' hue Diuzi castigo nu ben' huizi' yë'?
45003008	Chi tali nacan cana', ¿quele tahuen na' huero tamala tacuenda gata' tadya'a? Cana' na bala ja benë', rnajë' cana' inando' rguixogue'ndo' benë'. Pero pensari mala yu'ujë', como dan' quele cana' rnando' rguixogue'ndo' benë'. Dula' quiezijë' hue Diuzi lëjë' castigo.
45003009	¿Ca bi pensari reya'ala' huero? ¿Huero pensari naca ben' Israel ben' dya'ara ca ben' tula, ben' binaca ben' Israel? ¡Bisaque'! Bireya'ala' huero pensari cana', como dan' napa yugulu benë' dula' xquia, la'acazi ben' Israel, la'acazi ben' binaca ben' Israel. Yugulujë' rnao dula' xquia quiejë' lëjë'.
45003010	Cana' rguixogue'n lë'ë guichi la'iya quie Diuzi cani: Ganu ben' laxta'o yëri zu, ni tujë'.
45003011	Bizu ben' rioñe'e. Bizu ben' nuebë' Diuzi.
45003012	Yugulujë' rdajë' lao lato lao chula. Rnaojë' neza mala ga cuiagui'jë'. Bizu ben' rue tahuen, ni tujë'.
45003013	Ca tu yerobá neyalon ga rla' zigo, cana' naca di'idza' rero lu'u ru'ajë'. Ta rzi'jë' yë' ru'elëjë' benë' di'idza'. Ca veneno quie bëla naca di'idza' rero lu'u ru'ajë'.
45003014	Rudze'de'jë' laguedyijë', rnëjë' di'idza' zi'.
45003015	Tariara rdajë' rbe'nidyijë' benë' ta gutijë' lejë'.
45003016	Con ga ziojë' rudyiagui'jë' benë', ruca'nyëchi'jë' laguedyijë'.
45003017	Binezijë' tzu'ulëjë' laguedyijë' dyë'ëdi.
45003018	Ni siquiera ruejë' pensari chi hue Diuzi lëjë' castigo.
45003019	Cana' rnën lë'ë guichi la'iya quie Diuzi. Na'ra ra'o neziro con cabë' rna lë'ë guichi ley pca'n Diuzi lao na'a Moisés dza na'te. Neziro rnabë'n lao ja ben' nao len cuenda biibin ja benë' bi yequëbijë' lao Diuzi dza gaca juicio, dza rue yugulu benë' cuenda lao Diuzi.
45003020	Pero quele por nun quie dan' rue quiero con cabë' rna lë'ë guichi ley pca'n Diuzi lao Moisés ilë'ë Diuzi ra'o ben' laxta'o yëri. Conforme con cabë' rna lë'ë guichi ley na' neziro de dula' xquia quiero.
45003021	Pero na'a barioñe'ero cabë' nacan ilë'ë Diuzi ra'o ben' laxta'o yëri. Quele por nun quie chi hue quiero con cabë' rna lë'ë guichi ley pca'nnë' lao na'a Moisés ilë'ënë' ra'o ben' laxta'o yëri. Lena' rguixogue'n lë'ë guichi ley na' lente ja guichi bë ja ben' udixogue' di'idza' quie Diuzi dza na'te.
45003022	Tanun quie dan' rzudyi'ilëro Jesucristo, cana' ilë'ë Diuzi ra'o ben' laxta'o yëri. Ilë'ë Diuzi ben' laxta'o yëri yugulu ben' rzudyi'ilë lëbë'. Tuz ca ilë'ënë' ben' rzudyi'ilë Jesucristo, ilë'ënë' ra'o ben' laxta'o yëri, la'acazi ben' Israel, la'acazi ben' binaca ben' Israel.
45003023	Yuguluro de dula' xquia quiero. Yuguluro biuzuero huero yugulu ca re'en Diuzi huero.
45003024	Pero naca Diuzi ben' huen ilë'ënë' ra'o ben' laxta'o yëri. Bibiquiz̃uroguë' ilë'ënë' ra'o ben' laxta'o yëri como dan' Cristo Jesús gutinë' udiz̃uguë' quie dula' xquia quiero, cana' ru'en lato ilë'ë Diuzi ra'o ben' laxta'o yëri.
45003025	Use'ela' Diuzi Cristo lao yedyi layu ta gutië' lë'ë yaga cruzo ta gata' yela' huenitilao quiero lao Diuzi. Tanun quie lena' huezi'z̃e Diuzi quie dula' xquia quie nu ben' sudyi'ilë Cristo. Cana' bë Diuzi lao na'a Cristo ta tzioñe'ero naca Diuzi ben' rue ta yu'u ni'a xnezi. Pues talicazi cabë' bë Diuzi, ulezë' bi bënë' castigo quie ja ben' bë xquia tu bineguida Cristo.
45003026	Lëscan' bë Diuzi cana' ta tzioñe'ero biusan Diuzi huenë' ta yu'u ni'a xnezi dza quiero, dza rdaro lao yedyi layu. Pues ta yu'u ni'a xnezi neruenë', rlë'ënë' ja ben' rzudyi'ilë Jesús ben' laxta'o yëri.
45003027	Bireya'ala' huero cuinro ben' z̃e tanun quie dan' rlë'ë Diuzi ra'o ben' laxta'o yëri. ¿Bixquien' bireya'ala' huero cuinro ben' z̃e? Bireya'ala' como dan' cule quie Diuzi na' rlë'ënë' ra'o ben' laxta'o yëri, quele yela' ben' huen quiero. Rlë'ë Diuzi ra'o ben' laxta'o yëri por nun quie rzudyi'ilëro Cristo, quele por nun quie chi ruero ca mandado rue lao ley quienë' pca'nnë' lao na'a Moisés.
45003028	Quie lena' rioñe'ero rlë'ë Diuzi ra'o ben' laxta'o yëri chi rzudyi'ilëro Cristo, quele por nun quie chi bëro, chi bibëro ca mandado rue lao ley quienë'.
45003029	¿Biz̃i ca inale? ¿Inale tu cue'zi ja ben' Israel rnabë' Diuzi? ¿Binezile rnabë'rë Diuzi lao ja ben' binaca ben' Israel? Claro nacan rnabë'cazi Diuzi lao yugulu benë'.
45003030	Quele zë diuzi zu, tuzi Diuzi zu. Tanun quie chi rzudyi'ilëro Cristo ilë'ë Diuzi ra'o ben' laxta'o yëri, la'acazi nacaro ben' Israel, la'acazi binacaro ben' Israel.
45003031	Na'ra ¿ca bi pensari huero? ¿Huero pensari bibi zaca' ley na', como dan' rzudyi'ilëro Cristo na'a? Bireya'ala' huero pensari cana', dechan' reya'ala' huero pensari decazi ga huen dyin ley na' ta pca'n Diuzi lao na'a Moisés.
45004001	¿Ca bi pensari reya'ala' huero quie xuzixta'oro Abraham?
45004002	Chi tanun quie yela' ben' huen quienë', blë'ë Diuzi lëbë' ben' laxta'o yëri, na'ra napa Abraham derecho huenë' cuinnë' ben' z̃e lao Diuzi.
45004003	¿Ca biz̃i rnan lë'ë guichi la'iya quie Diuzi? Pues rnan cani: ‘‘Bzudyi'ilë Abraham Diuzi. Con lëzin blë'ë Diuzi lëbë' ben' laxta'o yëri.’’
45004004	Chi huero tu dyin, binacan cule quie xa'nro quiz̃uguë' ra'o. Pues ta reya'ala' quiz̃uguë' ra'o.
45004005	Pero chi rzudyi'ilëro Cristo, chi por lëzin hualë'ë Diuzi ra'o ben' laxta'o yëri, lena' nacan cule bë Diuzi quiero, quele ta reya'ala' huenë' quiero.
45004006	Cana' una rey David dza na'te. Unë' cabë' redaohue benë' rlë'ë Diuzi lëbë' ben' laxta'o yëri tanun quie rzudyi'ilënë' Diuzi. Redaohue ben' babeguba Diuzi dula' xquia quie, ben' bihue Diuzi cuenda cabë' tamala bënë'.
45004007	Lena' rguixogue'n lë'ë guichi la'iya quie Diuzi cani: Redaohue ja benë' bezi'z̃e Diuzi dula' xquia quie. Redaohuejë' chi bihue Diuzi lëjë' castigo quie tamala quiejë'.
45004008	Redaohue nu ben' bihue Diuzi cuenda quie dula' xquia quie, ben' rzudyi'ilë Diuzi. Cana' rnën lë'ë guichi la'iya quie Diuzi.
45004009	Na'ra rnaba' le'e: ¿Ca bi pensari ruele? ¿Ruele pensari huezi'z̃e Diuzi dula' xquia quie tu cue'zi ja ben' Israel, ben' zu xëdyidao' cuine? ¿Binezile huezi'z̃erë Diuzi dula' xquia quie ja ben' tula, ja ben' bizu xëdyidao' cuine: Neziro dyë'ëdi blë'ë Diuzi Abraham ben' laxta'o yëri tanun quie dan' uzudyi'ilënë' Diuzi.
45004010	¿Bata blë'ë Diuzi Abraham ben' laxta'o yëri? ¿Blë'ënë' lëbë' ben' laxta'o yëri tu binesu xëdyidao' cuine, o cati babzu xëdyidao' cuine? Pues tu binesu xëdyidao' cuine blë'ë Diuzi lëbë' ben' laxta'o yëri.
45004011	Pero tanëro bzudyi'ilë Abraham Diuzi, na'tera blë'ë Diuzi lëbë' ben' laxta'o yëri. Beyudyi blë'ë Diuzi lëbë' ben' laxta'o yëri, na'ra bzujë' tu xëdyidao' cuinnë' como seña de que rlë'ë Diuzi lëbë' ben' laxta'o yëri tanun quie dan' rzudyi'ilënë' Diuzi. Quie lenna' naca Abraham xuzixta'o yugulu ben' laxta'o yëri, ben' rzudyi'ilë Diuzi, ben' bizu xëdyidao' cuine.
45004012	Lëscan' quie lena' nacarë Abraham xuzixta'o ja ben' zu xëdyidao' cuine, ben' rzudyi'ilë Diuzi cabë' uzudyi'ilë Abraham Diuzi dza na'te caora binesu xëdyidao' cuinnë'.
45004013	Bega'nlë Diuzi Abraham len z̃i'isubanë' di'idza' ta yega'n quiejë' duz̃e yedyi layu dza zaza'ra. Pero bega'nlë Diuzi Abraham di'idza' tanun quie uzudyi'ilënë' Diuzi. Lena' blë'ë Diuzi Abraham ben' laxta'o yëri, quele tanun quie guichi ley pca'n Diuzi lao na'a Moisés.
45004014	Chi nacan tali yega'n duz̃e yedyi layu para tu cue'zi ben' rue quie ca mandado rue lao guichi ley pca'n Diuzi lao na'a Moisés, na'ra bisaque' inaro zaca' sudyi'ilëro Diuzi, bisaque' inaro zaca' di'idza' cabë' di'idza' began'nlë Diuzi Abraham.
45004015	Pero binacan tali cana', como dan' nusa' ley na' castigo quie ja ben' birue quiejë' con cabë' rnan. Pero bigata' falta quie nu ben' binezi con cabë' rnan, na'ra birue quiejë'n.
45004016	Tanun quie bzudyi'ilë Abraham Diuzi, cana' udapa Diuzi compromiso pca'nnë' duz̃e yedyi layu lao na'a Abraham. Quele ta quiz̃u Abraham Diuzi uca'n Diuzi duz̃e yedyi layu lao na'anë'. Pero bë Diuzi cana' tacuenda xela'adyi' yugulu z̃i'isuba Abraham de que gacacazi con cabë' una Diuzi huenë'. Cani nacan. Quele tuzi ben' nao ca mandado rue lao guichi ley udapa Diuzi compromiso, pero lëscan' udapa Diuzi compromiso con nu ben' rzudyi'ilë Diuzi cabë' bzudyi'ilë Abraham Diuzi. Cana' pca'n Diuzi naca Abraham xuzi yugulu ben' rzudyi'ilë Diuzi.
45004017	Bagulecazi Abraham con cabë' rguixogue'n lë'ë guichi la'iya quie Diuzi ga una Diuzi cani: ‘‘Bapca'na' luë' xuzi yugulu ben' za' yedyi zitu', yugulu ben' rzudyi'ilë në'ëdi'.’’ Cana' rnan lë'ë guichi. Naca Diuzi ben' useban ben' huati. Naca Diuzi ben' bzalo yugulu ta bide dza na'te.
45004018	La'acazi guque Abraham bigaca quienë' cabë' una Diuzi huenë' quienë', bipsannë' uzudyi'ilënë' Diuzi, ulezë' hue Diuzi quienë' cabë' unë' huenë' quienë'. Cana' guca quie Abraham naquë' ‘‘xuzi yugulu ben' za' yedyi zitu', yugulu ben' rzudyi'ilë Diuzi’’, conforme con ca gudyi Diuzi lëbë' dza na'te: ‘‘Gaca tazë z̃'isubo'.’’
45004019	La'acazi napa Abraham cadu tu gayuhua iza, bipsannë' rbezë' gaca quië' cabë' compromiso udapalë Diuzi lëbë'. Bipsannë' rbezë' la'acazi banaquë' ben' gula, la'acazi banacarë z̃gulë' ben' gula. Baode tiempo quie nigula quienë' bibi'anë' xcuidi'. Baidyin hora gatijë'.
45004020	Bibënë' pensari mala, bipsannë' rbezë' gaca quienë' cabë' compromiso udapalë Diuzi lëbë'. Cana' bënë' uzudyi'ilënë' Diuzi udapë' lëbë' bala'ana.
45004021	Dyë'ëdi unezi Abraham napa Diuzi fuerza valor ta uzuë' di'idza' cabë' compromiso rapalënë' benë'.
45004022	Quie lena' blë'ë Diuzi Abraham ben' laxta'o yëri.
45004023	Na'ra dza na'te bë Diuzi mandado bzu ja benë' di'idza' quienë' lë'ë guichi ta rguixogue'n cabë' guca quie Abraham, uzudyi'ilënë' Diuzi blë'ë Diuzi lëbë' ben' laxta'o yëri. Pero quele para tuzi lëbë' bë Diuzi mandado bzujë' di'idza' quienë' lë'ë guichi.
45004024	Lëscan' bë Diuzi mandado bzujë' di'idza' quienë' lë'ë guichi ta ineziro ra'o hualë'ë Diuzi ra'o ben' laxta'o yëri, chi rzudyi'ilëro lëbë', ben' pseban Jesús, ben' naca za'nro.
45004025	Tanun quie guti Jesús lë'ë yaga cruzo bebannë', ru'en lato yezi'z̃e Diuzi dula' xquia quiero. Lëscan' tanun quie bebannë' ru'en lato ilë'ë Diuzi ra'o ben' laxta'o yëri.
45005001	Na'ra como dan' rlë'ë Diuzi ra'o ben' laxta'o yëri por nun quie rzudyi'ilëro xa'nro Jesucristo, quie lena' rbe' chizi laxta'oro lao Diuzi.
45005002	Naca Cristo ben' sëlë ra'o lao Diuzi por nun quie dan' rzudyi'ilëro lëbë'. Quie lenna' huela'iya Diuzi ra'o inaoro xnezë' du guicho du la'adyi'ro. Quie lenna' redaohuero rbezaro yeyoro ga zu Diuzi guibá.
45005003	Lëscana' redaohuero cati raca zëdi quiero yedzagalaoro, porque neziro chi yedzagalaoro, cana' huacalë Diuzi ra'o ta suero inaoro xnezë' dyë'ëdi.
45005004	Lëscan' chi suero inaoro xnezë' dyë'ëdi, cana' yedaohue Diuzi ca ruero. Lëscan' chi yedaohue Diuzi ca ruero, cana' rbezaro dyë'ëdi yeyoro guibá ga zuë'.
45005005	Zuro contento biyehuëdiro rbezaro yeyoro guibá ga zu Diuzi como dan' use'ela' Diuzi Bichi Be quienë', bagucalënë' ra'o ta idyë'ëro Diuzi, bayu'u yela' nedyë'ë quie Diuzi lu'u guicho laxta'oro.
45005006	Caora cati bibi de huero ta ute uselaro cuinro lao Diuzi, na'ra bida Cristo gutinë' lë'ë yaga cruzo. Ca bdyin hora gu'un Diuzi gaca, caora na' guti Cristo ta gaz̃o dula' xquia quie ja ben' binuebë' Diuzi.
45005007	Nunu re'en gati lao laza ben' tula. Derepente ga zu benë' gue'ennë' gatië' lao laza ben' tula, ben' huen gula.
45005008	Pero bablë'ëro cabë' bë Diuzi nedyë'ënë' ra'o use'elë' z̃i'inë' gutië' lë'ë yaga cruzo cuenda gaz̃o dula' xquia quiero caora cati nenacaro ben' de dula' xquia quie.
45005009	Na'ra barlë'ë Diuzi ra'o ben' laxta'o yëri tanun quie dan' guti Cristo lë'ë yaga cruzo. Lëscan' por nun quie lëbë' bihue Diuzi ra'o castigo dza gaca juicio lao yedyi layu.
45005010	Caora cati nenacaro enemigo quie Diuzi, na'ra ulëchitza'o cuin Diuzi ra'o len lëbë' cuenda tzu'ulëronë' tuz̃e. Cana' bë Diuzi tanun quie dan' guti z̃i'inë' lë'ë yaga cruzo. Quie lenna' seguro nacan yezi' Diuzi ra'o por nun quie dan' guti beban z̃i'inë', banacalëronë' tuz̃e.
45005011	Quele tuzi ulëchitza'o Diuzi ra'o, pero lëscan' rna' ruhuianë' ra'o por nun quie z̃i'inë' Jesucristo. Pues lao na'a Jesucristo nacalëro Diuzi tuz̃e rbe' chizi laxta'oro.
45005012	Tanun quie tuzi be'mbyu guta' dula' xquia lao yedyi layu. Na'ra como dan' guta' dula' xquia lao yedyi layu, cana' guta'rë yela' guti quie yugulu benë', como dan' yugulu benë' napajë' dula' xquia.
45005013	Desde dza na'te, dza bineca'n Diuzi ley quienë' lao na'a Moisés, baquezi napa ja ben' nita' lao yedyi layu dula' xquia. Pero uleza Diuzi bibë Diuzi lëjë' castigo dza na'te como dan' binuca'nnë' ley quienë'.
45005014	Guticazi ja ben' unita' dza uda Adán lao yedyi layu hasta ben' unita' dza uda Moisés lao yedyi layu. Caora bdyin dza quiejë' gutijë' como dan' napajë' dula' xquia. Guticazijë' la' acazi netza' tamala bëjë' quele ca tamala bë Adán. Bibzu Adán di'idza' ca mandado bë Diuzi lëbë'.
45005015	Netza' ca naca ta udilo' Adán. Netza' ca naca tadya'a rue Diuzi quiero ra'o. Tanun quie ta udilo' tuzi be'mbyu Adán guta' yela' guti quie ja ben' nita' lao yedyi layu. Pero netza' cabë' bë Diuzi, bënë' quiero tu cule z̃e. Bënë' tahuen gula quie ja ben' nita' lao yedyi layu. Gun Diuzi ra'o yela' neban tuzioli por nun quie yela' bzu di'idza' quie tuzi be'mbyu Jesucristo. Biuquiz̃unë' ra'o quie yela' naban gunnë' ra'o tuzioli.
45005016	Netza' ta udilo' Adán, binacan cabë' tadya'a rue Diuzi quiero gunnë' ra'o yela' neban tuzioli. Tanun quie ta udilo' Adán, biuz̃aque' ilë'ë Diuzi ra'o ben' laxta'o yëri. Pero por nun quie tadya'a bë Diuzi quiero ra'o, rlë'ënë' ra'o ben' laxta'o yëri, bezi'z̃enë' taz̃e quiero ca naca dula' xquia quiero.
45005017	Guta' yela' guti quie ja benë' tanun quie ta udilo' tuzi be'mbyu. Pero ja ben' rue quie xti'idza' Diuzi, hualë'ë Diuzi lëjë' ben' laxta'o yëri, huela'iya Diuzi lëjë', huata' yela' neban cubi quiejë' por nun quie yela' bzu di'idza' quie tuzi be'mbyu Jesucristo.
45005018	Tanun quie ta udilo' Adán guta' tu castigo lao yuguluro. Pero tanun quie yela' bzu di'idza' quie Jesucristo, hualë'ë Diuzi yugulu ben' rue quie xti'idzë' ben' laxta'o yëri, bigata' castigo quiejë'.
45005019	Cani nacan. Tanun quie ta udilo' tuzi be'mbyu, blë'ë Diuzi yuguluro ben' napa dula' xquia. Pero tanun quie yela' bzu di'idza' quie tuzi be'mbyu, rlë'ë Diuzi ra'o ben' binapa dula' xquia.
45005020	Udixu Diuzi ley quienë' lao yedyi layu ta ulu'en lega napajë' xquia. Pero tu yu'ujë' ruejë' xquia z̃e, lëscan' beyëchi'la'adyi' Diuzi lëjë' taz̃e.
45005021	Cani nacan. Tanun quie dula' xquia napa ja benë', quie lenna' guta' yela' guti quiejë'. Pero lëscan' tanun quie yela' ben' huen quie Diuzi, quie lenna' guta' ilë'ënë' ra'o ben' laxta'o yëri, gunë' ra'o yela' neban tuzioli por nun quie Señor quiero Jesucristo.
45006001	¿Ca bi pensari reya'ala' huero?
45006002	¿Huero pensari huero tamala cuenda ulu'e Diuzi ra'o ca naca yela' ben' huen quienë' ina'në' ra'o nacala gaca quiero? ¡Bireya'ala' huero pensari cana'! Naca quiero ca quie ben' baguti, bira rnabë' dula' xquia quiero ra'o. ¿Cómo pues huero seguir huero xquia?
45006003	¿Binezile ca guca quiero dza gucaro bautismo? ¿Binezile gucaro bautismo ta ulu'en banacalëro Cristo Jesús tuz̃e, lëscan' ta ulu'en banaca quiero ca quie ben' guti lë'ë yaga cruzo?
45006004	Tanun quie gucaro bautismo naca quiero ca quie ben' baguti, ben' bade lu'u yerobá conlë Cristo. Pero lëscan' naca quiero ca quie ben' babeban, ben' bade yela' neban cubi quie. Naca quiero ca quie ben' beban cabë' beban Cristo, bebannë' lao na'a Diuzi, ben' de yela' huaca quie.
45006005	Porque chi tanun quie yela' guti quie Cristo naca quiero ca quie ben' huati, na' nacalëro lëbë' tuz̃e, lëscan' tanun quie yela' beban quie Cristo naca quiero ca quie ben' beban, na' lëscan' quie lena' nacalëronë' tuz̃e.
45006006	Caora guti Cristo lë'ë yaga cruzo, caora na' guca quiero ca quie gutirë pensari mala quiero cuenda bira huero ta rnazin quiero, bira inabë' pensari mala ra'o, bira ru'en lato huero mandado ca mandado rue pensari mala quiero ra'o.
45006007	Porque bira saque' inao benë' pensari mala quiejë' cati bagutijë'.
45006008	Chi tali apsanro tamala quiero, lena' rulu'en anaca quiero ca quie ben' bagutilë Cristo. Cana' xela'adyi'ro huazulëro lëbë' tuzioli.
45006009	Porque neziro caora beyudyi guti beban Cristo, na'ra tuzioli bira gatinë'. Bira saque' hue yela' guti lëbë' gan tatula.
45006010	Caora guti Cristo lë'ë yaga cruzo, para tuzioli udiz̃uguë' quie dula' xquia quiero. Na'ra nabannë' zuë' guibá naquë' ben' bala'ana z̃e lao Diuzi.
45006011	Na'ra quie le'e, bira gacale pensari huele tamala, reya'ala' gacale pensari gapale Diuzi bala'ana como dan' nacalële Cristo Jesús, ben' naca Señor quiero, tuz̃e.
45006012	Quie lenna' bihue'le lato inabë' pensari mala quiele le'e huele ca tamala rnan guicho laxta'ole huele.
45006013	Bihue'le lato huelële cuerpo quiele tamala. Ta reya'ala' huele, huelële Diuzi tuz̃e como dan' banaca quiele ca quie ben' baguti, ben' beban lao na'anë'. Ta reya'ala' huele, hue'le lato huelële cuerpo quiele tadya'a.
45006014	Porque bira saque' inabë' pensari mala quiele le'e. Bira nadele cuenda lao na'a ley pca'n Diuzi lao na'a Moisés, banadele cuenda lao na'a yela' reyëchi'la'adyi' quie Diuzi.
45006015	¿Na'ra biz̃i huero? ¿Huero xquia como dan' bira nadero cuenda lao na'a ley pca'n Diuzi lao na'a Moisés, dechan' nadero cuenda lao na'a yela' reyëchi'la'adyi' quie Diuzi? ¡Bisaque' huero can'!
45006016	Pero dyë'ëdi nezile cabë' naca quie nu ben' zu lao xa'ne. Re'en ca re'enna uzujë' di'idza' ca mandado rue xa'ne. Cana' naca quiero. Chi uzuro di'idza' cabë' mandado rue pensari mala quiero, lena' udyiagui'n ra'o, biyezi' Diuzi ra'o gunnë' yela' naban quiero tuzioli. Chi uzuro di'idza' ca mandado rue Diuzi, lena' gacalën ra'o yezi' Diuzi ra'o gunnë' yela' naban quiero tuzioli.
45006017	Pero xcale Diuzi, bira rzule di'idza' ca mandado rue pensari mala quiele, cabë' bële dza na'te. Pero na'a baruzule di'idza' du guicho du la'adyi'le ca mandado rue xti'idza' Diuzi ta pca'nnë' laohuele.
45006018	Banacale ben' libre ta huele tadya'a inaole xneza Diuzi.
45006019	(Tanun quie dan' binetzioñe'ele dyë'ëdi cabë' rnia' le'e, lena' rnia' le'e itu chopa la'ana ta gacalën le'e.) Cani nacan. Cabë' bële dza na' ulisa ni'a na'ale bële tamala, bële ta bireya'ala' huele, cana' hualisa ni'a na'ale huele tadya'a, huele ta reya'ala' huele, tacuenda talicazi nacale ben' quie Diuzi.
45006020	Caora neyu'ule pensari mala dza na', unabë'n le'e ca xa'nle, quie lena' bibzule pensari huele tahuen ca tahuen re'en Diuzi huele.
45006021	¿Pero biz̃i bële gan unaole neza mala? Na'ra lena' ruen yela' stu' quiele. Zë'lao ituzi yela' guti ulezale yeyole lao gui' gabila.
45006022	Pero na'a bira yu'ule pensari mala inabë'n le'e ca xa'nle. Baoyu'ule pensari quie Diuzi ta huele tahuen ca re'en Diuzi huele. Cana' sí huele gan. Cana' talicazi nacale ben' quie Diuzi. Ze'lao cana' gun Diuzi yela' neban ta biyeyudyi guedu quie.
45006023	Ga yeyudyi gaz̃o dula' xquia quiero yeyoro lao gui' gabila. Pero netza' quie Diuzi gunnë' yela' neban quiero tuzioli tanun quie nacalëro Cristo Jesús, ben' naca Señor quiero, tuz̃e.
45007001	Bicha', le'e nuebë'le nezile bi nan lë'ë guichi ley pca'n Diuzi lao na'a Moisés. Nezile rnabë' guichi ley na' ra'o solamente dza nabanro rdaro lao yedyi layu.
45007002	Rnia' le'e tu di'idza'. Cani nacan quie tu nigula bazulë be'mbyu. Biru'e guichi ley na' lato usan nigula be'mbyu quië' tu nenebannë' nerda be'mbyu quië' lao yedyi layu. Pero chi baguti be'mbyu quië', anaquë' libre yezi'në' ben' tula. Bira naca quië' be'mbyu na' lao guichi ley.
45007003	Quie lena' chi baptilë' be'mbyu tula tu neneban be'mbyu quië', na'ra xquia ruenë' quienë'. Pero chi baguti be'mbyu quië', anaquë' libre yezi'në' ben' tula, bira naca quië' be'mbyu na' lao guichi ley. Bibi dula' xquia de quienë'.
45007004	Lëscan' cana' nacan quiele, bicha'. Le'e banacalële Cristo tuz̃e. Banaca quiele ca quie nigula baguti xquiuhue. Bira nacale cuenda lao guichi ley pca'n Diuzi lao na'a Moisés. Banacale cuenda quie Cristo, ben' baguti beban. Cana' naca quiero nacaro ladyina'a Diuzi.
45007005	Na'ra cabë' guca quiero dza na'te, bëro ta rnazin quiero. Unan quiero huero ta biru'en lato huero lë'ë guichi ley pca'n Diuzi lao na'a Moisés. Tanun quie biru'en lato huero bi cosa lë'ë guichi ley na', lena' unan quiero uchisa ni'a na'aro huero tamala.
45007006	Pero bira inabë' guichi ley pca'n Diuzi lao na'a Moisés ra'o. Nacaro libre huero ca re'en Diuzi huero, bayu'uro pensari quienë' ta yecubinë' pensari quiero. Bira naca quie guichi ley na' para inabë'n ra'o.
45007007	Na'ra, ¿ca biz̃i inaro? ¿ Inaro naca guichi ley na' tamala? ¡Bireya'ala' inaro cana' como dan' binaca guichi ley na' tamala! Pero rguixogue'cazin ra'o cabë' naca tamala. Ni siquiera binezida' tamala na' rza'la'adyi'ro ta de quie laguedyiro, chi birguixogue'n lë'ë guichi ley na' de que: ‘‘Bireya'ala' sa'la'adyi'ro ta de quie laguedyiro.’’
45007008	Pero tanun quie rguixogue' guichi ley na' cabë' bireya'ala' huero, quie lena' uzulao pensari mala quia' huen në'ëdi' mandado hua' ta rnazin quia'. Porque según cabë' rguixogue' lë'ë guichi ley na', cana' ineziro bi huero huero tamala, bi huero huero tahuen.
45007009	Guca tu ta guca tiempo biunezda' cabë' rguixogue'n lë'ë guichi ley na'. Quie lena' biunezda' de dula' xquia quia'. Pero caora bdyin hora unezda' cabë' rguixogue'n lë'ë guichi ley na', caora na' za' pensari mala quia', bëlën në'ëdi' ta hua' ta biru'en lato hua'. Caora na' unezda' de dula' xquia quia', huaca hue Diuzi në'ëdi' castigo.
45007010	Ulëchi Diuzi guichi ley quienë' ta gacalënë' ja ben' nita' lao yedyi layu cuenda sujë' contento. Pero por tu parte quia' në'ëdi', lao na'a Diuzi unezda' de dula' xquia quia', huen z̃udyi huenë' në'ëdi' castigo. Cana' guca quia'.
45007011	Tanun quie guichi ley na', aoz̃i' pensari mala quia' në'ëdi' yë'. Cana' guta' dula' xquia quia', ruen z̃udyi hue Diuzi në'ëdi' castigo.
45007012	Pero naca la'iya guichi ley pca'n Diuzi lao na'a Moisés. Naca la'iyan, nacan li, nacan huen ca mandado rue lao guichi ley na'.
45007013	Na' inaba' le'e tu pregunta, ¿naca dula' quie guichi ley na' guta' dula' xquia quia', huen z̃udyi hue Diuzi në'ëdi' castigo? ¡Binacan cana'! Binaca dula' quie guichi ley na', nechan' dula' quie dula' xquia quia'. Conlë ta naca tadya'a uz̃i' dula' xquia quia' në'ëdi' yë'. Cana' naca dyin quie guichi ley quie Diuzi. Nacan ta ulu'en ra'o ca tamala gula naca dula' xquia quiero.
45007014	Neziro nusa'a guichi ley na' pensari quie Diuzi, pero në'ëdi' biyu'a pensari quie Diuzi, yu'a pensari mala ca pensari yu'u ja ben' nita' lao yedyi layu.
45007015	Binezda' bi ruen quia'. Tu ta bireya'ala' hua', lëlena' rua', la'acazi nezda' tamala na'.
45007016	Pero chi rua' tu ta bireya'ala' hua', lena' rulu'en nezda' naca dya'a guichi ley quie Diuzi.
45007017	Pensari mala quia' yu'u lu'u guicho laxta'ohua', lena' rnabë'n në'ëdi' hua' tamala. Raca quia' ca quie ben' tula, ben' mala, rnabë'në' në'ëdi'.
45007018	Nezda' ca naca pensari yu'a në'ëdi'. Biyu'a pensari dya'a ca pensari quie Diuzi. Yu'a pensari mala ca pensari yu'u ja ben' nita' lao yedyi layu. Rnën lu'u guicho laxta'ohua' hua' tahuen, pero bigaca' hua'n.
45007019	Birua' tadya'a cabë' re'enda' hua', nechan' tamalala rua', ta bire'enda' hua'.
45007020	Na'ra chi birua' tadya'a cabë' re'enda' hua', lena' ulu'en rnabë'n pensari mala quia' në'ëdi'. Raca quia' ca quie ben' tula, ben' mala rnabë'në' në'ëdi'.
45007021	Cana'naca ta raca quia'. Cati ruzua' pensari hua' tahuen, cana' reyudyi quia' tamalala rua'.
45007022	Nezicazida' naca huen guichi ley quie Diuzi.
45007023	Pero lëscan' nezda' ca naca pensari yu'u lu'u guicho laxta'ohua', yu'un pensari mala ca pensari yu'u ja ben' nita' lao yedyi layu. Na'ra bire'en pensari mala quia' hua' tahuen cabë' re'enda' hua'. Cana' rnabë'n pensari mala quia' në'ëdi'. Raca quia' ca quie ben' yu'u lu'u dyiguiba, ben' binaca libre.
45007024	¡Bayëchi' gula raca quia'! ¿Nuz̃i gacalë në'ëdi' usana' pensari mala yu'u lu'u guicho laxta'ohua', pensari quiaꞌ re'enan udyiagui'n në'ëdi'?
45007025	Tuzi Diuzi gacalënë' në'ëdi' lao na'a z̃i'inë' Jesucristo, ben' naca Señor quiero. ¡Xcale Diuzi taz̃e bagucalënë' në'ëdi' como cabë' guca quia', gu'unda' hua' mandado ca mandado rue lao guichi ley quie Diuzi, pero biguca' como dan' unabë'n pensari mala quia' në'ëdi'. Unabë'n në'ëdi' cabë' rnabë' ben' naca xa'n tamala.
45008001	Na'ra bigata' castigo quie ben' nacalë Cristo Jesús tuz̃e. Bira inabë' pensari mala ra'o ca pensari mala yu'u lu'u guicho laxta'o ja ben' nita' lao yedyi layu, nechan' inabë'cazi pensari quie Diuzi yu'u lu'u guicho laxta'oro ra'o.
45008002	Dyin quie pensari quie Bichi Be quie Diuzi yu'u lu'u guicho laxta'oro, lena' uselan ra'o gacaro libre. Birabi dula' xquia quiero gata' lao Diuzi huenë' ra'o castigo. Lëscan' dyin quie pensari quie Diuzi gata' yela' naban quiero tuzioli tanun quie dan' nacalëro Cristo Jesús tuz̃e.
45008003	Porque bë Diuzi gan bënë' ta biuz̃aque' hue guichi ley pca'nnë' lao na'a Moisés. Tanun quie pensari mala yu'u lu'u guicho laxta'oro, biuz̃aque' yeguba guichi ley na' dula' xquia quiero. Quie lena', use'ela' Diuzi z̃i'inë' ta yegubë' dula' xquia quiero. Guquë' be'mbyu ca ra'o, ben' de dula' xquia quie, pero lëbë' bibi dula' xquia quië' de. Cana' bë Diuzi use'ela'në' z̃i'inë' gutinë' lao lazaro guquë' ca gun hue'ro Diuzi ta yez̃i dula' xquia quiero. Na' biz̃i lao na'a z̃i'inë' guquë' be'mbyu bidë' lao yedyi layu, bënë' gan begubë' dula' xquia quiero ta bira inabë'n ra'o.
45008004	Cana' bë Diuzi gucalënë' ra'o tacuenda huero tadya'a con cabë' rnan lë'ë guichi ley quienë'. Bira inaoro huero ca naca pensari mala yu'u lu'u guicho laxta'oro ra'o, ben' de dula' xquia quie. Pero inaoro huero ca naca pensari quie Bichi Be quie Diuzi yu'u lu'u guicho laxta'oro.
45008005	Ja ben' nao ca naca pensari mala yu'u lu'u guicho laxta'ojë', lega raxejë' huejë' ta rnazin quiejë'. Pero ja ben' nao ca naca pensari quie Bichi Be quie Diuzi yu'u lu'u guicho laxta'ojë', lega raxejë' uzujë' di'idza' ca mandado rue Diuzi.
45008006	Chi inaoro huero ca naca pensari mala yu'u lu'u guicho laxta'oro, lena' udyiagui'n ra'o lao Diuzi. Pero chi inaoro huero ca naca pensari quie Bichi Be quie Diuzi yu'u lu'u guicho laxta'oro, lena' gata' yela' neban quiero biyeyudyi yedu quie, huabe' chizi laxta'oro.
45008007	Naca enemigo quie Diuzi ja ben' nao rue pensari mala ca pensari mala yu'u lu'u guicho laxta'ojë'. Nica re'enjë', nica nezijë' bi huejë' ta huejë' mandado ca mandado rue lao guichi ley quie Diuzi.
45008008	Ja ben' raxe hue pensari mala ca pensari mala yu'u lu'u guicho laxta'ojë', biilë'ë Diuzi lëjë' gusto cabë' ruejë'.
45008009	Pero le'e binacale ben' nao rue pensari mala ca pensari mala yu'u lu'u guicho laxta'o ja ben' nita' lao yedyi layu. Nacale ben' nao rue pensari quie Bichi Be quie Diuzi, como dan' yu'u pensari quië' lu'u guicho laxta'ole. Nu ben' biyu'u pensari quie Cristo lu'u guicho laxta'ohue, binaquë' ben' quie Cristo.
45008010	Chi nacalëro Cristo tuz̃e, la'acazi gati cuerpo quiero tanun quie dula' xquia quiero, pero ca naca quie bichi be quiero, bigatin nabannan como dan' nacalëro Cristo tuz̃e rlë'ë Diuzi ra'o ben' bira de dula' xquia quie.
45008011	Quie lena' chi tali yu'uro pensari quie Bichi Be quie Diuzi lu'u guicho laxta'oro, la'acazi gatiro, useban Diuzi ra'o gunnë' yela' neban cubi ta biyeyudyi yedu quie. Na' Diuzi, ben' pseban Cristo Jesús, lëlëbë' usebannë' ra'o lao na'a Bichi Be quienë', ben' yu'u lu'u guicho laxta'oro.
45008012	Cani nacan bicha', nacaro obligado, pero binacaro obligado huero inaoro con cabë' rna pensari mala yu'u lu'u guicho laxta'oro.
45008013	Porque chi huero inaoro ca rue pensari mala yu'u lu'u guicho laxta'oro, na'ra bë' gatiro, bigata' yela' neban tuzioli quiero. Pero chi hue quiero con cabë' rna Bichi Be quie Diuzi, chi bihuero cuenda con cabë' rna pensari mala yu'u lu'u guicho laxta'oro, na'ra bë' gatiro, huata' yela' neban quiero tuzioli.
45008014	Naca z̃i'i Diuzi yugulu ben' nao ruzu di'idza' con cabë' rna Bichi Be quienë'.
45008015	Ca naca pensari bdze' Diuzi lu'u guicho laxta'oro, binacan pensari ta idzebiro ca idzebi ben' zu lao xa'n tamala. Pero tanun quie pensari quië' yu'un lu'u guicho laxta'oro, nacaro z̃i'inë', na' yëbironë': ‘‘Xuza' Diuzi.’’
45008016	Racalë pensari quie Bichi Be quie Diuzi pensari quiero ta z̃ela'adyi'ro nacaro z̃i'i Diuzi.
45008017	Dan' nacaro z̃i'i Diuzi, cana' gunnë' ra'o ca ta unë' gunnë' ra'o dza na'te. Conlë Cristo gata' yela' neban quiero tzesulëronë' tuzioli. Na' chi raca zëdi quiero dza rdaro lao yedyi layu tanun quie naoro xneza Cristo, lëscan' huadyin dza yedyinro guibá tzaguero tuz̃e len Cristo.
45008018	Taz̃e tazëdi de quiero dza rdaro lao yedyi layu tanun quie dan' naoro xneza Cristo, pero cati abedyinro guibá inaro tadao' bicu' tazëdi guca quiero. Inaro nacara tahuen gula gaca quiero cati bedyinro guibá.
45008019	Yugulu ta udixu Diuzi lao yedyi layu rbezan dza yedupa yedzaga yugulu ben' naca z̃i'i Diuzi guibá.
45008020	Yugulu ta udixu Diuzi lao yedyi layu naca bayëchi' quien, pero quele dula' quien naca bayëchi' quien. Dyin bë Diuzi naca bayëchi' quien, pero bzucazi Diuzi dza, dza yecubinë' yeyuenë' yugulu ta de lao yedyi layu.
45008021	Huadyin dza yez̃i yeyëri yugulu ta udixu Diuzi lao yedyi layu. Bira gaca bayëchi' quien, bira yedzagalaonan. Huega'n tzao'nan dza zuro guibá nacaro libre ra'o, ben' naca z̃i'i Diuzi. Lëdza na' yega'n dya'a gula quiero.
45008022	Neziro redzagalao yugulu ta udixu Diuzi lao yedyi layu ca quie redzagalao nu nigula re'en galo xcuidi' quie.
45008023	Quele tuzi ta udixu Diuzi lao yedyi layu redzagalaonan, pero lëscan' ra'o, ben' nao xnezë', redzagalaoro la'acazi yu'u pensari quie Bichi Be quie Diuzi lu'u guicho laxta'oro. Bablë'ëro tadya'a na' yu'uro pensari quie Bichi Be quie Diuzi. Neziro huadyin dza inabë' puro pensari quie Bichi Be quie Diuzi ra'o, bira inabë' pensari quiero ra'o. Lega rbezaro dza yezi' Diuzi ra'o nacaro z̃i'inë' sulëronë' naquë' Xuziro. Na' dza na' yecubi Diuzi cuerpo quiero ta gueyacan cuerpo dya'atzegue, cuerpo bicuiagui'.
45008024	Lëdza na' rbezaro gaca quiero con cabë' una Diuzi gaca quiero tanun quie bapte pselanë' ra'o. Chan' baguca quiero tu ta ulezaro gaca quiero, na'ra bira zu cuezaro gaca quiero.
45008025	Pero chi binegaca quiero tu ta cuezaro gaca quiero, na'ra ruen zi cuezaro dyë'ëdi idyin dza gaca quiero cabë' rbezaro gaca.
45008026	Lëscan' racalë pensari quie Bichi Be quie Diuzi ra'o ga racaro falta. Nica neziro hue'lëro Diuzi di'idza' ca reya'ala' huero. Pero ca pensari quie Bichi Be quie Diuzi yu'u lu'u guicho laxta'oro, con len racalën ra'o ulidzaro Diuzi cabë' reya'ala' ulidzaronë' nun quie dan' biredzelero bi di'idza' yëbironë'.
45008027	Rezi' Diuzi cuenda ca naca pensari yu'u lu'u guicho laxta'oro. Nezi Diuzi bi na Bichi Be quienë', porque rulidza Bichi Be quienë' lëbë' conforme ca re'en Diuzi gaca quie ja ben' quienë', ja ben' nao xnezë'.
45008028	Neziro con bitezi gaca quiero, huacalë Diuzi ra'o yega'nro huen, ra'o, ben' dyë'ë Diuzi, ra'o, ben' ulionë' según ca unanë' huenë' quiero dza na'te.
45008029	Desde dza na'te nezi Diuzi huadyin dza sudyi'ilëronë'. Cana' psere Diuzi ra'o dza na'te ta yedyinro iyacaro ta gacaro cabë' naca z̃i'inë' Cristo. Cana' yedyin Cristo naquë' ben' belaora lao ja ben'rzudyi'ilë Diuzi.
45008030	Na'ra como psere Diuzi ra'o dza na'te ta gacaro ben' quienë', lëscan' uliorënë' ra'o ta huero mandado quienë'. Na'ra como ulionë' ra'o huero mandado quienë', lëscan' pca'nrënë' ra'o ben' laxta'o yëri. Na'ra como pca'nnë' ra'o ben' laxta'o yëri, lëscan' bërënë' ra'o ben' bala'ana, ben' inita'lë lëbë' guibá.
45008031	Quie lena', ¿ca bi pensari reya'ala' huero? Pues como zu Diuzi racalënë' ra'o, nunu gaca udyiagui' ra'o.
45008032	Na'ra como bibeguë' Diuzi guida z̃i'inë', pero use'ela'cazine' lëbë' lao yedyi layu ta gutië' lë'ë yaga cruzo lao lazaro, lëscan' biyeguë' Diuzi gunnë' ra'o yugulu tahuen ta rdzioguero nuzuë' z̃i'inë' Jesucristo ta gacalënë' ra'o.
45008033	¿Nuz̃i napa derecho gao ra'o xquia, ra'o, ben' ulio Diuzi? Naca cuin Diuzi ben' pca'n ra'o ben' laxta'o yëri.
45008034	¿Nuz̃i napa derecho ichuguli quiero gacaro castigo? Naca cuin Cristo ben' guti lë'ë yaga cruzo pseban Diuzi lëbë', zuë' cuëta lë'ënë' zaquë' yebë, rulidzë' lëbë' por ra'o.
45008035	Con bitezi gaca quiero biyeyudyi yedu nadyë'ë Cristo ra'o. La'acazi redzagalaoro, la'acazi raca zëdi quiero, la'acazi ruelëjë' ra'o bizinaquezi, la'acazi bide ta gaoro, la'acazi bide z̃aba quiero, la'acazi naca z̃udyi quiero, la'acazi ruzegadyijë' gutijë' ra'o, biyeyudyi yedu nadyë'ë Cristo ra'o.
45008036	Rguixogue'n lë'ë guichi la'iya quie Diuzi ca tazëdi gaca quiero cani: Tanun quie rdza' ja benë' dan' naoro xneza Diuzi, cana' re'enjë' gutijë' ra'o. Ca ruti ja benë' beco' z̃i'ila' yugu dza, cana' re'enjë' gutijë' ra'o. Cana' rnën lë'ë guichi la'iya.
45008037	Na'rnia' le'e, con bitezi tazëdi za' gaca quiero, huero gan como dan' zu Cristo napë' ra'o cuidado nadyë'ënë' ra'o.
45008038	Nezda' dyë'ëdi con bitezi za' gaca quiero, biyeyudyi yedu nadyë'ëcazi Diuzi ra'o. La'acazi guti benë' ra'o, la'acazi gaca zëdi quiero dza rdaro lao yedyi layu, la'acazi ruelë ja ángel condre ra'o, la'acazi ruelë ja taxi'ibi' ra'o bizinaquezi, la'acazi bi raca quiero na'a, la'acazi bi raca quiero uxe huidzo,
45008039	la'acazi bi raca quiero guibá, la'acazi bi raca quiero lao yedyi layu, la'acazi nute'tezi za' huelë ra'o bizinaquezi, biusanla'adyi' Diuzi ra'o, biyeyudyi yedu nadyë'ënë' ra'o como dan' nacalëro Cristo Jesús, ben' naca Señor quiero, tuz̃e.
45009001	Tali rnia' le'e, como naca' ben' quie Cristo, quele yë' rzi'a. Cabë' rnia' le'e nacan tali, como dan' yu'u pensari quie Bichi Be quie Diuzi lu'u guicho laxta'ohua'.
45009002	Lega rdëbida' quie ben' yedyi quia'. Lega raca bayëchi' lu'u guicho laxta'ohua' por lëjë'.
45009003	Zua' dispuesto udze'de' Diuzi në'ëdi', zua' dispuesto usanla'adyi' Cristo në'ëdi', zua' dispuesto bi ta gaca quia', chan' gaca tahuen quie ja ben' yedyi quia'.
45009004	Nacajë' ben' Israel, ben' naca z̃i'isuba xuzixta'ohua' Jacob. Rlë'ë Diuzi lëjë' ca quie z̃i'inë'. Uzulë Diuzi lejë' dza na'te, blu'enë' lëjë' yela' huaca quië'. Udixogue'në' lëjë' ca unanë' huenë' quiejë'. Pca'nnë' guichi ley quienë' lao na'a laguedyijë' Moisés. Gudyinë' lëjë' ca reya'ala' huejë' ta tzionla'adyi'jë' lëbë'. Yega'nlënë' lëjë' di'idza' ca huenë' gacalënë' lëjë'.
45009005	Nacajë' z̃i'isuba ja xuzixta'ohua', ben' unita' dza na'. Caora bida Cristo, ben' use'ela' Diuzi, guquë' be'mbyu naquë' z̃i'isuba ja ben' Israel. Lëbë' naquë' Diuzi, ben' rnabë' lao yugulute. Naquë' ben' la'iya tuzioli. Amén.
45009006	Pero quele inia' biuzu Diuzi di'idza' ca di'idza' bega'nlënë' ben' Israel. Quele yugulu ben' Israel nacajë' dugalo ben' quie Diuzi.
45009007	Lëscan' quele yugulu ben' Israel nacajë' dugalo z̃i'isuba xuzixta'ohua' Abraham según ca naca di'idza' bega'nlë Diuzi Abraham, porque una Diuzi rëbinë' Abraham: ‘‘Lao na'a z̃i'ilo' Isaac huanita' dugalo z̃i'isubo'.’’
45009008	Quie lena' reya'ala' tzioñe'ero quele yugulu ben' Israel nacajë' dugalo ben' quie Diuzi. Balazi ben' Israel, ben' rue quie xti'idza' Diuzi, lëjë' nacajë' dugalo ben' quie Diuzi, dugalo ben' z̃i'isuba Abraham.
45009009	Porque cani naca di'idza' bega'nlë Diuzi Abraham: ‘‘Caora badyin hora, huedena'a luë' huela'iya' xgulo' Sara cuenda hua'anë' xcuidi' quio'.’’ Cana' tzioñe'ero naca ben' rue quie xti'idza' Diuzi dugalo ben' quie Diuzi como dan' naca quiejë' ca quie Isaac, ben' golo de acuerdo con cabë' di'idza' bega'nlë Diuzi Abraham.
45009010	-
45009013	Dera mazara di'idza' re'enda' inia' le'e.Caora babgula Isaac, na' bi'a nigula quië' Rebeca xcuidi' guidi'. Na'ra una Diuzi rëbinë' nigula quië Isaac: ‘‘Huanabë' bidao' galo taorupe lao bidao' golo tanëro.’’ Lena' naca de acuerdo con ca una Diuzi cani: ‘‘Huela'iya' Jacob, pero bihuela'iya' Esaú.’’ Cana' una Diuzi la'acazi binegalo ja xcuidi' guidi', binehuejabi' tahuen, binehuejabi' tamala. Lena' ineziro napa Diuzi derecho huela'iyanë' nu ben' re'ennë' huela'iyanë', biruenë' cuenda la'acazi bëjë' tahuen, la'acazi bëjë' tamala.
45009014	¿Biz̃i inaro? ¿Inaro birue Diuzi tadya'a? ¡Bireya'ala' inaro birue Diuzi tadya'a!
45009015	Porque cani una Diuzi rëbinë' Moisés dza na'te: ‘‘Hueyëchi'la'adya' nu ben're'enda' yeyëchi'la'adya'. Idyë'ëda' nu ben' re'enda' idyë'ëda'.’’
45009016	Quie lena' inia' le'e, quele ra'o huero mandado yeyëchi'la'adyi' Diuzi ra'o, nechan' según ca mandado hue cuinnë' yeyëchi'la'adyi'në' ra'o.
45009017	Lë'ë guichi la'iya quie Diuzi rguixogue'n ra'o cabë' una Diuzi gudyinë' ben' naca rey quie nación Egipto dza na'. Cani una Diuzi rëbinë' lëbë': ‘‘Baolioga' luë' gaco' rey ta ilë'ë yugulu benë' ca naca yela' huaca quia', lëscan' ta huebë'jë' në'ëdi' duz̃e yedyi layu.’’
45009018	Quie lena' inia' le'e, cani naca quie Diuzi: Reyëchi'la'adyi'në' nu ben' re'ennë' yeyëchi'la'adyi'në'. Lëscan' usanla'adyi'në' nu ben' re'ennë' usanla'adyi'në'.
45009019	Pero le'e inale: ‘‘Chi yugulu ta ruero nacan mandado quie Diuzi, na'ra¿bixquien' rugapa Diuzi ra'o dula' xquia por nun quie ta ruero rdaro lao yedyi layu? ¿Tu ta re'en Diuzi gaca, biz̃i huero ta bigacan?’’
45009020	Pero rnaba' le'e, ¿nuz̃i nacaro tzu'uro huedila huenë lëro Diuzi? Rnia' le'e, binapa tu yeso' derecho inën yëbin ben' rue len: ‘‘¿Biquien' bzalolo' në'ëdi' cani?’’
45009021	Pues napa ben' rue yeso' derecho si'në' gun', huenë' bitezi yeso' rapanë' gusto huenë'. Con tuzi gun' senë' napë' derecho huenë' yeso' tzao', o huenë' yeso' corriente.
45009022	Napa Diuzi derecho idza'në' huenë' castigo nu ben' reya'ala' gata' castigo quie como dyë'ëdi rbeza Diuzi yetza'jë' pensari quiejë'.
45009023	Cana' bë Diuzi, dyë'ëdi ulezanë' quie ja ben' unita' dza na'. Cana' blu'enë' ra'o naquë' ben' z̃ela'adyi', ben' reyëchi'la'adyi' ra'o. Desde dza na'te zuë' rbezë' ta udze'në' xnezi quiero tacuenda idyin dza tzasulëronë' guibá.
45009024	Ulio Diuzi ra'o lao rupa cue'ro len ben' Israel len ben' za' yedyi tula.
45009025	Lëcana' rguixogue'n lë'ë guichi la'iya quie Diuzi ta bë ben' lao Oseas: Huabio Diuzi ja ben' za' yedyi tula ta gacajë' ben' quienë'. Huadyë'ë Diuzi ja ben' binaca ben' Israel, ben' nunu nadyë'ë.
45009026	Lëscan' lëja yedyi ga nita' ben' binuebë' Diuzi, ga una Diuzi: ‘‘Binacale ben' quia'.’’ Lëben' na' iyacajë' z̃i'i Diuzi, ben' neban tuzioli.
45009027	Pero quie ben' Israel una Isaías caora unë' cani: ‘‘La'acazi naca ben' Israel tazëgula ca naca yoz̃o de ru'a nisadao', quele yugojë' inaojë' xneza Diuzi, tu chopazijë' inaojë' xneza Diuzi ute usela Diuzi lëjë'.
45009028	Tu sasazi uzu Diuzi di'idza' quienë' huenë' castigo lao duz̃e yedyi layu.’’
45009029	Lëscan' dza na'te unë Isaías cani: Chi bipca'n Diuzi z̃i'isubaro lao yedyi layu dza na', babega'nnan bayëchi' gula quiero cabë' bayëchi' gula bega'nnan quie ben' yedyi Sodoma len ben' yedyi Gomorra.
45009030	¿Ca bi pensari reya'ala' huero? Pues reya'ala' huero pensari de que ja ben' binaca ben' Israel, ben' birnao guichi ley pca'n Diuzi lao na'a Moisés, pues baguca quiejë' rlë'ë Diuzi lëjë' ben' laxta'o yëri nun quie na' rzudyi'ilëjë' Jesús.
45009031	Pero netza'n quie ben' Israel. Nernaojë' guichi ley pca'n Diuzi lao na'a Moisés tacuenda ilë'ë Diuzi lëjë' ben' laxta'o yëri. Chan' dula'adyi'jë' ruzujë' di'idza' huejë' yugulu ca mandado rue lao guichi ley na', na'ra ilë'ë Diuzi lëjë' ben' laxta'o yëri. Pero bibëjë' gan, bibzujë' di'idza' huejë' yugulu con cabë' rna lë'ë quichi ley na'. Quie lena' bibëjë' gan ilë'ë Diuzi lëjë' ben' laxta'o yëri.
45009032	¿Bixquien' bibëjë' gan? Pues bibëjë' gan como dan' re'enjë' huejë' cuinzijë' ben' laxta'o yëri. Binezijë' ilë'ë Diuzi ra'o ben' laxta'o yëri por nun quie chi rzudyi'ilëro Cristo. Quie lena' naca quiejë' ca quie ben' ucha'o yo, bgudyinë' yu tu neza, bibënë' gan idyinnë' ga zionë'.
45009033	Lena' rguixogue'n quiejë' lë'ë guichi la'iya quie Diuzi cani: Baose'ela' Diuzi z̃i'inë' lao yedyi quie ben' Israel, pero psebi'jë' lëbë'. Quie lena' raca quiejë' ca quie ben' ru'u yo ni'e,bgudyinë' yu tu neza. Pero nu ben' rzudyi'ilë z̃i'inë', bigaca bayëchi' quienë', huega'nnë' huen.
45010001	Bicha', du guicho du la'adya' rulidza' Diuzi re'enda' yetza' ja ben' Israel pensari quiejë' gata' yela' neban quiejë' tuzioli.
45010002	Nia' le'e tali na' re'enjë' tzionla'adyi'jë' Diuzi, pero binezijë' bi huejë'.
45010003	Binezijë' bi huejë' ta ilë'ë Diuzi lëjë' ben' laxta'o yëri. Na' re'enjë' huejë' cuinzijë' ben' laxta'o yëri. Racajë' pensari chi uzujë' di'idza' ca mandado rue lao guichi ley pca'n Diuzi lao na'a Moisés, cana' ilë'ë Diuzi lëjë' ben' laxta'o yëri.
45010004	Pero biruejë' ca re'en Diuzi huejë', porque tanun quie dan' inaoro xneza Cristo, cana' ilë'ë Diuzi ra'o ben' laxta'o yëri, quele porque dan' uzuro di'idza' ca mandado rue lao guichi ley quienë'.
45010005	Na'ra bzu Moisés di'idza' lë'ë guichi ta rguixogue'në' ra'o de que chi tali uzuro di'idza'ca mandado rue lao guichi ley pca'n Diuzi lao na'anë', chi ni tu lasa bigaparo falta lao dza rdaro lao yedyi layu, na'ra por lena' gun Diuzi ra'o yela' neban tuzioli. Pero nunu zue hue gan huejë' cana'.
45010006	Pero ta gun Diuzi ra'o, gunnë' yela' neban quiero tuzioli tanun quie dan' rzudyi'ilëro Cristo. Biruen zi tzioro guibá tzexi'ro Cristo yeyëzinë' gacalënë' ra'o.
45010007	Lëscan' biruen zi yeyëziro ga nita' ben' huati tzexi'ro Cristo yeguidë' gacalënë' ra'o.
45010008	Pero ¿ca biz̃i rnan lë'ë guichi la'iya? Cani rnan: ‘‘Con di'idza' yero lu'u ru'aro, con pensari yu'u lu'u guicho laxta'oro, con lëzin gun Diuzi ra'o yela' neban quiero tuzioli.’’ Lena' rguixogue'ro benë'.
45010009	Porque chi inaro naca Cristo xuzi xa'nro zaquë'lao lao benë', chi yu'uro pensari tali na' pseban Diuzi lëbë', na'ra gun Diuzi ra'o yela' neban tuzioli.
45010010	Cani nacan: Tanun quie dan' yu'u pensari lu'u guicho laxta'oro pseban Diuzi Cristo, quie lena' ilë'ë Diuzi ra'o ben' laxta'o yëri. Lëscan' tanun quie di'idza' rero lu'u ru'aro inaro naca Jesucristo xuzi xa'nro zaquë'lao lao benë', quie lena' gun Diuzi ra'o yela' neban tuzioli.
45010011	Lë'ë guichi la'iya rguixogue'n rnan caniga: ‘‘Nu ben' rzudyi'ilë lëbë', bigaca bayëchi' quienë' huega'nnë' huen.’’
45010012	Pues tuzi ca zaca'ro lao Cristo, la' acazi ben' Israel, la'acazi ben' za' yedyi tula, como dan' naca Cristo xuzi xa'n yuguluro, taz̃e huela'iyanë' nu ben' rulidza lëbë'.
45010013	Porque tali nacan ca nan lë'ë guichi la'iya cani: ‘‘Yugulu ben' uzëto laohuë', ben' ina naca Cristo xuzi xa'nnë', hue'në' lejë' yela' neban tuzioli.’’
45010014	Pero bisaque' uzëtojë' laohuë' inajë' naca Cristo xuzi xa'nnë' chi birzudyi'ilëjë' lëbë'. Lëscan' bisaque' sudyi'ilëjë' lëbë' chi binenezijë' cabë' bënë'. Lëscan' bisaque' inezijë' cabë' bënë' chi nunu yëbi lëjë'.
45010015	Lëscan' bisaque' yëbi benë' lëjë' chi bizu ben' use'ela' lëjë'. Lëcana' nan lë'ë guichi la'iya quie Diuzi cani: ‘‘Tadya'a gula rue ja ben' rguixogue' xti'idza' Diuzi.’’
45010016	Pero quele yugulu benë' rue quiejë' con cabë rna Diuzi cuenda hue' Diuzi lëjë' yela' naban tuzioli. Nacan ca una Isaías dza na'te rëbinë' Diuzi: ‘‘Tu chopazi benë' rue quiejë' di'idza' la'iya quio' ta yëbindo'jë'.’’ Cana' unë' rëbinë' Diuzi.
45010017	Na'ra nia' le'e, chi yero uzënagaro di'idza' la'iya quie Diuzi, lena' ruen mandado quiero sudyi'ilëro Cristo.
45010018	Pero rnaba' le'e tu di'idza': ¿Biz̃i raca quie ben' Israel? ¿Raca quiejë' ca quie benꞌ binezi con cabë' rna di'idza' la'iya quie Diuzi? quele raca quiejë' cana'. Claro nezijë' con cabë' rna di'idza' la'iya quie Diuzi, porque rnan lë'ë guichi la'iya quie Diuzi cani: Duz̃e yedyi ga rda ben' Israel nu'ajë' guichi ga yu'u di'idza' la'iya quie Diuzi.
45010019	Tatula rnaba' le'e: ¿Bi ca nale? ¿Nale binezi ben' Israel de que ulio Diuzi ben' za' yedyi tula ta gacajë' ben' quienë'? Pues nezijë', porque dza na'te, dza uda Moisés lao yedyi layu, bzunë' di'idza' lë'ë guichi con cabë' una Diuzi rëbinë' ben' Israel cani: Tanun quie cuioga' ben' za' yedyi tula, ben' binaca ben' Israel ta huela'iya' leyaquë', cana' gacaz̃ë'le lëjë'. Tanun quie gacalia' ben' tula, ben' nale ben' tondo, cana' idza'le lëjë'.
45010020	Lëscan' dza uda Isaías lao yedyi layu, bibdzebinë' bzunë' lë'ë guichi con cabë' una Diuzi cani: Ja ben' binaca ben' Israel, barnaojë' xneza'. Ja ben' binaca ben' Israel, baruela'iya' lëjë'.
45010021	Lëscan' dza na' una Isaías cabë' bë ja ben' Israel unë' rëbinë' lëjë': ‘‘Yugu dza rëbi Diuzi lëjë', pero yela' yeladyi' quiejë' biruzënagajë'.’’
45011001	Na'ra inaba' le'e: ¿Apsanla'adyi' Diuzi ja ben' Israel? Pues bipsanla'adyi' Diuzi lëjë'. Hasta në'ëdi' ulio Diuzi naca' ben' Israel. Naca' z̃ico' z̃i' isuba Abraham. Naca' familia quie Benjamín, ben' uzu tiempote.
45011002	Desde dza na'te beyuebë' Diuzi ben' Israel ulionë' lëjë' gacajë' ben' quienë'. Biusanla'adyi' Diuzi lëjë'. ¿Binezile con cabë' rnan lë'ë guichi la'iya quie Diuzi ga rguixogue'n quie profeta Elías? Bigala'adyi'le cabë' bë profeta Elías, zuë' rulidzë' Diuzi udaohuë' ja ben' Israel xquia.
45011003	Unë' rëbinë' Diuzi: ‘‘Xuza' Diuzi, abëti ben' Israel yugulu ben' rguixogue' di'idza' quio'. Apquinujë' laobecugo ta nuejë' ga rionla'adyi'jë' luë'. Tuza' në'ëdi' babega'na'. Lëzi bare'enjë' gutijë' në'ëdi'.’’
45011004	Pero na' una Diuzi gudyinë' lëbë': ‘‘Cala tuzo' luë' bega'nlo'. Nenita' igadyi mila ben' naca ben' quia', ben' birionla'adyi' ta pcha'a benë' najë' Diuzi quiejë'.’’
45011005	Cabë' guca dza na'te, cana' raca na'a. Nenita' tu chopa ben' Israel, ben' du guichi du dula'adyi' rue quie xti'idza' Diuzi. Gusto quie Diuzi baolionë' lëjë' gacajë'ben' quienë'.
45011006	Porque quele ulio Diuzi lëjë' tanun quie dan' bi cosa bëjë'. Chi tali rbio Diuzi ra'o tanun quie bi cosa ruero, lena' huero obligado Diuzi cuionë' ra'o gacaro ben' quië'. Pero bisaque' huero obligado Diuzi, gusto quienë' rbionë' nu ben' re'en cuionë' gaca ben' quienë'.
45011007	¿Ca biz̃i inaro quie ben' Israel? Bibëjë' gan yugulujë' gata' yela' neban quiejë' tuzioli. Ja ben' ulio Diuzi, lëjë' sí, bëjë' gan. Psanla'adyi' Diuzi ja los demás ben' Israel, ben' yaladyi'.
45011008	Cana' rguixogue'n lë'ë guichi la'iya quie Diuzi cani: ‘‘Yela' yeladyi' quiejë' apchula Diuzi pensari quiejë' ta bitzioñe'ejë' con cabë' rna di'idza' la'iya quienë'. La'acazi rlë'ëjë' dyë'ëdi, ruejë' ca ben' birlë'ë. La'acazi rejë' dyë'ëdi, ruejë' ca ben' bire. Cana' raca quiejë' hasta na'adza.’’
45011009	Lëscan' quie ben' Israel una rey David dza na' con cabë' rnën cani: Ruen z̃udyi quie ta de quiejë'. Con ta raxejë' gaojë' yo'ojë', con ta raxejë' huejë', lëlena' udyiagui'n lëjë'. Lëlena' uca'nnan lëjë' mala lao Diuzi, huenë' lëjë' castigo.
45011010	Huechula laojë' ta biilë'ëjë' tuzioli. Lëscan' gacajë' bego tuzioli. Cana' una rey David dza na'te.
45011011	Na'ra inaba' le'e:¿Yela' yeladyi' quie ben' Israel apsanla'adyi' Diuzi lëjë' tuzioli? Quele tuzioli apsanla'adyi' Diuzi lëjë'. Pero racalë Diuzi ben' binaca ben' Israel ta hue quiejë' xti'idzanë', na' gata' yela' neban quiejë' tuzioli cuenda ilë'ë ben' Israel cabë' tahuen na' raca quie ben' binaca ben' Israel. Cana' huenan quie ben' Israel ínaojë' xneza Cristo gata'rë yela' neban quiejë' tuzioli.
45011012	Tahuen guca quie ben' binaca ben' Israel caora uquixi ben' Israel bibë quiejë' xti'idza' Diuzi. Pero huacara huen gula quie ben' binaca ben' Israel caora idyin dza inao ja ben' Israel xneza Cristo, na' gata' yela' neban quiejë' tuzioli.
45011013	Pero re'enda' inia' le'e itu di'idza', le'e ben' binaca ben' Israel. Pues tanun quie dan' use'ela' Diuzi në'ëdi' ta quixogui'a le'e xti'idza' Diuzi, lena' nacan belao ca dyin quie Diuzi rua'.
45011014	Cana' rëpa' ben' Israel, ben' yedyi quia', cuenda huenan quiejë' inaojë' xneza Cristo cabë' rnaole le'e, na' gata'rë yela' neban quiejë' tuzioli.
45011015	Caora blë'ë Diuzi bire'en ben' Israel inaojë' xneza Cristo, na'ra udiloguë' ja ben' za' yedyi tula, ja ben' re'en inao xneza Cristo. Pero quele bire'en Diuzi inao ben' Israel xneza Cristo. Lega re'en Diuzi inaojë' neza quienë'. Lega yedaohue Diuzi caora idyin dza inao ja ben' Israel xneza Cristo. Lëdza na' gaca quiejë' ca quie ben' baguti beban tatula.
45011016	Chi banuela'iya Diuzi yëzo yëta xtila ta gaca pan, lëscan' naca la'iya pan ta bro lu'u horno. Lëscan' cana' nacan quie nu yaga. Chi banuela'iya Diuzi lue yaga, lëscan' naca la'iya taca' yaga. Lëzi cana' nacarë quie ben' Israel. Chi bë xuzixta'ojë' quie Diuzi, lëscan' idyin dza hue z̃ico' z̃i'isubajë' quie Cristo.
45011017	Naca ja ben' Israel ca quie tu yaga olivo. Naca bala ben' Israel ca quie taca' yaga olivo. Yela' yeladyi' quiejë' baochugu apsanla'adyi' Diuzi lëjë', pero baoz̃i' Diuzi le'e, ben'za' yedyi tula. Banaca quiele ca quie taca' yaga guixi' nadilaten yaga olivo. Cana' gaca huen quiele, na' huaca yezi'le fuerza quie Diuzi cabë' rezi' taca' yaga fuerza quie luena.
45011018	Pero bihuele cuinle ben' z̃e dan' baochugu Diuzi taca' yaga olivo, bë Diuzi quiele ca quie yaga nadilaten yaga olivo. Bigala'adyi'le quele por nun quie le'e nazi' lue yaga fuerza, dechan' por nun quie lue yaga nazi'le le'e fuerza.
45011019	Durpende yëbile në'ëdi': ‘‘Hue'encazi, pero baochugu Diuzi taca' yaga olivo tacuenda gaca nëto' ben' quienë' lao laza ben' Israel.’’
45011020	Pero rniaꞌ le'e: ‘‘Baochugu Diuzi taca' yaga olivo, inaro ben' Israel, como dan' psebi'jë' Cristo. Pero le'e, ben' binaca ben' Israel, por nun quie dan' barnaole xneza Cristo nacalële Diuzi tuz̃e. Quie lena' gapale cuidado bihuele cuinle ben' z̃e.
45011021	Cana' nacan porque bibez̃i'z̃e Diuzi nu ben' Israel, dan' psebi'jë' Cristo. Na'ra lëcana'zi huaca bisi'z̃e Diuzi nu ben' za' yedyi tula chi biinaojë' xneza Cristo.
45011022	Na' ulehuecara pensari ca naca yela' ben' huen quie Diuzi. Pero lëscan' naca Diuzi ben' de pensari. Dyë'ëdi rna'në' huenë' castigo nu ben' bire'en hue quie di'idza' quië'. Pero le'e, taz̃e bagucalë Diuzi le'e. Pero ruen zi inaole xneza Diuzi gapalenë' bala'ana, porque chi bihue quiele di'idza' quië', lëscan' le'e, hue Diuzi le'e castigo.
45011023	Porque chi yetza' ben' Israel pensari quiejë' inaojë' xneza Cristo, na'ra yezi' Diuzi lëjë' utilanë' lëjë' yaga olivo tatula. Decazi yela' huaca quie Diuzi huenë' cabë' re'ennë' huenë'.
45011024	Pues ulio Diuzi le'e gacale ben' quienë', la'acazi nacale ca quie tu yaga guixi', la'acazi binacale ben' Israel, pero mazara gue'en Diuzi ben' Israel gacajë' ben' quienë' utilanë' lëjë' yaga olivo tatula.
45011025	Re'enda' inia' le'e tu di'idza' con cabë' baodixogue' Diuzi në'ëdi' cuenda inezile cabë' gaca, na' bihuele cuinle ben' z̃e.Tali na' apsanla'adyi' Diuzi bala ben' Israel tanun quie yela' yeladyi' quiejë'. Pero caora abeya ben' re'en inao xneza Cristo, ben' za' yedyi tula, na'tera yezulao Diuzi yeyuenë' ben' Israel tuz̃e tatula.
45011026	Lëdza na' sulao inao yugulu ben' Israel xneza Cristo. Cana' rguixogue'n lë'ë guichi la'iya quie Diuzi cani: Lado ben' Israel huaro tu ben' yedyi quiejë', ben' uzioñe'e lëjë'. Lëben' na' yegubë' tamala quie ben' Israel.
45011027	Cana' uzu Diuzi di'idza' con cabë' di'idza' bega'nlënë' xuzixta'o ben' Israel unë' yezi'z̃enë' dula' quiejë'. Cana' rnën lë'ë guichi la'iya quie Diuzi.
45011028	Pero na'a barue ben' Israel condre Diuzi. Biralejë' guti Cristo lë'ë yaga cruzo cuenda gata' yela' naban quiejë' tuzioli. Pero como biralejë', lena' rguilo Diuzi le'e, ben' za' yedyi tula, nu le'e re'en inao xneza Cristo. Pero nadyë'ëcazi Diuzi ben' Israel. Lena' ulionë' xuzixta'ojë' gacajë' ben' quienë'.
45011029	Uzu Diuzi di'idza' quienë' cabë' unanë' huenë'. Como ulio Diuzi ben' Israel gacajë' ben' quienë', lena' biusanla'adyi'në' lëjë' tuzioli.
45011030	Lële'e, ben' binaca ben' Israel, bibë quiele quie Diuzi dza na'te, pero caora uru'un ben' Israel Cristo tzala'la, na'ra bezulao Diuzi yeyuenë' le'e tuz̃e beyëchi'la'adyi'në' le'e.
45011031	Na'ra quele le'e, nechan' ja ben' Israel, lëjë' birue quiejë' quie Diuzi. Pero huadyin dza yeyëchi'la'adyi' Diuzi ben' Israel tatula cabë'beyëchi'la'adyi'në' le'e.
45011032	Porque tuzi ca bë Diuzi, baochugulinë' de dula' xquia quie yuguluro. Na'ra quie lena' tuzi ca huenë', yeyëchi'la'adyi'në' yuguluro.
45011033	Biyeyudyi yedu yela' rioñe'e, yela' nezi quie Diuzi. Bisaque' huebë'ro duz̃ete ca naca pensari quienë', ca naca xnezë'.
45011034	¿Nuz̃i saque' tzioñe'e duz̃ete pensari quie Diuzi? ¿Nuz̃i saque' usëdi lëbë'?
45011035	Nunu saque' yëbi Diuzi: ‘‘Tu cani reya'alo' quia'.’’
45011036	Porque bzalo Diuzi yugulu ta de, yugulu ta de nacan quienë'. Ben' z̃e, ben' bala'ana naca Diuzi tuzioli. Amén.
45012001	Na'ra, bicha', babeyëchi'la'adyi' Diuzi le'e. Quie lena' du guicho du la'adya' inia' le'e reya'ala' tzasanle cuinle lao Diuzi, huele cuinle ca gun quie Diuzi ta biyeyula yelen. Gacale ben' naca la'iya, cana' yeyula'adyi' Diuzi le'e. Cana' reya'ala' huele tzionla'adyi'le Diuzi.
45012002	Bireya'ala' yenaole pensari mala quie ja ben' nita' lao yedyi layu. Reya'ala' yetza'le pensari quiele, yenaole xneza Diuzi cuenda yetza'nan quiele yugulu ca ruele.Cana' inezile ca re'en Diuzi huele, porque ca re'en Diuzi huero nacan ta gacalën ra'o, nacan ta yeyula'adyi'në' ra'o, nacan tadya'a gula.
45012003	Yela' ben' huen quie Diuzi ulionë' në'ëdi' ta uzioñe'eda' le'e. Lena' inia' le'e bireya'ala' huele cuinle ben' z̃e. Du guicho du la'adyi'le reya'ala' huele pensari dya'a según cabë' nue Diuzi quie quiele barue quiele xti'idza'në'.
45012004	Porque cani nacan: Tuzi cuerpo quiero naca, pero taz̃e netza' tu tu parte quien, taz̃e netza' dyin quie quien.
45012005	Lëscan' cana' naca quie ra'o ben' nao xneza Jesús. La'acazi nacaro ben' zë, nacaro tu cue' ben' nacalë Cristo tuz̃e. La'acazi netza' dyin quie Diuzi huero quie quiero, naca yuguluro tuz̃e.
45012006	Netza' ta banugun Diuzi quiero tu turo. Reya'ala' huero dyin dya'a según ta banugun Diuzi quiero tu turo. Chi banugun Diuzi quiero uzioñe'ero benë' con cabë' rna di'idza' la'iya quienë', na'ra lena' reya'ala' huero según cabë' nue Diuzi quie quiero barue quiero xti'idza'në'.
45012007	Chi banegun Diuzi quiero gacalëro benë', na'ra reya'ala' gacalërojë' dyë'ëdi. Chi neziro uzioñe'ero benë' con cabë' rna xti'idza'Diuzi, cana' reya'ala' huero.
45012008	Chi neziro hue'ro benë' di'idza' z̃ela'adyi', cana' reya'ala' huero. Chi de dumi quiero, reya'ala' gacalëro benë', bihuero cuenda chi yeyuejë' laohue. Chi neziro udze'ro xnezi bi dyin hue ja benë', cana' reya'ala' huero du guicho du la'adyi'ro. Chi neziro yeyëchi'la'adyi'ro ben' yëchi', cana' reya'ala' huero du guicho du la'adyi'ro, bihuerojë' stu'.
45012009	-
45012010	Bireya'ala' idyë'ëro laguedyiro de ladzazi, pero du guicho du la' adyi'ro reya'ala' idyë'ëro ben' bichiro, ben' nacalëro Cristo tuz̃e. Puro tadya'a reya'ala' huero, bihuero tamala. Reya'ala' gaparo laguedyiro bala'ana yuguluro.
45012011	Bireya'ala' huero yela' huëdi, den' dula'adyi'ro reya'ala' huero dyin. Lëscan' dula'adyi'ro reya'ala' huero cabë' mandado re'en Diuzi huero.
45012012	Reya'ala' suro contento cuezaro dyë'ëdi dza yezi' Diuzi ra'o. Reya'ala' si'z̃ero biidza'ro cati raca zëdi quiero. Bireya'ala' usanro ulidzaro Diuzi.
45012013	Reya'ala' gacalëro laguedyiro ben' nao xneza Cristo, ben' bide quie. Reya'ala' gapachi'ro nu ben' za' z̃an yu'u quiero.
45012014	Reya'ala' yëbiro Diuzi huela'iyanë' nu ben' za' rdila rnë len ra'o. Bireya'ala' udze'de'ro benë'.
45012015	Reya'ala' yedaohuelëro laguedyiro cati raca tadya'a quiejë'. Reya'ala' yeyëchi'la'adyi'lëro laguedyiro cati raca tazëdi quiejë'.
45012016	Reya'ala' huero tuz̃e yuguluro. Bireya'ala' yez̃ë'ro laguedyiro. Bireya'ala' huero yaladyi' ben' yëchi'. Bireya'ala' huero cuinro ben' z̃e.
45012017	Bireya'ala' gacalëro lëbi ben' mala. Reya'ala' huero bala tzu'ulëro laguedyiro dyë'ëdi.
45012018	Por tu parte quiero, huero bi huero tacuenda inita'lëro yugulu benë' dyë'ëdi, ta bibi zëdi gata'.
45012019	Na'ra bicha', nedyë'ëda' le'e, inia' le'e bireya'ala' yeyuero laohue quie ben' mala. Naoyubi Diuzi bi huenë' quie ben' mala. Cana' rguixogue'n lë'ë guichi la'iya quie Diuzi de que nacan cuenda quie Diuzi huenë' benë' castigo, quele ra'o. Cana' una Diuzi.
45012020	Lëscan' una Diuzi de que chi rdue ben' rudie ra'o, reya'ala' hue'rojë' ta gaojë'. Chi rbilejë', reya'ala' hue'rojë' ta yo'ojë', porque chi huero cana', huacabë'jë' nacaro ben' huen yedue'jë'. Cana' una Diuzi.
45012021	Bihue'ro lato hue tamala ra'o gan, reya'ala' huero gan lao tamala, huero puro tahuen.
45013001	Yuguluro reya'ala' uzuro di'idza' cabë' mandado rue nu ben' quie gobierno, porque Diuzi ulëchinë' ben' quie gobierno. Bizu ben' quie gobierno chan' biulëchi Diuzi lëbë'.
45013002	Nu ben' biruzu di'idza' cabë' mandado rue ben' quie gobierno, na' ruetenë' contra Diuzi, de dula' xquia quienë', hue Diuzi lëbë' castigo.
45013003	Birdzebi ben' rue tadya'a ben' quie gobierno. Pero sí, rdzebi ben' rue tamala ben' quie gobierno dan' gata' castigo quiejë'. Chi re'enro suro contento, chi rdzebiro ben' quie gobierno, na'ra reya'ala' taro dula'adyi'ro huero tahuen. Cana' gacabë' ben' quie gobierno nacaro ben' huen.
45013004	Cana' reya'ala' huero como dan' ulëchi Diuzi gobierno ta gaca huen quiero. Chi birdaro dula'adyi'ro bihuero tahuen, reya'ala' yeyuero pensari quiero como dan' naca cuenda quie gobierno huejë' ra'o castigo. Mandado quie Diuzi na' rue gobierno mandado gaca castigo ben' rue tamala.
45013005	Quie lena' reya'ala' uzuro di'idza' cabë' mandado rue nu ben' quie gobierno, no solamente ta bigata' castigo quiero, pero lëscan' como dan' nacan tahuen, nacan ta reya'ala' huero.
45013006	Quie lena' reya'ala' quiz̃uro impuesto como dan' rue ben' quie gobierno mandado quie Diuzi cabë' dyin ruejë'.
45013007	Reya'ala' quiz̃uro chi zu ta reya'ala'quiz̃uro. Reya'ala' quiz̃uro dumi ta rtupa ben' yedyi. Reya'ala' quiz̃uro impuesto quie gobierno. Reya'ala' gapala'nro yugulu ben' rnabë'.
45013008	Chi zu ta reya'ala' quiz̃uro quie benë', reya'ala' useyudyiro quiz̃uron. Pero bireya'ala' usanro idyë'ëro laguedyiro. Chi nedyë'ëro laguedyiro, con lëzin babzuro di'idza' cabë' mandado ruen lao guichi ley quie Diuzi yuguluten.
45013009	Lë'ë guichi ley quie Diuzi rguixogue'n ra'o de que bireya'ala' gasilëro nigula quie ben' tula. Lëscan' quie nigula, bireya'ala' gasilënë' be'mbyu tula. Bireya'ala' gutiro benë', bireya'ala'cuanro quie benë', bireya'ala' si'ro benë' yë', bireya'ala' sa'la'adyi'ro ta de quie benë'. Cana' rnan lë'ë guichi ley quie Diuzi. Pero lëscan' rguixogue'n ra'o de que reya'ala' idyë'ëro benë' cabë' nadyë'ëro cuinro. Chi huero cana', banaca quiero babzuro yugulu di' idza' cabë' mandado rue Diuzi lë'ë guichi ley quienë'.
45013010	Chi nadyë'ëro benë', bihuerojë' mala. Cana' huero uzuro di'idza' dyë'ëdi ca mandado rue Diuzi lë'ë guichi ley quienë'.
45013011	Como cana' nacan, reya'ala' huero pensari ca tu dza rdaro lao yedyi layu. Reya'ala' huebë'ro abdyin hora yeyu'uro pensari dyë'ëdi, como dan' barueran bago dza yezi' Diuzi ra'o, quele ca dza na'te, dza uzulaoro unaoro xneza Cristo.
45013012	Ilë'ëti'zi rdziogue iyudyi dza rdaro lao yedyi layu idyin dza yezi' Diuzi ra'o. Quie lena' bireya'ala' huero tamala ca ben' rda lao lato lao chula. Reya'ala' biidzebiro suro listo sëraro ca zë soldado, ben' napa fuerza, ben' rda te dza.
45013013	Reya'ala' taro dyë'ëdi ca ben' rda te dza. Bireya'ala' taro huero hue'e. Bireya'ala' taro ga ruejë' lani, ga ruejë' ru'be, ga ruejë' huedila. Bireya'ala' talëro nigula con ganzi. Bireya'ala' taro quiloro zëdi quiloro dila.
45013014	Reya'ala' taro yenaoro tuz̃e Jesucristo dyë'ëdi. Bitaro huero ta rnazin quiero.
45014001	Reya'ala' hue'lële ben' zaozulao inao xneza Jesús di'idza' z̃ela'adyi'. Bitzu'ule huedila huenë tu ta binaca.
45014002	Por ejemplo, bala ben' nao xneza Jesús rnajë' ru'en lato gaoro biti'tezi ta de. Na' ibala ben' nao xneza Jesús, ben' zaozulao inao xnezanë', rnajë' bireya'ala' gaoro bë'ëla'. Quie lena' puro yëza cuan gaojë'.
45014003	Na' ja ben' rao biti'tezi ta de, bireya'ala' ilë'ëjë' mala ben' rao puro yëza cuan. Bireya'ala' inëbiz̃ojë' laguedyijë' como dan' rupa cue'jë' nacajë' ben' nao xneza Jesús.
45014004	¿Nuz̃i bë le'e mandado inëbiz̃ole quie laguedyile, ben' naorë xneza Diuzi? Nacan cuenda quie xa'një' chi ruejë' tahuen, chi ruejë' tamala, quele cuenda quiele. Pero huacacazi huen quiejë', como dan' de yela' huaca quie Diuzi ta uca'nnë' lëjë' huen.
45014005	Re'enda' inia' le'e itu ejemplo: Yu'u bala ben' nao xneza Jesús rnajë' tuzi dza naca la'iya tzion'la'adyi'ro Diuzi, quele biti'tezi dza nacan dza huen. Na' yu'u ibala ben' nao xneza Jesús rnajë' biti'tezi dza nacan dza huen tzion'la'adyi'ro Diuzi. Quie quiele reya'ala' huele pensari inezile dyë'ëdi ta huele cabë' reya'ala' huele.
45014006	Na'ra quie ben' rna tuzi dza naca la'iya tzionla'adyi'ro Diuzi, quele yugoꞌ dza nacan huen, ruejë' cana' ta gapala'një' Cristo. Lëscan' ja ben' rna biti'tezi dza nacan dza huen tzionla'adyi'ro Diuzi, ruejë' cana' ta gapala'nrëjë' Cristo. Na'ra quie ben' rna ru'en lato gaoro biti'tezi ta de, na' ruejë' cana' ta gapala'një' Cristo. Lëscan' ben' rao puro yëza cuan, na' ruejë' cana' ta gapala'nrëjë' Cristo, na' yëbijë' Diuzi diuxcalelo'.
45014007	Ni tu ra'o binita'ro tuzi cabë' nita'ro lao yedyi layu. Ni tu ra'o bigatiro tuzi cabë' gatiro lao yedyi layu. Zu Cristo rna' ruhuianë' ra'o.
45014008	Chi zuro nabanro lao yedyi layu, na' zuro nabanro ta gapala'nro Cristo. Lëscan' chi gatiro yeyoro guibá, na' gatiro yeyoro guibá ta gapala'nro Cristo. La'acazi nabanro, la'acazi gatiro, pero nacaro ben' quie Cristo.
45014009	Cana' nacan como aguti Cristo bebannë' naquë' xuzi xa'n yugulu benë', la'acazi ben' neban, la'acazi ben' huati.
45014010	Pero le'e, ¿bixquien' rnëbiz̃ole ben' bichile ben' nao xneza Jesús? ¿Bixquien' rez̃ë'le laguedyile? Pues yuguluro naca quiero yedyinro lao Cristo huero cuenda cabë' bëro, chi bëro tahuen, chi bëro tamala.
45014011	Lena' rguixogue'n lë'ë guichi la'iya quie Diuzi cabë' unanë' cani: Como nacan tali nabana', lëscan' nacan tali idyin dza quitzu z̃ibi yugulu benë' laohua', huejë' në'ëdi' ben' z̃e. Cana' una Diuzi dza na'te.
45014012	Cana' nacan huadyin dza quie quiero huero cuenda lao Diuzi cabë' bëro dza udaro lao yedyi layu.
45014013	Quie lena' bireya'ala' inëbiz̃oro laguedyiro. Mejorla huero pensari inaoro neza dya'a cuenda biiquixi laguedyiro huejë' tamala por dula' quiero.
45014014	Na'ra quie bë'ëla', cuinnan quele nacan z̃udyi nu gao len. Lena' banezda' dyë'ëdi como naca' ben' nao xneza xa'nro Jesús. Pero chi rue bala benë'pensari naca z̃udyi gaojë' bë'ëla', na'ra para lëjë' sí, binacan huen gaojë'n, como dan' raquejë' z̃udyi nacan gaojë'n.
45014015	Chi por nun quie dan' re'enro gaoro bi cosa utëbiro pensari quie ja bi' bichiro, ben' nao xneza Jesús, na'ra lena' rulu'en rdziogue idyë'ëro ja ben' bichiro. Bihuero ta yega'n ja ben' bichiro mala lao Diuzi por nun quie dan' re'enro gaoro bi cosa.
45014016	Biutëbiro pensari quie bichi laguedyiro, ben' nao xneza Jesús. Bihuero bi cosa re'enro huero, la'acazi naparo derecho hueron, la'acazi neziro cala tamala chi hueron.
45014017	Binacan belao bi ta gaoro, bi ta yo'oro. Pero tabelao na' inaro tuzi pensari dya'a. Tabelao na' cue' chizi laxta'oro, suro contento tanun quie dan' yu'u lu'u guicho laxta'oro pensari quie Bichi Be quie Diuzi.
45014018	Redaohue Diuzi nu ben' rue cana', ben' nao xneza Cristo dyë'ëdi. Lëscan' hualë'ë ja benë' lëbë' ben' huen.
45014019	Cana' huero inaoro huero tadya'a cuenda na' cue' chizi laxta'oro, gacalëro laguedyiro ta tzioñe'ejë' mazara con cabë' rna xti'idza' Diuzi.
45014020	Binaca huen te cana'zi dyin quie Diuzi por nun quie bi ta re'enro gaoro. Banezcaziro baben Diuzi lato gaoro yugulu ta de ta gaoro. Pero tamala na' gaoro bi cosa chi por lena' utëbiro pensari quie laguedyiro yela' na' huejë' ta bireya'ala' huejë'.
45014021	Mejorla biyo'oro bigaoro bi cosa, bihuero bi cosa chi por lena' utëbiro pensari quie ben' bichiro, ben' naorë xneza Jesús, yela' na' bi huenë' tu ta bireya'ala' huenë'.
45014022	Reya'ala' gaparo cuidado cabë' ruero cuinro lao Diuzi. Bihuero cuinro ben' z̃e nun que nacaro ben' quie Diuzi. Tahuen na' naca quiero chi bigao pensari quiero ra'o xquia cabë' ta ruero.
45014023	Chi ineziro nacan xquia tu ta inan quiero huero, na' bireya'ala' hueron. Nacan xquia quiero chi hueron. Lëscan' reya'ala' ineziro dyë'ëdi chi nacan huen, na' hueron. Chi neziro dyë'ëdi binacan huen, mejorla bihueron como dan' nacan xquia quiero chi hueron.
45015001	Ra'o, ben' bazio tiempo nao xneza Cristo, reya'ala' gacalëro laguedyiro, ben' zaozulao inao xneza Cristo. Naca cuenda quiero gacalërojë' huero tahuen quiejë', quele para ra'ozi.
45015002	Yuguluro reya'ala' huero tahuen quie laguedyiro, reya'ala' gacalërojë' tzioñe'ejë' mazara, na' huebë'jë' Diuzi hue quiejë' xti'idza'në'.
45015003	Cana' reya'ala' huero como dan' Cristo bibënë' huen para cuinzinë', pero lëscan' bënë' huen para yugulu benë'. Guca quienë' cabë' rguixogue'n lë'ë guichi la'iya quie Diuzi de que nu ben' rutasi runio Diuzi, lëscan' rutasi runiorënë' Cristo. Cana' rnën lë'ë guichi.
45015004	Na' rnia' le'e, yugulu ca di'idza' bzujë' lë'ë guichi la'iya quie Diuzi dza na'te, nacan ta gacalën ra'o ta tzioñe'ero mazara Diuzi. Lëscan' nacan ta uxela'adyi'n ra'o ta cuezaro dyë'ëdi dza yezi' Diuzi ra'o biyeyatiro.
45015005	Rulidza' Diuzi gacalënë' le'e tzu'ulële laguedyile dyë'ëdi ca reya'ala' huele le'e, ben' nao xneza Cristo. Naca Diuzi ben' racalë ra'o cuezaro dyë'ëdi. Naca Diuzi ben' ru'elë ra'o di'idza' z̃ela'adyi'.
45015006	Cana' naca quiero cuenda yuguluro huero tuz̃e gaparo Diuzi bala'ana. Naca Diuzi xuzi xan' Señor quiero Jesucristo.
45015007	Reya'ala' huelëro laguedyiro tuz̃e cabë' bëlë Cristo ra'o tuz̃e. Cana' gapala'nro Diuzi bala'ana.
45015008	Pero rnia' le'e, bida Cristo lao yedyi layu ta gacalënë' ben' Israel, na' uzunë' di'idza' cabë' di'idza' bega'nlë Diuzi xuzixta'ohua' dza na'te. Bidë' ta ilë'ë ben' Israel naca Diuzi ben' ruzu di'idza'.
45015009	Lëscan' bida Cristo lao yedyi layu cuenda inao ja ben' binaca ben' Israel xnezë', na' gapajë' Diuzi bala'ana tanun quie dan' beyëchi'la'adyi' Diuzi lëjë'. Lena' rguixogue'n lë'ë guichi la'iya quie Diuzi cani: Quie lena' gapa ja ben' za' yedyi tula Diuzi bala'ana. Quie lena' gulajë' himno ta gapala'një' lëbë'.
45015010	Lëzi zu itu cue' lë'ë guichi la'iya ga rguixogue'nan cani: Reya'ala' yedaohuele le'e, ben' za' yedyi tula, len le'e, ben' Israel, ben' quie Diuzi.
45015011	Lëzi zu itu cue' lë'ë guichi la'iya ga rguixogue'nan cani: Ulegapa Diuzi bala'ana yugulu le'e, ben' za' yedyi tula. Ulequixogue' ja benë' ca ben' z̃e naca Diuzi yugulu le'e, ben' binaca ben' Israel.
45015012	Lëscan' Isaías, ben' uzu dza na'te, bzunë' di'idza' lë'ë guichi de que: Hualo tu z̃i'i suba Isaí. Lëbë' gaquë' rey inabë'në' lao ja ben' binaca ben' Israel. Sudyi'ilëjë' lëbë' ta uca'nnë'jë' huen lao Diuzi. Cana' rnan lë'ë guichi na'.
45015013	Na'ra në'ëdi' rulidza' Diuzi, ben' nuxela'adyi' ra'o, ta tzu'ule gusto cue' chizi laxta'ole como dan' barue quiele xti'idza'në'. Lëscan' rulidza'në' ta gaca z̃ela'adyi' dyë'ëdi guicho laxta'ole tanun quie dan' baoyu'ule pensari quie Diuzi.
45015014	Na'ra bicha', banezda' dyë'ëdi nacale ben' huen, ben' rioñe'e. Nezile uzioñe'ele usëdile laguedyile, ben' nao xneza Cristo.
45015015	Cabë' di'idza' bzua' lë'ë guichi ni, biberugueda' inia' le'e cabë' reya'ala' tzioñe'ele cuenda bigalala'adyi'le cabë' unia' le'e. Cana' bia' por nun quie mandado pca'n Diuzi lao na'a, use'elë' në'ëdi'
45015016	tzaya' dyin quie Cristo entre ja ben' binaca ben' Israel. Nacan mandado hua' tzetixogui'ajë' xti'idza' Diuzi cuenda hue quiejë' xti'idzë', yela' na' gata' yela' neban quiejë' tuzioli, na' yedyinjë' dyë'ëdi lao Diuzi. Cana' yezi' Diuzi lëjë', na' nacajë' ben' la'iya, ben' yu'u pensari quienë' lu'u guicho laxta'ohue.
45015017	Como naca' ben' quie Cristo Jesús, redaohueda' bia' ca mandado bë Diuzi në'ëdi'.
45015018	Re'enda' inia' le'e cabë' bëla'iya Cristo në'ëdi' bia' cabë' mandado bënë' në'ëdi'. Lëzin inia' le'e quele bila di'idza' inia' le'e. Gucalë Cristo në'ëdi' udixogui'a ben' binaca ben' Israel xti'idza' Diuzi, na'tera barue quiejë' xti'idza'në'.
45015019	Cana' bia' udixogui'ajë' xti'idza' Diuzi, bia' yela' huaca quienë', gucalë Bichi Be quienë' në'ëdi'. Cana' bia' apseyudya' bia' mandado udixogui'a benë' xti'idza' Diuzi. Cana' bia' udixogui'a ja ben' ciudad Jerusalén xti'idza' Diuzi. Lagazi cana' babia', baoya'a hasta ga rzulao yu nebaba Ilírico.
45015020	Cana' bia', bia' bala, uya'a yedyi ga binenezijë' chi zu Cristo udixogui'ajë' xti'idza' Diuzi. Cana' bia' cuenda tza'a yedyi tula ga nunu netzio tzetixogue' xti'idza' Diuzi.
45015021	Pero mejorla hua' seguir con cabë' rnan lë'ë guichi la'iya quie Diuzi cani: Huanezi ja ben' binenezi quienë'. Huayoñe'e ja ben' binetzioñe'e quienë'.
45015022	Quie lena' biuz̃aque'da' guida' idena'a le'e como dan' bibënan lato la'acazi gu'unda' guida'.
45015023	Pero como abeyudyi compromiso napa' conlë ja yedyi ga baodia', lëscan' como bazio zë iza raca' pensari guida' ideyuba' le'e,
45015024	quie lena', caora tza'a nación España, cana' re'enda' tia' ciudad quiele. Na' rapa' gusto yega'na' sulia' le'e ga'aca tu ta gunnan lato. Yeyudyi na', chi huele cule, gacalële në'ëdi' tzu'a neza tatula tza'a España.
45015025	Pero na'a raoyen yeya'a ciudad Jerusalén tzehua'a lë'ëti' dumi ta gacalën ja ben' bichiro, ben' nao xneza Jesús nita' na'.
45015026	Cana' re'ennan hua', como dan' ja ben' nao xneza Jesús nita' yu nebaba Macedonia, len ja ben' nao xneza Jesús nita' yedyi Acaya, baptupajë' dumi ta ise'ela'jë'n quie ben' yëchi', ben' nao xneza Jesús nita' ciudad Jerusalén.
45015027	Redaohue ben' ptupa dumi como nezijë' nacan tahuen gacalëjë' laguedyijë', ben' nao xneza Jesús. Na'ra yu'un xnezi ta ruejë', porque ruejë' ta reya'ala' huejë' quie ben' nita' ciudad Jerusalén. Cana' nacan, como dan' lao na'a ben' nita' ciudad Jerusalén barue quiejë' xti'idza' Diuzi barnaojë' xneza Cristo. Na'ra lëjë' sí, reya'ala' gacalëjë' ben' nita' ciudad Jerusalén con ta de quiejë'.
45015028	Caora abeyudyi yehua'a dumi lao ja ben' nao xneza Cristo nita' ciudad Jerusalén, na'ra tza'a España tia' ideyuba' le'e.
45015029	Nacan tali tuz̃e huela'iya Cristo ra'o caora idyina' yedyi quiele.
45015030	Bicha', re'enda' gacalële në'ëdi'. Re' enda' huero tuz̃e huero ca re'en Diuzi huero du guicho du la'adyi'ro. Chi huele cule, ulidzale Diuzi por në'ëdi'. Laohue xa'nro Jesucristo rnaba' le'e ulidzale Diuzi por në'ëdi'. Lëscan' como dan' nadyë'ële në'ëdi' cabë' bzioñe'e Bichi Be quie Diuzi le'e, rnaba' le'e ulidzale Diuzi por në'ëdi'.
45015031	Ulidzale Diuzi ta ucuasa ucui'onë' në'ëdi' quie tamala re'en hue ja benë' nita' estado Judea quia', ben' binao xneza Cristo. Lëscan' ulidzale Diuzi para ja ben' nita' ciudad Jerusalén, ben' nao xneza Cristo, ta si'jë' në'ëdi' dyë'ëdi gacalia'jë'.
45015032	Cana' rnaba' le'e ulidzale Diuzi por në'ëdi' cuenda idyina' dyë'ëdi idena'a le'e sua' contento yezila'adya' tu chi'.
45015033	Rulidza' Diuzi, ben' cuëchi chizi laxta'oro, ta ina' ihuianë' yugulule. Amén.
45016001	Redaohueda' idyin ben' zanro Febe yedyi quiele. Taz̃e racalënë' ben' nao xneza Cristo nita' yedyi Cencrea.
45016002	Si'le lëbë' dyë'ëdi ca rue ben' nao xneza Cristo. Gacalëlenë' tu ta rdzioguenë', porque ben' zë bagucalënë'. Lëscan' bagucalënë' në'ëdi'.
45016003	Ugapale diuz̃i Priscila len Aquila. Nacajë' ben' compañero quia'. Aracalëjë' në'ëdi' ruendo' dyin quie Cristo Jesús.
45016004	Bibdzebijë' gatijë' gucalëjë' në'ëdi' caora aruen z̃udyi guti ja benë' në'ëdi'. Quie lena' inia' diuxcalejë' gucalëjë' në'ëdi'. Pero quele tuza' në'ëdi' inia' diuxcalejë', lëscan' yugulu ben' nao xneza Cristo, ben' binaca ben' Israel, inajë' diuxcalejë'.
45016005	Ugapale diuz̃i ja ben' bichiro, ben' regu'udi' z̃an yu'u quie Priscila len Aquila. Lëscan' ugapale diuz̃i Epeneto, ben' naca amigo quia'. Lëbë' naquë' ben' nëro, ben' unao xneza Cristo entre ja ben' nita' yu nebaba Acaya.
45016006	Ugapale diuz̃i María, ben' ruelële dyin quie Diuzi tuz̃e.
45016007	Ugapale diuz̃e ben' yedyi quia' Andrónico, len Junias, ben' uya'lia' dyiguiba tuz̃e. Anezi ja apóstol nacajë' ben' huen gula. Tu binenaohua' xneza Cristo, barnaojë' xneza Cristo.
45016008	Ugapale diuz̃i Amplias, ben' naca amigo quia', ben' naorë xneza Cristo.
45016009	Ugapale diuz̃i Urbano, ben' naca compañero quiendo'. Aracalënë' nëto' ruendo' dyin quie Cristo Jesús. Lëscan' ugapale diuz̃i Estaquis, ben' naca amigo quia'.
45016010	Ugapale diuz̃i Apeles, ben' nao du guicho du la'adyi' xneza Cristo. Lëscan' ugapale diuz̃i ja ben' naca familia quie Aristóbulo.
45016011	Ugapale diuz̃i Herodión, ben' naca ben' yedyi quia'. Lëscan' ugapale diuz̃i ja ben' naca familia quie Narciso, con nujë' naojë' xneza Cristo.
45016012	Ugapale diuz̃i Trifena len Trifosa. Nacajë' ben' rue dyin quie Cristo. Lëscan' ugapale diuz̃i Pérsida, ben' naca ben' zanro tanun quie barnaorënë' xneza Cristo. Taz̃e bazioguë' naohuë' ruenë' dyin quie Cristo.
45016013	Ugapale diuz̃i Rufo, ben' rue quie xti'idza' Cristo dyë'ëdi. Lëscan' ugapale diuz̃i z̃na'në' como rlë'ënë' në'ëdi' ca z̃i'inë'.
45016014	Ugapale diuz̃i Asíncrito, len Flegonte, len Hermes, len Patrobas, len Hermas, len ja los demás ben' bichiro, ben' nao xneza Jesús, ben' regu'udi' len lëjë' na'.
45016015	Lëscan' ugapale diuz̃i Filólogo len Julia. Ugapale diuz̃i Nereo len bi' zannë'. Lëscan' ugapale diuz̃i Olimpas len ja los demás ben' bichiro, ben' nao xneza Cristo, ben' regu'udi' len lëjë' na'.
45016016	Quëdyile laguedyile dyë'ëdi. Gaole xagajë' tu psitu, na' yëbilejë' padiux. Ja los demás ben' nao xneza Jesús, ben' nita' yedyi tula, rugapajë' le'e diuz̃i.
45016017	Na'ra inia' le'e itu di'idza', bicha'. Gapale cuidado ina'le dyë'ëdi nu ben' hue le'e chopa tzona cue', ben' udze' le'e neza tula ta binaca quie Diuzi. Bihuelële lëjë' tuz̃e,
45016018	como dan' quele mandado quie xa'nro Jesucristo ruejë', dechan' ta racazi la'adyi'jë' ruejë' cana'. Rdalëjë' di'idza' huezi' yë' quiejë' huejë' gan ben' binenezi cabë' nacajë'.
45016019	Anezi ja benë' cabë' naca le'e, barnaole xneza Cristo. Quie lena' zua' gusto, re'enda' inaole huele puro tadya'a, bihuele ni tu tamala.
45016020	Ilë'ëti'zi idyin dza quixo Diuzi tu castigo huala gula quie xan' taxi'ibi' Satanás. Bira huelënan le'e. Naca Diuzi ben' cuëchi chizi guicho laxta'oro. Rulidza' xa'nro Jesucristo huela'iyanë' le'e.
45016021	Na' Timoteo, ben' ruelë në'ëdi' dyin quie Diuzi tuz̃e, rugapanë' le'e diuz̃i. Lëscan' rugapa ben' yedyi quia' Lucio, lënë' Jasón, lënë' Sosipater le'e diuz̃i.
45016022	Lëscan' në'ëdi', Tercio, ben' bzu di'idza' lë'ë guichi niga, rugapa' le'e diuz̃i laohue Cristo.
45016023	Lëscan' Gayo, ben' zua' z̃an yu'u quie, ben' run posada yuguluro ben' nao xneza Cristo, len Erasto, ben' naca tesorero quie yedyi ni, rugapanë' le'e diuz̃i. Lëscan' rugapa ben' bichiro Cuarto le'e diuz̃i.
45016024	Rulidza' xa'nro Jesucristo huela'iyanë' yugulule. Amén.
45016025	Lëscan' rulidza' Diuzi ta gacalënë' le'e ta biidzebile inaole xneza Cristo gata' quiele yela' neban tuzioli con cabë' rna xti'idza' Diuzi. Cana' baodixogui'a le'e de acuerdo con cabë' una cuin Cristo. Cana' bë Diuzi pensari huenë' dza na'te, dza binesi' laze cue' yedyi layu. Pero baquezi una Diuzi ca huenë' quiele.
45016026	Ulezë' hasta hora, na'tera barnezan quie pensari bë Diuzi dza na'te. Barnezan por nun quie di'idza' la'iya bzu ben' unita' dza na' lë'ë guichi, ben' udixogue' xti'idza' Diuzi. Na'ra babë Diuzi mandado inezi yugulu ben' nita' lao yedyi layu con cabë' rna di'idza' la'iya quienë' cuenda na' hue quiejë' di'idza' quienë'. Tuzioli zu Diuzi.
45016027	Tuzi Diuzi zu. Tuzi lëbë' naquë' ben' rioñe'e. Tuzioli reya'ala' gaparo Diuzi bala'ana lao z̃i'inë' Jesucristo. Amén.
46001001	Nëꞌëdiꞌ, Pablo, nacaꞌ benꞌ bdëꞌ Diuzi. Según ca reꞌennëꞌ bdëꞌnëꞌ nëꞌëdiꞌ ta tzaꞌ tzetixoguiꞌa benëꞌ xtiꞌidzaꞌ Jesucristo. Nëꞌëdiꞌliaꞌ benꞌ bichiro Sóstenes
46001002	bëndoꞌ guichi ni pseꞌelaꞌndoꞌn lao leꞌe, benꞌ quie Diuzi, benꞌ nitaꞌ ciudad Corinto. Leꞌe nacale benꞌ banue Cristo Jesús tuz̃e. Ulio Diuzi leꞌe ta gacale benꞌ laꞌiya quienëꞌ. Bë Diuzi nombrar leꞌe benꞌ quienëꞌ lente nutiꞌtezi benꞌ rulidza Señor quiero Jesucristo. Naca Jesucristo Señor quiero lente Señor quiejëꞌ.
46001003	Rulidzaꞌ Xuziro Diuzi lënëꞌ Señor quiero Jesucristo ta huelaꞌiyajëꞌ leꞌe, cuëchijëꞌ chizi luꞌu guicho laxtaꞌole.
46001004	Rëbicazaꞌ Diuzi diuxcaleloꞌ ca naca quiele babëlaꞌiyanëꞌ leꞌe tanun quie Cristo Jesús.
46001005	Danꞌ banacale tzaz̃e lële Cristo, lëlenaꞌ bë Diuzi tahuen gula quiele, racalënëꞌ leꞌe ta quixogueꞌle benëꞌ xtiꞌidzaꞌnëꞌ dyëꞌëdi, lëscanꞌ racalënëꞌ leꞌe ta tzioñeꞌerale mazara quienëꞌ.
46001006	Canaꞌ baguca quiele begaꞌn xtiꞌidzaꞌ Cristo luꞌu guicho laxtaꞌole, banezile naca xtiꞌidzëꞌ diꞌidzaꞌ li.
46001007	Lëlenaꞌ bibi idzioguele huelaꞌiya Diuzi leꞌe tu raca rbezale dza yeguida Señor quiero Jesucristo.
46001008	Huacalënëꞌ leꞌe inaole tuzi xnezëꞌ hasta yeyudyi yedu quie lao yedyi layu tacuenda ni tu nunu bisaqueꞌ gaojëꞌ leꞌe xquia dza cati yeguida Señor quiero Jesucristo.
46001009	Huazucazi Diuzi diꞌidzaꞌ quienëꞌ cabëꞌ unanëꞌ huenëꞌ. Lëbëꞌ ulioguëꞌ leꞌe ta sëlële tuz̃e len z̃iꞌinëꞌ Jesucristo, benꞌ naca Señor quiero.
46001010	Bichaꞌ, rzëtogaꞌ lao Señor quiero Jesucristo, rnëyëchaꞌ laole ta tzuꞌule de acuerdo, bigacale chopa tzona cueꞌ. Bitilalële laguedyile. Huele tuzi pensari cabëꞌ inële yugulule.
46001011	Canaꞌ rniaꞌ leꞌe, bichaꞌ, como danꞌ por nun quie ja benꞌ familia quie Cloé nezdaꞌ de tazëdi quiele lële laguedyile.
46001012	Quie lenaꞌ nezdaꞌ balale rnale: “Nacaꞌ benꞌ quie Pablo.” Naꞌ ibalale rnale: “Nacaꞌ benꞌ quie Apolos.” Naꞌ ibalale rnale: “Nacaꞌ benꞌ quie Pedro.” Naꞌ ibalale rnale: “Nacaꞌ benꞌ quie Cristo.”
46001013	Pero rnabaꞌ leꞌe ¿guca Cristo zë cueꞌ? ¿Raquele nëꞌëdiꞌ gutiaꞌ lëꞌë yaga cruzo por leꞌe? Lëzi rnabariaꞌ: ¿Laohuaꞌ nëꞌëdiꞌ bzëtojëꞌ caora bëꞌjëꞌ laole?
46001014	Diuxcale Diuzi nitule bibiꞌa laole. Tuzi Crispo len Gayo, lëzijëꞌ biꞌa laojëꞌ.
46001015	Pues nitu nitule bireyaꞌalaꞌ inale bzëtojëꞌ laohuaꞌ caora bëꞌjëꞌ laole.
46001016	Ta rezalaꞌadyaꞌ biꞌa lao ja benꞌ familia quie Estéfanas. Bira rezalaꞌadyaꞌ nurla biꞌa laohue.
46001017	Quele ta huaꞌ lao ja benëꞌ useꞌelaꞌ Cristo nëꞌëdiꞌ, denꞌ ta quixoguiꞌajëꞌ xtiꞌidzaꞌnëꞌ tacuenda gataꞌ yelaꞌ neban quiejëꞌ tuzioli. Rguixoguiꞌa benëꞌ diꞌidzaꞌ yalo, diꞌidzaꞌ ta tzioñeꞌejëꞌ tacuenda biten canaꞌzi quie Cristo danꞌ gutinëꞌ lëꞌë yaga cruzo.
46001018	Ja benꞌ nao neza yeyo lao guiꞌ gabila, raquejëꞌ diꞌidzaꞌ tondo, diꞌidzaꞌ rguixogueꞌro cabëꞌ guca quie Cristo gutinëꞌ lëꞌë yaga cruzo. Pero ja benꞌ nao neza yeyo ga zu Diuzi guibá, nezijëꞌ diꞌidzaꞌ naꞌ rguixogueꞌn quie yelaꞌ huaca quie Diuzi.
46001019	Canaꞌ rnën lëꞌë guichi laꞌiya quie Diuzi cani: Udyiaguiꞌ Diuzi yelaꞌ rioñeꞌe quie ja benꞌ na rioñeꞌejëꞌ, denꞌ quie Diuzi naꞌ birioñeꞌejëꞌ. Ucaꞌn Diuzi tzalaꞌla yelaꞌ nezi quie ja benꞌ na nezijëꞌ, denꞌ binezijëꞌ chi zu Diuzi.
46001020	Tanaꞌ rniaꞌ leꞌe, ¿ga yeyudyi yedu quie yelaꞌ rioñeꞌe quie ja benëꞌ na rioñeꞌejëꞌ, quie ja benꞌ naca maestro, quie ja benꞌ yuꞌu rnë? Lao naꞌa Diuzi abetzaꞌ yelaꞌ rioñeꞌe quie ja benꞌ nitaꞌ lao yedyi layu, abeyacan diꞌidzaꞌ tondo.
46001021	Diuzi, benꞌ nezi yugulute, bënëꞌ de que bisaqueꞌ huebëꞌ ja benꞌ nitaꞌ lao yedyi layu lëbëꞌ conlë pensari quiezijëꞌ. Quie lenaꞌ redaohue Diuzi hueꞌnëꞌ yelaꞌ naban tuzioli ja benꞌ rzudyiꞌilë lëbëꞌ, ja benꞌ rue quie xtiꞌidzaꞌnëꞌ. Pero ja benꞌ birue quie xtiꞌidzaꞌnëꞌ, rnajëꞌ diꞌidzaꞌ tondo diꞌidzaꞌ quienëꞌ.
46001022	Ja benꞌ Israel, reꞌenjëꞌ ilëꞌëjëꞌ hue Diuzi yelaꞌ milagro quienëꞌ. Ja benꞌ griego, reꞌenjëꞌ yejëꞌ puro diꞌidzaꞌ quie ja benꞌ na rioñeꞌe, ja benꞌ nezi biraca lao yedyi layu.
46001023	Pero raꞌo rguixogueꞌro quie Cristo, benꞌ guti lëꞌë yaga cruzo. Tanaꞌ lenaꞌ rdzaꞌ ja benꞌ Israel raꞌo, lëscanꞌ rna ja benꞌ binaca benꞌ Israel diꞌidzaꞌ tondo rguixogueꞌro.
46001024	Pero para ja benꞌ ulio Diuzi, laꞌachi benꞌ Israel, laꞌachi benꞌ binaca benꞌ Israel, naca Cristo benꞌ rue yelaꞌ huaca, benꞌ yuꞌu yelaꞌ rioñeꞌe quie Diuzi.
46001025	Derla yelaꞌ rioñeꞌe quie Diuzi, quele ca ta rioñeꞌe quie ja benëꞌ. Lëscanꞌ derla yelaꞌ huaca quienëꞌ, quele ca ta rue ja benëꞌ.
46001026	Lëzi leꞌe bichaꞌ, reyaꞌalaꞌ tzuꞌule pensari con cabëꞌ bë Diuzi ulionëꞌ leꞌe baꞌalaꞌcazi tu chopazile nacale benꞌ rioñeꞌe con cabëꞌ rioñeꞌe ja benꞌ nitaꞌ lao yedyi layu, baꞌalaꞌcazi tu chopazile nacale benꞌ rnabëꞌ, benꞌ familia belao.
46001027	Cani bë Diuzi, lao laza benꞌ na rioñeꞌe bi raca lao yedyi layu, ulio Diuzi leꞌe ta gataꞌ yelaꞌ stuꞌ quiejëꞌ como rnajëꞌ binacale benꞌ rioñeꞌe. Lëscanꞌ lao laza benꞌ belao lao yedyi layu, ulio Diuzi leꞌe ta gataꞌ yelaꞌ stuꞌ quiejëꞌ como rnajëꞌ binacale benꞌ belao.
46001028	Canaꞌ bë Diuzi ulioguëꞌ ja benꞌ binaca benꞌ belao, ja benꞌ ca guicho ca lao, tacuenda inezi benꞌ rue belao lao yedyi layu de que birlëꞌë Diuzi lejëꞌ benꞌ belao.
46001029	Quie lenaꞌ nitu nitu nunu saqueꞌ hue z̃e cuine lao Diuzi.
46001030	Lao naꞌa cuin Diuzi nacalële Cristo tuz̃e. Lëscanꞌ lao naꞌa Diuzi naca Cristo yelaꞌ rioñeꞌe quiele. Lëscanꞌ por nun quie Cristo babez̃i Diuzi dulaꞌ xquia quiele, banacale benꞌ laꞌiya quienëꞌ, bapte psela Diuzi leꞌe.
46001031	Lëꞌë guichi laꞌiya quie Diuzi rnën cani: Bihuero cuinro benꞌ z̃e, huero Cristo benꞌ z̃e.
46002001	Leꞌe, bichaꞌ, cati bidaꞌ bedeniaꞌ leꞌe diꞌidzaꞌ quie Diuzi, uniaꞌ leꞌe tu ta binetzioñeꞌele quie pensari quienëꞌ, pero biuniaꞌ leꞌe diꞌidzaꞌ zëdi.
46002002	Caora cati uzuliaꞌ leꞌe dza naꞌ, uniaꞌ leꞌe quie Cristo, benꞌ guti lëꞌë yaga cruzo. Lëzin uniaꞌ leꞌe, biuniaꞌ leꞌe birla tatula.
46002003	Caora uzuliaꞌ leꞌe dza naꞌ, du rz̃izaꞌ du rdzebaꞌ, uniaꞌ leꞌe xtiꞌidzaꞌ Diuzi.
46002004	Cati uniaꞌ leꞌe dza naꞌ, diꞌidzaꞌ quie Diuzi uniaꞌ. Biuniaꞌ leꞌe diꞌidzaꞌ con cabëꞌ rnë benꞌ uyo escuela zë iza tacuenda canaꞌzi huaꞌ gan galele quiaꞌ, pero biaꞌ gan gulele por nun quie gucalë Bichi Be quie Diuzi nëꞌëdiꞌ, bë Diuzi yelaꞌ huaca quienëꞌ.
46002005	Canaꞌ biaꞌ quiele tacuenda galele por nun quie yelaꞌ huaca quie Diuzi, quele por nun quie pensari yuꞌu ja benꞌ nitaꞌ lao yedyi layu.
46002006	Pero ja benꞌ banao xtiꞌidzaꞌ Diuzi dyëꞌëdi, raꞌo sí, conlë pensari quie Diuzi rguixogueꞌro benëꞌ xtiꞌidzaꞌ Diuzi. Birguixogueꞌrojëꞌ conlë pensari yuꞌu ja benꞌ nitaꞌ lao yedyi layu, ni quele conlë pensari yuꞌu ja benꞌ rnabëꞌ quiejëꞌ. Hueyudyi huedu pensari quiejëꞌ, bira bide huejëꞌ.
46002007	Pero diꞌidzaꞌ rguixogueꞌrojëꞌ nacan pensari quie Diuzi, nacan pensari cubi ta binuero ta zabzioñeꞌenëꞌ raꞌo cabëꞌ psaqueꞌnëꞌ huenëꞌ tadyaꞌa gula quiero caora naꞌ tu binecueꞌ lao yedyi layu.
46002008	Pero ja benꞌ rnabëꞌ, ja benꞌ nitaꞌ lao yedyi layu, birioñeꞌejëꞌ ca naca pensari quie Diuzi. Chanꞌ uyoñeꞌejëꞌ pensari quie Diuzi, bibdaꞌjëꞌ benꞌ naca Señor quiero lëꞌë yaga cruzo.
46002009	Pero, como rnan lëꞌë guichi laꞌiya quie Diuzi cani: Bapcueza Diuzi tadyaꞌa gula quie raꞌo, benꞌ nedyëꞌë lëbëꞌ. Ca ta pcuezanëꞌ quie raꞌo, quiero, nacan ta binelëꞌëro, nacan ta bineyero, nacan ta binuero pensari. Canaꞌ rnën lëꞌë guichi laꞌiya quie Diuzi.
46002010	Lenaꞌ abzioñeꞌe Diuzi raꞌo lao naꞌa Bichi Be quienëꞌ. Rioñeꞌe Bichi Be quie Diuzi yugulute, rioñeꞌenëꞌ yugulu pensari quie Diuzi.
46002011	¿Nuz̃i nezi ca naca pensari yuꞌu luꞌu laxtaꞌo benëꞌ? Biz̃i bichi be yuꞌujëꞌ, tuzi lenaꞌ nezin ca naca pensari racajëꞌ. Lëscanaꞌ ca naca pensari raca Diuzi, tuzi Bichi Be quienëꞌ anezirënëꞌ canꞌ gaca.
46002012	Bira yuꞌuro pensari ca pensari yuꞌu ja benꞌ nitaꞌ lao yedyi layu. Yuꞌucazi Bichi Be quie Diuzi luꞌu laxtaꞌoro ta tzioñeꞌero ca naca tadyaꞌa gula pcuezëꞌ quiero.
46002013	Raꞌo rnëro según ca naca pensari bdzeꞌ Bichi Be quie Diuzi luꞌu guichoro laxtaꞌoro, quele según ca naca pensarizi quiero. Canaꞌ ruxiꞌidzeꞌro ja benꞌ yuꞌu pensari quie Diuzi ca naca pensari quie Diuzi yuꞌujëꞌ.
46002014	Ja benꞌ biyuꞌu Bichi Be quie Diuzi, rsebiꞌjëꞌ con cabëꞌ rna Bichi Be quie Diuzi. Najëꞌ diꞌidzaꞌ tondo naꞌ. Birioñeꞌejëꞌn danꞌ ruen zi tzuꞌujëꞌ Bichi Be quie Diuzi ta tzioñeꞌejëꞌn.
46002015	Nu benꞌ yuꞌu Bichi Be quie Diuzi, huayoñeꞌejëꞌ ca naca pensari quie Diuzi. Pero nu benꞌ biyuꞌu Bichi Be quie Diuzi, bitzioñeꞌejëꞌ ca naca pensari quie ja benꞌ yuꞌu Bichi Be quie Diuzi.
46002016	Con ca rna lëꞌë guichi laꞌiya quie Diuzi cani: “¿Nuz̃ira te tzioñeꞌe yugoꞌ ca naca pensari quie Diuzi? Tanto naquëꞌ benꞌ rioñeꞌe, nitu nitu nunu gaca uxiꞌidzeꞌ lëbëꞌ.” Canaꞌ rnën lëꞌë guichi laꞌiya quie Diuzi. Pero raꞌo baoyuꞌuro pensari quie Cristo.
46003001	Naꞌra, bichaꞌ, bisaqueꞌ iniaꞌ leꞌe diꞌidzaꞌ ca benꞌ rue quie cabëꞌ reꞌen Bichi Be quie Diuzi gaca, pero rnaban iniaꞌ leꞌe ca benꞌ nenao nerue ca pensari yuꞌu ja benꞌ nitaꞌ lao yedyi layu. Nacale ca quie xcuidiꞌ como danꞌ binetzioñeꞌele dyëꞌëdi quie Cristo.
46003002	Psëdiaꞌ leꞌe diꞌidzaꞌ yalozi dza naꞌla. Bipsëdiaꞌ leꞌe diꞌidzaꞌ zëdi como danꞌ biyulaole tzioñeꞌele diꞌidzaꞌ zëdi. Quie lenaꞌ naca quiele ca quie tu xcuidiꞌ neraꞌadyiꞌ. Puro nidyiꞌ raꞌadyiꞌbiꞌ como danꞌ binegacabiꞌ gaobiꞌ yëta. Ca naca quie xcuidiꞌ binegaca gao yëta, lëscanꞌ nacarë quiele, binetzulaole tzioñeꞌele pensari zëdi ca ta rniaꞌ leꞌe. Bigucale tzioñeꞌele dyëꞌëdi dza naꞌla, lëscanꞌ hasta naꞌa birioñeꞌele dyëꞌëdi.
46003003	Nenaole neruele ca pensari yuꞌu ja benꞌ nitaꞌ lao yedyi layu, canaꞌ racaz̃ëꞌle laguedyile. Neruele chopa ruꞌa diꞌidzaꞌ, canaꞌ rbiole cuinle zë cueꞌ. Lenaꞌ rniaꞌ leꞌe como danꞌ neruele ca pensari yuꞌu ja los demás benꞌ nitaꞌ lao yedyi layu.
46003004	Rniaꞌ leꞌe canꞌ, como danꞌ balale rnale: “Nacaꞌ benꞌ quie Pablo.” Naꞌ ibalale rnale: “Nacaꞌ benꞌ quie Apolos.” Danꞌ ruele canaꞌ, lenaꞌ rniaꞌ leꞌe nenaole neruele ca pensari yuꞌu ja los demás benꞌ nitaꞌ lao yedyi layu.
46003005	Rnabaꞌ leꞌe: ¿Nuz̃i Pablo? ¿Nuz̃i Apolos? Nacandoꞌ benꞌ quie Diuzi ruendoꞌ cabëꞌ mandado ruenëꞌ. Ta una Diuzi nëtoꞌ bëndoꞌ udixogueꞌndoꞌ leꞌe diꞌidzaꞌ quienëꞌ ta gulele. Quie quiendoꞌ bzundoꞌ diꞌidzaꞌ según cabëꞌ bëꞌ Diuzi laze huendoꞌ.
46003006	Nëꞌëdiꞌ guzaꞌ bini. Naꞌ Apolos bdzeꞌbiꞌn nisa, pero Diuzi gucalënëꞌn ta uyez̃in.
46003007	Tanaꞌ lenaꞌ rniaꞌ leꞌe, binaca benꞌ guza bini len benꞌ bdzeꞌ nisa benꞌ z̃e. Tuzi Diuzi naquëꞌ benꞌ z̃e ta gucalënëꞌn ta uyez̃in.
46003008	Ca quie benꞌ guza bini, ca quie benꞌ bdzeꞌe nisa, tuzi naca dyin bëjëꞌ. Huaguiz̃ucazi Diuzi quie quiejëꞌ ca naca dyin naꞌ bëjëꞌ.
46003009	Nëꞌëdiꞌliaꞌ Apolos nacandoꞌ tuz̃e ruendoꞌ cabëꞌ mandado rue Diuzi. Naꞌra biz̃i leꞌe nacale ca quie layela ga raza Diuzi. Lëscanꞌ nacale ca quie tu yuꞌu ta ruenëꞌ.
46003010	Nëꞌëdiꞌ nacaꞌ ca quie benꞌ rucuaꞌ. Bdëꞌ Diuzi nëꞌëdiꞌ ta ucuaꞌa ga sulao besu. Biz̃i benꞌ tula ucuaꞌnëꞌ besu. Reyaꞌalaꞌ gapajëꞌ cuidado cabëꞌ huejëꞌ ucuaꞌjëꞌn.
46003011	Tuzi Jesucristo naquëꞌ ca quie ga rzulao rcuaꞌro. Ganura nunu zu naca quie ca quie ga rzulao rcuaꞌro.
46003012	Huazaqueꞌ huero tu dyin dyaꞌa ucuaꞌro con oro, o conlë plata, o conlë yo zacaꞌn zaꞌalaꞌ. Lëzi huazaqueꞌ huero tu dyin bibi zacaꞌn ucuaꞌro con yaga, o conlë laꞌagaꞌ bidyi, o conlë guiz̃i cabëꞌ reꞌenro gacan.
46003013	Pero dza gaca juicio, caora naꞌ de yezacalao ca naca dyin bëro tu turo. Lëdza naꞌ udzeꞌ Diuzi laguiꞌ ta uluꞌen bi naque dyin bëro tu turo, chi uyeinan, chi biuyeinan.
46003014	Nu benꞌ bë dyin biuyei, hueꞌcazi Diuzi quie dyin naꞌ bëjëꞌ.
46003015	Pero nu benꞌ bë dyin uyei, bibi de hueꞌ Diuzi quie dyin bëjëꞌ, huabiaguiꞌ dyin quiejëꞌ. Cuinjëꞌ bicuiaguiꞌjëꞌ, pero canezi teilajëꞌ bitzeijëꞌ.
46003016	¿Biz̃i binezile nacaro raꞌo idaoꞌ quie Diuzi? ¿Binezile baoyuꞌu Bichi Be quie Diuzi luꞌu guicho laxtaꞌoro?
46003017	Udyiaguiꞌ Diuzi nu ja benꞌ udyiaguiꞌ idaoꞌ quienëꞌ, como danꞌ naca laꞌiya idaoꞌ quienëꞌ. Naꞌra raꞌo nacaro idaoꞌ quie Diuzi.
46003018	Bitzioguele yëꞌ. Chi raquele nacale benꞌ rioñeꞌera, pero pensari quiezile racale, quele pensari quie Diuzi, naꞌ ulesan pensari quiele tacuenda uzioñeꞌe Diuzi leꞌe, tzuꞌule pensari quienëꞌ.
46003019	Rlëꞌë Diuzi pensari tondo ca pensari yuꞌu ja benꞌ nitaꞌ lao yedyi layu. Lenaꞌ rnën lëꞌë guichi laꞌiya quie Diuzi cani: “Conlë diꞌidzaꞌ rero luꞌu ruꞌa benꞌ rioñeꞌe, hualuꞌe Diuzi diꞌidzaꞌ tondo najëꞌ.”
46003020	Lëzirë rnën lëꞌë guichi laꞌiya quie Diuzi cani: “Anezi Diuzi naca pensari quie benꞌ rioñeꞌe pensari tondo.” Canaꞌ rnën lëꞌë guichi laꞌiya quie Diuzi.
46003021	Quie lenaꞌ, bireyaꞌalaꞌ huele cuinle benꞌ z̃e por nun quie ruele taz̃e tu cueꞌ benꞌ quiele inaole lejëꞌ. Rniaꞌ leꞌe, yugulute banaca quiele,
46003022	laꞌachi nëꞌëdiꞌ, laꞌachi Apolos, laꞌachi Pedro, laꞌachi yedyi layu, laꞌachi yelaꞌ naban, laꞌachi yelaꞌ guti, laꞌachi naꞌa, laꞌachi uxe, yuguten banaca quiele.
46003023	Nacale cuenda quie Cristo, naꞌ naca Cristo cuenda quie Diuzi.
46004001	Reyaꞌalaꞌ ilëꞌële nëtoꞌ ca benꞌ rue mandado quie Cristo. Nudëꞌnëꞌ nëtoꞌ naca ladyinaꞌandoꞌ ta usëdindoꞌ benëꞌ diꞌidzaꞌ quie Diuzi, diꞌidzaꞌ ta bineyejëꞌ.
46004002	Naꞌra nu benꞌ naca ladyinëꞌë, reyaꞌalaꞌ uluꞌenëꞌ naquëꞌ benꞌ zudyiꞌilë laguedyi.
46004003	Pero nëꞌëdiꞌ birdëbidaꞌ laꞌachi ichugubëꞌle quiaꞌ cabëꞌ ruaꞌ, ruaꞌ mandado quie Diuzi. Lëscanꞌ birdëbidaꞌ laꞌachi ichugubëꞌ ja benꞌ rnabëꞌ nëꞌëdiꞌ. Ni siquiera birchugubiꞌa cuinaꞌ.
46004004	Ca naca pensari quiaꞌ, biraona nëꞌëdiꞌ xquia. Pero chi napaꞌ dulaꞌ, huachugubëꞌ Diuzi nëꞌëdiꞌ.
46004005	Pero leꞌe, biichugubëꞌle quie benëꞌ chi binedyin hora. Cuezale yeguida Diuzi yebioguëꞌ yugulu ta negachiꞌ. Caora naꞌ uluꞌe Diuzi bi naca pensari yuꞌu luꞌu guicho laxtaꞌo benëꞌ, naꞌ huenëꞌ lejëꞌ benꞌ z̃e según chi bëjëꞌ tahuen, o chi bëjëꞌ tamala.
46004006	Bichaꞌ, ca ta rniaꞌ leꞌe, nacan ta gacalën leꞌe. Lenaꞌ rniaꞌ leꞌe tu diꞌidzaꞌ cabëꞌ rue Apolos len nëꞌëdiꞌ. Reyaꞌalaꞌ huele ca ruendoꞌ nëtoꞌ. Reyaꞌalaꞌ inaole usëdile dyëꞌëdi con cabëꞌ rna lëꞌë guichi laꞌiya quie Diuzi. Bihuele zë cueꞌ. Biuxaꞌale laguedyile rnale tuzi tu cueꞌ benꞌ quiele nacale benꞌ huen.
46004007	¿Nuz̃i bë leꞌe benꞌ huenra ca los demás? ¿quele Diuzi bënnëꞌ yugulu ta de quiele? Chi Diuzi babënnëꞌ yugulu ta de quiele, ¿bixquienꞌ racale pensari ta bëzile cuinzile de quiele?
46004008	Baruele leꞌe ca rue benꞌ uñaꞌa. Raquele bade yugulute quiele, bira rdzioguele. Ruele cuinle ca ja rey. Naꞌ biz̃i nëtoꞌ apsanlaꞌadyiꞌle nëtoꞌ. Biz̃i chanꞌ tali nacale rey, huendoꞌ leꞌe tuz̃e, inabëꞌlëndoꞌ leꞌe.
46004009	Parece bë Diuzi nëtoꞌ yenaondoꞌ ca quie benꞌ de dulaꞌ xquia quie, benꞌ reyaꞌalaꞌ gati. Pues hasta reban ja laguedyindoꞌ nëtoꞌ, reban ja ángel nëtoꞌ, reban ja los demás benëꞌ nëtoꞌ. Canaꞌ raca quiendoꞌ.
46004010	Rlëꞌë ja benëꞌ nëtoꞌ benꞌ tondo, danꞌ redzagalaondoꞌ rguixogueꞌndoꞌ diꞌidzaꞌ quie Cristo. Naꞌ biz̃i leꞌe rlëꞌële cuinle benꞌ rioñeꞌera, benꞌ naora xneza Cristo. Pero rlëꞌële nëtoꞌ benꞌ bibi zacaꞌ. Naꞌ biz̃i leꞌe rlëꞌële cuinle benꞌ zacaꞌ. Rapalaꞌn ja benëꞌ leꞌe, naꞌ biz̃i nëtoꞌ birapalaꞌnjëꞌ nëtoꞌ.
46004011	Lente naꞌa rsacaziꞌndoꞌ ta gaondoꞌ len ta yoꞌondoꞌ lente z̃abandoꞌ ta gacondoꞌ. Naꞌ biz̃i ja benëꞌ ruejëꞌ nëtoꞌ bizinaquezi. Bizu z̃an yuꞌu quiendoꞌ.
46004012	Rexaquendoꞌ ruendoꞌ dyin lëndoꞌ naꞌandoꞌ. Naꞌ biz̃i ja benëꞌ rutasi runiojëꞌ nëtoꞌ. Pero bigacandoꞌjëꞌ lëbi, rulidzandoꞌjëꞌ diꞌidzaꞌ gaxo gula. Rzuendoꞌ cati ruejëꞌ nëtoꞌ bizinaquezi.
46004013	Biz̃i rudyialaꞌadyiꞌjëꞌ nëtoꞌ, pero rnëlëcazindoꞌjëꞌ diꞌidzaꞌ z̃elaꞌadyiꞌ. Ca rlëꞌëjëꞌ tu bëbi ta de lao yedyi layu, canaꞌ rlëꞌëjëꞌ nëtoꞌ. Hasta naꞌa rlëꞌëjëꞌ nëtoꞌ canaꞌ.
46004014	Bihuaꞌ guichi ni ta yedueꞌlëlen. Tu ta huaꞌ gunnaꞌ leꞌe tu consejo como danꞌ nacale ca quie z̃iꞌinaꞌ,benꞌ nedyëꞌëdaꞌ.
46004015	Baꞌalaꞌcazi naꞌa nitaꞌ zë benꞌ usëdi leꞌe, benꞌ rnë quie Cristo, biguca zë benꞌ apsëdi leꞌe tanëro. Nacaꞌ tuzaꞌ nëꞌëdiꞌ ca quie xuzile nun quie naca benꞌ nëro udixoguiꞌa leꞌe xtiꞌidzaꞌ Diuzi, uyuꞌule xneza Cristo gulele quienëꞌ, pte pselanëꞌ leꞌe.
46004016	Lenaꞌ rniaꞌ leꞌe, huele con cabëꞌ ruecazaꞌ nëꞌëdiꞌ.
46004017	Tanaꞌ lenaꞌ iseꞌelaꞌ Timoteo laole. Naquëꞌ benꞌ nedyëꞌëtzeguedaꞌ. Raquedaꞌnëꞌ ca z̃iꞌinaꞌ, benꞌ rue quie xtiꞌidzaꞌ Diuzi. Usalaꞌadyiꞌnëꞌ leꞌe huele con cabëꞌ ruaꞌ como ca nacaꞌ benꞌ quie Cristo. Lëlenaꞌ rusëdiaꞌ ja benëꞌ nao xneza Cristo con ga baoyaꞌa.
46004018	Pero ca naca bala leꞌe, aozulaole huele cuinle benꞌ z̃e danꞌ racale pensari biguidaꞌ idenaꞌa leꞌe.
46004019	Pero chi Diuzi gunnëꞌ lato idenaꞌa leꞌe, laguidategazaꞌ. Lëcanaꞌ guidaꞌ idenaꞌa ja benꞌ naꞌ ta ilëꞌëdaꞌ chi tali uzujëꞌ diꞌidzaꞌ o chi bëꞌ rnazijëꞌn.
46004020	Porque chi galero quie yelaꞌ rnabëꞌ quie Diuzi, bireyaꞌalaꞌ galero de diꞌidzaꞌzi, denꞌ reyaꞌalaꞌ galero du guicho du laꞌadyiꞌro hue quiero xtiꞌidzaꞌnëꞌ.
46004021	¿Cabiz̃i reꞌenle ta huaꞌ quiele bëꞌ guidaꞌ? ¿Reꞌenle huaꞌ leꞌe castigo, o reꞌenle hueliaꞌ leꞌe diꞌidzaꞌ yunꞌ, diꞌidzaꞌ z̃elaꞌadyiꞌ?
46005001	Banezile zu tu benꞌ ladole anuenëꞌ laz̃naꞌzinëꞌ z̃gulanëꞌ. Lenaꞌ nacan median gula quienëꞌ, bënëꞌ ca ta bireyaꞌalaꞌ huenëꞌ. Ni ja benꞌ binezi chi zu Diuzi, biruejëꞌ cabëꞌ bë benꞌ naꞌ.
46005002	¿Bixquienꞌ raca quiele uxaꞌale quie benꞌ bë canaꞌ? ¡Reyaꞌalaꞌ gaquele bayëchiꞌ quie benꞌ bë canaꞌ! Reyaꞌalaꞌ yebiolenëꞌ ladole, danꞌ baoquixinëꞌ bënëꞌ canꞌ.
46005003	Baꞌalaꞌcazi bisaqueꞌ suliaꞌ leꞌe, gaca quiele como ca zuliaꞌ leꞌe conlë pensari quiaꞌ. Quie lenaꞌ rzëtogaꞌ lao Señor quiero Jesucristo baochugubiꞌa quie benꞌ bë canaꞌ.
46005004	Cati yeguꞌudiꞌle huazulëcazaꞌ leꞌe laꞌacazi pensarizi quiezaꞌ. Lëscanꞌ huazulë yelaꞌ huaca quie Señor quiero Jesús leꞌe.
46005005	Reyaꞌalaꞌ yebiole ladole benꞌ bë canaꞌ. Reyaꞌalaꞌ usanlaꞌadyiꞌlenëꞌ gaque quie xanꞌ taxiꞌibiꞌ lënëꞌ tacuenda yedzagalaonëꞌ canꞌ bënëꞌ. Canaꞌ huele quienëꞌ tacuenda gaca yeziꞌ Señor quiero Jesucristo bichi be quienëꞌ dza cati yeguidëꞌ tatula lao yedyi layu.
46005006	Bireyaꞌalaꞌ uxaꞌale quie benꞌ bë tamala. ¿Biz̃i binezile con ca naca diꞌidzaꞌ rnën lëꞌë guichi: “Con lëꞌëtiꞌdaoꞌ levadura rëz̃in duz̃ete yezo yëta xtila ta rëz̃in racan taz̃e”?
46005007	Ca rue levadura, canaꞌ ruerë tamedian. Tanaꞌ reyaꞌalaꞌ yebiole ladole benꞌ bë tamedian ta biuxinunëꞌ ja benꞌ naca laguedyiro. Tanaꞌ lenaꞌ huaca quiele ca quie yezo yëta xtila bitzuꞌu levadura. Nacale benꞌ laxtaꞌo yëri como danꞌ aodiz̃u Cristo dulaꞌ xquia quiele. Ca bë benꞌ Israel dza naꞌla, bëtijëꞌ becoꞌ z̃iꞌilaꞌ ta ruejëꞌ lani pascua, canaꞌ nacarë quie Cristo, gutiguëꞌ lëꞌë yaga cruzo por raꞌo.
46005008	Tanaꞌ lëlenaꞌ reyaꞌalaꞌ inaoro xnezëꞌ du guicho du laꞌadyiꞌro. Chi naoro xnezëꞌ du guicho du laꞌadyiꞌro, naca quiero ca quie yëta xtila biyuꞌu levadura. Chi biinaoro xnezëꞌ du guicho du laꞌadyiꞌro, naca quiero ca quie yëta xtila yuꞌu levadura.
46005009	Lëꞌë guichi tula ta biaꞌ dza naꞌla, uniaꞌ leꞌe quie benꞌ rdalë nigula binaca z̃gulëꞌ. Uniaꞌ leꞌe bireyaꞌalaꞌ huele lato sunëꞌ ladole danꞌ ruenëꞌ tamedian.
46005010	Pero biuniaꞌ leꞌe ta bira huelële tuz̃e yugulu benꞌ rda lao yedyi layu, laꞌachi benꞌ rdalë nigula binaca z̃gulëꞌ, laꞌachi benꞌ rzaꞌlaꞌadyiꞌtzegue dumi, laꞌachi benꞌ uban, laꞌachi benꞌ rionlaꞌadyiꞌ nu yo o nu yaga. Pues ta bira huelële tuz̃e yugulu benꞌ rda lao yedyi layu, reꞌennan ziyezaꞌle lao yedyi layu, pero bisaqueꞌ.
46005011	Tuzi cani rniaꞌ leꞌe, bihuelële tuz̃e benꞌ na naquëꞌ bichiro benꞌ nao xneza Jesús chi ruenëꞌ ta rnazin quienëꞌ. Gapale cuidado quie nu benꞌ na naquëꞌ benꞌ quie Cristo, pero rdalënëꞌ nigula binaca z̃gulëꞌ, o chi rzaꞌlaꞌadyiꞌnëꞌ dumi, o chi rionlaꞌadyiꞌnëꞌ nu yo o nu yaga, o chi rnënëꞌ diꞌidzaꞌ lëꞌë, o chi riꞌonëꞌ rbannëꞌ quie benëꞌ. Lëbenꞌ rue canaꞌ, nica gaolëlenëꞌ tzaz̃e.
46005012	-
46005013	Ca naca nëꞌëdiꞌ, binacan ladyinaꞌa ta ichugubiꞌa quie ja benꞌ binao xneza Cristo. Nacan ladyinaꞌa Diuzi ta ichugubëꞌnëꞌ quiejëꞌ. Pero leꞌe, reyaꞌalaꞌ ichugubëꞌle quie ja benꞌ na naonëꞌ xneza Jesús, benꞌ rda ladole, pero biruenëꞌ tadyaꞌa. Reyaꞌalaꞌ cuiole ja benꞌ rue tamedian ladole, bisulële lëjëꞌ.
46006001	Chi leꞌe reꞌenle gaole xquia laguedyile benꞌ quie Jesús, ¿bixquienꞌ reyaz̃ole ziole tzataole xquia lao juez, benꞌ binaca benꞌ quie Jesús? ¿Binezile reyaꞌalaꞌ tziole lao ja benꞌ naca benꞌ quie Jesús ta gaole xquia laguedyile benꞌ quie Jesús?
46006002	¿Binezile yugulu raꞌo, benꞌ quie Jesús, huachuguliro quie ja benꞌ binaca benꞌ quie Jesús dza gaca juicio? Chanꞌ leꞌe huachugulile quie ja benꞌ binaca benꞌ quie Jesús, ¿bixquienꞌ raquele bigacale ichugulile quie laguedyile benꞌ quie Jesús ta cuëchitzaꞌole tazëdidaoꞌ raca quiele?
46006003	¿Lëzi binezile raꞌo ichuguliro quie ja ángel zu guibá? Naꞌra chi gacale cuëchitzaꞌole tazëdi ta raca guibá, lëzi gacarële cuëchitzaꞌole tazëdidaoꞌ ta raca lao yedyi layu.
46006004	Chi de tazëdidaoꞌ quiele dza rdale lao yedyi layu, ¿bixquienꞌ ruele ladyinaꞌa benꞌ binaca benꞌ quie Jesús ta cuëchitzaꞌohuëꞌ tazëdidaoꞌ raca quiele?
46006005	Ta nacanꞌ iniaꞌ leꞌe canꞌ ta yedueꞌle. ¿Bixquienꞌ raquele bizu tu benꞌ rioñeꞌe ladole ta cuëchitzaꞌonëꞌ tazëdidaoꞌ quiele rataꞌ lado ja laguedyiro, benꞌ quie Jesús?
46006006	Ni lëꞌëtiꞌ birexedaꞌ ca ruele raole xquia laguedyiro, benꞌ quie Jesús, lao ja juez, benꞌ binaca benꞌ quie Jesús.
46006007	Tali rniaꞌ leꞌe, nacan mala gula tilalële laguedyile, benꞌ quie Jesús. Nacalan dyaꞌa usanle sule chizi chi nu bi rue quiele, chi baolanjëꞌ quiele.
46006008	Pero leꞌe, rsacale laguedyiro, benꞌ quie Jesús, bizinaquezi, naꞌ rbanle quiejëꞌ.
46006009	-
46006010	¿Binezile ja benꞌ rue con ganzi tamedian binacajëꞌ cuenda lao naꞌa Diuzi? Lenaꞌ bitzioguele yëꞌ. Nu benꞌ ruꞌabe rasilë nigula, len nu benꞌ rionlaꞌadyiꞌ nu yo o nu yaga, len nu benꞌ bazulë nigula quienëꞌ, pero rasilënëꞌ nigula tula, len nu benꞌ reyasilë laguedyi byu, len nu benꞌ uban, len nu benꞌ rzaꞌlaꞌadyiꞌ dumi, len nu benꞌ hueꞌe, len nu benꞌ rguitulë diꞌidzaꞌ biz̃u, len nu benꞌ rue trampa len laguedyi, lëja benꞌ naꞌ, binacajëꞌ cuenda lao naꞌa Diuzi.
46006011	Lëscanꞌ rnëriaꞌ quiele, canaꞌ bërële leꞌe dza naꞌ. Pero naꞌa banacale benꞌ laxtaꞌo yëri lao Diuzi, banacale benꞌ laꞌiya quienëꞌ. Por nun quie Señor quiero Jesucristo len Bichi Be quie Diuzi uz̃iꞌz̃e Diuzi dulaꞌ xquia quiele.
46006012	Cani rna bala benëꞌ: “Ruꞌen lato ta huero con bitezi reꞌenro huero.” Tabalacazi, pero quele yugulu ta reꞌenro huero nacan huen quiero hueron. Tabala ruꞌen lato huero con bitezi reꞌenro huero, pero bihueꞌro lato gacan xaꞌnro inabëꞌn raꞌo.
46006013	Lëscanꞌ tali ca rna benëꞌ: “Udixu Diuzi yelaꞌ huao ta gaoro. Lëscanꞌ bzalo Diuzi budungo quiero ta tzuꞌun ta raoro.” Pero huadyin dza hue Diuzi bira inaban gaoro. Canaꞌ hue Diuzi yeyudyi quie yelaꞌ huao len quie budungo quiero. Cala bë Diuzi cuerpo quiero ta huero bizinaquezi talëro nigula. Nacacazi quie Cristo cuerpo quiero. Naca Cristo xaꞌn cuerpo quiero.
46006014	Con cabëꞌ bë Diuzi besebannëꞌ Señor quiero, lëscanaꞌ huerënëꞌ yesebannëꞌ raꞌo lao naꞌa yelaꞌ rnabëꞌ quienëꞌ.
46006015	¿Biz̃i binezile nacacazi quie Cristo cuerpo quiele? ¿Binezile bireyaꞌalaꞌ usedyinle cuerpo quiele lao naꞌa nigula rutiꞌ gusto quie? Nitu nitu bireyaꞌalaꞌ huele canꞌ.
46006016	¿Lëzi, binezile ca naca quie beꞌmbyu ptila nigula rutiꞌ gusto quie? Cani rnën lëꞌë guichi laꞌiya quie Diuzi: “Quie lao rupatejëꞌ naca quiejëꞌ ca quie tuzi benëꞌ.” Canaꞌ rnën lëꞌë guichi laꞌiya quie Diuzi.
46006017	Naꞌra ja benëꞌ nao xneza Cristo, banaca bichi be quiejëꞌ tuzi len Cristo.
46006018	Biutilale nigula binaca z̃gulale. Chi utilale nigula binaca z̃gulale, lenaꞌ udyiaguiꞌle cuerpo quiele, quele ca tamedian tula huele.
46006019	¿Biz̃i binezile naca cuerpo quiele ca quie tu idaoꞌ quie Diuzi? ¿Binezile bayuꞌule Bichi Be quie Diuzi? Binacaro xaꞌn cuerpo quiero. Diuzi sí, naquëꞌ xaꞌn cuerpo quiero.
46006020	Diuzi baodiz̃unëꞌ quie dulaꞌ xquia quiero. Lenaꞌ reyaꞌalaꞌ tzionlaꞌadyiꞌronëꞌ, bireyaꞌalaꞌ huero tamedian conlë cuerpo quiero.
46007001	Niga yequëbaꞌ quie guichi useꞌelaꞌle laohuaꞌ dza naꞌ. Tali rniaꞌ leꞌe quie ja biꞌ ruꞌabe, nacalan dyaꞌa quiebiꞌ zubiꞌ cuinzibiꞌ bisiꞌbiꞌ nigula.
46007002	Pero chi huen z̃udyi quiebiꞌ talëbiꞌ nigula, naꞌra nacalan dyaꞌa quiebiꞌ siꞌbiꞌ nigula gaca z̃gulabiꞌ, quele ca ta talëbiꞌ nigula. Lëzi canaꞌ quie ja nigula, chi huen z̃udyi quiebiꞌ, nacalan dyaꞌa quiebiꞌ siꞌbiꞌ beꞌmbyu biꞌ gaca xquiubiꞌ.
46007003	Chi leꞌe baoz̃iꞌle nigula para z̃gulale, reyaꞌalaꞌ idyëꞌële nigula quiele dyëꞌëdi. Lëzi canaꞌ nigula, reyaꞌalaꞌ idyëꞌënëꞌ benꞌ quienëꞌ dyëꞌëdi.
46007004	Naꞌ nigula bazulë laguedyi, bira nacanëꞌ xaꞌn cuerpo quienëꞌ, banaca xquiunëꞌ xaꞌn cuerpo quienëꞌ. Lëzi beꞌmbyu bazulë laguedyi, bira nacanëꞌ xaꞌn cuerpo quienëꞌ, banaca z̃gulanëꞌ xaꞌn cuerpo quienëꞌ.
46007005	Tanaꞌ lenaꞌ rniaꞌ leꞌe beꞌmbyu, biusanle gasilële z̃gulale. Lëzi rniaꞌ leꞌe nigula, biusanle gasilële xquiule. Lëlenaꞌ chi regaꞌnlële laguedyile diꞌidzaꞌ ta usanle bigasilële laguedyile tu chopa dza ta hueꞌlële Diuzi diꞌidzaꞌ, caora naꞌ ruꞌen lato bigasilële laguedyile. Te ba beyudyi bëꞌlële Diuzi diꞌidzaꞌ, naꞌtera reyaꞌalaꞌ sulële laguedyile tatula tacuenda bihue xaꞌn taxiꞌibiꞌ leꞌe gan huele tamedian, porque danꞌ bibële gan inabëꞌle cuinle.
46007006	Ca rniaꞌ leꞌe niga binacan ta hueliaꞌ leꞌe zëdi. Quele rniaꞌ leꞌe biruꞌen lato siꞌle nigula gaca z̃gulale. Rniaꞌ leꞌe siꞌle nigula gaca z̃gulale chi reꞌenle, quele ca tamedian naꞌ huele.
46007007	Nëꞌëdiꞌ reꞌendaꞌ chanꞌ yugulule suele huerële ca ruaꞌ, nunu sulële. Pero Diuzi banegunnëꞌ quie tu turo, chi suero bisuero nunu sulëro, danꞌ netzaꞌ tu turo. Binaca tuzi ca nacaro.
46007008	Rniaꞌ leꞌe quie ja biꞌ ruꞌabe len ja nigula banati xquiuhue, nacalan dyaꞌa quiejëꞌ nunu sulëjëꞌ sujëꞌ cuinzijëꞌ con ca zuaꞌ nëꞌëdiꞌ, nunu zuliaꞌ.
46007009	Pero chi bisuejëꞌ sujëꞌ cuinzijëꞌ, nacalan dyaꞌa siꞌjëꞌ laguedyijëꞌ, quele ca ta saꞌlaꞌadyiꞌjëꞌ sulëjëꞌ laguedyijëꞌ inan quiejëꞌ huejëꞌ tamedian.
46007010	Ca rniaꞌ quie ja nigula bazulë laguedyi, dulaꞌadyaꞌ rniaꞌ biruꞌen lato usannëꞌ xquiunëꞌ. Ta rniaꞌ niga nacan mandado quie Cristo, quele ta racazi laꞌadyaꞌ.
46007011	Chi nu nigula apsannëꞌ xquiunëꞌ, reyaꞌalaꞌ sunëꞌ cuinzinëꞌ. Chi bireꞌennëꞌ sunëꞌ cuinzinëꞌ, reyaꞌalaꞌ yegaꞌntzaꞌolënëꞌ xquiunëꞌ tatula. Biruꞌen lato yeziꞌnëꞌ beꞌmbyu tula. Lëscanꞌ biruꞌen lato usan beꞌmbyu z̃gulanëꞌ naꞌ yeziꞌnëꞌ nigula tula.
46007012	Naꞌra quie ja los demás, rniaꞌ ca naca pensari quiaꞌ, quele mandado quie Cristo. Chi zu benꞌ zu nigula quienëꞌ, naꞌra binaca nigula quiëꞌ benꞌ nao xneza Jesús, pero racacazi nigula conforme sulënëꞌ lënëꞌ, biruꞌen lato usannëꞌ nigula quienëꞌ.
46007013	Lëscanꞌ chi zu nigula zu beꞌmbyu quie, naꞌra binaca beꞌmbyu quiëꞌ benꞌ nao xneza Jesús, pero racacazi beꞌmbyu conforme sulënëꞌ lënëꞌ, biruꞌen lato usannëꞌ beꞌmbyu quienëꞌ.
46007014	Huaca huen quie benꞌ binao xneza Jesús chi sulënëꞌ nigula, benꞌ nao xneza Jesús. Lëzirë quie nigula binao xneza Jesús, huaca huen quienëꞌ sulënëꞌ beꞌmbyu, benꞌ nao xneza Jesús. Lëzirë quie nu z̃iꞌijëꞌ, huaca huen quiejabiꞌ chi nao xuzijabiꞌ z̃naꞌjabiꞌ xneza Jesús. Chi usan benꞌ nao xneza Jesús nigula quienëꞌ o chi usan nigula nao xneza Jesús beꞌmbyu quienëꞌ, bihuen dyaꞌa quie z̃iꞌijëꞌ. Huen quiejabiꞌ ca quie z̃iꞌi benꞌ binao xneza Jesús.
46007015	Pero chi benꞌ binao xneza Jesús bira reꞌennëꞌ sulënëꞌ laguedyinëꞌ, benꞌ nao xneza Jesús, naꞌra hueꞌle lato usan benꞌ binao xneza Jesús laguedyinëꞌ. Caora naꞌ naca benꞌ nao xneza Jesús libre. Pues ulio Diuzi leꞌe ta cueꞌ chizi laxtaꞌole bitilalële laguedyile.
46007016	Naꞌra luëꞌ nigula, ¿cómo nezoꞌ biidyin dza inao benꞌ quioꞌ xneza Jesús? Lëscanꞌ luëꞌ beꞌmbyu, ¿cómo nezoꞌ biidyin dza inao nigula quioꞌ xneza Jesús?
46007017	Reyaꞌalaꞌ inaoro huero cabëꞌ banegun Diuzi quie tu turo cati ulionëꞌ raꞌo gacaro benꞌ quienëꞌ. Canaꞌ rniaꞌ con gatezi ga tzaꞌ, ganꞌ nitaꞌ ja benꞌ nao xneza Jesús.
46007018	Chi raꞌo zuro tu xëdyidaoꞌ ca xëdyi ruzu ja benꞌ Israel z̃iꞌijëꞌ byu, quele bizëdi huena. Lëzi cati dza ulio Diuzi raꞌo, chi bizuro xëdyidaoꞌ, quele bizëdi huena.
46007019	Birueten baiguin chi su xëdyidaoꞌ cuinro, o chi bisu xëdyidaoꞌ cuinro. Chi naoro hue quiero xtiꞌidzaꞌ Diuzi, lëlenaꞌ rueten baiguin hueron.
46007020	Ca banegun Diuzi quie tu turo dza ulio Diuzi raꞌo gacaro benꞌ quienëꞌ, canaꞌ reyaꞌalaꞌ inaoron.
46007021	Chi leꞌe gucale benꞌ zu lao xaꞌne cati ulio Diuzi leꞌe, bidëbile biquilole rchinle ga tula. Pero chi idyin dza gataꞌ tu tahuen quiele ta yezaꞌle ga zule lao xaꞌne, reyaꞌalaꞌ yezaꞌle.
46007022	Chi zule lao xaꞌne cati ulio Diuzi leꞌe, banacan quiele naꞌa ca quie benꞌ bizu lao xaꞌne. Banacale benꞌ rue mandado quie Diuzi. Lëzi chi bizule lao xaꞌne cati ulio Diuzi leꞌe, banacan quiele naꞌa ca quie benꞌ zu lao xaꞌne, danꞌ banaca Cristo xaꞌnle.
46007023	Taz̃e bagucalë Diuzi leꞌe baodiz̃unëꞌ dulaꞌ xquia quiele. Quie lenaꞌ bihueꞌle lato chi reꞌen ja benëꞌ huele tamedian.
46007024	Lëlenaꞌ rniaꞌ leꞌe bichaꞌ, ca dyin bëro banegun Diuzi quie tu turo dza ulio Diuzi raꞌo, canaꞌ reyaꞌalaꞌ huero ta biusanron inaoron.
46007025	Ni iniaꞌ leꞌe quie benꞌ binesiꞌ laguedyi. Ca naca pensari quiaꞌ iniaꞌ leꞌe quiejabiꞌ, binacan mandado quie Cristo. Rniaꞌ leꞌe pensari quiaꞌ como beyëchiꞌlaꞌadyiꞌ Diuzi nëꞌëdiꞌ, bdëꞌnëꞌ nëꞌëdiꞌ benꞌ quiëꞌ, benꞌ rnë tabala.
46007026	Ca naca pensari quiaꞌ iniaꞌ de que, nacalan dyaꞌa bisiꞌ beꞌmbyu nigula, danꞌ babdyin tiempo gaca zëdi gula lao yedyi layu.
46007027	Chi bazulële nigula, biusanlenëꞌ. Lëzi chi binesulële nigula, biquilolenëꞌ.
46007028	Pero chi reꞌenle siꞌle nigula sulële, binacan xquia. Lëzi biꞌ nigula, chi reꞌembiꞌ siꞌbiꞌ beꞌmbyu, binacan xquia. Pero quie ja benꞌ siꞌ laguedyi, huataꞌ tazëdi quiejëꞌ lao dza rdajëꞌ lao yedyi layu. Naꞌ reꞌendaꞌ cuëchitzaꞌohuaꞌ cabëꞌ tazëdi gataꞌ quiele.
46007029	Bichaꞌ, ta reꞌendaꞌ iniaꞌ leꞌe, baruen bago yeyudyi yedu yedyi layu. Quie lenaꞌ chi bazulële nigula, hue quiele xtiꞌidzaꞌ Diuzi como ca quie benꞌ bizulële nigula.
46007030	Lëzi leꞌe benꞌ raca yelaꞌ yëchiꞌ quie, hue quiele xtiꞌidzaꞌ Diuzi como ca benꞌ biraca yelaꞌ yëchiꞌ quie. Lëzi leꞌe benꞌ ruz̃idyi redaohue, hue quiele xtiꞌidzaꞌ Diuzi como ca quie benꞌ biruz̃idyi biredaohue. Lëzi leꞌe benꞌ raꞌo ta de lao yedyi layu, hue quiele xtiꞌidzaꞌ Diuzi como ca quie benꞌ bigaꞌo ta de lao yedyi layu.
46007031	Lëzi leꞌe benꞌ babë gan ta de lao yedyi layu, hue quiele xtiꞌidzaꞌ Diuzi como ca quie benꞌ bibë gan ta de lao yedyi layu. Rguixoguiꞌa canaꞌ danꞌ bazaꞌ dza yeyudyi yedu yedyi layu.
46007032	Reꞌendaꞌ sule huen bidëbile. Ja benꞌ binesiꞌ laguedyi, ruejabiꞌ pensari ta hue quiejabiꞌ xtiꞌidzaꞌ Diuzi ta zujabiꞌ huen lao Cristo.
46007033	Pero ja benꞌ bazulë nigula, ruejëꞌ pensari ga tzexiꞌjëꞌ ta rdziogue nigula quienëꞌ.
46007034	Netzaꞌ quie nigula bazulë beꞌmbyu, netzaꞌ quie nigula cuidiꞌ. Naꞌ nigula cuidiꞌ ruebiꞌ pensari ta hue quiebiꞌ xtiꞌidzaꞌ Diuzi ta gacabiꞌ benꞌ laxtaꞌo yëri lao Cristo. Pero nigula bazulë beꞌmbyu, ruenëꞌ pensari rdëbinëꞌ bi huenëꞌ ta zunëꞌ huen len xquiunëꞌ.
46007035	Canaꞌ rniaꞌ leꞌe danꞌ reꞌendaꞌ gataꞌ tadyaꞌa quiele, bireꞌendaꞌ gataꞌ tazëdi quiele. Reꞌendaꞌ sule contento huele mandado quie Cristo du guicho du laꞌadyiꞌle.
46007036	Chi leꞌe rdëbile quie z̃iꞌile nigula siꞌbiꞌ beꞌmbyu, danꞌ bate yelaꞌ cuidiꞌ quiebiꞌ, chi racale pensari huele quie z̃iꞌile nigula canꞌ, abihuena hueꞌle lato ta siꞌ beꞌmbyu lëbiꞌ. Binacan xquia siꞌ beꞌmbyu lëbiꞌ.
46007037	Pero lëzi chi leꞌe bireꞌenle siꞌ beꞌmbyu z̃iꞌile nigula, chi du guicho du laꞌadyiꞌle racale pensari bisiꞌ beꞌmbyu lëbiꞌ, abihuena bihueꞌle lato siꞌbiꞌ lëbiꞌ. Quele tamedian naꞌ, nacan dyaꞌa.
46007038	Lëlenaꞌ rniaꞌ nacan dyaꞌa hueꞌle lato siꞌ beꞌmbyu z̃iꞌile nigula, pero nacateran dyaꞌa chi bihueꞌle lato siꞌbiꞌ lëbiꞌ.
46007039	Chi nu nigula bazulënëꞌ xquiunëꞌ, biruꞌen lato usannëꞌ lëbëꞌ tu raca nebannëꞌ. Chi xquiunëꞌ bagutinëꞌ, canaꞌra ruꞌen lato yeziꞌnëꞌ beꞌmbyu tula, pero con chi benꞌ nao xneza Jesús.
46007040	Ca naca pensari quiaꞌ niaꞌ de que nacalan dyaꞌa quie nigula guti xquiuhue, chi nunu beꞌmbyu yeziꞌnëꞌ. Ca naca pensari quiaꞌ rniaꞌ, pero lëscanꞌ nacan pensari quie Bichi Be quie Diuzi.
46008001	Cani rniaꞌ quie yelaꞌ huao rudyia ja benëꞌ lao ídolo. Pues tali naꞌ ca rna ja benëꞌ: Yuguluro neziro bibi zacaꞌ ja ídolo. Pues nun quie baneziro canaꞌ, bireyaꞌalaꞌ huero cuinro benꞌ z̃e, denꞌ reyaꞌalaꞌ edyëꞌëro laguedyiro tacuenda huebëꞌraro xneza Diuzi mazara.
46008002	Chi raquero nacaro benꞌ rioñeꞌetzegue, lenaꞌ ruluꞌen ni lëꞌëtiꞌ birioñeꞌero cabëꞌ reyaꞌalaꞌ tzioñeꞌero.
46008003	Chi nedyëꞌëro Diuzi, nubëꞌcazi Diuzi raꞌo.
46008004	Naꞌra quie yelaꞌ huao rudyia ja benëꞌ lao ídolo quiejëꞌ, tali rniaꞌ bibi zacaꞌ ja ídolo rionlaꞌadyiꞌ ja benꞌ nitaꞌ lao yedyi layu. Tuzi Diuzi zu guibá zacaꞌ, ganura diuzi tula zu.
46008005	Baꞌalaꞌcazi chi rna ja benëꞌ naca zë diuzi zu guibá, baꞌalaꞌcazi rnajëꞌ naca zë diuzi nitaꞌ lao yedyi layu, baꞌalaꞌcazi rnajëꞌ nitaꞌ benꞌ zë, benꞌ naca Señor quiero,
46008006	pero raꞌo neziro tuzi Diuzi zu. Lëlëbëꞌ naquëꞌ Xuziro. Lëlëbëꞌ bzalonëꞌ yugulu ta de guibá len lao yedyi layu. Bzalorënëꞌ raꞌo, benꞌ nitaꞌ lao yedyi layu. Lëscanꞌ tuzi Jesucristo naquëꞌ benꞌ Señor quiero. Yugulute ta de guibá len lao yedyi layu nacan quienëꞌ. Lente raꞌo nacarëro quienëꞌ.
46008007	Pero quele nezi yugulu benꞌ nao xneza Jesús de que bibi zacaꞌ ídolo. Dza naꞌla uyonlaꞌadyiꞌjëꞌ nu ídolo. Naꞌ caora raojëꞌ naꞌa, rezaꞌlaꞌadyiꞌjëꞌ quie yelaꞌ huao bdyia ja benëꞌ lao ídolo. Naꞌra como binetzioñeꞌejëꞌ dyëꞌëdi quie xtiꞌidzaꞌ Diuzi, raquejëꞌ ruejëꞌ tamedian chi raojëꞌ yelaꞌ huao ta bdyia benëꞌ lao ídolo.
46008008	Pero quele por nun quie yelaꞌ huao ta raoro ilëꞌë Diuzi raꞌo benꞌ huen. Biinaro nacaro benꞌ mala chi gaoro bi ta dyia nu lao ídolo. Lëzi binaro nacaro benꞌ huen chi bigaoro bi ta dyia lao ídolo.
46008009	Dyëꞌëdi baneziro para raꞌo ruꞌen lato chi gaoro, chi bigaoro, ta rudyia ja benëꞌ lao ídolo. Pero ja benꞌ binetzioñeꞌe dyëꞌëdi quie xtiꞌidzaꞌ Diuzi, binezijëꞌ ruꞌen lato chi gaoro, chi bigaoro. Quie lenaꞌ reyaꞌalaꞌ gaparo cuidado ta bihuero ta iquixi ja benꞌ binetzioñeꞌe dyëꞌëdi quie xtiꞌidzaꞌ Diuzi.
46008010	Tu diꞌidzaꞌ rniaꞌ leꞌe. Chi leꞌe cueꞌle gaole ga bdyiajëꞌ yelaꞌ huao lao ídolo, chi guida tu benꞌ nao xneza Jesús, benꞌ binetzioñeꞌe dyëꞌëdi quie xtiꞌidzaꞌ Diuzi, chi ilëꞌënëꞌ leꞌe ganꞌ reꞌle raole, naꞌ ruen z̃udyi gueꞌennëꞌ gaorënëꞌ yelaꞌ huao bdyia ja benëꞌ lao ídolo.
46008011	Naꞌra chi gacan canꞌ, bibële huen. Por nun quie yelaꞌ rioñeꞌe quiele, bële ta uquixi tu benꞌ nao xneza Jesús, benꞌ binetzioñeꞌe dyëꞌëdi quie xtiꞌidzaꞌ Diuzi. Lëscanꞌ por lëbëꞌ guti Cristo lëꞌë yaga cruzo.
46008012	Lao Cristo gataꞌ dulaꞌ xquia quiele chi por leꞌe aoquixi benꞌ nao xneza Jesús, benꞌ binetzioñeꞌe dyëꞌëdi quie xtiꞌidzaꞌ Diuzi.
46008013	Quie lenaꞌ chi por nun quie udaohuaꞌ yelaꞌ huao bdyia ja benëꞌ lao ídolo, chi canaꞌ dulaꞌ quiaꞌ naꞌ uquixi itu benꞌ nao xneza Jesús, nacalan dyaꞌa bira gaohuaꞌ bëꞌëlaꞌ bdyia ja benëꞌ lao ídolo tacuenda bihuen z̃udyi dulaꞌ quiaꞌ naꞌ uquixi benꞌ bichaꞌ, benꞌ nao xneza Jesús.
46009001	¿Binezile napaꞌ derecho? ¿Binezile nacaꞌ apóstol? ¿Binezile blëꞌëdaꞌ Jesús Señor quiero? Dyin quie Diuzi biaꞌ dza naꞌ udixoguiꞌa leꞌe xtiꞌidzaꞌ Diuzi banacale benꞌ nao xneza Jesús.
46009002	Nitaꞌ benꞌ birezaque nëꞌëdiꞌ chi nacaꞌ apóstol. Pero leꞌe, decazide reyaꞌalaꞌ yezaquele nëꞌëdiꞌ chi nacaꞌ apóstol, danꞌ dyin quiaꞌ naꞌ nacale benꞌ nao xneza Jesús. Lenan nacan prueba tali naꞌ nacaꞌ apóstol.
46009003	Ni yequëbaꞌ quie ja benꞌ rnë condre nëꞌëdiꞌ:
46009004	Napaꞌ derecho inabaꞌ ta gunle ta gaohuaꞌ len ta yoꞌogaꞌ.
46009005	Lëzirë napaꞌ derecho siꞌa nigula nao xneza Jesús gaca xculaꞌ con ca rue ja los demás apóstoles, lenlë ja benꞌ bichi Jesús, len Pedro.
46009006	¿Bixquienꞌ racale pensari rupazi Bernabé len nëꞌëdiꞌ, bibi derecho napandoꞌ inabandoꞌ leꞌe gunle ta huendoꞌ gasto quiendoꞌ caora cati rdandoꞌ rguixogueꞌndoꞌ ja benëꞌ xtiꞌidzaꞌ Diuzi?
46009007	¿Binezile ni tu nunu soldado rguiz̃uguëꞌ cuinzëꞌ ta gaconëꞌ len ta gaonëꞌ? ¿Lëzi binezile quie benꞌ raza bedzuliꞌ? Napëꞌ derecho gaohuëꞌ ta razëꞌ. ¿Lëzirë binezile quie benꞌ rapa becoꞌ z̃iꞌilaꞌ? Napëꞌ derecho siꞌnëꞌ nidyiꞌ quiebaꞌ yoꞌoguëꞌ.
46009008	Bireyaꞌalaꞌ huele pensari ta racazi laꞌadyaꞌ rniaꞌ, porque lëscanꞌ canaꞌ rnën lëꞌë guichi ley quie Moisés.
46009009	Lëꞌë guichi naꞌ rnën cani: “Bireyaꞌalaꞌ udzeꞌro du ruꞌa bëdyihuaga caora rdabaꞌ rutzutzu ruliobaꞌ bdyigoꞌ quie trigo ta eron bini quien.” Con ca rna lëꞌë guichi, cala quie bëdyihuagazin rnën.
46009010	Lëzi rnërën quie raꞌo benëꞌ, porque udixu Diuzi ley quienëꞌ ta gacalën raꞌo. Pues lao tu benꞌ ruzolo yu, len itu benꞌ rchugo trigo, rupajëꞌ rbezajëꞌ yeziꞌjëꞌ usecho quiejëꞌ.
46009011	Para leꞌe nacandoꞌ ca quie benꞌ guza bini trigo, danꞌ bëndoꞌ dyin quie Diuzi udixogueꞌndoꞌ leꞌe xtiꞌidzëꞌ. Lëlenaꞌ ¿bixquienꞌ racale pensari bireyaꞌalaꞌ siꞌndoꞌ usecho? ¿Bixquienꞌ racale pensari binapandoꞌ derecho inabandoꞌ gacalële nëtoꞌ ta rdzioguendoꞌ ta gaondoꞌ len ta yoꞌondoꞌ tu nerdandoꞌ lao yedyi layu?
46009012	Naparandoꞌ derecho inabandoꞌ leꞌe gacalële nëtoꞌ quele ca ja benꞌ tula. Pero ni tu lasa binenabandoꞌ leꞌe gacalële nëtoꞌ. Yugulute baozuendoꞌ tacuenda bicuezan quixogueꞌro ja benëꞌ cabëꞌ una Cristo, cabëꞌ bënëꞌ quiero.
46009013	Banezile ca naca quie benꞌ napa dyin quie idaoꞌ. Por nun quie dyin huejëꞌ luꞌu idaoꞌ, canaꞌ huejëꞌ gan ta gaojëꞌ. Lëscanꞌ nezile nun quie rapajëꞌ ruꞌaba ta zu luꞌu idaoꞌ, canaꞌ napajëꞌ derecho gaojëꞌ bëꞌëlaꞌ dyia ruꞌaba nacan gun quie Diuzi.
46009014	Lëzirë canaꞌ reꞌen Cristo gaca quie nëtoꞌ, benꞌ rguixogueꞌ diꞌidzaꞌ laꞌiya quiëꞌ. Tanun quie rdandoꞌ rguixogueꞌndoꞌ ja benëꞌ diꞌidzaꞌ laꞌiya quiëꞌ, canaꞌ napandoꞌ derecho inabandoꞌ leꞌe gunle ta gaondoꞌ, len ta yoꞌondoꞌ, len ta gacondoꞌ.
46009015	Pero ni tu lasa binehuenaꞌ leꞌe zëdi inabaꞌ ca ta reyaꞌalaꞌ gunle nëꞌëdiꞌ. Lëzi quele ruaꞌ guichi ni ta inabaꞌ gunle nëꞌëdiꞌ bi cosa. Zuaꞌ dispuesto gatiaꞌ lao laza inabaꞌ leꞌe bi cosa, chi por lenaꞌ biyegaꞌnro huen, naꞌ bisuaꞌ contento.
46009016	Biruaꞌ z̃e cuinaꞌ nun quie nacan dyin quiaꞌ rguixoguiꞌa benëꞌ xtiꞌidzaꞌ Diuzi. Nacan ladyinaꞌa rguixoguiꞌaꞌ. Reꞌen ca reꞌenna ruzuaꞌ diꞌidzaꞌ rguixoguiꞌan, porque huaca bayëchiꞌ quiaꞌ chi usanaꞌ biquixoguiꞌa benëꞌ xtiꞌidzaꞌ Diuzi.
46009017	Chi quixoguiꞌa benëꞌ xtiꞌidzaꞌ Diuzi de gustozi, huegaꞌnnan huen quiaꞌ. Chi quixoguiꞌajëꞌ xtiꞌidzaꞌ Diuzi con ganzi, decazide nacan ladyinaꞌa ta pcaꞌn Diuzi lao naꞌa.
46009018	¿Cabiz̃i yegaꞌnnan huen quiaꞌ? Cani yegaꞌnnan huen quiaꞌ: Huabeꞌ chizi gula luꞌu guicho laxtaꞌohuaꞌ nun quie bibi unabaꞌ leꞌe caora udixoguiꞌa leꞌe xtiꞌidzaꞌ Diuzi. Baꞌalaꞌcazi napaꞌ derecho inabaꞌ leꞌe, bibi unabaꞌ leꞌe.
46009019	Baꞌalaꞌcazi binacaꞌ benꞌ zulao xaꞌne, ruaꞌ ca quie benꞌ zulao xaꞌne tacuenda huaꞌ gan inao benëꞌ zë xneza Cristo.
46009020	Cati zuaꞌ lado ja benꞌ Israel, ruaꞌ ca ruejëꞌ. Ca naojëꞌ ley pcaꞌn Diuzi lao naꞌa Moisés dza naꞌla, canaꞌ rnaoriaꞌ ley naꞌ. Canaꞌ ruaꞌ baꞌalaꞌcazi binacaꞌ cuenda len lejëꞌ ta inaohuaꞌ ley naꞌ, pero naohuaꞌ ley naꞌ tacuenda huaꞌ gan inaojëꞌ xneza Cristo.
46009021	Lëzi cati zuaꞌ lado ja benꞌ binao ley pcaꞌn Diuzi lao naꞌa Moisés, binaohuaꞌ ley naꞌ tacuenda huaꞌjëꞌ gan inaojëꞌ xneza Cristo. Pero quele binaohuaꞌ ley, porque rnaocazaꞌ ley quie Diuzi nun quie rnaohuaꞌ ley quie Cristo.
46009022	Lëzi cati zuaꞌ lado ja benꞌ binetzioñeꞌe dyëꞌëdi quie xtiꞌidzaꞌ Diuzi, biruaꞌ cuinzaꞌ benꞌ rioñeꞌe tacuenda huaꞌ ganꞌ inaorajëꞌ mazera xneza Jesús. Canaꞌ ruaꞌ cati zuaꞌ lado yugulute benëꞌ ga raꞌa, rueriaꞌ lëbizi len lejëꞌ tacuenda inaojëꞌ xneza Jesús gataꞌ yelaꞌ neban quiejëꞌ tuzioli.
46009023	Canaꞌ ruaꞌ tacuenda ye ja benëꞌ xtiꞌidzaꞌ Diuzi gataꞌ yelaꞌ neban quiejëꞌ tuzioli. Canaꞌ ruaꞌ tacuenda huaꞌ tu parte quiaꞌ nacan cuenda quiaꞌ quixoguiꞌa xtiꞌidzaꞌ Diuzi.
46009024	Banezile ca naca quie benꞌ ruꞌu carrera. Baꞌalaꞌcazi tapa gaꞌyoꞌjëꞌ tzuꞌujëꞌ be, pero tuzëꞌ hue gan premio. Lëzi leꞌe, ulenao xneza Jesús du guicho du laꞌadyiꞌle tacuenda huele gan premio quien.
46009025	Ja benꞌ rue deporte gapajëꞌ cuinjëꞌ dyëꞌëdi tacuenda gacajëꞌ benꞌ tzutzu huala. Canaꞌ ruejëꞌ cuenda huejëꞌ gan tu coron de laꞌagaꞌ. Naꞌra coron laꞌagaꞌ huejëꞌ gan, huabidyin huabiaguiꞌn, biden tuzioli. Pero ca naca premio gun Diuzi raꞌo, biibidyin bicuiaguiꞌn, den tuzioli.
46009026	Quie lenaꞌ, por tu parte quiaꞌ nëꞌëdiꞌ, bitaꞌ ca rda benꞌ laochula, bihuaꞌ ca rue benꞌ rdilalë be ladzazi.
46009027	Biruꞌa lato huaꞌ ca ta rna cuerpo quiaꞌ. Bireꞌendaꞌ huen z̃udyi quiaꞌ idzaꞌ Diuzi nëꞌëdiꞌ, danꞌ biunaohuaꞌ xtiꞌidzaꞌ Diuzi dza caora psëdiaꞌ ja benëꞌ ta inaojëꞌ xtiꞌidzaꞌ Diuzi.
46010001	Bichaꞌ, rniaꞌ leꞌe ta yezaꞌlaꞌadyiꞌle cabëꞌ guca quie ja xuzixtaꞌoro. Yugulujëꞌ unaojëꞌ tu plari nacan beo ta bzë Diuzi ladza dza brojëꞌ nación Egipto. Lëzi yugulujëꞌ uderëjëꞌ luꞌu nisadaoꞌ laona Nisadaoꞌ Z̃na.
46010002	Gucajëꞌ tuz̃e len Moisés dza naꞌte caora unaojëꞌ plari nacan beo udejëꞌ luꞌu Nisadaoꞌ Z̃na.
46010003	Bë Diuzi yelaꞌ huaca quienëꞌ pchizëꞌ yelaꞌ huao ta udao yugulute ja xuzixtaꞌoro, benꞌ ziolë Moisés tzaz̃e.
46010004	Lëzirë bë Diuzi yelaꞌ huaca quienëꞌ ulionëꞌ nisa luꞌu yo ta hueꞌe yugulute ja xuzixtaꞌoro. Lëyo ga bro nisa rnën quie Cristo, benꞌ ziolë lejëꞌ.
46010005	Pero ude gatzojëꞌ gutijëꞌ lao lato ga bidyia yuꞌu nun quie biyaxe Diuzi ca bëjëꞌ.
46010006	Ca beyëchiꞌ gula guca quiejëꞌ, reyaꞌalaꞌ huero pensari ta bihuero tamedian ca tamedian bë xuzixtaꞌoro.
46010007	Lëscanꞌ bireyaꞌalaꞌ tzionlaꞌadyiꞌro nu ídolo cabëꞌ bë bala ja xuzixtaꞌoro. Lenaꞌ rnën lëꞌë guichi laꞌiya quie Diuzi cani: “Biz̃i ja benëꞌ ureꞌjëꞌ udaojëꞌ hueꞌejëꞌ. Bëjëꞌ lani ta uyonlaꞌadyiꞌjëꞌ ídolo quiejëꞌ.” Canaꞌ nan lëꞌë guichi laꞌiya quie Diuzi.
46010008	Quie lenaꞌ bihuele bizinaquezi utilale nigula binaca z̃gulale con cabëꞌ bë ja xuzixtaꞌoro. Por len guti galobetzona milajëꞌ lao tu dzazi.
46010009	Lëzi bireyaꞌalaꞌ huero bizinaquezi cabëꞌ bë ja xuzixtaꞌoro bdzaꞌ Diuzi lejëꞌ. Caora beyudyi yelaꞌ z̃elaꞌadyiꞌ quie Diuzi, useꞌelëꞌ bëla ta udiꞌimbaꞌ lejëꞌ gutijëꞌ.
46010010	Bireyaꞌalaꞌ inaro diꞌidzaꞌ biz̃u condre Diuzi cabëꞌ una ja xuzixtaꞌoro danꞌ unajëꞌ bigucalë Diuzi lejëꞌ. Caora naꞌ useꞌelaꞌ Diuzi tu ángel quiëꞌ ta bëtinëꞌ lejëꞌ.
46010011	Ca ta uz̃aca ja xuzixtaꞌoro tiempote nacan ta huero pensari bihuero ca bëjëꞌ. Por lenaꞌ bzu Moisés diꞌidzaꞌ lëꞌë guichi laꞌiya quie Diuzi ta gacalën raꞌo dza rdaro nebanro baruen bago yeyudyi yedyi layu.
46010012	Cani rniaꞌ, raꞌo raquero zioro dyëꞌëdi naoro xneza Diuzi, pero reyaꞌalaꞌ gaparo cuidado ta biiquixiro huero con ganzi.
46010013	Con bitezi prueba gaca quiero, huacalë Diuzi raꞌo ta sueron. Sudyiꞌilëro Diuzi bihueꞌnëꞌ lato gataꞌ prueba quiero bisuero. Cati gataꞌ prueba quiero, biusanlaꞌadyiꞌnëꞌ raꞌo, gacalënëꞌ raꞌo ta bihuero tamedian.
46010014	Lëlenaꞌ rniaꞌ leꞌe benꞌ bichaꞌ, benꞌ nedyëꞌëdaꞌ.Ibigaꞌle tzalaꞌla, bitzionlaꞌadyiꞌle ja ídolo.
46010015	Rniaꞌ leꞌe como ca benꞌ banezi con cabëꞌ rna xtiꞌidzaꞌ Diuzi. Huanezile cabëꞌ naca diꞌidzaꞌ baoniaꞌ leꞌe, chi nacan huen, chi binacan huen.
46010016	Caora yoꞌoro vino nisa bedzuliꞌ rëbiro Diuzi diuxcaleloꞌ, caora naꞌ rezaꞌlaꞌadyiꞌro nacalëronëꞌ tuz̃e nun quie ulato ren quienëꞌ ta gaca huen quiero. Lëscanꞌ caora gaoro yëta xtila rulidzaronëꞌ, caora naꞌ rezaꞌlaꞌadyiꞌro nacalëronëꞌ tuz̃e nun quie gutinëꞌ lëꞌë yaga cruzo ta gaca huen quiero.
46010017	Baꞌalaꞌcazi nacaro benꞌ zë, tuzi yëta xtila gaoro yuguluro. Quie lenaꞌ nacalëro tuzi len Cristo.
46010018	Inaꞌle dyëꞌëdi cabëꞌ rue ja benꞌ Israel. Caora raojëꞌ ta rudyiajëꞌ ruꞌaba quie Diuzi, lenaꞌ rluꞌen quiejëꞌ rionlaꞌadyiꞌjëꞌ Diuzi.
46010019	Pero ¿biz̃i inaro quie benꞌ rudyia bëꞌëlaꞌ lao ídolo? Inaro bibi zacaꞌ ídolo rionlaꞌadyiꞌjëꞌ. Inaro quie bëꞌëlaꞌ rudyiajëꞌ lao ídolo binaca laꞌiya bëꞌëlaꞌ, bëꞌëlaꞌzi nacan.
46010020	Caora rudyiajëꞌ bëꞌëlaꞌ ruꞌaba quiejëꞌ, quele rionlaꞌadyiꞌjëꞌ Diuzi, taxiꞌibiꞌla rionlaꞌadyiꞌjëꞌ. Bireꞌendaꞌ huele tuz̃e len ja taxiꞌibiꞌ.
46010021	Bisaqueꞌ gacalëro Cristo tuz̃e chi nacalëro ja taxiꞌibiꞌ tuz̃e. Bisaqueꞌ tzionlaꞌadyiꞌro Cristo chi rionlaꞌadyiꞌro ja taxiꞌibiꞌ.
46010022	¿Bixquienꞌ reꞌenle idzaꞌ Diuzi leꞌe? ¿Bixquienꞌ ruera leꞌe z̃e ca Diuzi?
46010023	Tali naꞌ huaca huero yugulute ta reꞌenro huero, pero cala yugulu ta reꞌenro huero nacan dyaꞌa quiero, quele yugulu ta reꞌenro huero huacalën raꞌo ta tzioro inaoro xneza Jesús.
46010024	Bireyaꞌalaꞌ huero yaladyiꞌ lëro laguedyiro. Reyaꞌalaꞌ huero tahuen gacalëro laguedyiro.
46010025	Ta rutiꞌjëꞌ lao yeꞌeya, huaca gaoro yuguluten. Nica inabaziro ga yexiꞌjëꞌn. Lenaꞌ binacan ta idëbiro bëꞌ gaoron.
46010026	Binacan ta idëbiro, danꞌ yugulute ta de lao yedyi layu nacan ladyinaꞌa Diuzi.
46010027	Chi reꞌen tu benꞌ binao xneza Jesús tzioro ta gaolëronëꞌ tzaz̃e, chi reꞌenro tzioro, huaca gaoro yugulute ta gunnëꞌ. Nica inabazironëꞌ ga yexiꞌnëꞌn. Lenaꞌ binacan ta idëbiro bëꞌ gaoron.
46010028	Pero bigaoron chi inanëꞌ raꞌo: “Yelaꞌ huao niga nacan ta bdyiandoꞌ lao ja ídolo.” Chi canaꞌ unëꞌ, bigaocaziron ta inezi benꞌ naꞌ bireyaꞌalaꞌ gaoron chi neziro bëꞌëlaꞌ ta bdyiajëꞌ lao ídolo.
46010029	Anezdaꞌ de que nezile bireyaꞌalaꞌ gaoron, pero benꞌ naꞌ binezinëꞌ bireyaꞌalaꞌ gaoron. Pero huanaba benꞌ reꞌen gao bëꞌëlaꞌ: “¿Bixquienꞌ naoꞌ bireyaꞌalaꞌ gaohuaꞌ bëꞌëlaꞌ ta dyia lao ídolo, chanꞌ anezdaꞌ binaca laꞌiya bëꞌëlaꞌ, bëꞌëlaꞌzi nacan? Lenaꞌ biuzagan nëꞌëdiꞌ ta bigaohuaꞌn.
46010030	Chi yëpaꞌ Diuzi diuxcaleloꞌ bëꞌ gaohuaꞌn, ¿bixquienꞌ inë benëꞌ condre nëꞌëdiꞌ bëꞌ gaohuaꞌn?”
46010031	Pues cani yequëbaꞌ benꞌ una nëꞌëdiꞌ canaꞌ: Chi gaoro bi cosa, chi bigaoro bi cosa, chi yoꞌoro bi cosa, chi biyoꞌoro bi cosa, con bitezi huero, hueron ta huero Diuzi benꞌ z̃e.
46010032	Reyaꞌalaꞌ gaparo cuidado ta bihuero con ganzi ta biiquixi ja benëꞌ, laꞌachi benꞌ Israel, laꞌachi benꞌ binaca benꞌ Israel, laꞌachi benꞌ nao xneza Cristo.
46010033	Por tu parte quiaꞌ nëꞌëdiꞌ, quele beyudyi racaꞌ ta gaca tahuen quiaꞌ cuinzaꞌ, denꞌ lëscanꞌ para yugulute ja benëꞌ, racaꞌ ta gaca tahuen quiejëꞌ gataꞌ yelaꞌ neban quiejëꞌ tuzioli.
46011001	Cabëꞌ ruaꞌ rnaohuaꞌ xneza Cristo, lëscanꞌ leꞌe reyaꞌalaꞌ inaorële huerële ca ruaꞌ.
46011002	Bichaꞌ, redaohuedaꞌ rlëꞌëdaꞌ cabëꞌ ruele rezaꞌlaꞌadyiꞌle nëꞌëdiꞌ, banaole dyëꞌëdi con cabëꞌ baoniaꞌ leꞌe.
46011003	Reꞌendaꞌ tzioñeꞌele de que naca Cristo benꞌ rnabëꞌ raꞌo. Lëzi cabëꞌ raꞌo rnabëꞌro nigula quiero, canaꞌ Xuziro Diuzi arnabëꞌnëꞌ Cristo.
46011004	Chi utacoro guichoro caora cati hueꞌlëro Diuzi diꞌidzaꞌ, o chi caora cati quixogueꞌro ja benëꞌ xtiꞌidzaꞌ Diuzi ganꞌ yeguꞌudiꞌro huero culto, canaꞌ biraparo balaꞌana Cristo, benꞌ rnabëꞌ raꞌo.
46011005	Pero netzaꞌ quie ja nigula, chi biutaconëꞌ guichonëꞌ caora cati hueꞌlënëꞌ Diuzi diꞌidzaꞌ, o chi caora cati quixogueꞌnëꞌ ja benëꞌ xtiꞌidzaꞌ Diuzi ganꞌ yeguꞌudiꞌro huero culto, canaꞌ birapanëꞌ balaꞌana xquiunëꞌ, benꞌ rnabëꞌ lëbëꞌ. Lenaꞌ nacan ca quie tu nigula baochibi guichogue.
46011006	Ja nigula reyaꞌalaꞌ uchibinëꞌ guichonëꞌ chi bireꞌennëꞌ utaconëꞌ guichonëꞌꞌ caora cati hueꞌlënëꞌ Diuzi diꞌidzaꞌ. Pero chi redueꞌnëꞌ uchibinëꞌ guichonëꞌ, reyaꞌalaꞌ utaconëꞌ guichonëꞌ.
46011007	Pero bireyaꞌalaꞌ utaco beꞌmbyu guichonëꞌ, danꞌ neyaꞌanëꞌ ca Diuzi, huenëꞌ z̃e Diuzi. Pero nu nigula huenëꞌ z̃e beꞌmbyu.
46011008	Diuzi, cati bzaloguëꞌ bënëꞌ beꞌmbyu, quele nigula uz̃iꞌguëꞌ bënëꞌ beꞌmbyu. Pero cati bzaloguëꞌ bënëꞌ nigula, naꞌra uz̃iꞌnëꞌ beꞌmbyu bënëꞌ nigula.
46011009	Por nun quie beꞌmbyu bë Diuzi nigula. quele por nun quie nigula bë Diuzi beꞌmbyu.
46011010	Tanaꞌ lenaꞌ reyaꞌalaꞌ utaco nigula guichonëꞌ ta uluꞌen rapanëꞌ balaꞌana ja beꞌmbyu, danꞌ naca beꞌmbyu benꞌ rnabëꞌ quienëꞌ. Lëscanaꞌ ruerë ja ángel rapajëꞌ balaꞌana Diuzi.
46011011	Pero reꞌen Diuzi huero dyin quienëꞌ. Rnaban yuguluro hueron, chi beꞌmbyu, chi nigula.
46011012	Nacan tabala uz̃iꞌ Diuzi beꞌmbyu bzaloguëꞌ bënëꞌ nigula. Lëzirë nacan tabala nigula baraloguëꞌ quie beꞌmbyu. Pero dyin bë Diuzi bazu rupatejëꞌ.
46011013	Leꞌe ulehuecara pensari chi nacan huen, chi binacan huen, chi biutaco nigula guichonëꞌ caora hueꞌlënëꞌ Diuzi diꞌidzaꞌ.
46011014	¿Binezile nacacazin yelaꞌ stuꞌ quie beꞌmbyu cuia guitzaꞌ guichonëꞌ tona?
46011015	Pero nacacazin balaꞌana quie ja nigula cuia guitzaꞌ guichonëꞌ tona. Bë Diuzi guitzaꞌ guichonëꞌ tona ta utacon guichonëꞌ.
46011016	Lëzirë rniaꞌ leꞌe chi nitaꞌ benꞌ biraxe ca baoniaꞌ, reyaꞌalaꞌ inezijëꞌ nacan tabala ca baoniaꞌ. Nëtoꞌ len ja los demás benꞌ nao xneza Jesús, naca tuzi ca diꞌidzaꞌ rnëndoꞌ.
46011017	Ta rniaꞌ leꞌe niga binacan ta yedaohuedaꞌ ca bële, danꞌ na ja benëꞌ de que lao laza huele tadyaꞌa, ruele tamedianla ganꞌ reguꞌudiꞌle ruele culto.
46011018	Canaꞌ rna ja benëꞌ de que ganꞌ reguꞌudiꞌle ruele culto relaꞌ laguedyile binacale tuzi. Lëlenaꞌ raquedaꞌ nacan tabala con cabëꞌ na ja benëꞌ.
46011019	Quele ta reyaꞌalaꞌ huele ruele barbiole laguedyile chopa tzona cueꞌ. Requele chi huele canaꞌ, canaꞌ inezile nu benꞌ nao xneza Jesús du guicho du laꞌadyiꞌ, pero pensarizi huele huele canaꞌ.
46011020	Leꞌe danꞌ ruele canaꞌ, bibi zacaꞌn reguꞌudiꞌle raole rezaꞌlaꞌadyiꞌle Cristo.
46011021	Ganꞌ reguꞌudiꞌle ta gaole binacan huen biraole tzaz̃e. Balale larbialaotele raole. Naꞌ ibalale regaꞌnle sin gaole. Naꞌ ibalale riꞌole z̃udyile.
46011022	¿Bixquienꞌ raquele bizu yuꞌu quiele ga gaole, ga yoꞌole? Dulaꞌ quiele ruz̃idyi ja benëꞌ diꞌidzaꞌ laꞌiya quie Diuzi. Lëzirë dulaꞌ quiele redueꞌ benꞌ bi de ta gao. ¿Cabiz̃i reꞌenle iniaꞌ leꞌe? ¿Reꞌenle iniaꞌ leꞌe ruele tahuen? Bisaqueꞌ iniaꞌ leꞌe ruele tahuen.
46011023	Naꞌra ta iniaꞌ leꞌe niga nacan ta una Cristo nëꞌëdiꞌ: Zadzeꞌ dza caora ilëꞌëtiꞌzi guxujëꞌ lëbëꞌ, caora naꞌ uz̃iꞌnëꞌ tu yëta xtila
46011024	gudyinëꞌ Diuzi: “Diuxcaleloꞌ.” Te naꞌ bz̃uz̃unëꞌn naꞌ unëꞌ: “Ulegao yëta xtila ni. Lenan nacan ca quie cuerpo quiaꞌ. Huatiaꞌ cuenda gataꞌ yelaꞌ hueziꞌz̃e quiele lao Diuzi. Cabëꞌ bëliaꞌ leꞌe niga, canaꞌ huerële ta yezaꞌlaꞌadyiꞌle nëꞌëdiꞌ cabëꞌ biaꞌ quiele.”
46011025	Lëzirë beyudyi udaohuëꞌ, uz̃iꞌnëꞌ tu copa bazënëꞌn. Naꞌra unëꞌ: “Vino nisa bedzuliꞌ yudzu copa ni nacan ca quie ren quiaꞌ. Lenaꞌ ilatogaꞌ gatiaꞌ cuenda yegaꞌntzaꞌolë Diuzi leꞌe tacubila. Con bëꞌ yoꞌole vino nisa bedzuliꞌ ganꞌ yeguꞌudiꞌle, canaꞌ huele ta yezaꞌlaꞌadyiꞌle cabëꞌ biaꞌ quiele.” Canaꞌ una Cristo.
46011026	Naꞌ niaꞌ leꞌe de que con cabëꞌ gaoro yëta xtila yoꞌoro nisa bedzuliꞌ ganꞌ yeguꞌudiꞌro, lenaꞌ yezaꞌlaꞌadyiꞌro cabëꞌ guca quie Cristo gutiëꞌ lëꞌë yaga cruzo. Canaꞌ yezaꞌlaꞌadyiꞌronëꞌ hasta dza cati yeguidëꞌ lao yedyi layu tatula.
46011027	Chi gaoro yoꞌoro con ganzi bëꞌ yezaꞌlaꞌadyiꞌro cabëꞌ bë Cristo quiero, lenaꞌ saquero quienëꞌ ca quie benꞌ bibi zacaꞌn cuerpo quie, benꞌ bibi zacaꞌn ren quie.
46011028	Reyaꞌalaꞌ yeyuero pensari chi ruero tamala, naꞌtera ixubalëpiro lao Diuzi ta yeziꞌz̃enëꞌ quiero bëꞌ gaoro yezaꞌlaꞌadyiꞌro Cristo.
46011029	Porque nacacazin dulaꞌ xquia quiero lao Diuzi chi raoro riꞌoro yezaꞌlaꞌadyiꞌro Cristo con ganzi, bihuero pensari chi quie Cristo hueron bëꞌ gaoro yoꞌoro.
46011030	Quie lenaꞌ bala leꞌe baraca z̃hueꞌle, ibala leꞌe binapale fuerza, ibala leꞌe ratile.
46011031	Chi yeyuero pensari chi ruero tamala, naꞌtera ixubalëpiro tacuenda yeziꞌz̃e Diuzi quiero, chi huero canaꞌ, bigataꞌ dulaꞌ xquia quiero lao Diuzi.
46011032	Pero cati rdilanëꞌ raꞌo, nacan ta bihuero tamedian ta bigataꞌ castigo quiero ca castigo gataꞌ quie ja benꞌ binao xneza Jesús dza hue Diuzi juicio lao yedyi layu.
46011033	Lëlenaꞌ benꞌ bichaꞌ, bëꞌ yeguꞌudiꞌle ganꞌ gaole bëꞌ yezaꞌlaꞌadyiꞌle quie Cristo, reyaꞌalaꞌ cuezale guida laguedyile ta gaole tzaz̃e.
46011034	Chi barduele gaole, reyaꞌalaꞌ gaole z̃an yuꞌu quiele, naꞌtera tziole ganꞌ yeguꞌudiꞌle gaole rtzeꞌ quie Cristo, pero quele con ganzi tacuenda bigataꞌ castigo quiele lao Diuzi. Lëzi hueriaꞌ arreglo ca ja ta beganꞌ bëꞌ guidaꞌ tatula ideyubaꞌ leꞌe.
46012001	Bichaꞌ, reꞌendaꞌ iniaꞌ leꞌe ta inezile ca naca ta banegun Diuzi quie tu turo raꞌo benꞌ nao xneza Jesús.
46012002	Leꞌe dyëꞌëdi nezile ca guca quiele dza biunaole xneza Jesús, bipsanle unaole nu ídolo bero quiele.
46012003	Tanaꞌ lenaꞌ reꞌendaꞌ inezile nitu nunu ina utasi unio Cristo chi nacan tabala yuꞌujëꞌ Bichi Be quie Diuzi. Lëzirë reꞌendaꞌ inezile nitu nunu ina du guicho du laꞌadyiꞌ: “Naca Cristo Señor quiaꞌ”, chi biyuꞌujëꞌ Bichi Be quie Diuzi.
46012004	Ca naca raꞌo benꞌ nao xneza Jesús, netzaꞌ ta banegun Diuzi tu turo ta uzuro diꞌidzaꞌ quienëꞌ inaoro xnezëꞌ. Pero tuzi Diuzi zu guibá banugunnëꞌ quiero.
46012005	Tazë modo de ta huero inaoro xneza Diuzi, pero quele zë diuzi zu, tuzi Diuzi zu guibá inaoro xnezëꞌ.
46012006	Tazë modo de ta hue Diuzi ca reꞌennëꞌ huenëꞌ, pero tuzi Diuzi zu guibá huenëꞌ yugulu ca reꞌennëꞌ huenëꞌ.
46012007	Diuzi ruluꞌecazinëꞌ raꞌo yuꞌucaziro Bichi Be quienëꞌ ta gataꞌ ta dyaꞌa quiero yuguluro.
46012008	Diuzi, conlë Bichi Be quienëꞌ, banugunnëꞌ bala raꞌo ta tzioñeꞌero dyëꞌëdi con cabëꞌ rna diꞌidzaꞌ laꞌiya quienëꞌ. Lëzirë Diuzi, conlë Bichi Be quienëꞌ, banugunnëꞌ ibala raꞌo ta neziro dyëꞌëdi ca naca pensari quienëꞌ.
46012009	Lëzirë Diuzi, conlë Bichi Be quienëꞌ, banugunnëꞌ ibala raꞌo ta sudyiꞌilëronëꞌ dyëꞌëdi. Ibala raꞌo banugunnëꞌ ta yeyuero benꞌ raca z̃hueꞌ.
46012010	Ibala raꞌo banugunnëꞌ ta huero yelaꞌ huaca quienëꞌ. Ibala raꞌo banugunnëꞌ ta tzetixogueꞌro ja benëꞌ diꞌidzaꞌ laꞌiya quienëꞌ. Ibala raꞌo banugunnëꞌ ta yezaquero nu benꞌ yuꞌu bichi be xiꞌibiꞌ, nu benꞌ yuꞌu Bichi Be quie Diuzi. Lëzi ibala raꞌo banugunnëꞌ ta inëro diꞌidzaꞌ binaca xtiꞌidzaꞌro. Ibala raꞌo banugunnëꞌ ta yexiꞌidzeꞌro benëꞌ bi reꞌen ina diꞌidzaꞌ binaca xtiꞌidzaꞌro.
46012011	Tuzi Bichi Be quie Diuzi ruꞌenëꞌ laze banugunnëꞌ quie quiero según ca reꞌen Diuzi gaca quiero.
46012012	Baꞌalaꞌcazi tuzi naca cuerpo quiero, pero nayaꞌn zë cueꞌ. Canaꞌ nacarë quie raꞌo benꞌ nao xneza Jesús.
46012013	Laꞌachi benꞌ Israel, laꞌachi benꞌ tula, laꞌachi benꞌ zu lao xaꞌne, laꞌachi benꞌ bizu zu lao xaꞌne, con nutezi, nacalëro Cristo tuzi. Naca quiero ca quie tuzi benëꞌ nun quie yugulutero yuꞌuro Bichi Be quie Diuzi. Tuzi Bichi Be quie Diuzi zu. Lao naꞌa Bichi Be quie Diuzi nacaro tuz̃e len lëbëꞌ.
46012014	Nayaꞌ cuerpo quiero zë cueꞌ, quele tu cueꞌzin.
46012015	Inaro chi niꞌaro inën inan: “Danꞌ binacaꞌ naꞌaloꞌ, bineyaꞌa nacaꞌ cuerpo quioꞌ.” Baꞌalaꞌcazi ina niꞌaro canaꞌ, neyaꞌcazin de cuerpo quiero.
46012016	Lëzirë inaro chi nagaro inën inan: “Danꞌ binacaꞌ laoloꞌ, bineyaꞌa nacaꞌ cuerpo quioꞌ.” Baꞌalaꞌcazi ina nagaro canaꞌ, neyaꞌcazin de cuerpo quiero.
46012017	¿Biz̃i huero yero chi naca cuerpo quiero tulizi laoro? ¿Biz̃i huero ilëꞌëro chi naca cuerpo quiero tulizi nagaro?
46012018	Pero Diuzi bzalonëꞌn bëꞌnëꞌn quie quien según ca reꞌennëꞌ.
46012019	Chi tu cueꞌzin naca cuerpo quiero, gabi de huenan.
46012020	Lëscanꞌ baꞌalaꞌcazi nayaꞌ cuerpo quiero zë cueꞌ, pero nacacazin tuzi.
46012021	Laoro bisaqueꞌ yëbin naꞌaro: “Birquiendaꞌ luëꞌ.” Lëzi guichoro bisaqueꞌ yëbin niꞌaro: “Birquiendaꞌ luëꞌ.”
46012022	Naꞌ biz̃i tu ta neyaꞌ cuerpo quiero nacan yunꞌlaꞌadyiꞌ, nacaran belao para cuerpo quiero.
46012023	Danꞌ nacan yunꞌlaꞌadyiꞌ nayaꞌ cuerpo quiero, gapachiꞌron dyëꞌëdi. Danꞌ nacan ta biilëꞌë benëꞌ nayaꞌ cuerpo quiero, utacaron laꞌariꞌ.
46012024	Pero biutacaro laꞌariꞌ nu guichoro nu laoro, como danꞌ nacan ta ilëꞌë benëꞌ. Canaꞌ ta nayaꞌ cuerpo quiero nacan yunꞌlaꞌadyiꞌ, lëparte naꞌ nacaran tabelao para cuerpo quiero. Canaꞌ bë Diuzi bzalonëꞌ raꞌo
46012025	tacuenda gaca tahuen quie cuerpo quiero, ta bigataꞌ zëdi quie ja ta nayaꞌ cuerpo quiero. Yugoꞌluro benꞌ nao xneza Jesús, nacaro ca quie cuerpo quie Cristo dza rdaro lao yedyi layu.
46012026	Tanaꞌ lenaꞌ chi tu parte ta nayaꞌ cuerpo quie Cristo redzagalaona, lëzirë yedzagalaorë yugulu ta nayaꞌ cuerpo quie Cristo. Lëscanꞌ chi tu parte ta nayaꞌ cuerpo quie Cristo nacan dyaꞌa, lëlenaꞌ nacan dyaꞌa quie yugulute ta nayaꞌ cuerpo quie Cristo.
46012027	Tahuen para raꞌo nacan con canꞌ baoniaꞌ leꞌe. Biz̃i naꞌa ta reꞌendaꞌ iniaꞌ leꞌe nacaro ca quie cuerpo quie Cristo. Quie tu tu raꞌo nacaro ca quie ta nayaꞌ cuerpo quie Cristo.
46012028	Tanaꞌ lenaꞌ ulio Diuzi raꞌo, benꞌ nao xneza Jesús, ta huero zë cueꞌ dyin quienëꞌ ca reꞌennëꞌ huero. Tanëro ulionëꞌ benꞌ naca ja apóstol. Taorupe ulioguëꞌ ja benꞌ rguixogueꞌ benëꞌ diꞌidzaꞌ laꞌiya quienëꞌ. Taoyune ulioguëꞌ benꞌ ruzioñeꞌe laguedyi diꞌidzaꞌ laꞌiya quienëꞌ. Taodape ulioguëꞌ benꞌ rue yelaꞌ huaca quienëꞌ. Naꞌ ulioguëꞌ benꞌ reyue benꞌ raca z̃hueꞌ. Naꞌ ulioguëꞌ benꞌ racalë laguedyi. Naꞌ ulioguëꞌ benꞌ rudzeꞌ niꞌa xnezi. Naꞌ ulioguëꞌ benꞌ raca inë diꞌidzaꞌ binaca xtiꞌidzaꞌjëꞌ.
46012029	Quele yuguluro nacaro apóstol. Quele yuguluro nacaro benꞌ rguixogueꞌ benëꞌ diꞌidzaꞌ laꞌiya quie Diuzi. Quele yuguluro nacaro benꞌ ruzioñeꞌe laguedyi diꞌidzaꞌ laꞌiya quie Diuzi. Quele yuguluro ruero yelaꞌ huaca quienëꞌ.
46012030	Quele yuguluro reyuero benꞌ raca z̃hueꞌ. Quele yuguluro racaro inëro diꞌidzaꞌ binaca xtiꞌidzaꞌro. Quele yuguluro racaro yexiꞌidzeꞌro ja benëꞌ bi reꞌen ina diꞌidzaꞌ binaca xtiꞌidzaꞌro.
46012031	Reyaꞌalaꞌ gueꞌenro gun Diuzi tadyaꞌara quiero. Pues ca ruaꞌ nëꞌëdiꞌ, reꞌendaꞌ uzioñeꞌeraꞌ leꞌe tu ta nacara dyaꞌa para leꞌe.
46013001	Naꞌra niaꞌ leꞌe, baꞌalaꞌcazi racaꞌ yugulu diꞌidzaꞌ de lao yedyi layu, baꞌalaꞌcazi racaꞌ iniaꞌ diꞌidzaꞌ ca diꞌidzaꞌ raca ja ángel, pero chi binedyëꞌëdaꞌ ja benëꞌ, bibi zacaꞌ ca ta racaꞌ lao Diuzi. Nacaꞌ ca quie tu instrumento birgüedyin lëbi.
46013002	Baꞌalaꞌcazi rguixoguiꞌa benëꞌ diꞌidzaꞌ laꞌiya quie Diuzi, baꞌalaꞌcazi rioñeꞌedaꞌ yugulu ta nacan zëdi tzioñeꞌero, baꞌalaꞌcazi nezdaꞌ yugulu bi ta raca lao yedyi layu, baꞌalaꞌcazi tanto raledaꞌ quie Diuzi, huaca iniaꞌ ga zu tu yaꞌa ta tzion iguꞌunnan tzalaꞌla, pero chi binedyëꞌëdaꞌ ja benëꞌ, bibi zacaꞌ lao Diuzi.
46013003	Baꞌalaꞌcazi rguisiriaꞌ bi ta de quiaꞌ ruꞌa ja benꞌ yëchiꞌ, baꞌalaꞌcazi usedyinaꞌ cuerpo quiaꞌ ta uzei ja benꞌ rudie nëꞌëdiꞌ, pero chi binedyëꞌëdaꞌ ja benëꞌ, bibi gan de huaꞌ lao Diuzi.
46013004	Chi nedyëꞌëro ja benëꞌ, nacaro benꞌ z̃elaꞌadyiꞌ, nacaro benꞌ huen. Binacaro benꞌ z̃ëꞌ, binacaro benꞌ huexaꞌa, benꞌ rue z̃e cuine.
46013005	Chi nedyëꞌëro ja benëꞌ, biulidzarojëꞌ diꞌidzaꞌ lëꞌë, biulidzarojëꞌ diꞌidzaꞌ xaꞌa. Chi nedyëꞌëro ja benëꞌ, quiloro modo para bi huero para gacalërojëꞌ, biidzaꞌzirojëꞌ, biudzeꞌlaꞌadyiꞌrojëꞌ.
46013006	Chi nedyëꞌëro ja benëꞌ, biyedaohuero chi bi tu xquia bëjëꞌ. Chi bëjëꞌ tahuen, caora naꞌ yedaohuero.
46013007	Chi nedyëꞌëro ja benëꞌ, yeziꞌz̃ero quiejëꞌ, yezudyiꞌilërojëꞌ hueꞌlërojëꞌ diꞌidzaꞌ z̃elaꞌadyiꞌ.
46013008	Chi tali nedyëꞌëro ja benëꞌ, biusanro idyëꞌërojëꞌ. Hueyudyi huedu bira quixogueꞌro benëꞌ diꞌidzaꞌ laꞌiya quie Diuzi. Hueyudyi huedu bira inëro diꞌidzaꞌ binaca xtiꞌidzaꞌro. Hueyudyi huedu quie yelaꞌ rioñeꞌe quie ja benëꞌ. Pero quele hueyudyi huedu idyëꞌëro ja benëꞌ.
46013009	Baoyoñeꞌero gaꞌacaga ca tu ta baoyoñeꞌero. Lëzi canaꞌrë baoyoñeꞌerëro gaꞌacaga ca naca diꞌidzaꞌ quie Diuzi ta rguixogueꞌro benëꞌ.
46013010	Pero cati idyin dza yeguida Cristo, benꞌ rioñeꞌe yugulute, caora naꞌ yeyudyi yedu tzioñeꞌero gaꞌacaga, naꞌtera tzioñeꞌero yugulu ca reꞌen Diuzi tzioñeꞌero.
46013011	Biz̃i nëꞌëdiꞌ, caora gucaꞌ xcuidiꞌ uniaꞌ ca rnë xcuidiꞌ, biaꞌ pensari ca pensari quie xcuidiꞌ. Pero caora uyaꞌa gucaꞌ biꞌ huaca, hora naꞌ bira biaꞌ pensari quie xquidiꞌ, biaꞌ pensari quie benꞌ huaca.
46013012	Naca quiero ca quie benꞌ rnaꞌ yaohuan naca besu, biruluꞌen dyëꞌëdi, pero huadyin dza uluꞌen dyëꞌëdi, naꞌ ilëꞌëro tal cabëꞌ nacan. Nubëꞌdaꞌ gaꞌacaga ca naca bi cosa, pero huadyin dza cati huebëꞌdaꞌ yuguten tal cabëꞌ nuebëꞌ Diuzi nëꞌëdiꞌ.
46013013	Quie lenaꞌ naca tzona ta biyeyudyi yedu quie. Biyeyudyi yedu zudyiꞌilëro Diuzi, biyeyudyi yedu rbezaro dza tzioro tzasulëro lëbëꞌ, biyeyudyi yedu nedyëꞌë Diuzi raꞌo. Lao yuna cueꞌ nacaran belao ta nedyëꞌë Diuzi raꞌo.
46014001	Huele baiguin idyëꞌële benëꞌ. Lëzirë huele baiguin inaole huele con ca banegun Diuzi tu tule. Rueten baiguin quixogueꞌle benëꞌ diꞌidzaꞌ laꞌiya quie Diuzi.
46014002	Chi inële diꞌidzaꞌ binaca xtiꞌidzaꞌle, tuzi Diuzi nezinëꞌ bin nale, danꞌ bisaqueꞌ tzioñeꞌe ja benëꞌ tula, ja benꞌ biraca diꞌidzaꞌ ca diꞌidzaꞌ rnële. Chi inële diꞌidzaꞌ binaca xtiꞌidzaꞌle, conlë Diuzizi hueꞌlële diꞌidzaꞌ, quele conlë benëꞌ, danꞌ birioñeꞌejëꞌ ca rnële.
46014003	Pero chi leꞌe quixogueꞌle benëꞌ xtiꞌidzaꞌ Diuzi, lenaꞌ nacan ta tzioñeꞌejëꞌ yedaohuejëꞌ inaojëꞌ xneza Jesús. Canaꞌ yeyuez̃elejëꞌ.
46014004	Lëzi chi inële diꞌidzaꞌ binaca xtiꞌidzaꞌle, lenaꞌ gacalën leꞌezi ta inaorale xneza Jesús. Pero chi quixogueꞌle benëꞌ diꞌidzaꞌ laꞌiya quie Diuzi, canaꞌ gacalële ja los demás benꞌ bichiro ta inaorajëꞌ mazara xneza Jesús.
46014005	Ca ta reꞌendaꞌ, reꞌendaꞌ yugulutele inële diꞌidzaꞌ binaca xtiꞌidzaꞌle. Pero ta reꞌendaꞌ mazara, reꞌendaꞌ quixogueꞌle ja benëꞌ xtiꞌidzaꞌ Diuzi. Nacaran tabelaora quixogueꞌle benëꞌ xtiꞌidzaꞌ Diuzi, quele ca ta inële diꞌidzaꞌ binaca xtiꞌidzaꞌle. Rniaꞌ leꞌe canꞌ danꞌ chi bizu benꞌ yexiꞌidzeꞌ leꞌe bi reꞌen ina diꞌidzaꞌ rnële, quie lenaꞌ bigacalen ja benꞌ bichiro ta inaorajëꞌ mazara xneza Jesús.
46014006	Tanaꞌ lenaꞌ bichaꞌ, chi cati guidaꞌ idenaꞌa leꞌe, chi iniaꞌ leꞌe conlë diꞌidzaꞌ binaca xtiꞌidzaꞌro, lëlenaꞌ bigacalën leꞌe. Pero chi iniaꞌ leꞌe conlë diꞌidzaꞌ naca xtiꞌidzaꞌro, chi usëdiaꞌ leꞌe xtiꞌidzaꞌ Diuzi, lëlenaꞌ gacalën leꞌe.
46014007	Cabëꞌ quie ja instrumento rcuedyi benꞌ huecuedyi, como nu flauta, como nu harpa, chi biucuedyijëꞌn tu lëbi, biyuꞌu niꞌa xnezi ta rucuedyijëꞌ, bineziro bi pieza pcuedyijëꞌ.
46014008	Lëzirë quie ja soldado, bëꞌ sulaojëꞌ huedila, chi biucuedyijëꞌ corneta xlaton, bibi puesto sujëꞌ para tilajëꞌ.
46014009	Canaꞌ nacarë quiero. Chi inëro diꞌidzaꞌ biraca benꞌ ruzënaga quiero, bisaqueꞌ tzioñeꞌejëꞌ. Naca quiero ca quie benꞌ rnë cuinze.
46014010	Tali naꞌ naca zë cueꞌ diꞌidzaꞌ de lao yedyi layu. Lëscanꞌ tali naꞌ yugulun de ga yuꞌun niꞌa xnezi tacuenda tzioñeꞌeron.
46014011	Chi nu benꞌ inë nëꞌëdiꞌ diꞌidzaꞌ quienëꞌ ta binaca diꞌidzaꞌ quiaꞌ, bitzioñeꞌedaꞌn. Naca quiaꞌ len lëbëꞌ cabëꞌ benꞌ zaꞌ yedyi tula.
46014012	Quie lenaꞌ huele baiguin ta huele ca ta banegun Diuzi leꞌe. Huele baiguin ta gataꞌ entre leꞌe zë benꞌ gacalë laguedyi benꞌ bichiro ta inaorajëꞌ mazara xneza Jesús.
46014013	Tanaꞌ lenaꞌ chi inëro diꞌidzaꞌ binaca xtiꞌidzaꞌro, reyaꞌalaꞌ inabaro Diuzi gunnëꞌ quiero ta uzioñeꞌero benëꞌ bi reꞌen ina diꞌidzaꞌ rnëro.
46014014	Caora ruꞌeliaꞌ Diuzi diꞌidzaꞌ binaca xtiꞌidzaꞌ, bisaqueꞌ tzioñeꞌe ja benꞌ uzënaga quiaꞌ. Lenaꞌ nacan ca quie benꞌ ruꞌelë Diuzi diꞌidzaꞌ luꞌu guicho laxtaꞌozi.
46014015	¿Cabiz̃i reyaꞌalaꞌ huero? Nacan huen hueꞌlëro Diuzi diꞌidzaꞌ binaca xtiꞌidzaꞌro, pero nacalan huenan hueꞌlëro Diuzi diꞌidzaꞌ naca xtiꞌidzaꞌro tacuenda tzioñeꞌe ja benëꞌ bi reꞌen ina diꞌidzaꞌ rnëro. Nacan huen gularo himnos conlë diꞌidzaꞌ binaca xtiꞌidzaꞌro, pero lëzi nacaran huen gularo himnos conlë diꞌidzaꞌ naca xtiꞌidzaꞌro.
46014016	Canaꞌ reyaꞌalaꞌ huero, porque chi hueꞌlëro Diuzi puro diꞌidzaꞌ binaca xtiꞌidzaꞌro, bitzioñeꞌe benꞌ ruzënaga quiero bi naro. Bisaqueꞌ nu hue raꞌo tuz̃e para ulidzaro Diuzi yëbironëꞌ xcaleloꞌ.
46014017	Baꞌalaꞌcazi nacan tahuen ta yëbiro Diuzi xcaleloꞌ, pero para ja benꞌ bichiro, chi yëbiro Diuzi diꞌidzaꞌ binaca xtiꞌidzaꞌro, bitzioñeꞌejëꞌ. Tanaꞌ lenaꞌ biracalërojëꞌ ca reyaꞌalaꞌ gacalërojëꞌ ta inaorajëꞌ mazara xneza Jesús.
46014018	Rëpaꞌ Diuzi diuxcaleloꞌ danꞌ racariaꞌ iniaꞌ diꞌidzaꞌ binaca diꞌidzaꞌ quiaꞌ mazara ca leꞌe.
46014019	Pero ga reguꞌudiꞌro rsëdiro diꞌidzaꞌ laꞌiya quie Diuzi, rexeradaꞌ iniaꞌ gaꞌyoꞌ diꞌidzaꞌ ta tzioñeꞌe ja benëꞌ, quele ca ta iniaꞌ chi mila diꞌidzaꞌ binaca diꞌidzaꞌ quiejëꞌ.
46014020	Bichaꞌ, bitzuꞌule pensari quie xcuidiꞌ. Pero uletzuꞌu pensari quie benꞌ huaca ta bihuele con ganzi. Rniaꞌ ta reyaꞌalaꞌ huele, huele ca quie xcuidiꞌ binenezi neza mala.
46014021	Luꞌu libro yuꞌu ley una Diuzi cani: “Huaseꞌelaꞌ tu benꞌ yedyi tula, benꞌ rnë diꞌidzaꞌ tula, ta quixogueꞌnëꞌ ja benëꞌ ta inezijëꞌ cabëꞌ reyaꞌalaꞌ huejëꞌ inaojëꞌ xnezaꞌ, pero bihuejëꞌ lëbëꞌ casa.” Canaꞌ una Diuzi.
46014022	Caora inaro diꞌidzaꞌ binaca xtiꞌidzaꞌro, lenan nacan ca quie seña ta uluꞌen quie ja benꞌ binao xneza Jesús ca naca yelaꞌ huaca quie Diuzi. Binacan ta uluꞌen quie ja benꞌ nao xneza Jesús. Pero caora quixogueꞌro diꞌidzaꞌ laꞌiya quie Diuzi, lenan nacan seña ta uluꞌen quie ja benꞌ nao xneza Jesús, binacan ta uluꞌen quie ja benꞌ binao xneza Jesús.
46014023	Biz̃i con ga reguꞌudiꞌro, chi yuguluro inëro diꞌidzaꞌ binaca xtiꞌidzaꞌro, chi guidarë ja benꞌ binao xneza Jesús ta uzënagajëꞌ, ¿quele huanajëꞌ raꞌo nacaro benꞌ raca loco?
46014024	Pero chi ga reguꞌudiꞌro rguixogueꞌro diꞌidzaꞌ laꞌiya quie Diuzi, chi guidarë ja benꞌ binao xneza Jesús ta uzënagajëꞌ, huacabëꞌjëꞌ napajëꞌ duꞌlaꞌ xquia. Canaꞌ hueyuꞌujëꞌ pensari bëꞌ yejëꞌ xtiꞌidzaꞌ Diuzi rguixogueꞌro.
46014025	Canaꞌ uluꞌen quiejëꞌ yuꞌujëꞌ pensari median luꞌu laxtaꞌojëꞌ. Canaꞌ quitzo z̃ibijëꞌ ta ulidzajëꞌ Diuzi inabajëꞌ yelaꞌ huenitilao. Canaꞌ inezijëꞌ nacan tali zulë Diuzi raꞌo.
46014026	Ta reꞌendaꞌ iniaꞌ leꞌe, bichaꞌ, nacan cani: Ganꞌ yeguꞌudiꞌle, reyaꞌalaꞌ gacalële ja benꞌ bichiro, benꞌ nao xneza Jesús ta inaorajëꞌ mazarajëꞌ xneza Jesús. Reyaꞌalaꞌ gulale alabanza. Reyaꞌalaꞌ usëdilejëꞌ xtiꞌidzaꞌ Diuzi. Reyaꞌalaꞌ uzioñeꞌelejëꞌ quie Diuzi. Hueꞌennan inële diꞌidzaꞌ binaca xtiꞌidzaꞌle, pero reyaꞌalaꞌ yexiꞌidzeꞌlejëꞌ bi reꞌen ina diꞌidzaꞌ inële.
46014027	Caora inële diꞌidzaꞌ binaca xtiꞌidzaꞌle, reyaꞌalaꞌ inë chopale o tzonazile. Reyaꞌalaꞌ inë tu huio tu huiole. Lëzi reyaꞌalaꞌ itule yexiꞌidzeꞌle bi reꞌen ina diꞌidzaꞌ rnële.
46014028	Chi bizu benꞌ yexiꞌidzeꞌ leꞌe bi reꞌen ina diꞌidzaꞌ rnële, nacalan huenan biinële diꞌidzaꞌ binaca xtiꞌidzaꞌle ganꞌ yeguꞌudiꞌle hueꞌlële Diuzi diꞌidzaꞌ. Nacalan huen hueꞌlële Diuzi diꞌidzaꞌ luꞌu guicho laxtaꞌozile.
46014029	Lëzirë caora quixogueꞌle ja benëꞌ diꞌidzaꞌ laꞌiya quie Diuzi ganꞌ reguꞌudiꞌle, reyaꞌalaꞌ inë chopale o tzonazile. Reyaꞌalaꞌ uzënaga benꞌ rzënaga dyëꞌëdi, naꞌ huejëꞌ pensari chi rnëjëꞌ tuzi ca naca xtiꞌidzaꞌ Diuzi.
46014030	Pero chi udzeꞌ Diuzi tu diꞌidzaꞌ luꞌu laxtaꞌo tu benꞌ reꞌ ga reguꞌudiꞌle, chi reꞌen Diuzi inë benꞌ naꞌ ca diꞌidzaꞌ bdzeꞌnëꞌ, naꞌra chi zë itu benꞌ rnënëꞌ, reyaꞌalaꞌ cueꞌ benꞌ rnë tanëro tacuenda inë benꞌ taorupe, benꞌ udzeꞌ Diuzi diꞌidzaꞌ luꞌu laxtaꞌohue.
46014031	Canaꞌ reyaꞌalaꞌ huele, reyaꞌalaꞌ inële tu huio tu huiole tacuenda tzioñeꞌe ja los demás benꞌ bichiro. Canaꞌ yedaohuejëꞌ hue quiejëꞌ xtiꞌidzaꞌ Diuzi.
46014032	Caora rguixogueꞌle ja benëꞌ diꞌidzaꞌ laꞌiya quie Diuzi, reyaꞌalaꞌ quixogueꞌlejëꞌ gaxo gula.
46014033	Canaꞌ reyaꞌalaꞌ huele danꞌ naca Diuzi benꞌ rue ta yuꞌu niꞌa xnezi. Biraxe Diuzi huero con ganzi. Reyaꞌalaꞌ huele cabëꞌ rue ja los demás benꞌ bichiro, benꞌ nao xneza Jesús con gatezi reguꞌudiꞌjëꞌ.
46014034	Bireyaꞌalaꞌ cuialao nigula inënëꞌ con ca beꞌmbyu ganꞌ yeguꞌudiꞌle ulidzale Diuzi. Nacan cuenda quie beꞌmbyu cuialaohuëꞌ inënëꞌ ganꞌ yeguꞌudiꞌle, bicuialao nigula inënëꞌ. Canaꞌ na ley yuꞌu luꞌu libro quie Diuzi.
46014035	Chi nu nigula reꞌennëꞌ inezinëꞌ bi reꞌen ina diꞌidzaꞌ ina ja benëꞌ ganꞌ yeguꞌudiꞌle, reyaꞌalaꞌ inabanëꞌ xquiunëꞌ z̃an yuꞌu quienëꞌ, danꞌ binacan cuenda quie nigula ta cuialaonëꞌ inënëꞌ con ca beꞌmbyu ganꞌ yeguꞌudiꞌle ulidzale Diuzi.
46014036	Bihuele pensari conlë leꞌezi uzulao Diuzi udixogueꞌ benëꞌ xtiꞌidzëꞌ. Bihuele pensari tuzi leꞌezi nezile quie xtiꞌidzaꞌ Diuzi.
46014037	Chi nu bala leꞌe raquele banegun Diuzi quiele ta quixogueꞌle benëꞌ diꞌidzaꞌ laꞌiya quienëꞌ, o chi raquele conlë Bichi Be quie Diuzi rnële, reyaꞌalaꞌ hue quiele con cabëꞌ rna diꞌidzaꞌ bzuaꞌ lëꞌë guichi ni, porque nacan mandado quie Cristo.
46014038	Chi nu benꞌ bireꞌen hue quie con cabëꞌ rna diꞌidzaꞌ bzuaꞌ lëꞌë guichi niga, bihuele casa quienëꞌ.
46014039	Cani niaꞌ leꞌe benꞌ bichaꞌ: Reyaꞌalaꞌ quixogueꞌle benëꞌ diꞌidzaꞌ laꞌiya quie Diuzi. Lëzi niaꞌ leꞌe biuzegadyile quie benꞌ inë diꞌidzaꞌ binaca xtiꞌidzaꞌjëꞌ.
46014040	Yugulute con ca ruele, huele ta yuꞌu niꞌa xnezi, bihuele con ganzi.
46015001	Naꞌra benꞌ bichaꞌ, reꞌendaꞌ yezaꞌlaꞌadyiꞌle con cabëꞌ rna xtiꞌidzaꞌ Diuzi udixoguiꞌa leꞌe dza naꞌ. Lëdiꞌidzaꞌ naꞌ gulele quien dza naꞌ nenaolen du guicho du laꞌadyiꞌle.
46015002	Tanun quie bagulele quie diꞌidzaꞌ baoniaꞌ leꞌe dza naꞌ, banacale benꞌ de yelaꞌ neban quie tuzioli chi rue quiele xtiꞌidzaꞌ Diuzi inaolen du guicho du laꞌadyiꞌle, binaolen con ganzi.
46015003	Tanëro udixoguiꞌa leꞌe ta naca belao, ta binenezile. Udixoguiꞌa leꞌe con cabëꞌ una Cristo nëꞌëdiꞌ, con cabëꞌ guca quienëꞌ gutinëꞌ lëꞌë yaga cruzo ta yez̃i dulaꞌ xquia quiero. Canaꞌ rnën lëꞌë guichi laꞌiya quie Diuzi.
46015004	Beyudyi gutinëꞌ, naꞌra pcachiꞌjëꞌ lëbëꞌ. Pero guca lao tzona dza bebannëꞌ tatula con cabëꞌ rnën lëꞌë guichi laꞌiya quie Diuzi.
46015005	Tanëro ptilalaonëꞌ Pedro. Ude naꞌ ptilalaonëꞌ ja los demás apóstoles.
46015006	Lëzirë ptilalaorënëꞌ lao gaꞌyoꞌ gayuhua ja benꞌ bichiro. Neneban ibalajëꞌ, naꞌ ibalajëꞌ baguti.
46015007	Ude beyudyi naꞌ ptilalaorënëꞌ Santiago len lao yugulu ja benꞌ pseꞌelëꞌ ta tzetixogueꞌjëꞌ benëꞌ diꞌidzaꞌ laꞌiya quienëꞌ.
46015008	Ga zelao ptilalaohuëꞌ lejëꞌ, naꞌra ptilalaorënëꞌ nëꞌëdiꞌ. Pero tu binetilalaonëꞌ nëꞌëdiꞌ, biaꞌ zëdi gula, biguꞌundaꞌ inaohuaꞌ xnezëꞌ. Canaꞌ guca quiaꞌ ca quie bdaoꞌ zaralo, pero zëdi gula.
46015009	Entre ja apóstol tuzaꞌ nëꞌëdiꞌ psacaꞌ benꞌ nao xneza Jesús bizinaquezi dza naꞌtela. Lëlenaꞌ ni lëꞌëtiꞌ bibi zacaꞌ ulio Diuzi nëꞌëdiꞌ nacaꞌ apóstol quienëꞌ.
46015010	Pero nacacazaꞌ ca nacaꞌ conlë Diuzi, danꞌ naca Diuzi benꞌ huen, beyëchiꞌlaꞌadyiꞌnëꞌ nëꞌëdiꞌ. Ca ta bëlë Diuzi nëꞌëdiꞌ, biuden canaꞌzi. Babëriaꞌ dyin quie Diuzi quele ca ja los demás benꞌ rguixogueꞌ diꞌidzaꞌ laꞌiya quienëꞌ. Quele niaꞌ cuinzaꞌ biaꞌ dyin quie Diuzi. Gucalëcazi Diuzi nëꞌëdiꞌ danꞌ naquëꞌ benꞌ z̃e beyëchiꞌlaꞌadyiꞌnëꞌ nëꞌëdiꞌ.
46015011	Quele bihuen chi nëꞌëdiꞌ, chi benꞌ tula, baodixogueꞌndoꞌ leꞌe diꞌidzaꞌ laꞌiya quie Diuzi. Ta naca belaora udixogueꞌndoꞌ leꞌe xtiꞌidzëꞌ, naꞌ agulele.
46015012	Chi nëtoꞌ rdandoꞌ rguixogueꞌndoꞌ ja benëꞌ de que guti beban Cristo ¿naꞌa bixquienꞌ balale rnale bira yeban ja benꞌ baguti?
46015013	Porque chi nacan tali bira yeban ja benꞌ baguti, bisaqueꞌ inandoꞌ beban Cristo.
46015014	Chi nacan tali guti Cristo bibebannëꞌ, bisaqueꞌ inandoꞌ zacaꞌ diꞌidzaꞌ quie Diuzi rguixogueꞌndoꞌ ja benëꞌ, lëzi bisaqueꞌ inandoꞌ zacaꞌ inaole xnezëꞌ.
46015015	Chi nacan tali guti Cristo bibebannëꞌ, chi nacan tali biyeseban Diuzi ja benꞌ aguti ja, chi nacan canaꞌ, yëꞌ rziꞌndoꞌ benëꞌ rguixogueꞌndoꞌjëꞌ beseban Diuzi Cristo.
46015016	Chi nacan tali biyeseban Diuzi ja benëꞌ baguti, bisaqueꞌ inandoꞌ besebannëꞌ Cristo.
46015017	Chi nacan tali bibeban Cristo, bisaqueꞌ inandoꞌ zacaꞌ inaole xnezëꞌ, lëzi bisaqueꞌ inandoꞌ bira nao dulaꞌ xquia quiele leꞌe.
46015018	Chi nacan tali canaꞌ, lëscanꞌ bisaqueꞌ inandoꞌ hueziꞌ Diuzi ja benꞌ nao xnezëꞌ caora gatijëꞌ.
46015019	Ca bayëchiꞌ gula nacan quiero, chi nacan tali dza rdaro naꞌazi lao yedyi layu zacaꞌ inaoro xneza Cristo, pero bibi zacaꞌn inaoro xneza Cristo caora gatiro.
46015020	Pero nacan tali beban Cristo. Canaꞌ ineziro yebanro raꞌo len ja los demás benꞌ nao xnezanëꞌ. Baꞌalaꞌcazi chi bagutiro, neziro huadyin dza useban Diuzi raꞌo. Naꞌra para tuzioli bira gatiro tatula.
46015021	Dyin quie tu benꞌ uzu tiempote rati ja benëꞌ. Pero dyin quie benꞌ useꞌelaꞌ Diuzi lao yedyi layu yeban ja benꞌ ba guti.
46015022	Gatiro yugulutero tanun quie danꞌ nacaro z̃iꞌisuba Adán. Pero useban Diuzi raꞌo, benꞌ nao xneza Cristo, tanun quie danꞌ nacalëro Cristo tuz̃e.
46015023	Pero según ca reꞌen Diuzi gaca, canaꞌ huenëꞌ quie quiero. Tanëro psebannëꞌ Cristo ta uluꞌenëꞌ raꞌo cabëꞌ gaca quiero. Lëzi canaꞌrë useban Diuzi raꞌo, benꞌ nao xneza Cristo, cati yeguida Cristo tatula lao yedyi layu.
46015024	Te yeyudyi gaca canꞌ, naꞌra yeyudyi quie lao yedyi layu. Lëcaora naꞌ udyiaguiꞌ Cristo yugulu benꞌ rnabëꞌ, benꞌ bë condre lëbëꞌ. Lëzirë te yeyudyi gaca canꞌ, tzesan Cristo yelaꞌ rnabëꞌ quienëꞌ ucaꞌnnëꞌn lao naꞌa Xuzinëꞌ Diuzi.
46015025	Pero rnabëꞌcazi Cristo hasta bënëꞌ gan pcaxonëꞌ yugulute benꞌ rudie lëbëꞌ.
46015026	Zeꞌlao naꞌ hue Cristo mandado yeyudyi yedu quie yelaꞌ guti tuzioli.
46015027	Mandado bë Diuzi inabëꞌ Cristo lao yugulute. Canaꞌ rnën lëꞌë guichi laꞌiya quie Diuzi. Pero baꞌalaꞌcazi rnën de que inabëꞌ Cristo lao yugulute, bireyaꞌalaꞌ tzioñeꞌero de que inabëꞌ Cristo lao cuin Diuzi, danꞌ cuin Diuzi bënëꞌ mandado inabëꞌ Cristo.
46015028	Te yeyudyi begaꞌn yugulute lao naꞌa Cristo, naꞌtera usedyinnëꞌ cuinnëꞌ lao naꞌa Xuzinëꞌ Diuzi, benꞌ bë mandado inabëꞌnëꞌ lao yugulute. Canaꞌ hue Cristo ucaꞌnnëꞌ yugulute ta de lao naꞌa Xuzinëꞌ Diuzi. Canaꞌ gaca Diuzi benꞌ z̃era, benꞌ inabëꞌra.
46015029	Lëzi nitaꞌ bala benꞌ ruꞌe lao ja benꞌ neban rnajëꞌ canaꞌ reꞌennan ta yeban ja benꞌ baguti. ¿Bixquienꞌ ruejëꞌ canaꞌ? Chi birbezajëꞌ yeban ja benꞌ baguti, ¿ga huen dyin ruꞌejëꞌ lao benꞌ neban por nun quie benꞌ baguti?
46015030	¿Bixquienꞌ yugu dza ruen z̃udyi guti benëꞌ nëtoꞌ?
46015031	Rniaꞌ leꞌe, benꞌ bichaꞌ, yugu dza barbezaꞌ guti ja benëꞌ nëꞌëdiꞌ. Nacan tali raca quiaꞌ canaꞌ tal como nacan tali napaꞌ gusto danꞌ banacale benꞌ nao xneza Jesucristo.
46015032	Pues nëꞌëdiꞌ cabëꞌ niaꞌ leꞌe ga uyaꞌa ciudad Efeso dza naꞌ, bedzagalaotzeguiaꞌ dulaꞌ quie ja benꞌ rue ca rue lobo. Pero ¿biz̃i gan de biaꞌ lao Diuzi chi nacan tali biyeban ja benꞌ baguti? Chi nacan tali biyeban ja benꞌ baguti, mejorla huero con cabëꞌ una ja benꞌ unë:“Gaocalaro yoꞌocalaro, porque laꞌachi uxe, laꞌachi huidzo, ratiro.”
46015033	Bitzioguele yëꞌ. Nacan tali con cabëꞌ rna ja benëꞌ: “Unitiro neza dyaꞌa quiero chi inaoro ja benꞌ rue tamedian.”
46015034	Ulehue pensari inaole neza dyaꞌa. Biiquixile huele tamedian. Balale leꞌe binenezile ca naca Diuzi. Rniaꞌ leꞌe canꞌ ta yedueꞌle.
46015035	Nitaꞌcazi ja benꞌ inaba nëtoꞌ inajëꞌ: “¿Cabiz̃i gaca yeban ja benꞌ huati?” Lëzirë inajëꞌ: “¿Cabiz̃i gaca quie cuerpo quie ja benꞌ huati?”
46015036	Diꞌidzaꞌ tondo rnajëꞌ inajëꞌ canaꞌ. Binezijëꞌ ca raca quie nu benꞌ raza bini. Decazide yeyuꞌudzoꞌ bini ta ilë yaga quien yezun lao laza bini.
46015037	Ta razajëꞌ, razajëꞌ bini ta itinin gacan nicuan. Quele binacan nu nicuan razajëꞌ, laꞌacazi bini trigo, laꞌacazi birla bini tula.
46015038	Biz̃i Diuzi hueꞌnëꞌ laze quie quie ja bini ta ilëjan según ca naca ja bini.
46015039	Quele tu lëbizi naca cuerpo quie benëꞌ len cuerpo quie ja bia guixiꞌ. Netzaꞌla cuerpo quiero. Netzaꞌla cuerpo quie ja bia dyia tapa niꞌe. Netzaꞌla cuerpo quie ja bia xile. Netzaꞌla cuerpo quie ja bela.
46015040	Taz̃e netzaꞌ ta dyia guibá len ta de lao yedyi layu. Netzaꞌ yelaꞌ baquitu quienan quie quienan.
46015041	Taz̃e netzaꞌ xniꞌ obidza. Taz̃e netzaꞌ xniꞌ biuꞌ. Taz̃e netzaꞌ xniꞌ bélo. Lëzi entre ja bélo dyia guibá, natzaꞌ ja xniꞌ quie quien.
46015042	Canaꞌ nacarë quie ja benꞌ huati yeban ja. Caora bagutiro, naꞌra bayuꞌu cuerpo quiero luꞌu yu ta guꞌudzona. Pero caora useban Diuzi raꞌo, tuzioli bira gatiro.
46015043	Raꞌo rudzeꞌro luꞌu yu tu ta naca gula. Pero Diuzi usebannëꞌ tu ta naca cubi. Raꞌo rudzeꞌro luꞌu yu tu ta bira de yelaꞌ neban quie. Pero Diuzi usebannëꞌ tu ta gataꞌ yelaꞌ neban quie tuzioli.
46015044	Raꞌo udzeꞌro luꞌu yu tu ta baguti. Pero Diuzi usebannëꞌ tu ta bira gati tuzioli. Ca bzalo Diuzi cuerpo quie benꞌ gati, lëzi bzalonëꞌ cuerpo quie benꞌ bira gati tuzioli.
46015045	Rnën lëꞌë guichi laꞌiya quie Diuzi cani: “Adán, benꞌ bzalo Diuzi tanëro, bëꞌ Diuzi lëbëꞌ yelaꞌ naban quienëꞌ.” Canaꞌ rna lëꞌë guichi. Pero Cristo, benꞌ useꞌelaꞌ Diuzi, bëranëꞌ tadyaꞌara cala ca Adán. Lao naꞌa Cristo decazi yelaꞌ naban quiero biyeyudyi yedu quie.
46015046	Tanëro de yelaꞌ neban quiero, pero hueyudyi huedu quien dza gatiro. Naꞌtera gataꞌ yelaꞌ neban quiero, pero bira yeyudyi yedu quien.
46015047	Benꞌ bzalo Diuzi tanëro bënëꞌ lëbëꞌ de yu. Guquëꞌ benꞌ de lao yedyi layu. Pero Cristo, benꞌ useꞌelaꞌ Diuzi, naquëꞌ benꞌ zaꞌ de lao guibáte.
46015048	Cabëꞌ guca Adán guquëꞌ de yu, gucacazëꞌ de lao yedyi layu, canaꞌ nacarë quie ja benꞌ rda lao yedyi layu. Pero raꞌo, benꞌ nao xneza Cristo, huacarë quiero ca naca Cristo, benꞌ zaꞌ de lao guibáte.
46015049	Como nacarë quiero benꞌ bzalo Diuzi bënëꞌ de yu, lëzi gacarë quiero ca quie Cristo, benꞌ zaꞌ de lao guibáte.
46015050	Reꞌendaꞌ iniaꞌ leꞌe, benꞌ bichaꞌ, de que conlë cuerpo quiero nacan de yu, bisaqueꞌ yeyoro ga zu Diuzi guibá. Bisaqueꞌ uquixiro ta biruꞌudzo len ta ruꞌudzo.
46015051	Reꞌendaꞌ inezile tu ta binezile. Quele yuguluro gati, pero yugulutero huetzaꞌro.
46015052	Tu sasazi yetzaꞌ cuerpo quiero cati zeꞌlao yero ucuedyi ángel trompeta. Lëcaora naꞌ yeseban Diuzi ja benꞌ baguti ta bira gaticazijëꞌ tuzioli. Lëzi caora naꞌ yetzaꞌrë Diuzi cuerpo quiero.
46015053	Yetzaꞌ Diuzi pensari median quiero ta yeyudyi yedu quie, ta yeyuꞌuro pensari dyaꞌa ca pensari quie Diuzi ta bira yeyudyi yedu quie. Lëzi yetzaꞌ Diuzi cuerpo quiero gaacan cuerpo bira cuiaguiꞌn tuzioli.
46015054	Cati abeyuꞌuro pensari dyaꞌa ca pensari quie Diuzi ta bira yeyudyi yedu quie, lëzi cati abetzaꞌ Diuzi cuerpo quiero ba beyacan cuerpo bira cuiaguiꞌn tuzioli, lëcaora naꞌ uzun diꞌidzaꞌ con cabëꞌ rnën leꞌe guichi laꞌiya quie Diuzi cani: “Birabi yelaꞌ guti gataꞌ.
46015055	Bira hue yelaꞌ guti gan gatiro. Bira sue yelaꞌ guti quiero udyiaguiꞌn raꞌo.” Canaꞌ rnën lëꞌë guichi laꞌiya quie Diuzi.
46015056	Rudyiaguiꞌ yelaꞌ guti ja benëꞌ por nun danꞌ ruejëꞌ tamedian. Lëzi con cabëꞌ rna ley udixu Diuzi tiempote, lenaꞌ raona ja benëꞌ xquia.
46015057	Pues diuxcale Diuzi, porque danꞌ lao naꞌa z̃iꞌinëꞌ Jesucristo, bapte pselanëꞌ raꞌo quie dulaꞌ xquia quiero, bira inaona raꞌo.
46015058	Lenaꞌ rniaꞌ leꞌe, benꞌ bichaꞌ, ulenao xneza Cristo du guicho du laꞌadyiꞌle, biyehuëdile. Ulehue dyin quie Diuzi yugo dza. Biusanle dyin naꞌ, porque dyëꞌëdi nezile biten canaꞌzi ca dyin huelële Cristo.
46016001	Biz̃i naꞌa rniaꞌ leꞌe, reyaꞌalaꞌ utupale dumi ta gacalële ja benꞌ bichile, benꞌ nao xneza Jesús. Reyaꞌalaꞌ huele con cabëꞌ baoniaꞌ ja benꞌ nitaꞌ ja ciudad nebaba Galacia, ja benꞌ naorë xneza Jesús.
46016002	Yugu dza domingo reyaꞌalaꞌ utupale lëꞌëtiꞌ ca tu ta babële gan quie lao tu xman. Canaꞌ huele ta baden puesto cati guidaꞌ.
46016003	Pues caora bazuliaꞌ leꞌe, ero tu chopale tzehuaꞌalëꞌ dumi lao ja benꞌ bichiro, benꞌ nitaꞌ ciudad Jerusalén. Huaꞌ tu guichi ta iseꞌelaꞌlëron dumi lao naꞌajëꞌ.
46016004	Lëzi chi ruecazin baiguin, huayaꞌliaꞌjëꞌ ciudad Jerusalén.
46016005	Tanëro reꞌendaꞌ tiaꞌ ja ciudad nebaba Macedonia, naꞌtera idyinaꞌ ciudad Corinto.
46016006	Durpende huegaꞌnaꞌ suliaꞌ leꞌe chopa tzona dza, u chi huegaꞌnaꞌ biuꞌ ruen zaga. Naꞌra chi huele cule, gacalële nëꞌëdiꞌ ta guxaꞌ quie tu neza bëꞌ tzaꞌa ja ciudad tula.
46016007	Bireꞌendaꞌ tu tezaꞌ ciudad quiele, reꞌendaꞌ suliaꞌ leꞌe zi dza, chi Diuzi gunnëꞌ lato.
46016008	Lëzi cati tzaꞌa ciudad Efeso, huegaꞌnaꞌ naꞌ ta cuezaꞌ te lani quie usecho quie bini trigo,
46016009	porque de lato naꞌ huaꞌ dyin quie Diuzi. Requedaꞌ huaron dyaꞌa chanꞌ huaꞌ canꞌ, baꞌalaꞌcazi nitaꞌ ja benꞌ zë, benꞌ rue condre nëꞌëdiꞌ.
46016010	Caora bazu Timoteo lënëꞌ leꞌe, huele bayudyi tacuenda suëꞌ gusto bi idëbinëꞌ. Pues ruerënëꞌ dyin quie Diuzi con cabëꞌ dyin naꞌ ruaꞌ nëꞌëdiꞌ.
46016011	Yeziꞌlenëꞌ dyaꞌadi gacalëlenëꞌ ta guxunëꞌ quie tu neza cati guidanëꞌ idenaꞌnëꞌ nëꞌëdiꞌ, porque rbezcazaꞌ guidanëꞌ lënëꞌ ja los demás benꞌ bichiro, benꞌ nao xneza Jesús.
46016012	Biz̃i benꞌ bichiro Apolos, lega reꞌendaꞌ guidalënëꞌ ja benꞌ bichiro ta idenaꞌjëꞌ leꞌe, pero biuz̃aqueꞌ guidanëꞌ. Huidanëꞌ bëꞌ tzuꞌunëꞌ lato.
46016013	Bigasiyëlale, hue quiele xtiꞌidzaꞌ Diuzi du guicho du laꞌadyiꞌle. Bidzebile, biyehuëdile.
46016014	Con bitezi ruele, biusanle idyëꞌële benëꞌ.
46016015	Bichaꞌ, dyëꞌëdi nezile naca familia quie Estéfanas benꞌ nëro, benꞌ betzaꞌ pensari quie, barue quiejëꞌ diꞌidzaꞌ quie Jesús entre ja benꞌ nitaꞌ ja yedyi nebaba Acaya. Bayuꞌujëꞌ dyin quiejëꞌ gacalëjëꞌ ja los demás benꞌ nao xneza Jesús.
46016016	Reꞌendaꞌ uzënagale gapalaꞌnle lejëꞌ dyëꞌëdi lente nutezi ja benꞌ rue dyin quie Diuzi.
46016017	Como biuz̃aqueꞌ guidale, redaohuedaꞌ ablaꞌ Estéfanas, len Fortunato, len Acaico lao lazale.
46016018	Pxelaꞌadyiꞌjëꞌ nëꞌëdiꞌ ca uxelaꞌadyiꞌle nëꞌëdiꞌ chanꞌ leꞌe zule niga. Zacaꞌjëꞌ gapalaꞌnle lejëꞌ.
46016019	Ja benꞌ nao xneza Jesús, ja benꞌ nitaꞌ ja ciudad nebaba Asia, rugapajëꞌ leꞌe diuz̃i. Lëzirë Aquilo len Priscila, len ja los demás benꞌ reguꞌudiꞌ z̃an yuꞌu quiejëꞌ, rugapajëꞌ leꞌe diuz̃i laohue Señor quiero.
46016020	Lëzi yugulu benꞌ bichiro niga, rugaparëjëꞌ leꞌe diuz̃i. Ulegapa tu tule laguedyile diuz̃i, gaole xagajëꞌ tu situ.
46016021	Nëꞌëdiꞌ, Pablo, babiaꞌ letra ni lëꞌë guichi conlë naꞌa. Lenaꞌ useꞌelaꞌn laole rgapaꞌ leꞌe diuz̃i.
46016022	Chi nu bala leꞌe binedyëꞌële Señor quiero Jesucristo, ta bayëchiꞌ gula nacan quiele. Naꞌra niaꞌ Señor quiero, naguidoꞌ.
46016023	Rulidzaꞌ Señor quiero Jesucristo ta huelaꞌiyanëꞌ leꞌe taz̃e.
46016024	Rniaꞌ leꞌe nedyëꞌëdaꞌ leꞌe yugulutele lao Cristo Jesús. Amén.
47001001	Në'ëdi', Pablo, naca' ben' bdë' Diuzi. Según ca re'ennë' bdë'në' në'ëdi' ta tza'a tzetixogui'a xti'idza' Jesucristo. Në'ëdi'lia' ben' bichiro Timoteo, bëndo' guichi ni ta ise'ela'ndo'n lao le'e, ben' nao xneza Jesús, ben' nita' ciudad Corinto. Lëscan' huase'ela'ndo' guichi ni lao yugu ben' nao xneza Jesús, ben' nita' ja yedyi nebaba Acaya.
47001002	Rulidza' Xuziro Diuzi lënë' Señor quiero Jesucristo ta huela'iyajë' le'e, cuëchijë' chizi lu'u guicho laxta'ole.
47001003	Rionla'adyi'ro Diuzi, ben' naca Xuzi Señor quiero Jesucristo. Lëbë' naquë' Xuziro, ben' yeyëchi'la'adyi' ra'o. Lëbë' naquë' ben' ru'elë ra'o di'idza' z̃ela'adyi' tuzioli.
47001004	Con bitezi tazëdi raca quiero, hue'lë Diuzi ra'o di'idza' z̃ela'adyi' tacuenda gacaro hue' lërëro ben' tula di' idza' z̃ela'adyi' bë' raca tazëdi quiejë'.
47001005	Como dan' redzagalaoro tazëla cabë' ptzagalao Cristo, lëscana' tazëla ru'elënë' ra'o di'idza' z̃ela'adyi'.
47001006	Cana' raca quiendo' tacuenda hue'lëndo' le'e di'idza' z̃ela'adyi' yele xti'idza' Diuzi gata' yela' naban quiele tuzioli. Lëscan' cati ru'elë Diuzi nëto' di'idza' z̃ela'adyi', lena' raca quiendo' cuenda gacalëndo' le'e ta suele cati yedzagalaole con cabë' redzagalaondo'.
47001007	Nezindo' dyë'ëdi huaca tahuen quiele, como dan' cabë' redzagalaole por nun quie dan' naole xneza Cristo, cana'rë ru'elë Diuzi le'e di'idza' z̃ela'adyi'.
47001008	Bichindo', re'enndo' inezile ca tuta naca tazëdi guca quiendo' yedyi nebaba Asia. Tantozi guca zëdi gula quiendo', abedu fuerza quiendo'. Bëndo' pensari biiyudyi tazëdi quiendo' gatindo'.
47001009	Bëndo' pensari hora gatindo'. Cana' guca quiendo' cuenda blu'e Diuzi nëto' cabë' reya'ala' sudyi'ilëro tuzi lëbë', ben' useban ben' baguti. Bireya'ala' gaquero huazuero cuinziro.
47001010	Bapcuasa pcui'o Diuzi nëto' ca tamala raca quiendo' cati beyen guti ja benë' nëto'. Chi le'e rulidzale Diuzi por nëto', nezindo' biusan Diuzi ucuasa ucui'onë' nëto' mazara.
47001011	Lëscan' chi ja ben' zë rulidzajë' Diuzi por nëto', lëscana' ja ben' zë yëbijë' Diuzi diuxcalelo' nun quie dan' ruela'iya Diuzi nëto'.
47001012	Sundo' gusto como dan' nezindo' dyë'ëdi rnaondo' tu neza la'iya rdando' du guicho du la'adyi'ndo' lao yedyi layu niga. Lëscana' rdando' dya'a conlë le'e. Pues yela' ben' huen quie Diuzi gucalënë' nëto' rdando' cana', quele ta racazi la'adyi'ndo' rdando'.
47001013	Cabë' naca di'idza' ta bzundo' lë'ë guichi ni, nacan puro di'idza' ta gacale ulabale, ta gacale tzioñe'ele. Rbeza' dza tzioñe'elen dyë'ëdi.
47001014	Pero banezile cabë' inia' le'e. Banezile cati yeguida Señor quiero Jesús, cana' le'e huazule gusto cabë' bëndo' nëto'. Lëscan' nëto' huazundo' gusto cabë' bële le'e.
47001015	Tantozi ruxela'adya' baoyoñe'ele cabë' baodixogui'a le'e, lena' bia' pensari dza na'te guida' ideyuba' le'e luegozi tacuenda gaca chopa lasa bedeyuba' le'e.
47001016	Cana' guqueda' tu teza' tza' Macedonia tia' ideyuba' le'e. Na'ra cati yeza' Macedonia guqueda' yedia' ideyuba' le'e tatula. Cana' gunan le'e lato gacalële në'ëdi' ta tzu'a neza tza' estado Judea.
47001017	Pero como biuz̃aque' tia', ¿cómo raquele bibia' pensari dya'a bibida' ideyuba' le'e? ¿Cómo raquele hua' pensari cabë' pensari rue ben' nao ta rnazin quie, ben' ru'e chopa di'idza'?
47001018	Pero naca Diuzi testigo quiendo' de que bibë'lëndo' le'e chopa di'idza'.
47001019	Pues z̃i'i Diuzi, ben' naca Cristo, biru'enë' benë' chopa di'idza'. Lëdi'idza' quienë' rguixogue'lia' Silvano len Timoteo le'e. Nacan tali yugulu ca unë Cristo.
47001020	Lao na'a Cristo uzucazi Diuzi duz̃ete di'idza' quienë' cabë' unë' huenë'. Quie lena' caora yeyuez̃ero Diuzi, reya'ala' yëbironë' ‘‘can' gaca’’ tanun quie Cristo Jesús.
47001021	Naca Diuzi ben' gun fuerza quiero ta inaoro xneza Cristo biidzebiro biusanron. Naca Diuzi ben' bdë' ra'o gacaro ben' quienë'.
47001022	Lëbë' gunnë' ra'o fuerza valor nacan ca quie tu sello quiero cuenda ulu'en tali nacaro ben' quienë'. Lëbë' bdze'në' Bichi Be quienë' lu'u guicho laxta'oro ta xela'adyi'ro gun Diuzi ra'o duz̃ete ca unë' gunnë' ra'o.
47001023	Pero chi binetza'a ciudad Corinto cabë' bia' pensari dza na', rguntia' Diuzi naquë' testigo quia', quele bire'enda' tza'a. Por nun quie dan' reyëchi'la'adya' le'e biuya'a.
47001024	Quele re'enndo' huendo' le'e mandado zi'laza ca ta huele inaole xneza Cristo. Pues banaole xneza Cristo fuerte gula. Ca re'enndo' huendo' quiele, re'enndo' gacalëndo' le'e sule mazara gusto.
47002001	Quie lena' bia' pensari biguida' tatula ideyuba' le'e, porque chi guida' ideyuba' le'e, bisule gusto conlë në'ëdi' dan'ruen zi tila' le'e.
47002002	Chi tanun quie dan' bida' bedeyuba' le'e bisule gusto, ¿nuz̃i yezu në'ëdi' gusto? Pues le'ezi huaca yezule në'ëdi' gusto, le'e ben' udila'.
47002003	Por nun quie lena' aose'ela' tu guichi laole dza na'te ta inezile ca naca pensari quia', porque bigu'unda' guida' ideyuba' le'e ta uzule në'ëdi' bayëchi' nun quie ca ruele. Ta nacala mejor reya'ala' uzule në'ëdi' gusto. Chi zua' gusto, z̃ela'adyi'ria' lente le'e huazule gusto yugulule.
47002004	Cati bia' guichi dza na', tantozi guqueda' bayëchi', uredya' nun quie ca ruele. Pero quele use'ela' guichi laole ta sule bayëchi', dechan' aose'ela' guichi laole ta inezile cabë' nedyë'ëtzegueda' le'e.
47002005	Pero chi nun quie tu ben' zu ladole guca tu bayëchi', pues quele tuzi në'ëdi' bzunë' bayëchi', pero lëscan' bzunë' lente le'e bayëchi'. Lena' inia' le'e como dan' bire'enda' hue'lia' le'e di'idza' zë.
47002006	Cabë' castigo babële ben' na' cati begu'udi'le, con lëzin aodiz̃unë' quie xquia quienë' cabë' bënë'.
47002007	Na'ra mejorla yezi'z̃ele quienë' yeyuele di'idza' z̃ela'adyi' cuenda bira gaquenë' zi'laza biyezunë' gusto nun quie raquenë' bayëchi' gula.
47002008	Quie lena' inia' le'e tatula, reya'ala' ulu'elenë' cabë' nedyë'ëlenë'.
47002009	Aose'ela' guichi laole dza na' ta aodixogui'a le'e cabë' reya'ala' huele quie ben' na'. Cana' bia' le'e prueba ta inezida' chi zule dispuesto inaole huele cabë' nia'.
47002010	Na'ra con nu ben' si'z̃ele con biti'tezi cabë' bënë', lëscan' në'ëdi' huezi'z̃eria' quienë', porque con nutezi ben' aoz̃i'z̃ia' quie, aoz̃i'z̃ia' quienë' lao Cristo por nun quie le'e.
47002011	Cana' hua' cuenda bisi' xan' taxi'ibi' Satanás lato huelënan ra'o. Aneziro dyë'ëdi cabë' nacan yela' mala quienan.
47002012	Cati bdyina' yedyi Troas ta quixogui'a di'idza' quie Cristo, cana' guca blë'ëda' detzegue lato hua' dyin quie Cristo na'.
47002013	Pero biuzu guicho laxta'ohua' gusto nun quie ta bibedila' bichiro Tito. Lena' gudya' ja ben' quie Cristo nita' yedyi na' aziya'a. Na'ra beya'a yedyi nebaba Macedonia.
47002014	Reya'ala' yëbiro Diuzi diuxcalelo' nun quie conlë lëbë' nuelëro Cristo Jesús tuz̃e huero gan lao xan' taxi'ibi'. Cana' use'ela' Diuzi ra'o ta quixogue'ro benë' di'idza' quie Cristo ta huebë'jë' lëbë'. Lena' nacan ca quie tu ta rla' z̃ixi z̃eo duz̃e yedyi layu.
47002015	Lëscan' ra'o, nun quie nacaro ben' quie Cristo, nacaro ca quie tu ta rla' z̃ixi z̃eo rdyinnan ga zu Diuzi, rdyinnan ga zu ja ben' nao xnezë', ben' yeyo guibá. Lëscan' rdyinnan ga zu ja ben' birue quie xti'idzë', ben' yeyo lao gui' gabila.
47002016	Quie ja ben' birue quie xti'idzë', ben' yeyo lao gui' gabila, naca di'idza' rguixogue'ro ca quie tu ta rla' bayatza gutin benë'. Pero quie ja ben' nao xnezë', ben' yeyo guibá, naca di'idza' rguixogue'ro ca quie tu ta rla' z̃ixi z̃eo gunnan yela' neban tuzioli. ¿Nu gaca tzioñe'e cabë' nia' niga?
47002017	Quele rdando' ruendo' negocio conlë di'idza' la'iya quie Diuzi cabë' rue zë ben' tula, pero nëto', como re Diuzi cabë' inaro, rdando' rguixogue'ndo' di'idza' la'iya quie Diuzi du galo cabë' reya'ala' hue ben' use'ela' Diuzi. Ruendo' cabë' reya'ala' hue ben' rue dyin quie Cristo.
47003001	Cati rnando'cana' ¿ca bi pensari ruele? ¿Ruele pensari ruendo' cuinndo' ben' z̃e? ¿O chi re'enle ulu'endo' le'e tu guichi ga rnën nacando' ben' huen? ¿O chi re'enle inabando' le'e tu guichi cana' cabë' rue bala ja benë'?
47003002	Bihuendo' cana', como dan' le'e cuinle nacale ca quie tu guichi ga rnën nacando' ben' huen. Con tuzi le'e, na'ra gabira guichi rdziogue. Nacale ca quie tu guichi ta bë Diuzi bzunë'n lë'ë guicho laxta'ondo' cuenda ulaba yugulu benë' len inezijë' bi re'en inan.
47003003	Lëscan' nacale ca quie tu guichi ta bë cuin Cristo bënnë' nëto' ta usedyinndo'n. Binacale ca quie di'idza' ta bzu benë' conlë tinta. Nacale ca quie di'idza' ta bzu Diuzi neban lao na'a Bichi Be quienë'. Binacale ca quie di'idza' ta bzu Diuzi lë'ë tu yo naca tabla dza na'. Nacale ca quie di'idza' ta bzu Diuzi lu'u guicho laxta'ondo'.
47003004	Nacan dula'adyi'ndo' cabë' rnando' como dan' lao na'a Cristo sudyi'ilëndo' Diuzi.
47003005	Quele fuerza valor quiendo' cuinzindo' ruendo' ca mandado hue Diuzi nëto', dechan' lëbë' gunnë' fuerza valor quienë' ta huendo' yugulu ca ta inanë' huendo'.
47003006	Ulio Diuzi nëto ' ta huendo' dyin quienë' nun quie dan' bega'ntza'olënë' ra'o tacubi. Quele lao na'a ley bzu Diuzi lë'ë yo dza na' bega'ntza'olënë' ra'o tacubi, dechan' lao na'a Bichi Be quienë', ben' yu'u lu'u guicho laxta'oro. Ca naca ley bzu Diuzi lë'ë yo, lëley rchugulina quiero gatiro. Pero ca naca Bichi Be quie Diuzi, lëbë' gunnë' yela' naban quiero tuzioli.
47003007	Bzu Diuzi ley quienë' lë'ë yo pca'nnë'n lao na'a Moisés. Cati pca'nnë'n lao na'a Moisés, caora na' guca titi'tzague laohuë'. Tanto guca titi'tzague laohuë', biuz̃aque' ina' ja ben' Israel laohuë'. Pero la'acazi guca titi'tzaguena, beyulacazin. Tanto nacan belao lëley na', conlë xni' quie Diuzi bdyinnan, la'acazi rchugulina quiero gatiro,
47003008	pero mazara belaotzegue naca di'idza' pca'n Bichi Be quie Diuzi para ra'o.
47003009	Quie lena' inaro: Chi guca ley na' belao dza na', lëley na' rchugulina quiero gatiro, na'ra nacara belaotzeguera lëdi'idza' rguixogue'n ra'o ca rue Diuzi zunë' dispuesto ta ilë'ënë' ra'o ben' laxta'o yëri.
47003010	Lëley na'n gucan belao dza na'ate, pero biutila ley na' conlë lëdi'idza' rguixogue'n ra'o zuë' dispuesto ta ilë'ënë' ra'o ben' laxta'o yëri. Lena' nacaran belaotzegue quele ca ley na'.
47003011	Pues chi ley na' gucan belao dza na'te, la'acazi tu chi'zi unabë'na, na'ra belaotzeguera naca ta inabë' tuzioli.
47003012	Nun quie dan' nezindo' nacan tali cabë' nando', quie lena' birdzebindo' rguixogue'ndo' xti'idza' Diuzi zaca'lao lao ja benë'.
47003013	Biruendo' nëto' cabë' bë Moisés. Ptaconë' tu la'ari' laonë' ta biilë'ë ja ben' Israel laohuë' cati beyulan bira guca titi'n, porque decazide yeyulacazin.
47003014	Pero biuyoñe'e ben' Israel, ben' unita' dza na'. Lëscan' na'a birioñe'e ja ben' Israel cati rulabajë' lë'ë guichi ga rguixogue'n quie dza bega'ntza'olë Diuzi xuzixta'ojë' tiempote. Birioñe'ejë' nun quie nechula guichojë'. Bineduba guichojë' tachula, como dan' ruen zi inaoro xneza Cristo, na' yeduban.
47003015	Hasta lente na'a, cati rulaba ben' Israel di'idza' bzu Moisés lë'ë guichi, nenechula guichojë' netza'la rioñe'ejë'n.
47003016	Pero cati inaoro xneza Cristo, na' yeduba tachula guichoro.
47003017	Cristo naquë' Bichi Be quie Diuzi. Nu ben' yu'u Bichi Be quie Diuzi naquë' libre.
47003018	Quie lena' ra'o yuguluro, como abeduba tachula guichoro, nacaro ca quie tu yaohuan rseni'n gui', pero gui' quie yela' bala'ana quie Cristo rseni'ro. Cana' naca quiero yedyinro gacaro mazara ca naca Cristo, porque yugu dza raca quiero runnë' ra'o yela' bala'ana quienë'. Cana' rue Cristo, ben' naca Bichi Be quie Diuzi.
47004001	Quie lenna' biyeyatindo' como dan' bë Diuzi tu cule quiendo' bdë'në' nëto' ta huendo' tu dyin quienë'.
47004002	Bire'enndo' huendo' ta negachi' ta naca yela' stu'. Birzi'ndo' yë'. Birguixogue'ndo' ta binaca tali. Birguixogue'ndo' ta birna di'idza' la'iya quie Diuzi. Pues tuzi ta naca tali rguixogue'ndo'. Quie lena' bisaque' ina ja benë' nacando' ben' mala. Ca ta ruendo', ruendo' lao Diuzi.
47004003	Pero rna ja benë' nacan zëdi ta tzioñe'ejë' con cabë' rna di'idza' quie Diuzi rguixogue'ndo'. Rnajë' binacan quiejë' ta hue quiejë'n. Pero ben' gaca quie lao gui' gabila, lëjë' raquejë'n zëdi rnajë' binacan quiejë' ta hue quiejë'n.
47004004	Nun quie birue quiejë'n, bë xan' taxi'ibi' chula luꞌu guichojë' cuenda bitzioñe'ejë' con cabë' ina di'idza' la'iya quie Diuzi, como dan' lëdi'idza' na' rguixogue'n quie Cristo. Tuzi Cristo nacarë' ben' bala'ana, ben' naca Diuzi guquë' benë', blë'ë ja benë' lëbë'.
47004005	Cati rguixogue'ndo' di'idza' la'iya quie Diuzi, quele rguixogue'ndo' ruendo' cuinndo' ben' z̃e, dechan' rguixogue'ndo' ja benë' de que naca Jesucristo Señor quiero ben' z̃e. Na'ra ca raca quiendo' nacando' ca ben' rue dyin z̃an yu'u quiele nun quie nadyë'ëndo' Jesús.
47004006	Naca Diuzi ben' bë mandado dza na'te ta galo gui' useni'na ga naca chula. Lëscan' naca Diuzi ben' bzioñe'e ra'o ca naca quienë' cuenda bira gaca guicho laxta'oro ca guicho laxta'o ben' rda lao lato lao chula. Cana' bënë' quiero cuenda yeyuebë'ro ca naca yela' huaca quienë'. Pues lëyela' huaca na'ruen rseni'na lao Jesús raca titi'.
47004007	Pero tu ta naca huen gula, tu ta bzioñe'e Diuzi nëto', lena' yu'un lu'u guicho laxta'ondo'. Nacando' ca nu yeso' yu ta bide fuerza valor quie. Lena' rulu'en tali naca fuerza valor quiendo' fuerza valor quie Diuzi, quele quiendo'.
47004008	Ba'ala'cazi de zëdi quiendo' con gati' tezi rdando', biyela'te quiendo'. Ba'ala'cazi rdëbindo' raquendo', biyeyatindo'.
47004009	Ba'ala'cazi rue ja benë' nëto' bizinaquezi, biusanla'adyi' Diuzi nëto'. Ba'ala'cazi quijë' nëto' layu, bisuecazijë' gutijë' nëto'.
47004010	Con gati'tezi rdando' raca quiendo' cabë' guca quie Jesús re'en ja benë' gutijë' nëto'. Pero rute rusela Cristo nëto'. Lena' rulu'en zu Cristo nabannë' sëlënë' nëto', bibi raca quiendo'.
47004011	Pues yugu dza rdando' lao yedyi layu ruen z̃udyi guti ja benë' nëto' nun quie nacando' ben' quie Jesús. Cana' raca quiendo', como dan' cati bihue ja benë' gan gutijë' nëto', hualë'ë ja benë' zu Cristo racalënë' nëto'. Lente bë'ëla' z̃uba' quiendo' ta yeyudyi yedu quie, lena' rulu'en naca Jesús ben' run yela' neban quiendo' yugu dza.
47004012	Nun quie rguixogue'ndo' di'idza' la'iya quie Diuzi, ruen z̃udyi guti ja benë' nëto'. Pero para le'e, nun quie rguixogue'ndo' di'idza' la'iya quie Diuzi, de yela' neban quiele tuzioli.
47004013	Rnën lë'ë guichi la'iya quie Diuzi cani: ‘‘Rzudyi'ilia' con cabë' rna Diuzi. Quie lena' rguixogui'a ja benë' di'idza' la'iya quienë'.’’ Lëscan' cana' naca quiendo'. Tuzicazi naca pensari quiendo' len pensari quie ben' bzu di'idza' lë'ë guichi la'iya dza na'te. Rzudyi'ilëndo' Diuzi. Quie lena' rguixogue'ndo' benë' ja di'idza' la'iya quienë'.
47004014	Cana' rnando' nun quie dan' nezindo' dyë'ëdi Diuzi psebannë' Jesús. Lëzi cana' nezindo' dyë'ëdi usebannë' ra'o nun quie dan' nacalëro Jesús tuz̃e. Cana' yezi'në' ra'o ta tzesulëronë' guibá ga zuë'.
47004015	Huaca huen quiele cabë' uz̃acando' nëto', porque cati huela'iya Diuzi ben' zë, lëscan' ben' zë gaca yëbijë' Diuzi diuxcalenë'. Cana' huejë' Diuzi ben' z̃e.
47004016	Quie lena' biyeyatindo'. Ba'ala'cazi reyudyi redu fuerza valor quie bë'ëla' z̃uba' quiendo', pero yugu dza rudze' Diuzi fuerza valor quienë' lu'u guicho laxta'ondo'.
47004017	Ca naca dza rdaro lao yedyi layu, la'acazi yedzagalaotzaguero, lë'ëti'zi raca quiero nun quie dan' cati yezi' Diuzi ra'o, caora na' yeyaca dya'a tela laohue quiero.
47004018	Pues quele rzëla'adyi'ro gaca quiero ta de lao yedyi layu, dechan' tahuen hue Diuzi quiero guibá ga zunë', lena' rzëla'adyi'ro gaca quiero. Cana' huero como dan' ca naca ta de lao yedyi layu, hueyudyi huedu quienan, pero ca naca tahuen hue Diuzi quiero guibá ga zunë', biyeyudyi biyedu quien.
47005001	Naca bë'ëla' z̃uba' quiero ca quie tu yu'u ga zuro, pero hueyudyi huedu quien. Neziro dyë'ëdi chi aodyiagui' bë'ëla' z̃uba' quiero naca ca yu'u, zu tu tacubi guibá ta biyeyudyi yedu quie. Nacan ta bë Diuzi, quele ta bë benë'.
47005002	Tu raca nezuro lao yedyi layu, rzaꞌla'adyi'ro usanro yedyi layu yeyoro guibá yezuro lu'u bë'ëla' z̃uba' cubi quiero.
47005003	Cana' yezuro lu'u bë'ëla' z̃uba' cubi quiero ta iya'ro gacaro completo.
47005004	Pero tu raca nezuro lu'u bë'ëla' z̃uba' gula quiero rdëbiro raquero bayëchi'. Re'enro usanro bë'ëla' z̃uba' gula quiero ta yezuro lu'u bë'ëla' z̃uba' cubi quiero cuenda yeyudyi yedu ca ta raca quiero lao yedyi layu, na' gata' tu yela' naban cubi quiero.
47005005	Diuzi na' bzioñe'enë' ra'o ca huenë' quiero. Lëbë' bdze'në' Bichi Be quienë' lu'u guicho laxta'oro ta xela'adyi'ro talicazi huenë' quiero ca unë' huenë' quiero.
47005006	Quie lena' biyeyatero. Neziro tu raca nezuro lu'u bë'ëla' z̃uba' gula quiero, bisaque' yeyoro guibá tzasulëro Cristo.
47005007	Rdaro rzudyi'ilëro Diuzi gacalënë' ra'o. Rdaro rzudyi'ilëro lëbë', birdaro rzudyi'ilëro ta ilë'ëro ta raca lao yedyi layu.
47005008	Quie lena' nuxela'adyi'ro nacalan dya'a quiero gatiro cuenda yeyoro ta sulëro Cristo ga zuë'.
47005009	Quie lena', huero bala ta inaoro huero puro cabë' re'en Cristo, la'acazi cati nebanro, la'acazi cati bagutiro.
47005010	Cana' reya'ala' huero como dan' decazide yuguluro tziocaziro lao Cristo ichugulinë' quiero quie quiero, quiz̃unë' ra'o cabë' ta bëro dza rdaro lao yedyi layu, chi bëro tahuen, chi bëro tamala.
47005011	Quie lena' como dan' neziro dyë'ëdi reya'ala' yeyuez̃ero xa'nro Diuzi, cana' ruela'adyi'tzeguendo' ta huendo' gan inao ja benë' xneza Jesús. Pero banezi Diuzi ca naca pensari quiendo'. Lëscan' le'e, re'enndo' inezirële ca naca pensari quiendo'.
47005012	Quele rnando' ruendo' z̃e cuinndo', dechan' re'enndo' sule gusto cabë' ruendo' cuenda yequëbile quie nu ben' rnë contra nëto', ben' re'en ilë'ë ja benë' lëjë' ben' huen, pero bire'enjë' inezi ja benë' ca naca pensari yu'u lu'u guicho laxta'ojë'.
47005013	Pero chi racando' luco cabë' najë', quie Diuzi na' racando' luco. Chi biracando' luco, na'ra lena' ruen huen quiele.
47005014	Nun quie nedyë'ë Cristo ra'o, decazide huero ca mandado ruenë' ra'o huero. Pues neziro dyë'ëdi guti Cristo lë'ë yaga cruzo lao laza yuguluro. Quie lena' ilë'ë Diuzi ra'o cabë' ben' bagutirë cati guti Cristo.
47005015	Cana' bë Cristo, gutinë' lao laza yuguluro tacuenda bira huero tuzi ta yega'nnan huen quiero, pero na'ra huero tuzi ta yega'nnan huen quie Cristo, ben' guti beban para ra'o.
47005016	Tanun quie lena', bira huero pensari ca pensari rue ja ben' nita' lao yedyi layu. Pues dza na'te bëro pensari naca Cristo benë'zi ca pensari rue ja ben' nita' lao yedyi layu, pero bira ruero pensari cana'.
47005017	Lëscan' quie lena', chi nuelëro Cristo tuz̃e, abetza' Diuzi pensari quiero, abecubinë'n. Baode quie pensari gula quiero, babeyu'uro pensari cubi.
47005018	Cana' bë Diuzi bega' ntza'olënë' ra'o nun quie guti Cristo lë'ë yaga cruzo. Na'ra bdë' Diuzi nëto' ta tzetixogue'ndo' benë' de que zu Diuzi dispuesto yega'ntza'olënë' lëjë'.
47005019	Cani inando': Por nun quie guti Cristo, bega'ntza'olë Diuzi ja benëchi'. Quie lena' zu Diuzi dispuesto si'z̃enë' dula' xquia quiejë'. Ulio Diuzi nëto' ta tzetixogue'ndo' benë' cabë' bë Diuzi bega'ntza'olënë' lëjë'.
47005020	Quie lena' bdyinndo' laole gudyindo' le'e cabë' mandado bë Cristo nëto' ta yëbindo' le'e. Nacan ca quie cuin Diuzi rnënë' rëbinë' le'e cati rnando' rëbindo' le'e. Cana' mandado quie Cristo ruendo' bë' rëbindo' le'e: Ulega'ntza'olë Diuzi.
47005021	Ni tu bibi dula' xquia bibë Cristo. Pero por nun quiero blë'ë Diuzi lëbë' ca ben' de dula' xquia quie, bënë' lëbë' castigo lao lazaro cuenda caora nuelëro lëbë' tuz̃e, cana' ilë'ë Diuzi ra'o ben' bide dula' xquia quie.
47006001	Quie lenan, como nacando' compañero quiele, ben' rue dyin quie Diuzi, rnabayëchi'ndo' laole bichu'unle tzala' la ca naca tahuen re'en Diuzi huenë' quiele.
47006002	Lë'ë guichi la'iya quie Diuzi rguixogue'n ca una Diuzi cani: Huadyin dza gaca huen gula quiele, nacan dza cati yeda' ulidzale në'ëdi'. Huadyin dza ute usela' le'e, nacan dza gacalia' le'e. Cana' una Diuzi. Na'ra uzëcara nagale porque abdyin dza gaca huen quiele, abdyin dza ute usela Diuzi le'e.
47006003	Birguilondo' zëdi len ja benë', bire'enndo' inajë' condre dyin quie Diuzi ruendo'.
47006004	Pero yugulu ca ruendo' re'enndo' ilë'ë ja benë' nëto' ben' rue dyin quie Diuzi. Re'enndo' ilë'ëjë' nëto' cana' nun quie rzuendo' dyë'ëdi cati raca tazëdi quiendo', lëscan' cati redzagalaondo' rdzioguendo' bi cosa.
47006005	Pues guca quiendo' benjë' nëto' zi', bdze'jë' nëto' dyiguiba, bebiojë' nëto' yedyi, bëndo' dyin zi'i gula, bigusindo', uduendo'.
47006006	Bablu'endo' nacando' ben' quie Diuzi como dan' ni tu tamala biruendo'. Banezindo' con cabë' rna di'idza' la'iya quie Diuzi. Nacaro ben' z̃ela'adyi', ben' huen, yu'undo' Bichi Be quie Diuzi, nedyë'ëndo' benë' du guicho du la'adyi'ndo',
47006007	rguixogue'ndo' benë' di'idza' la'iya quienë', ruendo' yela' huaca quienë'. Dan' ruelëndo' benë' puro tadya'a, lenan rdando' laojë' birdzebindo' quixogue'ndo'jë' xti'idza' Diuzi, birdzebindo' ruendo' defender cuinndo' laojë'.
47006008	Bayu'u rapala'n benë' nëto', bayu'u birapala'një' nëto'. Bayu'u rnajë' quiendo' ruendo' tahuen, bayu'u rnajë' quiendo' biruendo' tahuen. Bayu'u rlë'ëjë' nëto' ca ben' rguixogue' tali, bayu'u rlë'ëjë' nëto' ca ben' birguixogue' tali.
47006009	Bayu'u birzënagajë' quiendo', bayu'u rzënagajë' quiendo'. Bayu'u ruen z̃udyi gatindo', pero bigatindo'. Bayu'u rusaca ja benë' nëto' bizinaquezi, pero bisuejë' gutijë' nëto'.
47006010	Ba'ala'cazi raca bayëchi' quiendo', pero zucazindo' gusto. Ba'ala'cazi nacando' ben' yëchi', pero racalëndo' ben'zë. Ba'ala'cazi zundo' gabide quiendo', pero naca quiendo' yugulu ta de.
47006011	Bicha', le'e ben' ciudad Corinto, dyë'ëdi gula bë'lëndo' le'e di'idza'. Du guicho du la'adyi'ndo' nedyë'ëndo' le'e.
47006012	Quele nëto' bizundo' gusto conlë le'e, dechan' le'e bizule gusto conlë nëto'.
47006013	Rnabayëcha' le'e cabë' rue tu xuzi xcuidi' lënë' z̃i'inë' ta idyë'ële në'ëdi' du guicho du la'adyi'le cabë' nedyë'ëda' le'e du guicho du la'adya'.
47006014	Bihuelële tuz̃e len ja ben' binao xneza Cristo. Rnaba' le'e tu pregunta: ¿Ga huen dyin chi huelë ja ben' rue ta yu'u ni'a xnezi tuz̃e len ja ben' birue ta yu'u ni'a xnezi? ¿Biz̃i huero gaca gui' lëbi len tachula?
47006015	¿Biz̃i gaca hue Cristo tuz̃e conlë xan' taxi'ibi' Satanás? ¿Biz̃i gaca hue tu ben' nao xneza Cristo conlë ben' binao xneza Cristo?
47006016	¿Binezile binacan lëbi idao' rnabë'ra re' ciudad Jerusalén len ja ídolo? Pero lëscan' le'e nacale ca quie idao' rnabë'ra quie Diuzi, ben' neban tuzioli. Cana' una cuin Diuzi caora unë' cani: Në'ëdi' sua' talia' le'e. Në'ëdi' naca' Diuzi quiele, nacale ben' tzionla'adyi' në'ëdi'.
47006017	Lëscan' unarë Diuzi caniga: Bihuelële tuz̃e conlë ben' birue quie di'idza' quia'. Bihuele cabë' ta naca z̃udyi ruejë'. Na'ra në'ëdi' huayezila'adya' cabë' ruele.
47006018	Cana' gaca' Xuzile, cana' gacale z̃i'ina'. Lena' una Diuzi, tuzi lëbë' de yela' huaca quie.
47007001	Pues bicha', ben' nedyë'ëda', cana' naca di'idza' bega'nlë Diuzi ra'o huenë' quiero. Quie lena' reya'ala' gaparo cuidado bihuero xquia. Naca xquia ca quie tu nidyi' udyiagui'n bë'ëla' z̃uba' quiero len pensari quiero. Lëscan' biusanro huero Diuzi bala'ana, biusanro inaoro xnezë' du guicho du la' adyi'ro.
47007002	Uzëcara nagale dyë'ëdi ca inando' le'e. Ni tule bibëndo' quiele tamala. Ni tule bibdyiagui'ndo' quiele. Ni tule biuz̃i'ndo' le'e yë'.
47007003	Quele raohua' le'e xquia. Nacan cabë' baonia' le'e dza na', nedyë'ëda' le'e du guicho du la'adya', la'acazi chi nebana', la'acazi chi gatilia' le'e.
47007004	Lega redaohueda' zudyi'ilia' le'e. Ba'ala'cazi neruen quiero redzagalaoro, redaohuetzegueda'. Lega gusto sua' conlë le'e.
47007005	Desde dza cati bdyindo' yu nebaba Macedonia, bibi yela' huezila'adyi' guta' quiendo', dechan' guta' tazëdi con gati'tezi uyondo'. Raca huedila ga rdando', rutëbin nëto' rdzebindo'.
47007006	Pero reyuez̃ela'adyi' Diuzi ben' raca bayëchi' quie. Lena' beyuez̃ela'adyi' Diuzi nëto', use'ela'në' Tito bedena'në' nëto' redaohuendo'.
47007007	Pero quele tuzi redaohuendo' nun quie bedena' Tito nëto', lëscan' redaohuendo' como dan' le'e beyuez̃ela'adyi'le Tito. Una Tito nëto' cabë' re'enle ilë'ële nëto'. Lëscan' una Tito cabë' requele bayëchi' rdëbile bi raca quia'. Dan' rdëbile bi raca quia', lena' reyuez̃ela'adyi'le në'ëdi' mazara.
47007008	La'acazi bzua' le'e bayëchi' nun quie guichi use'ela' laole dza na', biraqueda'n zi' na'a. Pero chi guqueda'n zi' dza na'te nun quie bzua' le'e bayëchi' tu chi'zi,
47007009	redaohueda' na'a como dan' nun quie lena', betza'le pensari quiele bayu'ule pensari huen. Lena' redaohue Diuzi cabë' bële. Lena' quele tamala bëndo' quiele bzundo' bayëchi' quiele.
47007010	Porque cati ruzu Diuzi ra'o bayëchi', lena' gacalën ra'o ta yetza'ro pensari quiero, yu'uro pensari quie Diuzi, gaque quiero yela' neban tuzioli. Lëpensari bayëchi' nacan pensari quie Diuzi, bireya'ala' gaquero'n zi'. Pero ca naca pensari bayëchi' raca lao yedyi layu, lëpensari na' bihuen quie ja benë' tadya'a. Huen quiejë' ta gatijë' tuzioli yeyojë' lao gui' gabila.
47007011	Pero le'e bële tahuen caora bzu Diuzi bayëchi' quiele. Ulena' cabë' guca quiele. Dyë'ëdi bële casa cabë' tamala guca quiele entre le'e. Du guicho du la'adyi'le udixogue'le cabë' guca quiele. Bdza'le bdzebile cabë' tamala guca entre le'e. Lagu'untele guida' ideyuba' le'e. Laozutele dispuesto huele castigo ben' bë tamala. Lena' rulu'en quiele gabi dula' napale tanun quie ben' bë tamala.
47007012	Caora use'ela' guichi quia' laole dza na', bipse'ela'n nun quie tuzi ben' bë tamala, ni quele quie tuzi ben' bega'n yela' stu' quie tanun quie ben' bë tamala, dechan' use'ela' guichi quia' laole ta inezile cabë' rdëbindo' raquendo' quiele lao Diuzi.
47007013	Pero nun quie cabë' bële, bële tahuen redaohuendo'. Pero quele tuzi len redaohuendo', lëscan' redaohuendo' nun quie zu Tito gusto ca bële. Dyin quiele yugulule bega'n guicho laxta'onë' chizi.
47007014	Bron huen cabë' agucha' Tito, agucha'në' zua' contento conlë le'e. Na' gucan tali yugulu cabë' unando' le'e, lëscan' gucan tali yugulu cabë' gudyindo' Tito quiele de que zundo' contento conlë le'e.
47007015	Lëscan' zu Tito contento conlë le'e caora reza'la'adyi'në' le'e cabë' bële, bële ca ta unanë' quiele huele. Lëscan' zunë' contento conlë le'e cabë' bële uz̃i'lenë' dyë'ëdi udapalenë' bala'ana.
47007016	Lëscan' redaohueda' ca ruele zudyi'ilia' le'e.
47008001	Na'ra bicha', re'enndo' hue'lëndo' le'e di'idza' cabë' bë Diuzi blu'enë' yela' ben' huen quienë', bagucalënë' ben' nao xneza Jesús, ben' nita' yu nebaba Macedonia.
47008002	La'acazi guca zëdi gula quiejë', lena' gucajë' ca prueba chi du guicho du la'adyi'jë' naojë' xneza Jesús, pero bipsanjë', nenaojë' xnezë' nezujë' gusto gula. Ba'ala'cazi nacajë' ben' yëchi' gula, ptupajë' dumi z̃e. Bëjë' ca ben' bibi rdziogue.
47008003	Naca' testigo redaohuejë' ptupajë' ca tu uzuejë'. Pues mazara ptupajë' ca tu uzuejë'.
47008004	Unabayëchi'jë' laondo' ta hue'ndo' lato gacalëjë' ben' bichiro, ben' nao xneza Jesús.
47008005	Bëterajë' mazara ca tu guquendo' huejë'. Tanëro bega'nlëjë' Diuzi di'idza' ta hue quiejë' mazara quienë', lëscan' ta hue quiejë' mazara quiendo' según ca re'en Diuzi huejë'.
47008006	Quie lena' unabando' cule lao Tito chi bisaque' guidë' useyudyinë' ideyubinë' le'e ta utupanë' dumi ca dumi uzulaonë' rutupanë' dza na'.
47008007	Na'ra como dyë'ëdi rue quiele xti'idza' Diuzi ca re'ennë' huele, como dyë'ëdi zudyi'ilële lëbë', como dyë'ëdi rguixogue'le benë' xti'idzë', como dyë'ëdi nezile cabë' nan, como dyë'ëdi naole xnezë', como dyë'ëdi nedyë'ële nëto', lëscan' dyë'ëdi reya'ala' utuparële dumi ta gacalële ja los demás ben' bichiro, ben' nao xneza Jesús.
47008008	Quele nia' le'e rua' mandado zi'laza huele quie dumi cabë' nia'. Nia' le'e re'enda' inezile cabë' bë ja ben' tula, ben' nao xneza Jesús. Du redaohuejë' ptupajë' dumi. Lena' re'enda' inezile cuenda huele tuzi ca bëjë'. Lena' ulu'en quiele tali nedyë'ële Diuzi.
47008009	Cana' re'enda' como dan' banezile dyë'ëdi cabë' bë Jesucristo quiele. Yela' ben' huen quienë' taz̃e gucalënë' le'e. La'acazi naca quienë' yugulu ta de quie Diuzi, bidë' detanëꞌ lao yedyi layu, guquë' ben' yëchi' nun quie dan' nedyë'ënë' le'e. Dyin quienë' huata' tadya'a gula quiele guibá ga zu Diuzi.
47008010	Na'ra re'enda' inia' le'e ca naca pensari quia'. Baguca tu iza baozulaole dyë'ëdi. Bële huen ptupale dumi. Bële huen bedaohuele ptupalen.
47008011	Na'ra useyudyile utupale dumi yedaohuele cabë' bedaohuele dza na'. Utupale quie quiele ca tu ta de quiele.
47008012	Porque chi tali re'enro hue'ro Diuzi gun, huayezila'adyi' Diuzi ca tu ta de quiero utuparo. Pues bigue'en Diuzi hue'ronë' tu ta bide quiero.
47008013	Na'ra rnia' le'e reya'ala' gacalële laguedyile, pero quiele ta uca'n yëchi'le cuinle.
47008014	Reya'ala' gacalële laguedyile cuenda gabi idziogue laguedyile, gaca tuzi ca ta de quiele len laguedyile. Pues na'a como gabi rdzioguele quiele, lena' reya'ala' gacalële laguedyile ben' rdziogue. Na'ra cati idyin dza idzioguele quiele, cana' iyacalëjë' le'e gunjë' ca ta rdzioguele. Cana' yugulule birabi idzioguele quiele.
47008015	Lenan nacan cabë' rguixogue'n lë'ë guichi la'iya quie Diuzi cabë' bë Diuzi dza na', pchizanë' ta naca ca yëta xtila ta gao ja ben' Israel. Lenan rnën lë'ë guichi cani: ‘‘Nu ben' bezi' tazë, bigucan sobre. Lëscan' nu ben' bezi' tadao' bicu'zi, bibdzioguen.’’
47008016	Xcale Diuzi bdze'në' pensari lu'u guicho laxta'o Tito ta gacalënë' le'e cabë' pensari yu'a ta gacalia' le'e.
47008017	Na'ra yaxe Tito cabë' gucha'në' cabë' re'enda' huenë' quiele. Como re'entzeguenë' gacalënë' le'e, zunë' dispuesto ta sa'në' ideyubanë' le'e cabë' gusto rapë'.
47008018	Lëscan' ise'ela'ndo' itu ben' za'lë Tito tuz̃e. Ja ben' nao xneza Jesús nita' tu tu yedyi ga redupajë', lega raxejë' lëbë' nun quie dyë'ëdi rguixogue'në' benë' xti'idza' Diuzi.
47008019	Quele tuzi len ruen lëbë' ben' huen, lëscan' bdë' ja ben' nao xneza Jesús lëbë' ta sa'lënë' nëto' tzaz̃e utupando' dumi ta gacalëndo' ja los demás ben' nao Jesús, ben' bibi de quie. Lenan baruendo' na'a cuenda huendo' Cristo bala'ana, lëscan' cuenda ulu'endo' cabë' racalë ben' nao xneza Jesús laguedyijë'.
47008020	Cana' re'enndo' huendo' cuenda bigata' tazëdi ina ja benë' contra nëto' nun quie rzi'ndo' dumi.
47008021	Pues yugulu ca ta ruendo' re'enndo' tzu'un ni'a xnezi. Quele tuzi lao Diuzi re'enndo' tzu'un ni'a xnezi, pero lëscan' lao ja benë' re'enndo' tzu'un ni'a xnezi.
47008022	Conlë lëjë' ise'ela'ndo' itu ben' bichiro, ben' sa'lë lëjë'. Lëben' na' dyë'ëdi ablu'en quienë' zë lasa cabë' ruenë' dyin quie Diuzi du guicho du la'adyi'në'. Na'ra maztera ruenë' du guicho du la'adyi'në' na'a nun quie anuxela'adyi'në' le'e huele cabë' agucha'në' huele.
47008023	Chi inaba ja benë' nuz̃i Tito, na' yëbilejë' naca Tito ben' compañero quia', ben' ruelë në'ëdi' dyin quie Diuzi ca dyin ruendo' racalëndo' le'e. Lëscan' quie ichopa ben' za'lë Tito, nacajë' ben' use'ela' laguedyiro ben' nao xneza Jesús, ben' rapa Cristo bala'ana.
47008024	Nun quie ta inezi ja ben' nao xneza Jesús nita' tu tu yedyi, ulelu'ejë' cabë' tali nedyë'ële ben' bichiro ben' nao xneza Jesús. Lëscan' ulelu'ejë' napando' razón cati rëbindo' benë' zucazile dispuesto ta gacalële laguedyile, ben' nao xneza Jesús.
47009001	Na'ra quie dumi reya'ala' utupale ta gacalële ben' bichiro, ben' nao xneza Jesús, biruguinte ise'ela' guichi laole le'e, ben' nita' yu nebaba Acaya,
47009002	porque nezda' dyë'ëdi zule dispuesto utupalen. Redaohueda' yëpa' ben' bichiro, ben' nita' yu nebaba Macedonia, cabë' desde iza aode zule dispuesto gacalële laguedyile. Quie lena', ben' zëja, ben' Macedonia, zujë' dispuesto gacalëjë' laguedyijë' nun quie ca ruele le'e racalële laguedyile.
47009003	Na'ra ise'ela' Tito len compañero quienë' laole cuenda gacalëjë' le'e utupale dumi huele tahuen cabë' agucha' ja benë' huele cuenda bigaca di'idza' falso cabë' agucha'jë'. Lena' nia' cuenda lahuetele bala cabë' baonia' le'e huele.
47009004	Porque chi nequi'a bala ja ben' nita' yu nebaba Macedonia, bire'enda' ila'ndo' ilë'ëndo' bibële bala biptupale dumi. Bire'enda' gaca yela' stu' quiendo' len le'e nun quie pxela'adyi'le nëto' utupale dumi, na' biptupale dumi.
47009005	Quie lenan bia' pensari ruguinte inaba' cule lao Tito len compañero quienë' guidajë' ideyubijë' le'e cuenda gacalëjë' le'e utupalëjë' le'e dumi cabë' bega'nro di'idza' dza na'. Cana' bade dumi puesto ta ulu'en bedaohuele ptupalen, quele ptupalen de la fuerza.
47009006	Bigala'adyi'le con ca rnia' le'e: Chi gazaro tadao' bicu', lëzi tadao' bicu' usecho yezi'ro. Pero chi gazaro taz̃e, lëzi taz̃e usecho yezi'ro.
47009007	Quie lena' quie quiele reya'ala' utupale dumi ca tu pensari yu'u lu'u guicho laxta'ole. Bireya'ala' utupalen canezi ni a la fuerza. Reya'ala' sule gusto utupalen, como dan' nedyë'ë Diuzi nu ben' ru'e gun quienë' gusto.
47009008	Cana' huela'iya Diuzi le'e taz̃e gula cuenda gata' quiele, bibi idzioguele. Lëscan' huela'iya Diuzi le'e ta gata' quiele gacalële ben' tula huelëlejë' tadya'a.
47009009	Cana' rnën lë'ë guichi la'iya quie Diuzi cani: Taz̃e racalë Diuzi ja ben' yëchi'. Ca naca tadya'a ruenë' quiejë', biyeyudyi yedu quien.
47009010	Quie lena' rnia' le'e, naca Diuzi ben' run bini ta gazaro, lëscan' runnë' yela' huao ta gaoro. Lëbë' gunnë' quiele tacuenda bibi idzioguele gacalële benë' huelëlejë' tadya'a.
47009011	Cana' gata' yugulu cue' yela' uña'a quiele tacuenda gacalëlejë' taz̃e. Quie lena' conlë dumi ise'ela'le lao na'ando', cana' yedaohuejë' yëbijë' Diuzi diuxcalelo'.
47009012	Porque cati hue'rojë' ta ptupale ta gacalële lëjë', quele tuzi ta rdzioguejë' hue'rojë', pero lëscan' nun quie hue'rojë' ta rdzioguejë', lena' yëbijë' Diuzi diuxcalenë'.
47009013	Cana' yeyuez̃ejë' lao Diuzi.Lëscan' cabë' bële quiejë', bë'lejë' ta bdzioguejë', lena' rulu'en tali rue quiele xti'idza' Cristo. Lëscan' yeyuez̃ejë' lao Diuzi por nun quie dumi z̃e ptupale ta gucalële lëjë' len yugulu ja ben' nao xneza Jesús.
47009014	Na'ra lëjë' ulidzajë' Diuzi nun quiele. Zujë' gusto conlë le'e nun quie cabë' bële quiejë', cana' ilë'ëjë' naca Diuzi ben' huen.
47009015	Xcale Diuzi dan' bëlënë' ra'o tadya'a. Tantozi bëlënë' ra'o tadya'a, bisuero saque' yëbironë' diuxcalelo' cabë' reya'ala' yëbironë' diuxcalelo'.
47010001	Në'ëdi', Pablo, nun quie naca Cristo ben' reyëchi'la'adyi', ben' huen, rnabayëcha' laole uzënagale ca inia' le'e. Na'ra bala le'e rnale naca' ben' rna di'idza' gaxo cati zulia' le'e tuz̃e, pero cati zua' zitu', naca' ben' rna di'idza' zi'laza.
47010002	Tahuencazi chi', rnabayëcha' laole uzënagale quia' dyë'ëdi cati guida' ideyuba' le'e cuenda biruen zi ugunla'adya' pensari quieza' nun quie bala le'e raole nëto' xquia nale rdando' ruendo' ta racazi la'adyi'ndo', quele mandado quie Diuzi. Pues zua' dispuesto yela'lia'jë'.
47010003	Talicazi rdando' lao yedyi layu, pero birdilando' ca rdila ja ben' rda lao yedyi layu.
47010004	Netza'la ca ruendo' como dan' birzëndo' espada ca rzë ben' rda lao yedyi layu espada, pero napando' yela' rnabë' quie Diuzi. Conlë len suendo' udyiagui'ndo' ta naca fuerte gula rue contra Diuzi.
47010005	Cana' huendo' gan ta tzioñe'e ben' binuebë' Diuzi con cabë' rna xti'idzë'. Cana' huendo' gan quie nutezi ben' z̃ë', nutezi ben' rudzun inezi ja benë' con cabë' rna xti'idza' Diuzi. Cana' huendo' gan ulu'endo' benë' netza'la naca pensari quie len pensari quie Cristo. Cana' huendo' gan ulu'endo'jë' ruguinte yetza'jë' pensari quiejë' ta yeyu'ujë' pensari quie Cristo inaojë' xnezë'.
47010006	Como banezile dyë'ëdi con cabë' rna xti'idza' Diuzi, na'tera zundo' dispuesto ta huendo' castigo nu ben' birue quie xti'idza' Diuzi.
47010007	Le'e biruele pensari dyë'ëdi. Chi nu ben' zu ladole unanë' bdë' Cristo lëbë' ta gaquë' apóstol, na'ra lëben' na' reya'ala' tzioñe'enë' de que lëscan' bdë'rë Cristo nëto' ta gacando' apóstol.
47010008	Baꞌla'acazi tazë lasa baonia' le'e ben Cristo yela' rnabë' quiendo', biredue'da' inia' le'e cana' tatula. Ben Cristo yela' rnabë' quiendo' ta uzioñe'endo' le'e ta inaole dyë'ëdi xnezë', quele ta udyiagui'ndo' le'e.
47010009	Bire'enda' huele pensari use'ela' guichi laole ta idzebile con cabë' inë lë'ëna.
47010010	Le'e rnale nuzua' lë'ë guichi puro di'idza' zi'laza, pero cati zua' ladole, rnia' le'e puro di'idza' gaxo, bireyaz̃oga' inia' le'e di'idza' zi'laza.
47010011	Pero nu ben' rna cana', reya'ala' inezijë' dyë'ëdi de que cabë' naca di'idza' ruzundo' lë'ë guichi cati zundo' zito', cana'cazi di'idza' huazaque' hue'lëndo' le'e cati zundo' ladole.
47010012	Bireyaz̃ondo' utilando' lëbi conlë lëben' rue z̃e cuine. Pensari tondo ruejë' nun quie entre lëzijë' rlë'ëjë' cuinjë' ben' z̃e, entre lëzijë' rlë'ëjë' cuinjë' ben' rutila lëbi.
47010013	Pero quele con ganzi yëbindo' benë' bëndo' huen, bëndo' dyin quie Diuzi. Bë' Diuzi laze quie quiendo' ga si'ndo' huendo' dyin quienë'. Lëscan' laze quiendo' guidando' hasta ciudad Corinto gan' zule.
47010014	Quie lena' quele rdetelando' laohue cabë' mandado bë Diuzi guidando' gan' zule. Chi tali bibë Diuzi mandado guidando' gan' zule, lena' aodetelando' laohue cabë' mandado bënë' nëto'. Pero zaꞌ nëto' bidando' tanëro bedetixogue'ndo' le'e xti'idza' Diuzi.
47010015	Birnando' dyin bëndo' chi dyin bë ben' tula. Re'enndo' sudyi'ilële Cristo mazara cuenda saque' uzioñe'endo' le'e mazara con cabë' naca mandado bë Diuzi nëto'.
47010016	Cana' huaca tziondo' tzetixogue'ndo' di'idza' la'iya quie Diuzi ja yedyi nega'nra zitu' ga zule. Pero ga parte ga uyo ja ben' tula, baodixogue'jë' xti'idza' Diuzi, lëgan' na' bitziondo' nëto' biyëbindo' benë' dyin quiendo'n.
47010017	Quie nu ben' re'en ina ja benë' nacajë' ben' z̃e, mejorla inajë' Diuzi naquë' ben' z̃e.
47010018	Porque chi hue Diuzi ra'o ben' z̃e, talicazi nacaro ben'z̃e, pero chi huero cuinro ben' z̃e, quele tali nacaro ben' z̃e.
47011001	Rnaba' cule laole uzënagale quia' dyë'ëdi la'acazi chi raquele rnia' le'e pensari tondo. Con ca inia' le'e, huele cule uzënagale quia'.
47011002	Naca dyin quie Diuzi nedyë'ëda' le'e, lena' re'enda' usedyina' le'e lao Cristo biuyoguele ben' tula yë'. Re'enda' hua' quiele ca quie rue nu xuzi nigula. Reya'ala' usedyinnë' z̃i'inë' cuidi' lao xquiubi' biuyogue z̃i'inë' ben' tula yë'.
47011003	Pero como conlë yela' sin' quie xan' taxi'ibi' gucan forma ca bëla uz̃i'n Eva yë', lëscan' rdëbida' utëbi ben' tula pensari quiele cuenda usanla'adyi'le bira inaole tuzi xneza Cristo du guicho du la'adyi'le.
47011004	Porque dyë'ëdi raxele ruzënagale cabë' di'idza' na nu ben' tula, nu ben' rida rguixogue' le'e netza'la cabë' udixogue'ndo' le'e quie Jesús. Pues dyë'ëdi rezila'adyi'le quie bichi be tula, bichi be binaca Bichi Be quie Diuzi ta uyezila'adyi'le dza na'. Lëscan' dyë'ëdi ruzënagale di'idza' rguixogue' ben' tula, di'idza' binacan lëbi con cabë' rna xti'idza' Diuzi unando' le'e dza na'.
47011005	Pues rnia' quele zaca' në'ëdi' menosra cabë' nu ben' naole neza quie, nu ben' rnale naca apóstol huen gula.
47011006	La'acazi ruen zëdi quia' ta hue'lia' le'e di'idza', quele binezda' con cabë' rna xti'idza' Diuzi. Lena' bablu'endo' ladole conlë yugute cabë' bëndo' laole.
47011007	¿Bi ca nale? ¿Tamala bia' udixogui'a le'e di'idza' la'iya quie Diuzi, na' biunaba' le'e ni tu centavo? ¿Tamala bia', bedzagalaohua' cuenda gacalia' le'e gata' tahuen quiele?
47011008	Hasta uz̃i'a dumi ta ben ben' nita' yedyi tula në'ëdi' cuenda tu de len bia' gasto udixogui'a le'e xti'idza' Diuzi.
47011009	Catu uzulia' le'e dza na', bide ta hua' gasto, ni tule bibia' le'e zëdi inaba'le gunle quie gasto quia'. Pero ja ben' bichiro, ben' uza' yu nebaba Macedonia, lëjë' benjë' ta rdziogueda'. Cana' udapa' cuidado cuenda bihuelia' leꞌe ni tule zëdi gunle ta rdziogueda'. Pues cana'cazi biusana' huelia' le'e cana'.
47011010	Tantozi nuz̃ela'adya' nezda' dyë'ëdi con cabë' rna di'idza' li quie Cristo, lenan nezda' nunu saque' udzun cabë' zua' gusto yëba' ja ben' nita' yu nebaba Acaya ca naca tahuen bia' quiele.
47011011	Na'ra ¿bixquien' unia' cana'? ¿Nun quie binedyë'ëda' le'e unia' cana'? Quele lena'. Nezi Diuzi con cabë' nedyë'ëda' le'e.
47011012	Biusana' hua' cabë' rua' la'acazi chi zu ben' na nacarëjë' apóstol ca nëto'. Najë' de yela' rnabë' quiejë' ruejë' ca apóstol tu lëbizi cabë' nëto'.
47011013	Pero binacan con cabë' najë'. Binacajë' dugalo apóstol. Yë'zi rzi'jë' ruejë' cuinjë' ca apóstol quie Cristo.
47011014	Lena' binacan ta yebanero, como dan' hasta cuin xan' taxi'ibi' Satanás yë'zi rzi'nan ruenan cuinnan ca tu ángel rseni'n ca xni' gui'.
47011015	Cana' biyebanero cabë' rue ben' naque quie xan'taxi'ibi'. Yë'zi rzi'jë' ruejë' ca ben' rue tahuen. Pero hue Diuzi lëjë' castigo con cabë' naca tamala bëjë'.
47011016	Rnia' le'e tatula: Bihuele pensari chi raca' luco. Pero chi cana' ruele pensari, ulegun lato inia' le'e ca rnë ben' raca luco cuenda hueria' pensari ca quie ben' hue cuine ben' z̃e.
47011017	Quele mandado quie Cristo rnia' cabë' rnia' ni. Rnia' ca quie ben' raca luco. Rnia' ca quie ben' rue cuine ben' z̃e.
47011018	Nun quie nita' ben' zë ruejë' ben' z̃e cuinjë', lega raxejë' ta de lao yedyi layu, lëscana'rë në'ëdi', hueria' ca quie ben' rue cuine ben' z̃e.
47011019	Cana' hua' como dan' le'e nale nacale ben' rioñe'e, nale huazuele dyë'ëdi huele gan ca na ben' luco.
47011020	Pues le'e redaohuele huele ca mandado zi'laza huegadyijë' le'e huele quiejë'. Redaohuele cati cubajë' ta de quiele, redaohuele cati inabë'jë' le'e ta zi'laza gula, redaohuele cati gacaz̃ë'jë' le'e, hasta redaohuele cati capajë' laohuele.
47011021	Pero redue'da' inia' le'e nëto' bibeyaz̃ondo' huelëndo' le'e cana'. Pero cabë' rue ja ben' na', ruejë' cuinjë' ben' z̃e, lëscan' hueria' cuina' ben' z̃e la'acazi ruen zi inëria' ca ben' luco.
47011022	Quie lena' inaba' le'e, ¿naca ja ben' na' ben' rnë di'idza' hebreo? Lëscan' në'ëdi', rnëria' di'idza' hebreo. ¿Nacajë' ben' Israel? Lëscan' në'ëdi', nacaria' ben' Israel. ¿Nacajë' z̃i'isuba Abraham? Lëscan' në'ëdi', nacaria' z̃i'isuba Abraham.
47011023	¿Tali na' nacajë' ben' rue mandado quie Cristo? Rnia' le'e quele mandado quie Cristo ruejë'. Pero në'ëdi' sí, rua' dugalo mandado quie Cristo. Ca rnë ben' tondo, cana' rnia' niga. Pues ganura zu rue dyin quie Cristo ca në'ëdi'. Ganura zu rguijë' ru'ejë' zi' quie ca në'ëdi'. Ga nu ben' zu rudze'jë' lu'u dyiguiba ca në'ëdi'. Tazë lasa bën z̃udyi quia' guti ja benë' në'ëdi'.
47011024	Hasta ben' yedyi quia', ben' Israel, bëjë' në'ëdi' castigo. Ga'yo' lasa udijë' në'ëdi' galobechi ga huio guidi.
47011025	Tzona lasa udijë' në'ëdi' yaga. Itu lasa udijë' në'ëdi' yo. Tzona lasa betu barco yu'a lu'u nisadao'. Tu lasa uz̃uba' lao nisadao' tu dza tu yela.
47011026	Zë lasa uza'a uya'a zitu'. Zë lasa ben z̃udyi quia' hua' yao z̃e në'ëdi'. Zë lasa ben z̃udyi quia' cuan ja benë' ta de quia'. Zë lasa ben z̃udyi quia' hue ja ben' yedyi quia' bizinaquezi len në'ëdi'. Zë lasa ben z̃udyi quia' hue ja ben' yedyi tula bizinaquezi len në'ëdi'. Zë lasa ben z̃udyi quia' ga naca ciudad, ga naca lao ya'a, ga naca lao nisadao'. Zë lasa ben z̃udyi quia' nun quie ben' na najë' xneza Cristo, pero bë' nazijë'.
47011027	Bia' dyin zi'i guca zëdi quia'. Zë lasa bigusia' bedu yela. Zë lasa bedzagalaohua' udua'. Zë lasa bedzagalaohua' ubilida'. Zë lasa bia' ubasi. Zë lasa bedzagalaohua' nun quie tazaga. Zë lasa bedzagalaohua' nun quie bdziogueda' z̃aba'.
47011028	Cana' guca quia', pero bineyudyi ca tazëdi raca quia'. Yugoꞌ dza raqueda' rdëbida' quie ja ben' nao xneza Jesús nita' tu tu yedyi.
47011029	Chi zu ben' rdzebi inao xneza Cristo, yeyëchi'la'adya' lëbë' ca quie në'ëdi' naca' ben' rdzebi inao xneza Cristo. Lëscan' chi zu ben' bë yela' stu' quie laguedyi, na'ra në'ëdi' rdze'tzegueda' quie ben' bë yela' stu'.
47011030	Chi ru'en lato hua' cuina' ben' z̃e, cana' hua' cuina' ben' z̃e nun quie bedzagalaotzaguia' uz̃acayudya' bia' dyin quie Diuzi.
47011031	Diuzi, ben' naca Xuzi Señor quiero Jesucristo, ben' rulidzaro ruero bala'ana laohue tuzioli, lëbë' nezinë' tali nacan ca rnia' le'e.
47011032	Cati uzua' ciudad Damasco, caora na' bë ben' naca gobernador quie rey Aretas mandado ta guida ja soldado gapajë' ru'a yedyi ga de neza ta guxujë' në'ëdi' huejë' në'ëdi' preso.
47011033	Pero ja ben' compañero quia', ben' nao xneza Jesús, lëjë' bdze'jë' në'ëdi' tu lu'u chicuiti z̃e, belizajë' në'ëdi' ru'a ventan zu lë'ë besu ta zu nusio ru'a yedyi. Cana' guca ula' bibëxujë' në'ëdi'.
47012001	Bibi zaca'n hua' cuina' ben' z̃e, mejorla hua' di'idza' cabë' blë'ëda' blu'e Cristo në'ëdi' dza na'.
47012002	Në'ëdi', ben' nao xneza Cristo, azio chida' iza, uquië'në' në'ëdi' guibá uyune. Binezda' chi uya'a len bë'ëla' z̃uba' quia', o chi biuya'a len bë'ëla' z̃uba' quia'. Tuzi Diuzi nezinë'.
47012003	Pero nezda' uquië'në' në'ëdi' guibá, la'acazi binezda' chi len bë'ëla' z̃uba' quiaꞌ o chi quele len len. Nezi Diuzi.
47012004	Uquië'në' në'ëdi' na' ga beda' di'idza' naca la'iya gula. Tantozi naca la'iya di'idza' na', biru'en lato inë ja benë' ca naca di'idza' beda'.
47012005	Na'ra lega redaohueda' cabë' guca quia' dza na', pero bire'enda' hua' cuina' ben' z̃e nun quie len. Tuzi ca guca quia' cati bedu fuerza quia', lëzin re'enda' yëpa' ja benë'.
47012006	Pero chi hua' cuina' ben' z̃e yëpa' ja benë' tahuen gula bëlë Diuzi në'ëdi' guibá, lena' binacan pensari tondo, como dan' tali cabë' guca quia' guibá yëpa'jë'. Pero bicala yëpa'jë' cana', como dan' bire'enda' huejë' pensari naca' ben' belaora ca tu rlë'ëjë' naca'.
47012007	Tantozi naca tahuen gula ta yebanero cabë' blë'ëda' ca naca guibá, ben Diuzi në'ëdi' tu ta tzei ila cuerpo quia' cuenda bigaqueda' cuina' naca' ben' z̃era ca tu ta naca'. Nacan ca quie tu yëchi' tona uyu'un lu'u cuerpo quia'. Ruen quia' ca tu bichi be quie xan' taxi'ibi' Satanás rusacan në'ëdi' bizinaquezi.
47012008	Tzona lasa unaba' lao Cristo ta huenë' mandado ta usannan në'ëdi' dan' yu'u ruzei rula cuerpo quia'.
47012009	Pero una Cristo në'ëdi' cani: ‘‘Guna' luë' fuerza quia'. Conlë lëzin birabi idzioguelo', porque cati bide fuerza quio' cuinzo', cana' huazaque' guna' luë' fuerza quia'.’’ Cana' redaohueda' bide fuerza quia' cuenda gunnë' fuerza quienë' quia'.
47012010	Quie lena' redaohueda' bide fuerza quia'. Redaohueda' cati rutasi runio benë' në'ëdi'. Redaohueda' cati rdziogueda' bi cosa. Redaohueda' cati rusaca ja benë' në'ëdi' bizinaquezi. Redaohueda' cati raca zëdi quia'. Cana' raca quia' nun quie rguixogui'a xti'idza' Cristo. Nezda' cati racabë'da' dyë'ëdi bide fuerza quia', caora na' run Cristo në'ëdi' fuerza quienë', pero mazara fuerza z̃e run Cristo në'ëdi'.
47012011	Ca ben' tondo bia', pero dula' quie le'e bia' cana', porque le'e reya'ala' inële tu cule quia'. Pues quele zaca' në'ëdi' menosra cabë' nu ben' naole neza quie, nu ben'rnale naca apóstol huen gula. Pero quie në'ëdi' rnale ni lë'ëti' gabi zaca'.
47012012	Caora udixogui'a le'e xti'idza' Diuzi dza na', bëlia' le'e z̃ela'adyi' gula, blë'ële bë Diuzi seña, bënë' yela' huaca, bënë' ta yebanero. Lenan blu'en tali naca' apóstol quienë'.
47012013	¿Quele bëlia' le'e lëbi cabë' bëlia' ja ben' nao xneza Jesús nita' ga tula? Biunaba' le'e ta hua' gasto quia'. Tuzi lena' bibëlia' le'e lëbi. ¡Ulesi'z̃e quia' cabë' tamala bia' quiele, biunaba' le'e ta hua' gasto quia'!
47012014	Pues na'ra sí, bazua' dispuesto guida' ideyuba' le'e taoyune. Pero tatula na'a biinaba' le'e ta hua' gasto quia' como dan' quele ta de quielen re'enda', re'enda' huera quiele quie Cristo. Pues como raqueda' le'e ca z̃i'ina', lenan naca cuenda quia' hua' gasto quiele. Binacan cuenda quiele huelële në'ëdi' gasto.
47012015	Pues redaohueda' hua' gasto quia' cuinza'. Hasta zua' dispuesto hua' gasto fuerza quia' ta gacalia' le'e gata' tadya'a quiele. Pero cani raqueda': Ca tu mazara nedyë'ëda' le'e, cana' menosra nedyë'ële në'ëdi'.
47012016	Pero bala ben' zu ladole inajë' ben' listo gula naca', najë' uz̃i'a le'e yë' dza na'. Cana' inajë' ba'ala'cazi dyë'ëdi nezijë' biunaba' le'e ta hua' gasto quia' dza na'.
47012017	¿Bi ca nale? ¿Uz̃i'a le'e yë' nun quie nu ben' aose'ela' laole dza na'?
47012018	Pues nezile aonaba' tu cule lao Tito chi biguidë' ideyubinë' le'e. Lëscan' use'ela' itu ben' bichiro za'lënë' Tito. ¿Bi ca nale? ¿Uz̃i' Tito le'e yë'? ¿Bi ca nale? ¿Quele tali na' në'ëdi'lia' Tito, tuzi ca bëlëndo' le'e, tuzi ca naca pensari quiendo'?
47012019	Chi raquele rnando' aruendo' defender cuinndo' laole, bira huele pensari cana', como dan' biruendo' cana'. Ca ta ruendo' rnando' lao Diuzi nun quie nacalëndo' Cristo tuz̃e. Pero yugoꞌlu ca rnando' le'e nacan ta gacalen le'e ta huera quiele quie Cristo. Nedyë'ëda' le'e bicha'.
47012020	Rdëbida' chan' cati guida' ideyuba' le'e neruele ca ta bireya'ala' huele. Lëscan' rdëbida' idza'le në'ëdi' ca ta inia' le'e. Rdëbida' chan' gata' tazëdi. Rdëbida' chan' neruele gacaz̃ë'le laguedyile, chan' nerdza'le laguedyile, chan' neruele yela' yaladyi' len laguedyile, chan' nernële contra laguedyile, chan' neru'ele di'idza' biz̃u, chan' neruele cuinle ben' z̃e, chan' neruele ta biyu'u ni'a xnezi.
47012021	Rdëbida' gaca ta stu' quia' ca ruele cati guida' ideyuba' le'e tatula. Rdëbida' huabedya' ca ruele chan' neruele cabë' duꞌla' xquia bële tiempote. Rdëbida' chan' neruele tabayatza len ja nigula, chan' nerdalële nigula binaca z̃gulale. Rdëbida' chan' nenaole ca naca vicio quiele unaole dza na'.
47013001	Pues na' araca tatzona lasa rida' ideyuba' le'e. Biz̃i ta yetilan di'idza' cati gao ja benë' laguedyijë' xquia, re'ennan chopa tzona testigo ta gacan bala chi nacan tali, chi binacan tali.
47013002	Zua' zitu', pero guna' le'e tu consejo tatula: Chi guida' ideyuba' le'e tatula, chi neruele dula' xquia, na'ra biyeyëchi'la'adya' le'e. Cana' naca consejo bi'a ben' bë xquia dza na'. Lëscana' naca consejo bëna' yugulule cati bida' dza na' bedeyuba' le'e tachopa lasa.
47013003	Chi rnaban huelia' le'e cana', na'ra huata'cazi prueba ca prueba re'enle gata' chi tali rnia' lao na'a Cristo. Quele hue Cristo gaxo len le'e, dechan' ulu'enë' le'e cabë' naca yela' huaca quienë'.
47013004	Tali na' guti Cristo lë'ë yaga cruzo ca quie ben' bisaque' hue defender cuine, pero yela' huaca quie Diuzi zuë' bebannë'. Lëscan' nëto' nacarë quiendo' ca guca quienë'. Naca quiendo' ca quie ben' bisaque' hue defender cuine, pero como dan' nuelëndo' Cristo tuzi, quie lena' babën Diuzi nëto' yela' huaca quienë' ta huendo' mandado ca mandado re'en Diuzi huelëndo' le'e.
47013005	Ulehuecara pensari ca ruele chi du guicho du la'adyi'le rnaole xneza Cristo. Ulehue prueba cuinle. ¿Binezile zu Jesucristo len le'e tuz̃e? Pero bisulënë' le'e tuz̃e chi de ladzazi rnaole xnezë'.
47013006	Pues re'enda' inezile binacando' ben' huizi' yë'.
47013007	Rulidzando' Diuzi ta nitu bi tamala huele. Quele binapando' rson rulidzando' Diuzi por le'e, pero ca ta re'enndo', re'enndo' huele puro tahuen, la' acazi raquele binapando' rson.
47013008	Cana' re'enndo' como dan' bisaque' huendo' ta birutila lëbi len xti'idza' Diuzi. Pues puro cabë' rutilan lëbi ruendo'.
47013009	Quie lena' redaohuendo' cati inaole xneza Cristo dyë'ëdi, la'acazi raquele nacando' ben' bide yela' huaca quie. Biusanndo' ulidzando' Diuzi por le'e cuenda gacalënë' le'e gacale ben' laxta'o yëri.
47013010	Bia' guichi ni use'ela'n laole tu zaguidara' ideyuba' le'e cuenda cati sulia' le'e biinaban inabi'a le'e zi'laza conlë yela' rnabë' ta pca'n Cristo lao na'a. Bire'enda' usanla'adyi'le bira inaole xneza Cristo.
47013011	Na'ra bicha', hua' le'e tu despedida. Uleyue pensari quiele ga rapale falta, yeyuez̃ela'adyi'le laguedyile, huelële laguedyile tuz̃e, sulële laguedyile gusto. Cana' huapa Diuzi le'e cuidado. Naca Diuzi ben' cuëchi chizi laxta'oro nedyë'ënë' ra'o.
47013012	Gapale diuz̃i quie quie laguedyile dyë'ëdi, gaole xagajë' tu psitu.
47013013	Yugulu ben' bichiro, ben' nita'ja len në'ëdi' niga, rgapajë' le'e diuz̃i.
47013014	Rulidza' Diuzi ta uca'n Señor quiero Jesucristo le'e huen. Nedyë'ë Diuzi le'e. Lëscan' zu Bichi Be quienë' conlë le'e. Amén.
48001001	Nëꞌëdiꞌ, Pablo, bdëꞌ Diuzi nëꞌëdiꞌ ta tzetixoguiꞌa benëꞌ xtiꞌidzëꞌ. Quele benëꞌ bdëꞌ nëꞌëdiꞌ, dechanꞌ bdëꞌ cuin Jesucristo lënëꞌ Xuziro Diuzi nëꞌëdiꞌ. Naca Diuzi benꞌ pseban Jesucristo.
48001002	Nëꞌëdiꞌliaꞌ benꞌ bichiro, benꞌ nao xneza Jesús, benꞌ nitaꞌ niga ga zuaꞌ, bëndoꞌ guichi ni ta iseꞌelaꞌndoꞌ lao leꞌe, benꞌ nao xneza Jesús, benꞌ nitaꞌ estado Galacia.
48001003	Rulidzaꞌ Xuziro Diuzi lënëꞌ z̃iꞌinëꞌ Jesucristo ta huelaꞌayajëꞌ leꞌe cuëchijëꞌ chizi laxtaꞌole.
48001004	Naca Jesucristo benꞌ psedyin cuine gutinëꞌ lëꞌë yaga cruzo por nun quie danꞌ ta gaz̃o dulaꞌ quiero quie tamala de lao yedyi layu. Canaꞌ bënëꞌ quiero según ca reꞌen Xuziro Diuzi gaca quiero.
48001005	¡Raꞌo naꞌ, reyaꞌalaꞌ gapalaꞌnro Diuzi tuzioli! Amén.
48001006	Lega rebanedaꞌ leꞌe ca ruele laozulaotele rusanlaꞌadyiꞌle xneza Diuzi, benꞌ ulio leꞌe por nun quie nadyëꞌë Cristo leꞌe. Baziole zenaole neza tula, pero quele neza ta yeyole guibá.
48001007	Talicazi naꞌ tuzi neza de ta yeyoro guibá. Ca naca ta raca quiele, nitaꞌ ja benëꞌ ruquixijëꞌ quiele. Reꞌenjëꞌ bigalele ca udixogueꞌndoꞌ leꞌe quie xneza Cristo yenaoron yedyinro guibá.
48001008	Udzeꞌdeꞌ Diuzi nu benꞌ reꞌen usanlaꞌadyiꞌle cabëꞌ baodixogueꞌndoꞌ leꞌe dza naꞌte quie xneza Cristo ta reꞌenjëꞌ yenaole neza tula, neza ta biyedyinle guibá. Udzeꞌdeꞌ Diuzi nutiꞌtezi benꞌ rue canaꞌ, laꞌacazi nëꞌëdiꞌ, laꞌacazi nu ángel zaꞌ guibá.
48001009	Lenaꞌ agudyaꞌ leꞌe dza naꞌte, pero naꞌa reꞌendaꞌ iniaꞌ leꞌe tatula de que udzeꞌdeꞌ Diuzi nutiꞌtezi benꞌ reꞌen usanlaꞌadyiꞌle cabëꞌ baodixogueꞌndoꞌ leꞌe quie xneza Cristo dza naꞌte ta yenaole neza tula.
48001010	Laꞌacazi leꞌe birapale gusto cabëꞌ rniaꞌ leꞌe niga, pero Diuzi sí, rapëꞌ gusto. Birguilogaꞌ nu benꞌ hue nëꞌëdiꞌ benꞌ z̃e. Chanꞌ rguilogaꞌ nu benꞌ hue nëꞌëdiꞌ benꞌ z̃e, naꞌra bira zacaꞌ huaꞌ dyin quie Cristo.
48001011	Pero reyaꞌalaꞌ huele pensari cabëꞌ rniaꞌ leꞌe ni, bichaꞌ. Quele pensari quie benëꞌ rguixoguiꞌa leꞌe, dechan pensari quie Diuzi ta yenaole xneza Cristo yeyole guibá.
48001012	Quele benëꞌ bzioñeꞌenëꞌ nëꞌëdiꞌ ca naca xneza Cristo, dechanꞌ cuin Jesucristo bzioñeꞌenëꞌ nëꞌëdiꞌ.
48001013	Leꞌe babele cabëꞌ guca quiaꞌ dza naꞌ cati benaohuaꞌ ruaꞌ cabëꞌ naca costumbre quie xuzixtaꞌohuaꞌ benꞌ Israel. Banezile lega psebiꞌa xneza Cristo. Uyaꞌa yadilogaꞌ ja benꞌ nao xneza Cristo ta udyiayaꞌjëꞌ, ta bibeyëchiꞌlaꞌadyaꞌjëꞌ.
48001014	Dyëꞌëdi gula benaohuaꞌ cabëꞌ naca costumbre quie xuzixtaꞌohuaꞌ benꞌ Israel. Nunu ja benꞌ gololiaꞌ lëbizi, bërajëꞌ ca nëꞌëdiꞌ.
48001015	Pero tu binegalogaꞌ bdëꞌ Diuzi nëꞌëdiꞌ tanun quie danꞌ nadyëꞌënëꞌ nëꞌëdiꞌ.
48001016	Caora abdyin hora una Diuzi, naꞌra bedetilalao z̃iꞌinëꞌ Jesucristo nëꞌëdiꞌ, yelaꞌ naꞌ quixoguiꞌa benꞌ binaca benꞌ Israel ca naca xneza Cristo yenaoron yedyinro guibá. Beyudyi guca quiaꞌ canaꞌ, nunu yenabaꞌ consejo.
48001017	Ni ciudad Jerusalén biuyaꞌa tzenabaꞌ consejo lao ja benꞌ banaca apóstol tu binegacaꞌ apóstol. Biuyaꞌa naꞌ, pero biudzëdaꞌ uyaꞌa yu nebaba Arabia. Naꞌtera zezaꞌa uyaꞌa ciudad Damasco.
48001018	Baocara tzona iza, caora naꞌ uyaꞌa ciudad Jerusalén bedilaꞌ Pedro uzuliaꞌnëꞌ chiꞌinuꞌ dza.
48001019	Nunura apóstol bedilaꞌ. Tuzi Pedro len Santiago, benꞌ naca benꞌ bichi xaꞌnro Jesucristo, bedilaꞌ.
48001020	Ruguntiaꞌ Diuzi nacan tali cabëꞌ diꞌidzaꞌ ruzuaꞌ lëꞌë guichi niga.
48001021	Ude beyudyi naꞌ, uyaꞌa yu nebaba Siria. Naꞌtera uzaꞌ zaꞌa yu nebaba Cilicia.
48001022	Binuebëꞌ ja benꞌ nao xneza Cristo, benꞌ nitaꞌ yu nebaba Judea, nëꞌëdiꞌ.
48001023	Naꞌ tu bezijëꞌ con cabëꞌ na benëꞌ ca biaꞌ dza naꞌte. Unezijëꞌ cabëꞌ biaꞌ beguilogaꞌ ga nitaꞌ benꞌ nao xneza Cristo ta udyiayaꞌjëꞌ. Pero naꞌa bira ruaꞌ canaꞌ, bardaꞌ rguixoguiꞌa benëꞌ xtiꞌidzaꞌ Diuzi reꞌendaꞌ inaojëꞌ xneza Cristo. Tanun quie barnaohuaꞌ xneza Cristo naꞌa,
48001024	canaꞌ rue ja benëꞌ Diuzi benꞌ z̃e.
48002001	Naꞌra baguca chidaꞌ iza beyaꞌa ciudad Jerusalén tatula. Uzaꞌlë Bernabé nëꞌëdiꞌ uquiëꞌndoꞌ Tito.
48002002	Beyaꞌa naꞌ tatula porque Diuzi naꞌ bënëꞌ mandado beyaꞌa. Ganꞌ naꞌ bedilaꞌ benꞌ napa dyin quie benꞌ nao xneza Cristo. Caora naꞌ bexiꞌidzaꞌjëꞌ con cabëꞌ ruaꞌ rguixoguiꞌa benꞌ binaca benꞌ Israel xtiꞌidzaꞌ Diuzi. Canaꞌ biaꞌ tacuenda biten canaꞌzi dyin quie Cristo ruaꞌ.
48002003	Naꞌ begaꞌnndoꞌ diꞌidzaꞌ dyëꞌëdi. Nica bëjëꞌ mandado su compañero quiaꞌ Tito tu xëdyidaoꞌ cuine como danꞌ binacan obligado su tu xëdyidaoꞌ cuin benꞌ binaca benꞌ Israel.
48002004	Pero tali naꞌ guꞌun bala ja benꞌ naꞌ, benꞌ nazi naojëꞌ xneza Cristo, su tu xëdyidaoꞌ cuin Tito. Quie lenaꞌ belarazi zaꞌjëꞌ urëꞌnaojëꞌ nëtoꞌ ta siꞌjëꞌ cuenda bi ruendoꞌ. Biraxejëꞌ ca ruendoꞌ como danꞌ tanun quie nuendoꞌ tuz̃e Jesucristo nacandoꞌ benꞌ libre. Reꞌenjëꞌ yenaondoꞌ ley pcaꞌn Diuzi lao naꞌa Moisés tatula.
48002005	Pero ni tzadicaꞌ bibëndoꞌjëꞌ lato huelëjëꞌ nëtoꞌ como danꞌ reꞌenndoꞌ huele seguir inaole xneza Cristo yeyole yedyinle guibá.
48002006	Naꞌ ja benꞌ napa dyin quie benꞌ nao xneza Cristo yaxejëꞌ cabëꞌ ruaꞌ bibetzaꞌjëꞌ ca naca dyin quie Diuzi zaꞌa ruaꞌ. Pero chi benꞌ napa dyin, chi benꞌ binapa dyin, tuzicazi ca requedaꞌ como danꞌ ilëꞌëcazi Diuzi raꞌo cabëꞌ naca pensari yuꞌu luꞌu guicho laxtaꞌoro, quele cabëꞌ naca z̃abaro.
48002007	Naꞌra bibetzaꞌjëꞌ ca naca dyin quie Diuzi zaꞌa ruaꞌ, gucabëꞌjëꞌ chi Diuzi bënëꞌ nëꞌëdiꞌ mandado rguixoguiꞌa benꞌ binaca benꞌ Israel xtiꞌidzaꞌ Diuzi ta hue quiejëꞌ len, naꞌ yeziꞌ Diuzi lejëꞌ guibá. Lëbi cabëꞌ gucabëꞌjëꞌ bë Diuzi Pedro mandado quixogueꞌnëꞌ ja benꞌ Israel xtiꞌidzaꞌ Diuzi, canaꞌ gucabëꞌjëꞌ Diuzi bënëꞌ nëꞌëdiꞌ mandado quixoguiꞌa xtiꞌidzëꞌ.
48002008	Pues lëbi cabëꞌ bë Diuzi ulionëꞌ Pedro useꞌelëꞌ lëbëꞌ ta tzetixogueꞌnëꞌ xtiꞌidzëꞌ lao benꞌ Israel, lëzi canaꞌ ulio Diuzi nëꞌëdiꞌ tzetixoguiꞌa xtiꞌidzaꞌnëꞌ lao ja benꞌ binaca benꞌ Israel.
48002009	Quie lenaꞌ gucabëꞌ Santiago, len Pedro, len Juan de que bë Diuzi tu tahuen quiaꞌ, bënëꞌ dyin quienëꞌ huaꞌ. Naca Santiago, len Pedro, len Juan benꞌ belao, benꞌ rudzeꞌ xnezi quie ja benꞌ nao xneza Jesús. Naꞌ redaohuejëꞌ bënjëꞌ nëꞌëdiꞌliaꞌ Bernabé diꞌidzaꞌ z̃elaꞌadyiꞌ. Begaꞌnlëjëꞌ nëtoꞌ diꞌidzaꞌ ta tziondoꞌ nëtoꞌ tzetixogueꞌndoꞌ benꞌ binaca benꞌ Israel xtiꞌidzaꞌ Diuzi, tu naꞌ tziojëꞌ lejëꞌ tzetixogueꞌjëꞌ benꞌ Israel xtiꞌidzaꞌ Diuzi.
48002010	Tuzi unajëꞌ nëtoꞌ reyaꞌalaꞌ yeyëchiꞌlaꞌadyiꞌndoꞌ benꞌ yëchiꞌ. Pero canaꞌcazi ruaꞌ rapatzaguiaꞌ cuidado ta ruaꞌ.
48002011	Naꞌ cati bedyin Pedro ciudad Antioquía, canaꞌ bedilaꞌ lëbëꞌ naꞌ. Naꞌra udilaꞌ lëbëꞌ como baoquixi pensari quienëꞌ.
48002012	Dza naꞌ udaolë Pedro ja benꞌ binaca benꞌ Israel. Pero cati bdyin bala benꞌ Israel, benꞌ naca amigo quie Santiago, naꞌra psannëꞌ bira udaolënëꞌ lejëꞌ. Canaꞌ bënëꞌ como danꞌ rdzebinëꞌ benꞌ naca tu cueꞌ benꞌ Israel, benꞌ reꞌen su tu xëdyidaoꞌ cuin ja benꞌ nao xneza Jesús, laꞌacazi benꞌ binaca benꞌ Israel.
48002013	Naꞌra ja los demás benꞌ nao xneza Jesús, benꞌ Israel, bërëjëꞌ chopa neza quiejëꞌ con cabëꞌ bë Pedro. Hasta Bernabé, lëscanaꞌ bënëꞌ tuz̃e uquixi pensari quiëꞌ, bërënëꞌ chopa neza.
48002014	Cati blëꞌëdaꞌ ca ruejëꞌ, birnaojëꞌ tali con cabëꞌ rna xtiꞌidzaꞌ Diuzi, naꞌra uniaꞌ rëpaꞌ Pedro zacaꞌlao lao ja benꞌ nao xneza Jesús cani: “Luëꞌ nacoꞌ benꞌ Israel, pero bira naoloꞌ ley pcaꞌn Diuzi lao naꞌa Moisés. Quie lenaꞌ rnabaꞌ luëꞌ, ¿bixquienꞌ reꞌenloꞌ huuꞌ mandado inao ja benꞌ binaca benꞌ Israel ley pcaꞌn Diuzi lao naꞌa Moisés?” Canaꞌ guchaꞌ Pedro udilanëꞌ.
48002015	Raꞌo nacaro benꞌ Israel. Binacaro benꞌ binuebëꞌ Diuzi cabëꞌ naca ja los demás benꞌ zaꞌ yedyi tula.
48002016	Pero dyëꞌëdi neziro biilëꞌë Diuzi raꞌo benꞌ laxtaꞌo yëri tanun quie naoro ley pcaꞌn Diuzi lao naꞌa Moisés, dechanꞌ tanun quie chi rzudyiꞌilëro Jesucristo. Quie tuzi len ilëꞌë Diuzi raꞌo benꞌ laxtaꞌo yëri. Quie lenaꞌ lente raꞌo, rzudyiꞌilëro Jesucristo cuenda ilëꞌë Diuzi raꞌo benꞌ laxtaꞌo yëri, porque quele tanun quie naoro ley pcaꞌn Diuzi lao naꞌa Moisés yeyoro guibá.
48002017	Pero ¿biz̃i huero chi rzudyiꞌilëro Cristo, naꞌtera biyedyinro guibá? ¿Biz̃i huero chi tali ruen zi inaoro ley quie Moisés ta yeziꞌ Diuzi raꞌo? ¿Inaro dulaꞌ quie Diuzi chi raparo falta biyeziꞌnëꞌ raꞌo? ¡Bireyaꞌalaꞌ inaro canaꞌ!
48002018	Pero xquia nacan quiero chi yenaoro neza gula quiero tatula, naꞌ tu chiꞌzi uzudyiꞌilëro xneza Cristo.
48002019	Lao ley quie Moisés nuen quiaꞌ ca quie benꞌ huati, bira ruen nëꞌëdiꞌ mandado. Pero lao Diuzi sí, binatiaꞌ nabanaꞌ ruenëꞌ nëꞌëdiꞌ mandado.
48002020	Naca quiaꞌ ca quie benꞌ gutilë Cristo lëꞌë yaga cruzo. Bide yelaꞌ naban quiaꞌ cuinzaꞌ, yelaꞌ naban quie Cristo rdaliaꞌ nabanaꞌ lao yedyi layu. Quie lenaꞌ decazi yelaꞌ naban quiaꞌ nabanaꞌ lao yedyi layu por nun quie danꞌ rzudyiꞌiliaꞌ Cristo, benꞌ naca z̃iꞌi Diuzi, benꞌ nadyëꞌë nëꞌëdiꞌ. Ta gaca tahuen quiaꞌ psedyinnëꞌ cuinnëꞌ gutinëꞌ lëꞌë yaga cruzo por nëꞌëdiꞌ.
48002021	Biusanlaꞌadyaꞌ ca naca yelaꞌ racalë quie Diuzi. Chi tali yeziꞌ Diuzi raꞌo por nun quie chi hue quiero cabëꞌ na lao ley pcaꞌn Diuzi lao naꞌa Moisés, naꞌra huazaqueꞌ inaro bibi zacaꞌn guti Cristo lëꞌë yaga cruzo.
48003001	¡Leꞌe, bichaꞌ, benꞌ estado Gálatas, aoca tondole! ¿Nuz̃i pquixi pensari quiele bira rue quiele xtiꞌidzaꞌ Diuzi? Dyëꞌëdi blëꞌële baodixogueꞌndoꞌ leꞌe cabëꞌ guca quie Cristo gutinëꞌ lëꞌë yaga cruzo.
48003002	Rnabaꞌ leꞌe tu diꞌidzaꞌ: Caora cati uyuꞌule Bichi Be quie Diuzi, ¿tanun quie bidanꞌ uyuꞌule ? ¿Uyuꞌule Bichi Be quie Diuzi tanun quie bë quiele cabëꞌ diꞌidzaꞌ na lao ley quie Moisés, o chi tanun quie bë quiele cabëꞌ diꞌidzaꞌ udixogueꞌndoꞌ leꞌe?
48003003	¿Biz̃i raca quiele taz̃e aotondole? ¿Ruele pensari cuinzile de fuerza valor quiele yenaole xneza Cristo, bira ruen zi gacalë Bichi Be quie Diuzi leꞌe?
48003004	Taz̃e baoca tazëdi quiele danꞌ naole xneza Cristo. Naꞌra ¿bi ca nale? ¿Bibi zacaꞌn baozuele tazëdi guca quiele? Tahuen naꞌ chi zacaꞌn gucalën leꞌe.
48003005	Rnabaꞌ leꞌe itu diꞌidzaꞌ: Cati bdzeꞌ Diuzi Bichi Be quienëꞌ luꞌu guicho laxtaꞌole, bënëꞌ yelaꞌ milagro quienëꞌ entre leꞌe, ¿bixquienꞌ bë Diuzi quiele canaꞌ? Pues quele bë Diuzi quiele canaꞌ tanun quie danꞌ bë quiele cabëꞌ diꞌidzaꞌ na lao ley quie Moisés, dechanꞌ bë Diuzi quiele canaꞌ tanun quie danꞌ rzudyiꞌilële Cristo cabëꞌ aodixogueꞌndoꞌ leꞌe.
48003006	Naꞌ uzudyiꞌilë Abraham Diuzi. Con lëzin blëꞌë Diuzi lëbëꞌ benꞌ laxtaꞌo yëri, benꞌ nacalë lëbëꞌ tuz̃e.
48003007	Quie lenaꞌ reyaꞌalaꞌ inezile naca dugalo z̃iꞌisuba Abraham nutezi benꞌ rzudyiꞌilë Diuzi, laꞌacazi benꞌ Israel, laꞌacazi benꞌ zaꞌ yedyi tula.
48003008	Diuzi, benꞌ bë mandado bzu ja benëꞌ xtiꞌidzëꞌ lëꞌë guichi, unezinëꞌ dza naꞌte de que sudyiꞌilë ja benꞌ binaca benꞌ Israel lëbëꞌ. Canaꞌ gaca quiejëꞌ hualëꞌë Diuzi lejëꞌ benꞌ laxtaꞌo yëri, benꞌ huelë lëbëꞌ tuz̃e. Quie lenaꞌ una Diuzi dza naꞌte gudyinëꞌ Abraham: “Huelaꞌiyaꞌ yugulu benꞌ nitaꞌ lao yedyi layu tanun quioꞌ luëꞌ.” Canaꞌ una Diuzi gudyinëꞌ Abraham.
48003009	Naꞌra cani nacan: Huelaꞌiya Diuzi yugulu benꞌ rzudyiꞌilë Cristo lëbizi cabëꞌ bëlaꞌiya Diuzi Abraham dza naꞌte.
48003010	Pero udzeꞌdeꞌ Diuzi nu ja benꞌ sudyiꞌilë cabëꞌ mandado rue lao ley ta gataꞌ yelaꞌ neban quienëꞌ tuzioli. Lëtanaꞌ rguixogueꞌn lëꞌë guichi laꞌiya quie Diuzi cani: “Yugulu benꞌ rue quie cabëꞌ mandado rue lao ley, udzeꞌdeꞌ Diuzi lejëꞌ chi bihue quiejëꞌ yugulute cabëꞌ mandado ruen.” Canaꞌ rnën lëꞌë guichi laꞌiya quie Diuzi.
48003011	Tali naꞌ quele tanun quie danꞌ hue quiero cabëꞌ mandado rue lao ley ilëꞌë Diuzi raꞌo benꞌ laxtaꞌo yëri. Lenaꞌ rguixogueꞌn lëꞌë guichi laꞌiya cani: “Tanun quie danꞌ sudyiꞌilëro Diuzi, naꞌtera ilëꞌënëꞌ raꞌo benꞌ laxtaꞌo yëri, gunnëꞌ raꞌo yelaꞌ naban tuzioli.”
48003012	Pero taz̃e netzaꞌn quie nu benꞌ rue quie cabëꞌ mandado rue lao ley. quele zudyiꞌilënëꞌ Diuzi ta gataꞌ yelaꞌ neban quienëꞌ tuzioli como danꞌ rguixogueꞌn lëꞌë guichi laꞌiya caniga: “Nu benꞌ hue quie yugulute cabëꞌ mandado rue lao ley, gataꞌ yelaꞌ naban quienëꞌ tuzioli.” Canaꞌ rnën lëꞌë guichi laꞌiya.
48003013	Nun quie guti Cristo lëꞌë yaga cruzo. bibdzeꞌdeꞌ Diuzi raꞌo, bdzeꞌdeꞌnëꞌ Cristo lao lazaro. Canaꞌ rguixogueꞌn lëꞌë guichi laꞌiya quie Diuzi cani: “Udzeꞌdeꞌ Diuzi yugulu benꞌ naꞌalaꞌ lëꞌë yaga ta gatinëꞌ.” Canaꞌ na lëꞌë guichi laꞌiya quie Diuzi.
48003014	Canaꞌ guca quie Cristo cuenda huelaꞌiya Diuzi benꞌ binaca benꞌ Israel. Como dza naꞌte begaꞌnlë Diuzi Abraham diꞌidzaꞌ ta huelaꞌiya Diuzi yugulu benëꞌ tanun quie Abraham, naꞌra lao naꞌa Cristo Jesús nuelaꞌiya Diuzi benꞌ binaca benꞌ Israel, benꞌ nao xneza Cristo. Canaꞌ bzu Diuzi diꞌidzaꞌ ca diꞌidzaꞌ begaꞌnlënëꞌ Abraham. Canaꞌ aoseꞌelaꞌ Diuzi Bichi Be quienëꞌ ta gacalënëꞌ raꞌo tanun quie danꞌ rzudyiꞌilëro Cristo.
48003015	Naꞌra, bichaꞌ, reꞌendaꞌ iniaꞌ leꞌe tu diꞌidzaꞌ quie nu benꞌ reꞌen chasa guichi quie. Caora chasa guichi tzuꞌun firma ta yegaꞌntzaꞌoro, naꞌra bisaqueꞌ uquinoron, bisaqueꞌ inaro diꞌidzaꞌ tula.
48003016	Pues begaꞌnlë Diuzi Abraham len z̃iꞌisubanëꞌ diꞌidzaꞌ dza naꞌte. Pero birnën lëꞌë guichi de que begaꞌnlë Diuzi zë z̃iꞌisubanëꞌ diꞌidzaꞌ, dechanꞌ rnën begaꞌnlënëꞌ tuzi z̃iꞌisubanëꞌ diꞌidzaꞌ, lenaꞌ tzioñeꞌero begaꞌnlënëꞌ z̃iꞌisuba Abraham, benꞌ naca Cristo, diꞌidzaꞌ.
48003017	Caniga nacan ta iniaꞌ leꞌe: Dyëꞌëdi begaꞌnlë Diuzi Abraham diꞌidzaꞌ dza naꞌte. Quie lenaꞌ cati baode tapa gayuhua galobechi iza, caora naꞌ pcaꞌn Diuzi ley quienëꞌ lao naꞌa Moisés. Pero lëley naꞌ bisaqueꞌ uquinon con cabëꞌ rna diꞌidzaꞌ begaꞌnlë Diuzi Abraham.
48003018	Chi tali naꞌ ruen zi hue quiero cabëꞌ mandado rue lao ley tacuenda gataꞌ yelaꞌ neban quiero tuzioli, naꞌra bisaqueꞌ inaro gataꞌ yelaꞌ neban quiero tuzioli tuzi tanun quie danꞌ sudyiꞌilëro Cristo. Pero begaꞌnlë Diuzi Abraham diꞌidzaꞌ de que tuzi tanun quie danꞌ uzudyiꞌilënëꞌ lëbëꞌ gataꞌ yelaꞌ neban quienëꞌ tuzioli.
48003019	Naꞌra, ¿ga hue dyin ley pcaꞌn Diuzi lao naꞌa Moisés? Pues tanëro begaꞌnlë Diuzi Abraham diꞌidzaꞌ, naꞌtera pcaꞌnnëꞌ ley quienëꞌ lao naꞌa Moisés tacuenda inezi ja benëchiꞌ de dulaꞌ xquia quiejëꞌ. Pero quele tuzioli hue ley naꞌ dyin. Cati babdyin Cristo, benꞌ naca z̃iꞌisuba Abraham, benꞌ begaꞌnlë Diuzi Abraham diꞌidzaꞌ, naꞌtera babeyudyi quien. Lëscanꞌ iniaꞌ leꞌe itu diꞌidzaꞌ: Caora pcaꞌn Diuzi ley quienëꞌ, tanëro pcaꞌnnëꞌ lao naꞌa ja ángel, naꞌtera pcaꞌn ja ángel ley naꞌ lao naꞌa Moisés.
48003020	Pero caora begaꞌnlë Diuzi Abraham diꞌidzaꞌ dza naꞌte, tu cuinzi Diuzi begaꞌnlëꞌnëꞌ Abraham diꞌidzaꞌ, nunu ángel, nunu benꞌ tula useꞌelëꞌ.
48003021	¿Ca biz̃i inaro? ¿Inaro birutila diꞌidzaꞌ ley naꞌ cabëꞌ naca diꞌidzaꞌ begaꞌnlë Diuzi Abraham? ¡Bireyaꞌalaꞌ inaro canaꞌ! Porque chi saqueꞌ gataꞌ yelaꞌ neban quiero tuzioli tanun quie danꞌ hue quiero cabëꞌ mandado rue bitezi ley, naꞌra tanun quie ley naꞌ gataꞌ yelaꞌ naban quiero tuzioli.
48003022	Pero yuguluro rue dulaꞌ xquia quiero raꞌo mandado. Dyëꞌëdi rguixogueꞌn canaꞌ lëꞌë guichi laꞌiya quie Diuzi. Quie lenaꞌ nu benꞌ sudyiꞌilë Cristo, con lëzin gataꞌ cabëꞌ diꞌidzaꞌ una Diuzi huenëꞌ quiero.
48003023	Tu bineguida Cristo lao yedyi layu, bë ley quie Moisés raꞌo mandado. Guca quiero ca quie benꞌ rbeza yero luꞌu dyiguiba. Ulezaro guida Cristo uzioñeꞌenëꞌ raꞌo ta sudyiꞌilëro lëbëꞌ.
48003024	Naca ley quie Moisés ca quie nu maestro escuela, benꞌ napa xcuidiꞌ. Canaꞌ udapa ley raꞌo tu bineguida Cristo lao yedyi layu ta sudyiꞌilëro lëbëꞌ, naꞌ yeziꞌz̃e Diuzi dulaꞌ xquia quiero, ilëꞌënëꞌ raꞌo benꞌ laxtaꞌo yëri.
48003025	Pero naꞌa babida Cristo, abdyin hora sudyiꞌilëro lëbëꞌ. Quie lenaꞌ bira rapa ley quie Moisés raꞌo ca nu maestro escuela, bira huen raꞌo mandado.
48003026	Naꞌa banacale z̃iꞌi Diuzi tanun quie rzudyiꞌilële Cristo banuelenëꞌ tuz̃e.
48003027	Yugulule banaole xneza Cristo bagozole nisa ta uluꞌen banuele Cristo tuz̃e. Quie lenaꞌ barlëꞌë Diuzi leꞌe cabëꞌ rlëꞌënëꞌ Cristo.
48003028	Nacaro tuzi laꞌacazi benꞌ Israel, laꞌacazi benꞌ zaꞌ yedyi tula, laꞌacazi benꞌ naca ca preso, laꞌacazi benꞌ rda libre, laꞌacazi beꞌmbyu, laꞌacazi nigula. Chi banuero Cristo tuz̃e, nacaro tu cueꞌziro.
48003029	Chi banuero Cristo tuz̃e, banacaro dugalo z̃iꞌisuba Abraham. Hue Diuzi quiero yugulu cabëꞌ diꞌidzaꞌ begaꞌnlë Diuzi Abraham dza naꞌte.
48004001	-
48004002	Cani naca tu diꞌidzaꞌ ca reꞌendaꞌ iniaꞌ leꞌe: Inaro uzu tu benꞌ uñaꞌa. Gutiguëꞌ pcaꞌnnëꞌ ta de quienëꞌ, uz̃iꞌ tu z̃iꞌinëꞌ byu quienëꞌ len. Pero como nenacatebiꞌ xcuidiꞌ, biuz̃aqueꞌ gaca lao naꞌabiꞌ len. Reꞌennan gapa benꞌ tula len cuidado hasta idyin dza ca una xuzibiꞌ gaquen quiebiꞌ. Como binedyin hora gaque quiebiꞌ ta de quie xuzibiꞌ, tu lëbizi nacan quiebiꞌ ca quie benꞌ nadaꞌo. Cabëꞌ bigaquen quie benꞌ ruezi dyin z̃an yuꞌu, canaꞌ binaquen quiebiꞌ. Pero cati idyin hora, naꞌra gacacazin quiebiꞌ.
48004003	Lëscanaꞌ naca quiero. Tu binedyin Cristo nerue dulaꞌ xquia quiero raꞌo mandado.
48004004	Pero cati bdyin hora, naꞌtera useꞌelaꞌ Diuzi z̃iꞌinëꞌ. Biꞌa tu nigula lëbëꞌ, gologuëꞌ naquëꞌ benꞌ Israel, bë quienëꞌ cabëꞌ mandado rue lao ley pcaꞌn Diuzi lao naꞌa Moisés.
48004005	Canaꞌ bidëꞌ ulionëꞌ pcaꞌnnëꞌ raꞌo libre. Bira hue ley pcaꞌn Diuzi lao naꞌa Moisés raꞌo mandado. Quele tanun quie ley naꞌ ilëꞌë Diuzi raꞌo como ca z̃iꞌinëꞌ.
48004006	Naꞌra ta uluꞌen tali nacaro z̃iꞌi Diuzi, useꞌelaꞌ Diuzi Bichi Be quienëꞌ lao naꞌa z̃iꞌinëꞌ Jesucristo, uyuꞌunëꞌ luꞌu guicho laxtaꞌoro. Quie lenaꞌ ruꞌen lato yëbiro Diuzi: “Xuzaꞌ luëꞌ.”
48004007	Canaꞌ naca quiero. Banacaro z̃iꞌi Diuzi, bira nacaro ca benꞌ nadaꞌo, benꞌ binaca familia. Naꞌ como nacan tali nacaro z̃iꞌi Diuzi, canaꞌ gun Diuzi raꞌo yelaꞌ naban quiero tuzioli tzazuro guibá.
48004008	Pero dza naꞌte cati binehuebëꞌle Diuzi, taz̃e bedzagalaole lële diuzi quiele dechanꞌ quele diuzi.
48004009	Pero naꞌa banuebëꞌle Diuzi (o mejorla inaro banuebëꞌ Diuzi leꞌe), ¿biz̃i raca quiele yezulaole yenaole pensari bibizacaꞌ, pensari bihue dyin, naꞌ yeziꞌle taziꞌ yedaꞌle xcuꞌudzule tatula?
48004010	Neruele nenaole quie dza, quie biuꞌ, quie tiempo, quie iza, cabëꞌ mandado rue lao ley pcaꞌn Diuzi laꞌo naꞌa Moisés.
48004011	Rdzebaꞌ te canaꞌzi dyin biaꞌ conlë leꞌe dza naꞌ udixoguiꞌa leꞌe xtiꞌidzaꞌ Diuzi.
48004012	Bichaꞌ, du guicho du laꞌadyaꞌ iniaꞌ leꞌe: Tzuꞌule ca pensari quiaꞌ, porque rdëbidaꞌ cabëꞌ raca quiele. Naꞌra dza naꞌ bëlële nëꞌëdiꞌ tadyaꞌa.
48004013	Dyëꞌëdi nezile cabëꞌ guca quiaꞌ guca z̃huiꞌa cati uzulaohuaꞌ udixoguiꞌa leꞌe xtiꞌidzaꞌ Diuzi dza naꞌ.
48004014	Laꞌacazi guquele zëdi cati guca z̃huiꞌa, bipsanlaꞌadyiꞌle nëꞌëdiꞌ, bibële yaladyiꞌ conlë nëꞌëdiꞌ. Dechanꞌ uzule gusto, blëꞌële nëꞌëdiꞌ dza naꞌ ca quie tu ángel quie Diuzi, blëꞌële nëꞌëdiꞌ cabëꞌ rlëꞌële Jesucristo.
48004015	¿Biz̃i guca quiele, bira zulële nëꞌëdiꞌ gusto? Nezdaꞌ chanꞌ uz̃aqueꞌ dza naꞌ, uliole yolaole bënle quiaꞌ cuenda yelëꞌëdaꞌ dyëꞌëdi.
48004016	¿Biz̃i guca quiele barlëꞌële nëꞌëdiꞌ benꞌ mala naꞌa, laꞌacazi diꞌidzaꞌ li rguixoguiꞌa leꞌe?
48004017	Naꞌ ja benꞌ reꞌen hue quie cabëꞌ mandado rue lao ley pcaꞌn Diuzi lao naꞌa Moisés, lega reꞌenjëꞌ huelëjëꞌ leꞌe tuz̃e, pero quele ta gacalën leꞌe. Reꞌenjëꞌ usanlaꞌadyiꞌle nëtoꞌ cuenda gacalële lejëꞌ tuz̃e.
48004018	Quele tamala naꞌ huelë benëꞌ leꞌe tuz̃e, pero reyaꞌalaꞌ tzuꞌujëꞌ pensari dyaꞌa ta gacalëjëꞌ leꞌe. Pero reyaꞌalaꞌ gacalëjëꞌ leꞌe yugu dza, quele ja dzazi cati zuliaꞌ leꞌe.
48004019	Z̃iꞌinaꞌ daoꞌ quiaꞌ, tatula redzagalaohuaꞌ nun quiele ca redzagalao tu nigula reꞌen galo xcuidiꞌ quie. Ni zuaꞌ rdëbidaꞌ quiele hasta yenaole xneza Cristo dyëꞌëdi tatula.
48004020	Tahuen naꞌ chanꞌ zuliaꞌ leꞌe naꞌa cuenda hueꞌliaꞌ leꞌe diꞌidzaꞌ dyëꞌëdi, pero birzaqueꞌdaꞌ bihuaꞌ quiele como zuaꞌ zituꞌ.
48004021	Leꞌe benꞌ reꞌen hue quie cabëꞌ mandado rue lao ley pcaꞌn Diuzi lao naꞌa Moisés, ulena chi nezile dyëꞌëdi cabëꞌ rguixogueꞌn lëꞌë guichi ley naꞌ.
48004022	¿Biz̃i raca quiele bineyele cabëꞌ nan? Pues rnën quie Abraham unitaꞌ chopa xcuidiꞌ byu quienëꞌ. Tubiꞌ nacabiꞌ z̃iꞌi benꞌ nadaꞌo laohuëꞌ Agar. Itubiꞌ nacabiꞌ z̃iꞌi nigula quiecazinëꞌ laohuëꞌ Sara.
48004023	Naꞌra z̃iꞌi nigula nadaꞌo, tu golozibiꞌ. Pero z̃iꞌi nigula quiecazinëꞌ, golobiꞌ ta uzun diꞌidzaꞌ ca diꞌidzaꞌ begaꞌnlë Diuzi Abraham dza naꞌte.
48004024	Con cabëꞌ guca quie chopa nigula, nacan tu ejemplo ta ineziro ca naca chopa cueꞌ compromiso begaꞌnlë Diuzi ja benꞌ Israel dza naꞌte. Ga zu lëꞌë yaꞌa laona Sinaí, lëganꞌ naꞌ bëlë Diuzi benꞌ Israel tu cueꞌ compromiso, pcaꞌnnëꞌ ley quienëꞌ lao naꞌa Moisés. Naꞌra ca naca quie Agar, benꞌ nadaꞌo quie Abraham, canaꞌ nacarë quie benꞌ rue quie cabëꞌ mandado rue lao ley pcaꞌn Diuzi lao naꞌa Moisés. Nacajëꞌ ca quie benꞌ nadaꞌo, naca ley ca quie xaꞌnjëꞌ, binacajëꞌ libre.
48004025	Pues naꞌ como banaca quie Agar, canaꞌ nacarën quie lëꞌë yaꞌa Sinaí ta negaꞌnnan yu nebaba benꞌ Arabia. Lëscanꞌ nacarën canaꞌ quie ciudad Jerusalén ta zu yedyi layu nun quie danꞌ rue ley quie Moisés ja benꞌ nitaꞌ ciudad Jerusalén mandado. Hasta yugulu benꞌ Israel ruen mandado quiejëꞌ. Naca ley quie Moisés ca quie xaꞌnjëꞌ nun quie danꞌ ruen lëjëꞌ mandado.
48004026	Pero raꞌo nacaro benꞌ ciudad Jerusalén ta zu guibá. Canaꞌ nacaro benꞌ libre bira ruen ley quie Moisés raꞌo mandado.
48004027	Lenaꞌ rguixogueꞌn lëꞌë guichi laꞌiya quie Diuzi cani: Reyaꞌalaꞌ yedaohuero raꞌo benꞌ naca benꞌ ciudad Jerusalén ta zu guibá. Bira naca ciudad quiero ca quie tu nigula bidyiꞌ, benꞌ biruꞌa xcuidiꞌ. Bira naca ciudad quiero ca quie tu nigula binuebëꞌ yelaꞌ rëꞌë rla cati ralo xcuidiꞌ. Porque huida benꞌ zë gula, benꞌ initaꞌ ciudad Jerusalén ta zu guibá. Pero bira initaꞌ benꞌ zë ciudad Jerusalén ta zu yedyi layu. Canaꞌ rguixogueꞌn raꞌo.
48004028	Naꞌra, bichaꞌ, reꞌendaꞌ iniaꞌ leꞌe tu diꞌidzaꞌ: Cabëꞌ begaꞌnlë Diuzi Abraham diꞌidzaꞌ golo tu z̃iꞌinëꞌ Isaac, canaꞌ naca quiero. Yelaꞌ nao xneza Cristo quiero nacaro z̃iꞌisuba Abraham según ca diꞌidzaꞌ begaꞌnlë Diuzi Abraham dza naꞌte.
48004029	Pero cabëꞌ guca dza naꞌte, psaca z̃iꞌi nigula nadaꞌo quie Abraham z̃iꞌi nigula quiecazi Abraham bizinaquezi, canaꞌ racarë quiero naꞌa. Ja benꞌ rue quie cabëꞌ mandado rue lao ley quie Moisés, rusacajëꞌ raꞌo, benꞌ yuꞌu Bichi Be quie Diuzi luꞌu guicho laxtaꞌohue, bizinaquezi.
48004030	Pero ¿biz̃i rguixogueꞌn lëꞌë guichi laꞌiya quie Diuzi? Pues rguixogueꞌn de que gudyi Diuzi Abraham ta usannëꞌ quie nigula nadaꞌo quienëꞌ lënëꞌ z̃iꞌinëꞌ, como danꞌ bisaqueꞌ yegaꞌn lao naꞌa z̃iꞌi nigula nadaꞌo quienëꞌ ta de quienëꞌ. Nacacazin ta yegaꞌnnan lao naꞌa z̃iꞌi nigula quiecazëꞌ.
48004031	Canaꞌ rguixogueꞌn raꞌo, bichaꞌ. Binacaro z̃iꞌi nigula nadaꞌo quienëꞌ, dechanꞌ nacaro z̃iꞌi nigula quiecazëꞌ.
48005001	Dyin bë Cristo nacaro libre, bira rue ley quie Moisés raꞌo mandado. Naꞌ gapale cuidado bihuele lato initi libertad quiele. Bira udaꞌle taziꞌ xcuꞌudzule tatula ta bisuele huaꞌale.
48005002	Ulezënaga dyëꞌëdi ca rniaꞌ nëꞌëdiꞌ, Pablo. Chi hueꞌle lato su tu xëdyidaoꞌ cuinle, chi por lenaꞌ huele pensari yeziꞌ Diuzi leꞌe, naꞌra cabëꞌ bë Cristo para leꞌe, bibi zacaꞌn para leꞌe lao Diuzi.
48005003	Tatula quixoguiꞌa leꞌe: Nutezi benꞌ ruꞌe lato su tu xëdyidaoꞌ cuine, naꞌ ruenëꞌ pensari por lenaꞌ yeziꞌ Diuzi lënëꞌ, naꞌra nacan obligación quienëꞌ huenëꞌ yugulu ca mandado rue lao ley quie Moisés.
48005004	Chi huele pensari yeziꞌ Diuzi leꞌe tanun quie danꞌ rue quiele cabëꞌ mandado rue lao ley quie Moisés, quie lenaꞌ apsanlaꞌadyiꞌle Cristo, aoruꞌunle tzalaꞌla yelaꞌ racalë Diuzi.
48005005	Pero binacan canaꞌ quiero. Rbezaro yeziꞌ Diuzi raꞌo tanun quie danꞌ rzudyiꞌilëro Cristo baoyuꞌu Bichi Be quie Diuzi luꞌu guicho laxtaꞌoro.
48005006	Chi banuero Cristo Jesús tuz̃e, gabi huenan chi zuro, chi bizuro, tu xëdyidaoꞌ cuinro ca mandado rue lao ley. Tu ta reyaꞌalaꞌ huero, reyaꞌalaꞌ inaoro xneza Cristo idyëꞌëro laguedyiro.
48005007	Leꞌe unitaꞌ dyëꞌëdi dza naꞌ. ¿Nuz̃i bë mandado apsanlaꞌadyiꞌle bira rue quiele xtiꞌidzaꞌ Diuzi?
48005008	Binaca quie Diuzi cabëꞌ ruele. Pues ulio Diuzi leꞌe ta gacale benꞌ quienëꞌ.
48005009	Bigalaꞌadyiꞌle ca naca quie cuba yëta xtila. Conlë ilëꞌëtiꞌ levadura ilaꞌadyin duz̃ete cuba.
48005010	Nuz̃elaꞌadyaꞌ gacalë Cristo leꞌe ta huele pensari ca pensari quiaꞌ. Pero hue Diuzi castigo nu benꞌ rda rutëbi guicho laxtaꞌole. Nutezi benꞌ rue canaꞌ huenëꞌ lëjëꞌ castigo.
48005011	Nitaꞌ benꞌ na nereꞌendaꞌ suaꞌ tu xëdyidaoꞌ cuin ja benꞌ nao xneza Jesús. Najëꞌ rguixoguiꞌa chi bizu xëdyidaoꞌ cuin ja benꞌ nao xneza Jesús, biyeziꞌ Diuzi lejëꞌ. Pero quele lenaꞌ rguixoguiꞌa. Chi tali lenaꞌ rguixoguiꞌa, birdzaꞌ ja benꞌ Israel nëꞌëdiꞌ. Chi tali lenaꞌ rguixoguiꞌa, birdzaꞌjëꞌ cabëꞌ rniaꞌ quie Cristo rniaꞌ gutinëꞌ lëꞌë yaga cruzo ta yez̃i dulaꞌ xquia quiero.
48005012	Pero quie nu benꞌ rda rutëbi guicho laxtaꞌole, benꞌ rëbi leꞌe biyeziꞌ Diuzi leꞌe chi bizu tu xëdyidaoꞌ cuinle, naꞌra mejorla tu chiꞌzi ichugule quiejëꞌ, bira hueꞌle lato huelëjëꞌ leꞌe zëdi.
48005013	Pero leꞌe, bichaꞌ, ulio Diuzi leꞌe cuenda gacale libre inaole xneza Cristo. Quie lenaꞌ bireyaꞌalaꞌ huele ta rnazin quiele. Mejorla gacalële laguedyile idyëꞌële laguedyile.
48005014	Porque chi idyëꞌëro laguedyiro cabëꞌ nedyëꞌëro cuinro, con tuzi len barue quiero cabëꞌ yugulu mandado rue lao ley quie Moisés.
48005015	Pero chi tilalëro gacaz̃ëꞌro laguedyiro, reyaꞌalaꞌ gaparo cuidado, porque ruen z̃udyi udyiaguiꞌro laguedyiro, naꞌ udyiaguiꞌro cuinro.
48005016	Cani rguixoguiꞌa leꞌe: Ulehue quiele ca mandado rue Bichi Be quie Diuzi leꞌe. Chi huele canaꞌ, huabezan quiele danꞌ rnaban huele ta rnazin quiele.
48005017	Porque chi huele ta rnazin quiele, lenaꞌ rdilalën Bichi Be quie Diuzi. Pero chi hue quiele ca mandado rue Bichi Be quie Diuzi, lenaꞌ gacalën leꞌe ta bihuele ta rnazin quiele. Canaꞌ nacan porque rdilalë pensari quiele leꞌe, bireꞌennan hue quiele cabëꞌ mandado rue Bichi Be quie Diuzi. Quie lenaꞌ ruen zëdi quiele huele ca reyaꞌalaꞌ huele.
48005018	Chi rue quiele cabëꞌ mandado rue Bichi Be quie Diuzi leꞌe, naꞌra bira rue ley quie Moisés leꞌe mandado.
48005019	Dyëꞌëdi neziro ca rue benꞌ rue ta rnazin quie. Rdalëjëꞌ nigula binaca quiejëꞌ, ruejëꞌ bayatza, biredueꞌjëꞌ,
48005020	rionlaꞌadyiꞌjëꞌ yo yaga, ruejëꞌ yelaꞌ brujo, rguilojëꞌ dila, racaz̃ëꞌjëꞌ laguedyijëꞌ, rdzaꞌjëꞌ benëꞌ con ganzi, quiezijëꞌ reꞌenjëꞌ gaca huen, rguilojëꞌ rbëchijëꞌ tu cueꞌ benꞌ quiejëꞌ.
48005021	Nacajëꞌ benꞌ z̃ëꞌ, rutijëꞌ benëꞌ, rdajëꞌ hueꞌe, raojëꞌ con ta rlëꞌëjëꞌ, tazëla tamala naojëꞌ ruejëꞌ. Tatula iniaꞌ leꞌe cabëꞌ gudyaꞌ leꞌe dza naꞌte: Biyeziꞌ Diuzi nu benꞌ rue canaꞌ.
48005022	Pero natzaꞌ ca rue benꞌ yuꞌu Bichi Be quie Diuzi. Nadyëꞌëjëꞌ laguedyijëꞌ, sujëꞌ gusto, rbeꞌ chizi guicho laxtaꞌojëꞌ, nacajëꞌ benꞌ z̃elaꞌadyiꞌ, rapajëꞌ laguedyijëꞌ balaꞌana, nacajëꞌ benꞌ huen, benꞌ ruzu diꞌidzaꞌ.
48005023	Biruejëꞌ z̃e cuinjëꞌ, biruejëꞌ ta rnanzin quiejëꞌ. Para raꞌo, benꞌ yuꞌu Bichi Be quie Diuzi, birabi ley de ta ichugubëꞌ cabëꞌ ruero.
48005024	Chi banuero Cristo tuz̃e, naꞌra apsanlaꞌadyiꞌro bira huero ta rnanzin quiero. Ca naca quie benꞌ baguti, bira saqueꞌ huejëꞌ ta rnazin quiejëꞌ, canaꞌ naca quiero, bira saqueꞌ huero ta rnazin quiero.
48005025	Pues ca naca quiero yuꞌuro Bichi Be quie Diuzi, canaꞌ reyaꞌalaꞌ hueꞌro lato inabëꞌnëꞌ raꞌo ca huero.
48005026	Quie lenaꞌ bireyaꞌalaꞌ huero cuinro benꞌ z̃e. Bireyaꞌalaꞌ utituro laguedyiro ta idzaꞌjëꞌ raꞌo, nica yez̃ëꞌro laguedyiro.
48006001	Bichaꞌ, chi ga nezile zu tu benꞌ nao xneza Cristo, pero napëꞌ xquia, leꞌe benꞌ rue quie dyëꞌëdi quie Bichi Be quie Diuzi, reyaꞌalaꞌ gacalële lëbëꞌ ta usannëꞌ bira gapëꞌ xquia. Hueꞌlëronëꞌ diꞌidzaꞌ z̃elaꞌadyiꞌ. Gaparo cuidado cuinro, bihueꞌro lato iquixiro ugaparo xquia cuinro.
48006002	Lëscanꞌ reyaꞌalaꞌ gacalëro laguedyiro ca tazëdi raca quiejëꞌ. Chi huero canaꞌ, canaꞌ hue quiero huero cabëꞌ mandado bë Cristo raꞌo.
48006003	Chi huero cuinro benꞌ z̃e, chi bireꞌenro bigacalëro laguedyiro, canaꞌ barziꞌro yëꞌ cuinro.
48006004	Yuguluro reyaꞌalaꞌ huero pensari chi nacan huen, chi binacan huen cabëꞌ ta ruero. Chi neziro tali nacan tahuen cabëꞌ ta ruero, naꞌ reyaꞌalaꞌ suro contento, bihueꞌro lato utëbin raꞌo ca ina ja los demás benëꞌ.
48006005	Yuguluro reyaꞌalaꞌ huero bala ca naca ta raca quiero.
48006006	Nu benꞌ ruzioñeꞌe raꞌo xtiꞌidzaꞌ Diuzi, reyaꞌalaꞌ gacalërojëꞌ con ta de quiero.
48006007	Bisiꞌle cuinle yëꞌ. Nunu saqueꞌ utitu Diuzi. Naca quiero ca quie benꞌ raza bini. Ca ta gazaro layu, de yeziꞌro cosecha quien.
48006008	Chi hue benëꞌ ta rnazin quiejëꞌ, naꞌra lenaꞌ udyiaguiꞌn lëjëꞌ lao Diuzi. Ruen z̃udyi biyeziꞌ Diuzi lëjëꞌ, naꞌ bigataꞌ yelaꞌ naban quiejëꞌ tuzioli. Pero chi hue nu benëꞌ con cabëꞌ rna Bichi Be quie Diuzi, chi hue quiejëꞌ quienëꞌ, naꞌra gataꞌ yelaꞌ naban quiejëꞌ tuzioli.
48006009	Canaꞌ biyuhuëdiro huero tahuen, porque chi biyuhuëdiro huero tahuen, huelaꞌiya Diuzi raꞌo caora idyin hora.
48006010	Quie lenaꞌ reyaꞌalaꞌ gacalëro nutezi benëꞌ, reyaꞌalaꞌ huero tadyaꞌa quiejëꞌ. Lëscanaꞌ ta naca belao naꞌ gacalëro benꞌ bichiro, benꞌ nao xneza Cristo.
48006011	Ulenaꞌcara ca letra yela ruzuaꞌ lëꞌë guichi ni conlë naꞌa cuinaꞌ.
48006012	Biruejëꞌ huen ja benꞌ reꞌen uzu tu xëdyidaoꞌ cuinle cabëꞌ mandado rue lao ley quie Moisés. Rdzebijëꞌ idzaꞌ ja benꞌ Israel lëjëꞌ chi quixogueꞌjëꞌ tuzi sudyiꞌilëro Cristo, benꞌ guti lëꞌë yaga cruzo, con lëzin yeziꞌ Diuzi raꞌo.
48006013	Pues nu ja benꞌ babzu tu xëdyidaoꞌ cuine cabëꞌ mandado rue lao ley quie Moisés, nica lëjëꞌ birue quiejëꞌ yugulu diꞌidzaꞌ cabëꞌ mandado rue lao ley naꞌ. Pero reꞌenjëꞌ su tu xëdyidaoꞌ cuinle cuenda gacajëꞌ benꞌ z̃e lao laguedyijëꞌ, danꞌ bëjëꞌ gan zule tu xëdyidaoꞌ.
48006014	Pero por tu parte quiaꞌ nëꞌëdiꞌ, birguilogaꞌ bi huaꞌ ta gaca benꞌ z̃e lao laguedyaꞌ. Tuzi ca reꞌendaꞌ, reꞌendaꞌ gacaꞌ benꞌ z̃e lao Jesucristo, benꞌ guti lëꞌë yaga cruzo ta yez̃i dulaꞌ xquia quiero. Binacan belao chi ilëꞌë ja benëꞌ nëꞌëdiꞌ benꞌ z̃e. Lëscanꞌ binacan belao chi ilëꞌëdaꞌ lejëꞌ benꞌ z̃e.
48006015	Chi nacalëro Cristo tuz̃e, bibi huenan chi zu, chi bizu tu xëdyidaoꞌ cuinro cabëꞌ mandado rue lao ley quie Moisés. Pero ruenan zi usanro pensari gula quiero huero pensari cubi ta zazaꞌlë Cristo.
48006016	Rulidzaꞌ Diuzi cuëchinëꞌ chizi guicho laxtaꞌole yeyëchiꞌlaꞌadyiꞌnëꞌ leꞌe, benꞌ nuelë Cristo tuz̃e, yuꞌule pensari cubi ta zazaꞌlë Cristo. Rulidzaꞌ Diuzi por yugulu benꞌ nao xneza Cristo, benꞌ naca benꞌ quie Diuzi.
48006017	Naꞌra bira reꞌendaꞌ huelële nëꞌëdiꞌ zëdi ca naca diꞌidzaꞌ aodixoguiꞌa leꞌe ni. Pues badyiacazaꞌ zë xëdyi ga bën ja benëꞌ nëꞌëdiꞌ ziꞌ, benꞌ rudie nëꞌëdiꞌ tanun quie danꞌ naohuaꞌ xneza Cristo. Lëxëdyi naꞌ ruluꞌen nacaꞌ benꞌ rue quie cabëꞌ mandado hue Cristo nëꞌëdiꞌ.
48006018	Bichaꞌ, rulidzaꞌ Señor quiero Jesucristo ta huelaꞌiyanëꞌ leꞌe yugulule. Amén.
49001001	Nëꞌëdiꞌ, Pablo, bdëꞌ Diuzi nëꞌëdiꞌ según ca reꞌennëꞌ huenëꞌ useꞌelaꞌnëꞌ nëꞌëdiꞌ lao naꞌa z̃iꞌinëꞌ Jesucristo. Biaꞌ guichi ni useꞌelaꞌn lao leꞌe benꞌ nitaꞌ ciudad Efeso. Nacale benꞌ quie Diuzi. Nacale benꞌ nao xneza Cristo Jesús.
49001002	Rulidzaꞌ Diuzi lënëꞌ z̃iꞌinëꞌ Jesucristo ta huelaꞌiya Jesucristo leꞌe cuëchijëꞌ chizi luꞌu guicho laxtaꞌole.
49001003	Reyaꞌalaꞌ huero Diuzi benꞌ z̃e, benꞌ naca xuzi Señor quiero Jesucristo. Lao naꞌa Cristo tazëla babëlaꞌiyanëꞌ raꞌo ta biyeyudyi yedu quië cuenda naꞌ yedyinro guibá.
49001004	Tu binecueꞌ yedyi layu ulio Diuzi raꞌo lao naꞌa Cristo ta gacaro benꞌ quienëꞌ. Lëscanꞌ ulionëꞌ raꞌo ta yez̃i dulaꞌ xquia quiero, naꞌ yeyëri guicho laxtaꞌoro lao Diuzi.
49001005	Azio zë iza una Diuzi yeziꞌnëꞌ raꞌo iyacaro como ca z̃iꞌinëꞌ nun quie nedyëꞌënëꞌ raꞌo lao naꞌa Jesucristo. Canaꞌ bënëꞌ de acuerdo con ca reꞌennëꞌ huenëꞌ quiero.
49001006	Quie lenaꞌ huero Diuzi benꞌ z̃e gaparonëꞌ balaꞌana como danꞌ naquëꞌ benꞌ z̃e, benꞌ balaꞌana quiero. Huero Diuzi benꞌ z̃e como danꞌ zëla bëlaꞌiyanëꞌ raꞌo tanun quie nuelëro z̃iꞌinëꞌ tuz̃e. Lega nedyëꞌë Diuzi z̃iꞌinëꞌ.
49001007	Tanto nedyëꞌë Diuzi raꞌo, apte pselanëꞌ raꞌo quie dulaꞌ xquia quiero tanun quie guti z̃iꞌinëꞌ lëꞌë yaga cruzo para raꞌo, canaꞌ uz̃iꞌz̃enëꞌ quiero.
49001008	Taz̃e babluꞌe Diuzi nedyëꞌënëꞌ raꞌo babzioñeꞌenëꞌ raꞌo ca naca pensari quiëꞌ.
49001009	Naꞌtera babzioñeꞌenëꞌ raꞌo tu ta binezi benëꞌ tiempote. Bzioñeꞌenëꞌ raꞌo ca unanëꞌ huenëꞌ iseꞌelëꞌ Cristo.
49001010	Según cabëꞌ una Diuzi huenëꞌ cati idyin hora tu dza zazaꞌra, yetupanëꞌ yugulu ta dyia guibá, len yugulu ta de lao yedyi layu, ta ucaꞌnnëꞌn lao ladyinaꞌa Cristo.
49001011	Tanun quie nuelëro Cristo tuz̃e, canaꞌ ulio Diuzi raꞌo dza naꞌte tacuenda gunnëꞌ raꞌo ca ta reꞌennëꞌ gunnëꞌ raꞌo. Canaꞌ gaca quiero cabëꞌ pensari bë Diuzi huenëꞌ quiero dza naꞌte, porque puro ta nacarë tahuen hue Diuzi.
49001012	Naꞌra nëtoꞌ, benꞌ nëro, benꞌ nao xneza Cristo, guca quiendoꞌ canaꞌ tacuenda huendoꞌ Diuzi benꞌ z̃e gapandoꞌnëꞌ balaꞌana nun quie naquëꞌ benꞌ huen gula.
49001013	Pero lëscanꞌ leꞌe, cati babele quie diꞌidzaꞌ li quie Diuzi, cati babele cabëꞌ hue Diuzi reꞌennëꞌ gunnëꞌ raꞌo yelaꞌ neban tuzioli, naꞌtera barnaole leꞌe Cristo, anacalëlenëꞌ tuz̃e. Por nun quie bayuꞌu guicho laxtaꞌole Bichi Be que Diuzi, lenan ruluꞌen banacale benꞌ quie Diuzi. Canaꞌ bë Diuzi según ca unëꞌ huenëꞌ quie Bichi Be quienëꞌ dza naꞌte.
49001014	Como danꞌ bayuꞌuro Bichi Be quie Diuzi, lenaꞌ barz̃elaꞌadyiꞌro gun Diuzi raꞌo yugulu cabëꞌ ta unëꞌ gunnëꞌ raꞌo cati yedyinro guibá nacaro libre. Caora naꞌ yëbiro Diuzi: “Diuxcaleloꞌ nacoꞌ benꞌ z̃e quiendoꞌ.”
49001015	-
49001016	Quie lenaꞌ birusanaꞌ rulidzaꞌ Diuzi rëpaꞌnëꞌ diuxcaleloꞌ nun quiele como danꞌ babedaꞌ dyëꞌëdi barnaole xneza xaꞌnro Jesús, dyëꞌëdi idyëꞌële laguedyile, benꞌ quie Diuzi.
49001017	Rulidzaꞌ Xuziro Diuzi, benꞌ de yelaꞌ huaca quie, ta gacalënëꞌ leꞌe tzioñeꞌele dyëꞌëdi ca naca pensari quienëꞌ, lëscanꞌ ta uzioñeꞌenëꞌ leꞌe cabëꞌ bë Cristo, bidanëꞌ bënëꞌ ca mandado bë Diuzi lënëꞌ dza naꞌte.
49001018	Lëscanꞌ rulidzaꞌ Diuzi ta useniꞌnëꞌ guicho laxtaꞌole cuenda inezile dyëꞌëdi ca naca yelaꞌ rbeza quiero yeziꞌ Diuzi raꞌo yedyinro guibá, raꞌo benꞌ ulio Diuzi dza naꞌte. Lëscanꞌ rulidzaꞌ Diuzi ta tzioñeꞌele dyëꞌëdi cabëꞌ tadyaꞌa gula gaca quiero yedyinro guibá gun Diuzi raꞌo yelaꞌ naban quiero tuzioli, raꞌo benꞌ quienëꞌ.
49001019	Lëscanꞌ rulidzaꞌ Diuzi ta tzioñeꞌele quie Diuzi de yelaꞌ rnabëꞌtzegue quienëꞌ, birdzioguenëꞌ yelaꞌ rnabëꞌ ta gacalënëꞌ raꞌo, benꞌ quienëꞌ. Bluꞌe Diuzi de yelaꞌ rnabëꞌtzegue quienëꞌ
49001020	cati psebannëꞌ Cristo beronëꞌ ga redyin benꞌ huati, bënëꞌ mandado cueꞌnëꞌ zaquëꞌ yebë ga reꞌnëꞌ guibá.
49001021	Bë Diuzi nombrar Cristo benꞌ rnabëꞌra lao yugulu benꞌ napa yelaꞌ rnabëꞌ, laꞌacazi benꞌ nitaꞌ lao yedyi layu, laꞌacazi benꞌ nitaꞌ guibá, laꞌacazi benꞌ nitaꞌ naꞌa, laꞌacazi benꞌ zazaꞌra.
49001022	Pcaꞌn Diuzi lao naꞌa Cristo yugulu ta de lao yedyi layu len yugulu ta de guibá. Lëscanꞌ bënëꞌ nombrar lëbëꞌ benꞌ rnabëꞌra lao yugulu benꞌ nao xnezëꞌ.
49001023	Nacaro raꞌo, benꞌ nao xneza Cristo, tu cueꞌro benꞌ nuelë Cristo tuz̃e. Con Cristo nayaꞌaro tu cueꞌro. Naca Cristo benꞌ rnabëꞌ lao yugulutero.
49002001	Dza naꞌte guca quiele ca quie benꞌ huati lao Diuzi. Dyin bë dulaꞌ xquia quiele, biyuꞌule pensari bële ta rnazin quiele.
49002002	Unaole bële ca rue ja benꞌ nitaꞌ lao yedyi layu. Bë quiele quie Satanás, benꞌ naca xanꞌ bichi be mala, benꞌ ruꞌe fuerza ja benꞌ birue quie ca na Diuzi.
49002003	Canaꞌ bëcazi raꞌo yuguluro dza naꞌte caora biunaoro xneza Cristo. Bëro ta rnazin quiero, naꞌ bë quiero quie pensari mala quiero. Quie lenan de ga hue Diuzi raꞌo castigo huala lëbi ca ja los demás benꞌ nitaꞌ lao yedyi layu.
49002004	Pero taz̃e beyëchiꞌlaꞌadyiꞌ Diuzi raꞌo. Tanto nedyëꞌënëꞌ raꞌo
49002005	bënëꞌ tacuenda gataꞌ yelaꞌ naban quiero tuzioli caora cati psebannëꞌ Cristo. Canaꞌ bënëꞌ quiero dza naꞌte laꞌacazi nenacaro ca benꞌ huati, neyuꞌuro pensari mala unabëꞌ dulaꞌ xquia quiero raꞌo. Yelaꞌ benꞌ huen quie Diuzi bënëꞌ ta gataꞌ yelaꞌ naban quiero tuzioli.
49002006	Canaꞌ naca quiero ca quie benꞌ apseban Diuzi cabëꞌ psebannëꞌ Cristo. Canaꞌ naca quiero yedyinro cueꞌlëro inabëꞌlëro Cristo guibá.
49002007	Canaꞌ bënëꞌ quiero cuenda ye inezi benꞌ zazaꞌra dza zazaꞌra cabëꞌ taz̃e nedyëꞌënëꞌ raꞌo, taz̃e gucalënëꞌ raꞌo babënëꞌ tahuen quiero, benꞌ nao xneza Cristo Jesús.
49002008	Como taz̃e nedyëꞌë Diuzi raꞌo, canaꞌ bënëꞌ ta gataꞌ yelaꞌ neban quiero tuzioli. Quele por nun quie danꞌ bi huero cuinro, naꞌ gun Diuzi raꞌo yelaꞌ neban quiero tuzioli, dechanꞌ ta gunzi Diuzi raꞌo ca regalo por nun quie z̃iꞌinëꞌ.
49002009	Como binacan por nun quie danꞌ bi huero cuinro, naꞌ gun Diuzi raꞌo yelaꞌ neban quiero tuzioli, quie lennaꞌ bide bi huero ta huero cuinro benꞌ z̃e lao Diuzi.
49002010	Canaꞌ naca quiero, como danꞌ ta bë Diuzi banaoro xneza Cristo Jesús banuelëro lëbëꞌ tuz̃e. Canaꞌ bënëꞌ quiero cuenda huero tadyaꞌa cabëꞌ unanëꞌ quiero huero dza naꞌte.
49002011	Quie lenaꞌ reyaꞌalaꞌ yezaꞌlaꞌadyiꞌle cabëꞌ guca quiele dza naꞌ. Quele benꞌ Israel leꞌe. Bizu tu xëdyidaoꞌ cuinle cabëꞌ mandado rue lao ley quie benꞌ Israel. Quie lenaꞌ biblëꞌë benꞌ Israel leꞌe dyaꞌa, como danꞌ yugulu benꞌ Israel bazu xëdyidaoꞌ cuinjëꞌ. Tanun quie lenaꞌ najëꞌ benꞌ quie Diuzi lëjëꞌ, naꞌ leꞌe binuebëꞌle Diuzi najëꞌ.
49002012	Dza naꞌte nitaꞌle binuebëꞌle Cristo, bibële cuenda benꞌ Israel. Nica nezile ca naca diꞌidzaꞌ begaꞌnlë Diuzi benꞌ Israel dza naꞌte. Nitaꞌle lao yedyi layu binezile chi zu Diuzi, biulezale yeyole guibá.
49002013	Pero naꞌa, banuelële Cristo Jesús tuz̃e. Laꞌacazi nica nezile chi zu Diuzi dza naꞌte, naꞌtera banezile zu Diuzi, banuebëꞌle lëbëꞌ. Canaꞌ naca quiele como danꞌ bida Cristo lao yedyi layu, gutinëꞌ lëꞌë yaga cruzo.
49002014	Cuin Cristo naquëꞌ benꞌ rbëchitzaꞌo laxtaꞌoro. Dyin quienëꞌ abeyaca yugulu benꞌ nao xnezëꞌ ca tu yedyizi. Banacaro ca tu yedyizi laꞌacazi benꞌ Israel, laꞌacazi benꞌ binaca benꞌ Israel. Lëbëꞌ apquinoguëꞌ yelaꞌ rudie laguedyi quiero cabëꞌ ruquino besu zu ruzaꞌaga benëꞌ.
49002015	Caora cati guti Cristo lëꞌë yaga cruzo, canaꞌ uleza ley quie Moisés, bira inabëꞌn raꞌo huero mandado quien. Canaꞌ beyue Cristo chopa cueꞌ benëꞌ beyacaro tu cueꞌzi benꞌ cubi, benꞌ nuelë lëbëꞌ tuz̃e. Canaꞌ bënëꞌ quiero caora ulëchitzaꞌohuëꞌ quiero.
49002016	Lëscanꞌ caora guti Cristo lëꞌë yaga cruzo, canaꞌ uleza tazëdi raca entre lao rupa cueꞌro. Canaꞌ ulëchitzaꞌohuëꞌ quiero conlë Diuzi. Beyuenëꞌ raꞌo tuz̃ezi.
49002017	Bida Cristo lao yedyi layu, udixogueꞌnëꞌ benëꞌ xtiꞌidzaꞌ Diuzi gudyinëꞌ lejëꞌ ca reꞌen Diuzi cuëchitzaꞌohuëꞌ guicho laxtaꞌoro. Udixogueꞌnëꞌ leꞌe benꞌ binaca benꞌ Israel, benꞌ biunezi chi zu Diuzi. Lëscanꞌ udixogueꞌnëꞌ nëtoꞌ benꞌ Israel, benꞌ nezi zu Diuzi.
49002018	Dyin bë Cristo racalë Bichi Be quie Diuzi raꞌo ta huebëꞌro Xuziro Diuzi, laꞌacazi nacaro benꞌ Israel, laꞌacazi nacaro benꞌ zaꞌ yedyi tula.
49002019	Quie lenaꞌ bira nacale ca quie tu benꞌ zaꞌ yedyi zituꞌ, benꞌ bdyin ga binaca yedyi quie, dechanꞌ banadele cuenda lao Diuzi naꞌa lële ja los demás benꞌ nao xneza Cristo. Banacale familia quie Diuzi.
49002020	Naca quiero ca quie tu yuꞌu besu de yo. Naca ja benꞌ apóstol len ja los demás benꞌ profeta ca quie ga rzulao besu. Leꞌe nacale ca quie yo rucuaꞌjëꞌ besu. Naca cuin Jesucristo ca quie yo belao rbëchijëꞌ ga rzulao bezu.
49002021	Lao yo belao, inaro Cristo, rucuaꞌ Diuzi yo quie besu dyëꞌëdi. Rlisëꞌ tu besu dyaꞌa gula ta gaca idaoꞌ naca laꞌiya como danꞌ idaoꞌ quie Cristo naꞌ.
49002022	Canaꞌ naca quiele, banuelële Cristo tuz̃e. Quie lenan nacale ca quie tu idaoꞌ rnabëꞌra quie Cristo. Lëscanꞌ yugulu raꞌo benꞌ nao xnezëꞌ, banuelëro Cristo tuz̃e bayuꞌuro Bichi Be quie Diuzi, yelaꞌ naꞌ nacaro ca quie tu idaoꞌ rnabëꞌra ga zu Diuzi.
49003001	Quie lenaꞌ nëꞌëdiꞌ, Pablo, nacaꞌ preso diaꞌ luꞌu dyiguiba nun quie rdzaꞌ ja benëꞌ rguixoguiꞌa xtiꞌidzaꞌ Cristo Jesús. Biraxejëꞌ reꞌendaꞌ gaca huen quiele leꞌe, benꞌ binaca benꞌ Israel.
49003002	Nuz̃elaꞌadyaꞌ banezile cabëꞌ ta ulio Diuzi nëꞌëdiꞌ ta quixoguiꞌa leꞌe quie xtiꞌidzëꞌ como danꞌ reꞌennëꞌ yedyinle guibá.
49003003	Lëscanꞌ babzioñeꞌe Diuzi nëꞌëdiꞌ cabëꞌ unanëꞌ dza naꞌte huenëꞌ quiele. Bibzioñeꞌenëꞌ benꞌ tula. Naꞌtera bzioñeꞌenëꞌ nëꞌëdiꞌ quie pensari quiëꞌ. Lëpensari quie Diuzi babzuaꞌ lëꞌë guichi ni tu chopa.
49003004	Caora bablabale quie diꞌidzaꞌ bzuaꞌ lëꞌë guichi ni, naꞌtera inezcazile de que nezdaꞌ cabëꞌ una Cristo huenëꞌ quiele dza naꞌte.
49003005	Bibzioñeꞌe Diuzi ja benꞌ unitaꞌ tiempote cabëꞌ unanëꞌ huenëꞌ quiele. Pero naꞌa sí, lao naꞌa Bichi Be quienëꞌ, babzioñeꞌe Diuzi ja apóstol quienëꞌ len ja los demás benꞌ rguixogueꞌ xtiꞌidzëꞌ, ja benꞌ naca laꞌiya.
49003006	Cani naca ca una Diuzi dza naꞌte: Chi hue quiele leꞌe benꞌ binaca benꞌ Israel xtiꞌidzaꞌ Diuzi, naꞌtera huelaꞌiya Diuzi leꞌe, gunnëꞌ leꞌe yelaꞌ neban tuzioli lëbizi ca huelaꞌiya Diuzi nëtoꞌ benꞌ Israel, gunnëꞌ nëtoꞌ yelaꞌ neban tuzioli. Lëscanꞌ quie lenaꞌ, nacarële benꞌ nuelë Cristo tuz̃e cabëꞌ nëtoꞌ. Gun Diuzi leꞌe baneza ta de guibá cabëꞌ diꞌidzaꞌ begaꞌnlë Diuzi nëtoꞌ benꞌ Israel dza naꞌte por nun quie Cristo Jesús.
49003007	Laꞌacazi bibi zacaꞌ ta huaꞌ dyin quie Diuzi, bënëꞌ nombrar nëꞌëdiꞌ ta tzaꞌa tzetixoguiꞌa ja benëꞌ xtiꞌidzëꞌ cabëꞌ unanëꞌ huenëꞌ dza naꞌte ta gacalënëꞌ benꞌ nitaꞌ lao yedyi layu. Yelaꞌ rnabëꞌ quienëꞌ bënëꞌ nombrar nëꞌëdiꞌ.
49003008	Laꞌacazi ni lëꞌëtiꞌzi bibi zacaꞌ ta huaꞌ dyin quie Diuzi cabëꞌ zacaꞌra los demás benꞌ rguixogueꞌ xtiꞌidzëꞌ, dechanꞌ ulio Diuzi nëꞌëdiꞌ, bënëꞌ cule, useꞌelëꞌ nëꞌëdiꞌ tzetixoguiꞌa benꞌ binaca benꞌ Israel ca naca quie Cristo, naquëꞌ benꞌ z̃e, biyeyudyi yedu tahuen huenëꞌ quiero.
49003009	Naꞌ bë Diuzi nëꞌëdiꞌ mandado yexiꞌidzeꞌnaꞌ yugulu benëꞌ ca naca quie pensari quienëꞌ cabëꞌ unanëꞌ huenëꞌ tiempo gula ta gacalënëꞌ benꞌ binaca benꞌ Israel. Desde dza naꞌte nunu benꞌ gula nezi ca naca quie pensari quiëꞌ ca huenëꞌ quie benꞌ binaca benꞌ Israel. Canaꞌ naca pensari quie Diuzi, naquëꞌ benꞌ raca rue yugulute.
49003010	Canaꞌ bë Diuzi bënëꞌ iyaca tuz̃ezi benꞌ rue quie quienëꞌ, benꞌ Israel len benꞌ binaca benꞌ Israel, cuenda ilëꞌë ja benꞌ rnabëꞌ zu guibá naca Diuzi benꞌ nayoñeꞌe yugulute.
49003011	Canaꞌ bë Diuzi, bënëꞌ según ca unanëꞌ huenëꞌ quiero desde tiempo dza naꞌte. Nun quie lenaꞌ useꞌelëꞌ z̃iꞌinëꞌ Jesucristo, benꞌ naca xaꞌnro. Conlë lëbëꞌ uyaꞌlao bëjëꞌ ca reꞌen Diuzi gaca.
49003012	Tanun quie nuelëro Cristo tuz̃e, canaꞌ de lato hueꞌlëro Diuzi diꞌidzaꞌ cabëꞌ ruꞌelëro xuzi z̃naꞌro diꞌidzaꞌ. Biidzebiro bigaquero huadzaꞌ Diuzi raꞌo. Canaꞌ naca quiero danꞌ barue quiero quie z̃iꞌinëꞌ.
49003013	Bidëbile ta raca quiaꞌ niga. Uzule pensari dyëꞌëdi, como danꞌ por nun quie ta gaca huen quiele diaꞌ ni redzagalaohuaꞌ.
49003014	Tanto bë Diuzi tadyaꞌa quiero, redaohuedaꞌ rguitzu z̃ibaꞌ laohuëꞌ naquëꞌ Xuzi Señor quiero Jesucristo.
49003015	Lëscanꞌ naquëꞌ Diuzi Xuzi yuguluro, laꞌacazi bazuro guibá, laꞌacazi nenitaꞌro lao yedyi layu.
49003016	Rulidzaꞌ Diuzi udzeꞌnëꞌ fuerza valor luꞌu guicho laxtaꞌole gacalë Bichi Be quienëꞌ leꞌe. Birdziogue Diuzi fuerza valor quienëꞌ gacalënëꞌ leꞌe.
49003017	-
49003018	Canaꞌ rulidzaꞌ Diuzi cuenda bayuꞌule pensari quie Cristo luꞌu guicho laxtaꞌole, naꞌ inabëꞌn leꞌe dyëꞌëdi. Lëscanꞌ rulidzaꞌ Diuzi ta gacalënëꞌ leꞌe ta inezile taz̃e nedyëꞌë Cristo leꞌe. Canaꞌ reyaꞌalaꞌ inezile cuenda tzioñeꞌele leꞌe, len ja los demás benꞌ nao xneza Cristo, de que biyeyudyi yedu quie yelaꞌ nedyëꞌë quie Cristo para raꞌo.
49003019	Rulidzaꞌ Diuzi tacuenda gacalënëꞌ leꞌe tzioñeꞌele ca naca quie yelaꞌ nedyëꞌë quie Cristo para raꞌo, laꞌacazi bisaqueꞌ tzioñeꞌelen delu derëꞌ. Canaꞌ rulidzaꞌ Diuzi cuenda hueꞌle lato inabëꞌ Diuzi leꞌe con ga zuzële du dza du yela.
49003020	Naꞌra reyaꞌalaꞌ ulidzaro Diuzi danꞌ naquëꞌ benꞌ z̃e. De yelaꞌ rnabëꞌ quienëꞌ ta huenëꞌ yugulute. Taz̃era de hue Diuzi quiero cabëꞌ ta inabaronëꞌ huenëꞌ. Taz̃era de hue Diuzi quiero cabëꞌ ta racaro pensari huenëꞌ. Conlë raꞌo ruelë Diuzi yelaꞌ huaca quienëꞌ.
49003021	Naca Diuzi benꞌ z̃e. Reyaꞌalaꞌ ulidza yugulu benꞌ nao xnezëꞌ lëbëꞌ. Reyaꞌalaꞌ ulidza yugulu benꞌ rue quie z̃iꞌinëꞌ Cristo Jesús lëbëꞌ. Canaꞌ reyaꞌalaꞌ gaca quienëꞌ tuzioli. Amén.
49004001	Quie lenaꞌ du guicho du laꞌadyaꞌ iniaꞌ leꞌe reyaꞌalaꞌ tale dyëꞌëdi como danꞌ ulio Diuzi leꞌe gacale benꞌ quienëꞌ. Canaꞌ niaꞌ nëꞌëdiꞌ diaꞌ luꞌu dyiguiba nacaꞌ preso nun quie danꞌ rdzaꞌ ja benëꞌ nëꞌëdiꞌ rguixoguiꞌa xtiꞌidzaꞌ Diuzi.
49004002	Bihuele cuinle benꞌ z̃e, huele gaxo conlë laguedyile. Gacale benꞌ z̃elaꞌadyiꞌ, yeyëchiꞌlaꞌadyiꞌle laguedyile, idyëꞌële laguedyile.
49004003	Hueꞌle lato gacalë Bichi Be quie Diuzi leꞌe ta huele tuz̃e conlë laguedyile, canaꞌ cueꞌ chizi guicho laxtaꞌole.
49004004	Naca yugulu raꞌo, benꞌ nao xneza Cristo, tu cueꞌzi benꞌ nuelë lëbëꞌ tuz̃e. Tuzi Bichi Be quie Diuzi yuꞌuro yuguluro. Lëscanꞌ como ulio Diuzi raꞌo, tuzi naca yelaꞌ rbeza quiero rbezaro yedyinro guibá.
49004005	Cani naca quiero: Tuzi Cristo zu neziro naca xaꞌnro, tuzi xtiꞌidzaꞌ Diuzi de neziro nacan ta hue quiero, tuzi bautismo de neziro nacan ta gacaro.
49004006	Tuzi Diuzi zu naquëꞌ Xuziro yuguluro. Lëbëꞌ rnabëꞌnëꞌ lao yuguluro, lëbëꞌ rudëꞌnëꞌ raꞌo bi dyin quienëꞌ huero yuguluro, lëbëꞌ runnëꞌ fuerza valor quiero yuguluro.
49004007	Pero quie quiero nudëꞌë Cristo raꞌo gunnëꞌ fuerza valor bi dyin quienëꞌ huero.
49004008	Lenaꞌ rguixogueꞌn lëꞌë guichi laꞌiya quie Diuzi cani: Caora beyëpi Cristo ladza zeyonëꞌ bedyinnëꞌ guibá tatula, caora naꞌ bluꞌen quienëꞌ bënëꞌ gan lao ja benꞌ bdie lëbëꞌ. Caora naꞌ bëlaꞌiya Cristo raꞌo, bënnëꞌ ta naca dyaꞌa quiero.
49004009	¿Pero biz̃i ca inaro quie diꞌidzaꞌ ganꞌ rnën cani: “Beyëpinëꞌ zeyonëꞌ bedyinnëꞌ guibá tatula”? Lenaꞌ inaro tanëro uyëzinëꞌ bdyinnëꞌ uzunëꞌ lao yedyi layu.
49004010	Naꞌra lëcazëꞌ beyëpinëꞌ zeyonëꞌ bedyinnëꞌ guibá tatula ta inabëꞌnëꞌ lao yugulu ta naguixu Diuzi.
49004011	Naꞌtera bëꞌnëꞌ laze nudëꞌnëꞌ raꞌo bi dyin quienëꞌ huero. Nudëꞌnëꞌ nu benꞌ gaca apóstol. Nudëꞌnëꞌ nu benꞌ quixogueꞌ ca naca quie diꞌidzaꞌ gudyi Diuzi lëjëꞌ. Nudëꞌnëꞌ benꞌ rguixogueꞌ xtiꞌidzaꞌ Diuzi cabëꞌ ta pcaꞌn Diuzi quiero ta gataꞌ yelaꞌ neban quiero tuzioli. Nudëꞌnëꞌ benꞌ rudzeꞌ xnezi quie benꞌ nao xneza Cristo, benꞌ rusëdi ja.
49004012	Canaꞌ runnëꞌ raꞌo fuerza valor huero bi dyin quienëꞌ reꞌennëꞌ huero cuenda gacalëro laguedyiro uzioñeꞌerojëꞌ ca naca quie diꞌidzaꞌ laꞌiya quienëꞌ ta inaorajëꞌ xneza Cristo mazara.
49004013	Canaꞌ ruenëꞌ quiero hasta idyin dza banacaro tuzi ca hue quiero xtiꞌidzëꞌ, banacaro tuzi ca nuebëꞌro lëbëꞌ naquëꞌ z̃iꞌi Diuzi. Canaꞌ gacaro benꞌ nao du guicho du laꞌadyiꞌ xneza Cristo, tzuꞌuro puro pensari dyaꞌa ca pensari yuꞌu Cristo.
49004014	Bira naca pensari quiero cabëꞌ naca pensari quie xcuidiꞌ. Bira yetzaꞌro pensari quiero tu dza tu dza inaoro neza tula. Binacaro ca laꞌagaꞌ bidyi ta nuꞌa be rguinun lao nisa. Bira hueꞌro lato siꞌ benëꞌ raꞌo yëꞌ, benꞌ reꞌen uquixi quiero, benꞌ reꞌen udzeꞌ raꞌo neza tula, neza binaca quie Diuzi. Laꞌacazi inajëꞌ nacajëꞌ benꞌ rioñeꞌe, bigalele quiejëꞌ.
49004015	Mejorla hue quiero xtiꞌidzaꞌ Diuzi idyëꞌëro benëꞌ. Canaꞌ reyaꞌalaꞌ huero inaoro xneza Cristo, huelëronëꞌ tuz̃e, naquëꞌ xaꞌnro raꞌo, benꞌ nao xnezëꞌ.
49004016	Ta bë Cristo initaꞌlëro laguedyiro dyëꞌëdi gacalëro laguedyiro cuenda yuguluro hue quiero xneza Cristo mazara, idyëꞌëro laguedyiro mazara.
49004017	Cani nacan cabëꞌ udixoguiꞌa leꞌe tanun quie Cristo: Bira tale leꞌe ca rda benꞌ binuebëꞌ Diuzi, como danꞌ naojëꞌ yuꞌujëꞌ pensari tondo, pensari bibi zacaꞌ ca naca pensari quie benꞌ rda
49004018	lao lato lao chula naca pensari quiejëꞌ. Nica nezizijëꞌ chi hueꞌ Diuzi lejëꞌ yelaꞌ neban tuzioli, como danꞌ yelaꞌ yeladyiꞌ quiejëꞌ nacajëꞌ benꞌ laxtaꞌo zidi.
49004019	Bira redueꞌjëꞌ bi tamala ruejëꞌ. Banue quiejëꞌ ruejëꞌ tamala. Redaohuejëꞌ ruejëꞌ con ta rnan quiejëꞌ.
49004020	Pero leꞌe, dyëꞌëdi nezile, quele xneza Cristo naole chi ruele canaꞌ.
49004021	Chi tali banezile cabëꞌ una Cristo, chi tali banezile nacan tali cabëꞌ unëꞌ,
49004022	quie lenaꞌ ruen zi usanlaꞌadyiꞌle pensari gula quiele. Bira huele ta rnazin quiele, como danꞌ nacan tamedian gula, baoz̃iꞌn leꞌe yëꞌ.
49004023	Reyaꞌalaꞌ hueꞌle lato yecubi Diuzi pensari quiele.
49004024	Reyaꞌalaꞌ hue quiele quie pensari ta becubi Diuzi quiele, porque lëpensari naꞌ banacan tuz̃e len pensari quienëꞌ. Chi inaoro lëpensari cubi naꞌ, canaꞌ du laꞌadyiꞌro talëro laguedyiro dyëꞌëdi, huero puro tahuen.
49004025	Quie lenaꞌ bira siꞌle laguedyile yëꞌ. Puro diꞌidzaꞌ li hueꞌlële laguedyile, como danꞌ yuguluro nacaro tu cueꞌ benꞌ nao xneza Cristo.
49004026	Chi idzaꞌle laguedyile, gapale cuidado ta bihuen xquia quiele. Chi rdzaꞌle laguedyile, tu bi netza dza reyaꞌalaꞌ layeyueꞌz̃etele laguedyile.
49004027	Bihueꞌle lato huelë taxiꞌibiꞌ leꞌe huele tamala.
49004028	Chi zu nule rbanle, reyaꞌalaꞌ usanle bira cuanle. Reyaꞌalaꞌ tzuꞌule pensari huele dyin dyaꞌa du guicho du laꞌadyiꞌle conlë niꞌa naꞌale ta gataꞌ quiele, naꞌ gacalële benꞌ bide quie.
49004029	Biinële diꞌidzaꞌ mala bizinaque ulidzale benëꞌ. Mejorla inële diꞌidzaꞌ dyaꞌa ineyuele lejëꞌ huejëꞌ tadyaꞌa huelaꞌiya Diuzi lëjëꞌ.
49004030	Bihuele tamala cuenda naꞌ gaqueyëchiꞌ Bichi Be quie Diuzi yuꞌule. Bihuele canaꞌ como danꞌ dyin quienëꞌ banadele cuenda lao naꞌa Diuzi yeziꞌnëꞌ leꞌe yeyole guibá.
49004031	Usanlaꞌadyiꞌle, bira inayaꞌle laguedyile, bira udiele laguedyile, bira idzaꞌle laguedyile, bira utasi uniole laguedyile. Ni tu ta naca mala bira huelële laguedyile.
49004032	Mejorla tzuꞌulële laguedyile dyëꞌëdi, yeyëchiꞌlaꞌadyiꞌle laguedyile, siꞌz̃ele quie laguedyile cabëꞌ baoz̃iꞌe Diuzi quiele nun quie danꞌ nuelë tuz̃e len Cristo.
49005001	Nun quie nedyëꞌë Diuzi leꞌe nacale z̃iꞌinëꞌ, canaꞌ reyaꞌalaꞌ huele tuz̃e huele ca rue Diuzi.
49005002	Quie lenaꞌ reyaꞌalaꞌ edyëꞌële laguedyile como ca nedyëꞌë Cristo raꞌo. Tanto nedyëꞌënëꞌ raꞌo psedyinnëꞌ cuinnëꞌ gutiëꞌ lëꞌë yaga cruzo ta yez̃i dulaꞌ xquia quiero. Ca becoꞌ z̃iꞌilaꞌ ruti ja benëꞌ ta yez̃i dulaꞌ xquia quie lao Diuzi, canaꞌ bë Cristo gutiëꞌ lëꞌë yaga cruzo, ta yez̃i dulaꞌ xquia quiero. Ca yo z̃ixi ulëꞌëro yaxero taz̃e gula, canaꞌ yaxe Diuzi cabëꞌ bë z̃iꞌinëꞌ nedyëꞌënëꞌ raꞌo.
49005003	Nun quie banacale benꞌ quie Diuzi, ni tu lasa, ni ledaoꞌzi, bireyaꞌalaꞌ talële nutezi nigula, bireyaꞌalaꞌ huele bitiꞌtezi ta naca tabayatza, bireyaꞌalaꞌ saꞌlaꞌadyiꞌle dumi.
49005004	Bireyaꞌalaꞌ hueꞌlële benëꞌ diꞌidzaꞌ lëꞌë, ni diꞌidzaꞌ tonto, ni diꞌidzaꞌ bayatza, porque lëdiꞌidzaꞌ naꞌ, bibi zacaꞌn para leꞌe. Mejorla ulidzale Diuzi huelenëꞌ benꞌ z̃e.
49005005	Dyëꞌëdi nezile chi nu benꞌ nue costumbre rdalënëꞌ nutezi nigula, chi ruenëꞌ bitiꞌtezi ta naca tabayatza, chi rzaꞌlaꞌadyiꞌnëꞌ dumi, (tuzicazi nacan saꞌlaꞌadyiꞌro dumi, len ta tzionlaꞌadyiꞌro ta naca yo o ta naca yaga), biyeziꞌ Diuzi lëbëꞌ ta yedyinnëꞌ guibá ga rnabëꞌ Cristo len Diuzi.
49005006	Bihueꞌle lato siꞌ benëꞌ leꞌe yëꞌ hueꞌlëjëꞌ leꞌe diꞌidzaꞌ tondo inajëꞌ leꞌe binacan mala huele canꞌ, porque hue Diuzi castigo huala nu benꞌ rue canaꞌ.
49005007	Naꞌra bihuelële lejëꞌ tuz̃e, ni ledaoꞌzi.
49005008	Leꞌe udale lao lato lao chula dza naꞌte. Pero naꞌra nun quie danꞌ nuelële Cristo tuz̃e, canaꞌ banayeniꞌ laxtaꞌole. Quie lenaꞌ reyaꞌalaꞌ tale ca benꞌ nao xneza Cristo, benꞌ banayeniꞌ laxtaꞌohue.
49005009	Nun quie nacale benꞌ nao xneza Cristo, benꞌ banayeniꞌ laxtaꞌohue, lenaꞌ reyaꞌalaꞌ huele puro ta naca dyaꞌa, puro ta naca tali, puro ta yuꞌu niꞌa xnezi lao Diuzi.
49005010	Udzeꞌle xneze ta huele pensari lëbi ca pensari quie Cristo tacuenda huele ca raxenëꞌ.
49005011	Bihuele ca rue benꞌ rda lao lato lao chula. Ruejëꞌ ta bibizacaꞌ lao Diuzi. Mejorla uzioñeꞌele lejëꞌ cuenda tzeniꞌ guicho laxtaꞌojëꞌ bira inaojëꞌ tamala.
49005012	Redueꞌro hueꞌro diꞌidzaꞌ cabëꞌ ruejëꞌ nagachizi.
49005013	Pero caora uzioñeꞌerojëꞌ ca naca tamala ruejëꞌ, caora naꞌ inezijëꞌ lega de dulaꞌ xquia quiejëꞌ, yelaꞌ naꞌ bëꞌ tzuꞌu beniꞌ quie Diuzi guicho laxtaꞌojëꞌ, caora naꞌ yenaojëꞌ xneza Cristo.
49005014	Quie lenan rguixogueꞌn lëꞌë guichi laꞌiya quie Diuzi cani: Uletëlebë leꞌe nitaꞌle naca quiele ca quie benꞌ nitaꞌ rasi, benꞌ biyuꞌu pensari. Ulesuli leꞌe nitaꞌle naca quiele ca quie benꞌ huati, benꞌ biyuꞌu gracia. Ulesu listo, porque bazu Cristo useniꞌnëꞌ guicho laxtaꞌole. Canaꞌ rguixogueꞌn lëꞌë guichi laꞌiya.
49005015	Quie lenaꞌ reyaꞌalaꞌ gapale cuidado ca tale huele lao ja benëꞌ. Bitale huele ca benꞌ tondozi, pero ulehue ca benꞌ rioñeꞌe.
49005016	Biunitile tiempo quiele. Gacale listo huele tahuen, porque yugu dza de tamala.
49005017	Bihuetondole. Udzeꞌle xneze ta inezile ca reꞌen Cristo huele.
49005018	Bihuele hueꞌe como danꞌ lenaꞌ udyiaguiꞌn pensari quiele. Mejorla hue quiele cabëꞌ mandado rue Bichi Be quie Diuzi leꞌe.
49005019	Hueꞌlële laguedyile diꞌidzaꞌ con cabëꞌ rnan lëꞌë guichi Salmos ga yuꞌu diꞌidzaꞌ laꞌiya quie Diuzi. Lëscanꞌ reyaꞌalaꞌ gulale himnos len cantos ta naca quie Diuzi. Canaꞌ reyaꞌalaꞌ huele, huele Cristo benꞌ z̃e du guicho du laꞌadyiꞌle.
49005020	Reyaꞌalaꞌ ulidzale Xuziro Diuzi yëbilenëꞌ xcaleloꞌ por nun quie danꞌ racalënëꞌ leꞌe runnëꞌ ta rdzioguele. Canaꞌ huele uzëtole lao xaꞌnro Jesucristo.
49005021	Huelële laguedyile benꞌ nao xneza Cristo tuz̃e, porque nacale benꞌ rapa Cristo balaꞌana.
49005022	Quie ja nigula bazulë beꞌmbyu, reyaꞌalaꞌ uzujëꞌ diꞌidzaꞌ bi mandado rue beꞌmbyu quiejëꞌ lëjëꞌ como ca quie mandado rue Cristo.
49005023	Canaꞌ reyaꞌalaꞌ hue ja nigula como danꞌ rnabëꞌ beꞌmbyu inaꞌ uhuianëꞌ nigula quiëꞌ cabëꞌ rnabëꞌ Cristo rnaꞌ ruhuianëꞌ ja benꞌ nao xnezëꞌ. Naca Cristo benꞌ bapte psela raꞌo, gutinëꞌ lëꞌë yaga cruzo ta yez̃i dulaꞌ xquia quiero raꞌo, benꞌ nao xnezëꞌ.
49005024	Como raꞌo, benꞌ nao xneza Cristo, reyaꞌalaꞌ uzuro diꞌidzaꞌ ca mandado rue Cristo raꞌo, lëscanaꞌ quie nigula bazulë beꞌmbyu, reyaꞌalaꞌ uzuëꞌ diꞌidzaꞌ ca mandado rue beꞌmbyu quiëꞌ lëbëꞌ.
49005025	Naꞌra quie ja beꞌmbyu bazulë nigula, reyaꞌalaꞌ idyëꞌëjëꞌ nigula quiejëꞌ cabëꞌ nedyëꞌë Cristo raꞌo, gutinëꞌ lëꞌë yaga cruzo ta yez̃i dulaꞌ xquia quiero.
49005026	Canaꞌ bë Cristo quiero cuenda gacaro benꞌ naca laꞌiya. Conlë nisa len xtiꞌidzëꞌ udibinëꞌ guicho laxtaꞌoro, udubëꞌ dulaꞌ xquia quiero.
49005027	Canaꞌ bë Cristo quiero cuenda idyinro raꞌo, benꞌ nao xnezëꞌ, laohuëꞌ nacaro benꞌ babeyëri guicho laxtaꞌohue dyëꞌëdi. Ta bë Cristo bënëꞌ quiero binaparo dulaꞌ xquia, bibi tamala de quiero, nacaro benꞌ naca laꞌiya, benꞌ babeyaz̃o duz̃e dulaꞌ xquia quie.
49005028	Quie lenaꞌ reyaꞌalaꞌ edyëꞌële gapale cuidado nigula quiele cabëꞌ nedyëꞌële gapale cuidado cuinle. Chi idyëꞌële gapale cuidado nigula quiele, lenaꞌ huanitaꞌle dyëꞌëdi, gacalële cuinle.
49005029	Cabëꞌ nedyëꞌëro cuinro naparo cuidado cuerpo quiero, canaꞌ nadyëꞌë Cristo raꞌo napëꞌ raꞌo cuidado.
49005030	Canaꞌ rue Cristo quiero como danꞌ nacaro benꞌ quienëꞌ, nuelëro lëbëꞌ tuz̃e conlë ja los demás benꞌ nao xnezëꞌ.
49005031	Lëscanꞌ naca beꞌmbyu lënëꞌ nigula quienëꞌ tuzi. Canaꞌ rguixogueꞌn lëꞌë guichi laꞌiya quie Diuzi cani: “Reyaꞌalaꞌ usan beꞌmbyu xuzi z̃nëꞌë gacalënëꞌ nigula quiëꞌ tuz̃e. Canaꞌ banaca quiejëꞌ ca quie tuzi bdyigoꞌ.” Canaꞌ nan lëꞌë guichi laꞌiya.
49005032	Nezdaꞌ nacan zëdi ta tzioñeꞌero cabëꞌ nacan, pero cabëꞌ rniaꞌ niga, nacan tu ejemplo cabëꞌ naca quiero lëro Cristo. Nacalëronëꞌ tuzi.
49005033	Quie lennaꞌ iniaꞌ leꞌe tatula de que reyaꞌalaꞌ idyëꞌële gapale cuidado nigula quiele cabëꞌ nedyëꞌële gapale cuidado cuinle. Lëscanꞌ quie ja nigula, reyaꞌalaꞌ gapajëꞌ balaꞌana beꞌmbyu quiejëꞌ.
49006001	Ni reꞌendaꞌ iniaꞌ leꞌe tu diꞌidzaꞌ quie ja xcuidiꞌ cabëꞌ reyaꞌalaꞌ huejabiꞌ. Reyaꞌalaꞌ galejabiꞌ quie xuzi z̃naꞌjabiꞌ como danꞌ canaꞌ reꞌen Diuzi huejabiꞌ.
49006002	Ca naca mandamiento udixu Diuzi dza naꞌte rguixogueꞌn cabëꞌ reyaꞌalaꞌ huero quie xuzi z̃naꞌro, lëscanꞌ rguixogueꞌn ca naca diꞌidzaꞌ begaꞌnlë Diuzi raꞌo chi hue quiero diꞌidzaꞌ unanëꞌ. Quie lenaꞌ nan lëꞌë guichi laꞌiya caniga: “Reyaꞌalaꞌ gapale balaꞌana xuzi z̃naꞌle.
49006003	Chi gapale balaꞌana xuzi z̃naꞌle, naꞌra gaca huen quiele sule zidza lao yedyi layu.” Canaꞌ nan lëꞌë guichi laꞌiya quie Diuzi.
49006004	Lëscanꞌ rniaꞌ leꞌe, benꞌ naca xuzi xcuidiꞌ, bihuele costumbre utzaꞌle z̃iꞌile. Mejorla usegulale z̃iꞌile dyëꞌëdi, tilalejabiꞌ caora huejabiꞌ tamala cuenda gacajabiꞌ benꞌ de pensari. Reyaꞌalaꞌ uzioñeꞌelejabiꞌ cuenda inaojabiꞌ xneza Cristo.
49006005	Lëscanꞌ rniaꞌ leꞌe, benꞌ nadaꞌo reyaꞌalaꞌ uzule diꞌidzaꞌ ca mandado hue xaꞌnle leꞌe dza rdale lao yedyi layu. Reyaꞌalaꞌ gapale xaꞌnle balaꞌana, reyaꞌalaꞌ uzule diꞌidzaꞌ cabëꞌ rnanëꞌ du guicho du laꞌadyiꞌle ca quie benꞌ ruzu diꞌidzaꞌ cabëꞌ rna Cristo.
49006006	Canaꞌ reyaꞌalaꞌ huele laꞌacazi zu xaꞌnle rnaꞌnëꞌ leꞌe, laꞌacazi bizunëꞌ inaꞌnëꞌ leꞌe. Huele mandado cabëꞌ rue xaꞌnle leꞌe, no solamente danꞌ reꞌenle yegaꞌnle huen laohuëꞌ, pero lëscanꞌ danꞌ nacale benꞌ quie Cristo, benꞌ rue quie ca reꞌen Diuzi du guicho du laꞌadyiꞌ.
49006007	Canaꞌ du laꞌadyiꞌle huele dyin quie xaꞌnle. Bihuele pensari chi dyin quie benëꞌzi huele, dechanꞌ dyin quie Diuzi.
49006008	Pues dyëꞌëdi nezile gaꞌacatezi tu tadyaꞌa huero, huaguiz̃u Diuzi raꞌo, laꞌacazi nacaro benꞌ nadaꞌo, laꞌacazi bi nacaro benꞌ nadaꞌo.
49006009	Lëscanꞌ rniaꞌ leꞌe, benꞌ naca xanꞌ benꞌ nadaꞌo, huele tahuen conlë ja benꞌ nadaꞌo quiele. Bitila inëlële lejëꞌ. Bigalaꞌadyiꞌle tuzi Diuzi zu guibá inabëꞌnëꞌ leꞌe cabëꞌ inabëꞌle lejëꞌ. Tucazi nacan ca rnabëꞌ Diuzi raꞌo.
49006010	Naꞌra, bichaꞌ, iniaꞌ leꞌe uzalale guicho laxtaꞌole nun quie nuele Cristo tuz̃e. Huele tzutzu guicho laxtaꞌole nun quie naca Cristo benꞌ de yelaꞌ huaca quie.
49006011	Ulehue ca reꞌen Diuzi huero ta ucuasa ucuiꞌoro cuinro uzalaro guicho laxtaꞌoro cuenda bihue xanꞌ taxiꞌibiꞌ raꞌo gan.
49006012	Canaꞌ huele nun quie quele laguedyi benëꞌ rdilalëro, dechanꞌ rdilalëro benꞌ naca xanꞌ taxiꞌibiꞌ, rdilalëro benꞌ rue taxiꞌibiꞌ mandado, rdilalëro benꞌ rnabëꞌ lao lato lao chula.
49006013	Quie lenaꞌ ulehue dyëꞌëdi ca reꞌen Diuzi huele cuenda huele tzutzu guicho laxtaꞌole biusanlaꞌadyiꞌle xneza Cristo caora cati ruelë xanꞌ taxiꞌibiꞌ leꞌe bizinaquezi. Canaꞌ reyaꞌalaꞌ huele cuenda bidzebile hue quiele xtiꞌidzaꞌ Diuzi du guicho du laꞌadyiꞌle biyeyatile.
49006014	Chi huele canaꞌ, chi huele tali cabëꞌ una Diuzi, lenaꞌ gacalën leꞌe ca racalë cincho ruquio lëꞌële leꞌe. Chi huele ta yuꞌu niꞌa xnezi quie Diuzi, lenaꞌ ucuasa ucuiꞌon leꞌe cabëꞌ rucuasa rucuiꞌo guíba lata naco soldado ta biichugo espada lëbëꞌ.
49006015	Sule listo tziole tzetixogueꞌle benëꞌ xtiꞌidzaꞌ Diuzi cabëꞌ rue soldado ruejëꞌ listo racojëꞌ z̃abajëꞌ ruliojëꞌ zapato. Naca xtiꞌidzaꞌ Diuzi ta rbëchin chizi laxtaꞌoro.
49006016	Pero ta naca belao ta huele, reyaꞌalaꞌ sudyiꞌilële Cristo dyëꞌëdi cuenda bihue xanꞌ taxiꞌibiꞌ gan huelën leꞌe bizinaquezi. Chi sudyiꞌilële Cristo, lenaꞌ hueacalen leꞌe ca ruen racalen guíba lata zë soldado ta biquido flecha zu guiꞌ lëbëꞌ.
49006017	Como bapte psela Diuzi leꞌe, reyaꞌalaꞌ sule puesto ca quie soldado, benꞌ nuzu casco guichogue ta bibi gaca quie guichonëꞌ. Lëscanꞌ como naca xtiꞌidzaꞌ Diuzi ca quie tu espada ta ben Bichi Be quie Diuzi leꞌe, reyaꞌalaꞌ guxule len sule listo ca quie soldado, benꞌ nuxu espada.
49006018	Reyaꞌalaꞌ uzule diꞌidzaꞌ hue quiele cabëꞌ rniaꞌ leꞌe. Biusanle ulidzale Diuzi. Biusanle inabalenëꞌ gacalënëꞌ leꞌe. Hueꞌle lato gacalë Bichi Be quie Diuzi leꞌe hueꞌlële Diuzi diꞌidzaꞌ. Huele listo, biyehuëdile. Ulidzale Diuzi ta gacalënëꞌ yugulu benꞌ nao xneza Jesús.
49006019	Lëscanꞌ ulidzale Diuzi inabalenëꞌ gacalënëꞌ nëꞌëdiꞌ gunnëꞌ nëꞌëdiꞌ bi diꞌidzaꞌ hueꞌliaꞌ benëꞌ. Canaꞌ reꞌennan cuenda iyaz̃ugaꞌ yuxiꞌidzeꞌnaꞌjëꞌ cuenda tzioñeꞌejëꞌ hue quiejëꞌ diꞌidzaꞌ laꞌiya quie Diuzi. Reꞌen Diuzi quixoguiꞌajëꞌ ca unanëꞌ huenëꞌ dza naꞌte useꞌelëꞌ Cristo ta gataꞌ yelaꞌ neban tuzioli quie ja benꞌ nitaꞌ lao yedyi layu, pero quele quie tuzi benꞌ Israel, lëscanꞌ quie ja benꞌ yedyi tula.
49006020	Aoseꞌelaꞌ Diuzi nëꞌëdiꞌ ta quixoguiꞌa benëꞌ xtiꞌidzaꞌnëꞌ, naꞌ diaꞌ luꞌu dyiguiba niga tanun quie bireꞌen ja benëꞌ quixoguiꞌa xtiꞌidzaꞌnëꞌ. Ulidzale Diuzi gunnëꞌ fuerza valor quiaꞌ quixoguiꞌa benëꞌ xtiꞌidzaꞌ Diuzi ca reyaꞌalaꞌ huaꞌ.
49006021	Huedetixogueꞌ Tíquico leꞌe ta inezile ca raca quiaꞌ niga. Dyëꞌëdi nezile naca Tíquico benꞌ bichiro, benꞌ nao xneza Cristo. Du guicho du laꞌadyiꞌnëꞌ racalënëꞌ nëtoꞌ ruendoꞌ dyin quie Diuzi.
49006022	Quie lenan useꞌelaꞌ lëbëꞌ detixogueꞌnëꞌ leꞌe ca raca quiendoꞌ niga cuenda bigaqueyëchiꞌ guicho laxtaꞌole.
49006023	Rulidzaꞌ Xuziro Diuzi lënëꞌ z̃iꞌinëꞌ Jesucristo ta cuëchijëꞌ chizi guicho laxtaꞌole leꞌe, benꞌ rue quie xtiꞌidzaꞌ Diuzi. Rulidzaꞌjëꞌ ta gacalëjëꞌ leꞌe idyëꞌële laguedyile sudyiꞌilële Cristo.
49006024	Rulidzaꞌ Diuzi ta huelaꞌiyanëꞌ yugulu leꞌe benꞌ nedyëꞌe Señor quiero Jesucristo tuzioli. Amén.
50001001	Nëꞌëdiꞌ len Timoteo, nacandoꞌ benꞌ rue dyin quie Jesucristo. Useꞌelaꞌndoꞌ guichi ni lao yugu leꞌe benꞌ nao xneza Jesús, benꞌ nitaꞌ ciudad Filipos. Lëscanꞌ useꞌelaꞌndoꞌn lao ja benꞌ napa dyin quie Diuzi, benꞌ rudzeꞌ xnezi quiele, len ja los demás benꞌ racalë leꞌe ciudad Filipos. Nacale benꞌ quie Diuzi, nacale benꞌ nuelë Cristo Jesús tuz̃e.
50001002	Rulidzandoꞌ Xuziro Diuzi len Señor quiero Jesucristo ta gacalëjëꞌ leꞌe huejëꞌ cueꞌ chizi laxtaꞌole.
50001003	Rëpicazaꞌ Diuzi “diuxcaleloꞌ” bëꞌ rezaꞌlaꞌadyaꞌ leꞌe cabëꞌ ruele.
50001004	Bëꞌ rulidzaꞌ Diuzi redaohuedaꞌ rnabaꞌ gaca tadyaꞌa quie yugulule.
50001005	Pues desde dza uzulaole naole xneza Cristo , banuelë nëtoꞌ tuz̃e rguixogueꞌle benëꞌ diꞌidzaꞌ laꞌiya quie Diuzi.
50001006	Uzulao Diuzi ruenëꞌ dyin dyaꞌa quienëꞌ luꞌu guicho laxtaꞌole. Barz̃elaꞌadyaꞌ biusan Diuzi ruenëꞌ dyin dyaꞌa quienëꞌ conlë leꞌe hasta dza yedyin Jesucristo.
50001007	Napaꞌ rson iniaꞌ quiele canaꞌ, porque nedyëꞌëdaꞌ leꞌe. Abële nëꞌëdiꞌ tuz̃e con cabëꞌ tadyaꞌa bë Diuzi para raꞌo. Abële nëꞌëdiꞌ tuz̃e laꞌacazi diaꞌ luꞌu dyiguiba, laꞌacazi zuaꞌ lao ja benꞌ rnabëꞌ ruaꞌ defender xtiꞌidzaꞌ Diuzi rguixoguiꞌajëꞌ quie ta naca tali.
50001008	Nezi Diuzi lega reꞌendaꞌ guidaꞌ ideyubaꞌ leꞌe nun quie danꞌ nedyëꞌëdaꞌ leꞌe cabëꞌ nedyëꞌë Cristo leꞌe.
50001009	Rulidzaꞌ Diuzi ta gacalënëꞌ leꞌe ta idyëꞌërale itu itule, naꞌ inezile mazara quie Diuzi ta huele pensari dyaꞌa,
50001010	naꞌ siꞌle tahuen, hue quiele quie Diuzi. Canaꞌ sí, yeyëri laxtaꞌole lao Diuzi, gabi dulaꞌ de quiele cati idyin dza yeguida Jesucristo.
50001011	Canaꞌ hue Jesucristo para leꞌe tacuenda huele puro tadyaꞌa, yelaꞌ naꞌ inezi ja benꞌ nitaꞌ lao yedyi layu naca Diuzi benꞌ z̃e, benꞌ balaꞌana.
50001012	Bichaꞌ, reꞌendaꞌ inezile ca ta aoz̃acaꞌ nëꞌëdiꞌ bron huen, baoyëra benꞌ uzënaga diꞌidzaꞌ laꞌiya quie Diuzi.
50001013	Banezi ja soldado, benꞌ rapa yulaoꞌ, len ja los demás benëꞌ, cabëꞌ raca quiaꞌ. Nezijëꞌ diaꞌ luꞌu dyiguiba por nun quie danꞌ naohuaꞌ xneza Cristo.
50001014	Lëscanꞌ zë ja benꞌ nao xneza Jesús, birdzebijëꞌ rguixogueꞌjëꞌ benëꞌ xtiꞌidzaꞌ Diuzi du guicho du laꞌadyiꞌjëꞌ. Ablëꞌëjëꞌ cabëꞌ racalë Diuzi nëꞌëdiꞌ, tu diaꞌ luꞌu dyiguiba.
50001015	Tali naꞌ nitaꞌ bala benëꞌ rnë quie Cristo, pero yelaꞌ z̃ëꞌ, yelaꞌ mala quiejëꞌ rnëjëꞌ. Pero lëscanꞌ nitaꞌrë ja benꞌ rnë quie Cristo du guicho du laꞌadyiꞌjëꞌ.
50001016	Nitaꞌ bala benꞌ rnë quie Cristo ta huejëꞌ cuinzijëꞌ benꞌ z̃e. Birnëjëꞌ quie Cristo du guicho du laꞌadyiꞌjëꞌ, denꞌ reꞌenjëꞌ huerajëꞌ causa quiaꞌ, danꞌ nezijëꞌ diaꞌ luꞌu dyiguiba.
50001017	Pero lëscanꞌ nitaꞌ ja benꞌ rnë quie Cristo nun quie danꞌ nedyëꞌëjëꞌ nëꞌëdiꞌ. Nezijëꞌ zuaꞌ niga ta huaꞌ defender xtiꞌidzaꞌ Diuzi.
50001018	Pero abihuenan. Bicuezan yedaohuedaꞌ nun quie rnëjëꞌ quie Cristo, laꞌacazi du guicho du laꞌadyiꞌjëꞌ, laꞌacazi chi rez̃ëꞌjëꞌ nëꞌëdiꞌ.
50001019	Huedaohuedaꞌ danꞌ nezdaꞌ bitiꞌtezi raca quiaꞌ, huarogaꞌ dyaꞌa nun quie rulidzale Diuzi por nëꞌëdiꞌ, naꞌ racalë Bichi Be quie Jesucristo nëꞌëdiꞌ.
50001020	Bireꞌendaꞌ huaꞌ tu ta gaca yelaꞌ stuꞌ quiaꞌ. Reꞌendaꞌ gaca quiaꞌ quixoguiꞌa benëꞌ xtiꞌidzaꞌ Diuzi du guicho du laꞌadyaꞌ, biyedueꞌdaꞌ chi bi biaꞌ. Canaꞌ reꞌendaꞌ huaꞌ tacuenda tzioñeꞌera ja benëꞌ naca Cristo benꞌ z̃e, benꞌ balaꞌanara. Canaꞌ reꞌendaꞌ huaꞌ baꞌalaꞌcazi nebanaꞌ, baꞌalaꞌcazi gatiaꞌ.
50001021	Ta huaꞌ Cristo benꞌ z̃e, quie lenan rdaꞌa lao yedyi layu. Naꞌra cati gatiaꞌ, canaꞌra huaꞌ gan tzazuliaꞌnëꞌ tuzioli.
50001022	Pero chi nezuaꞌ nëꞌëdiꞌ lao yedyi layu, huazaqueꞌ hueraꞌ dyin quie Diuzi. Quie lenan binezdaꞌ nulan nacaran huen inaohuaꞌ.
50001023	Nacan zëdi ta useriaꞌ entre chopa neza. Para nëꞌëdiꞌ nacaran huen gatiaꞌ tzazuliaꞌ Cristo tuz̃e. Canaꞌ naca neza reꞌendaꞌ inaohuaꞌ.
50001024	Pero zu itu neza reyaꞌalaꞌ inaohuaꞌ danꞌ nacaran dyaꞌa para leꞌe chi nezuliaꞌ leꞌe lao yedyi layu.
50001025	Quie lenaꞌ nuz̃elaꞌadyaꞌ yegaꞌnliaꞌ leꞌe lao yedyi layu ta gacaliaꞌ leꞌe ta inaorale mazara xneza Cristo ta surale contento hue quiele quienëꞌ.
50001026	Canaꞌ gaca huen quiele yedaohuele chi guidaꞌ ideyubaꞌ leꞌe tatula.
50001027	Nacan belao huele dyabëꞌ tzuꞌule tuz̃e con cabëꞌ una Cristo. Lëscanꞌ laꞌachi guidaꞌ ideyubaꞌ leꞌe, laꞌachi zuaꞌ zituꞌ, reꞌendaꞌ inezdaꞌ neyuꞌule dyaꞌa, nacale tuz̃e ruele dyin quie Diuzi tacuenda uzënaga ja benëꞌ diꞌidzaꞌ quienëꞌ.
50001028	Biidzebile quie ja benꞌ rudie leꞌe. Danꞌ rudiejëꞌ leꞌe, lenaꞌ nacan seña udyiaguiꞌjëꞌ cuinjëꞌ. Quie leꞌe nacan seña nacale benꞌ bapsela Diuzi yeziꞌnëꞌ leꞌe.
50001029	Bë Diuzi cule quiele ulionëꞌ leꞌe no solamente ta hue quiele quie Cristo, pero lëscanꞌ ta yedzagalaole nun quie danꞌ nacale benꞌ quienëꞌ.
50001030	Cabëꞌ leꞌe, cabëꞌ nëꞌëdiꞌ, tuzi ca zioro ruero dyin quie Diuzi, biyuhëdiro. Bablëꞌële cabëꞌ biaꞌ dza naꞌ biaꞌ dyin quie Diuzi, bibehuëdiaꞌ. Naꞌra banezile neruaꞌ dyin quie Diuzi, biruhuëdiaꞌ.
50002001	Como tali naꞌ reyuez̃e Cristo leꞌe, como tali naꞌ nadyëꞌënëꞌ ruxelaꞌadyiꞌnëꞌ leꞌe, como tali naꞌ banacalële Bichi Be quie Diuzi tuzi, como tali naꞌ raque Cristo leꞌe, como tali naꞌ reyëchiꞌlaꞌadyiꞌnëꞌ leꞌe,
50002002	canaꞌra reyaꞌalaꞌ huele tuzi ca pensari huele. Reyaꞌalaꞌ nadyëꞌële itu itule. Tuzi ca huele, huele tuz̃e itu itule. Yelaꞌ naꞌ yedaohuedaꞌ quiele.
50002003	Bihuele yaladyiꞌ, biuxaꞌale. Huele gaxo len laguedyile, gaquele huen laguedyile ca cuinle.
50002004	Nitu nitule biquilole tadyaꞌa quiezile, pero lëscanꞌ quilole tadyaꞌa quie laguedyile.
50002005	Reyaꞌalaꞌ tzuꞌule pensari cabëꞌ pensari yuꞌu Jesucristo.
50002006	Baꞌalaꞌcazi Cristo len Diuzi tuzi ca nacajëꞌ, bibë Cristo la fuerza huenëꞌ cuinnëꞌ lëbi ca Diuzi,
50002007	pero pcaꞌnnëꞌ tzalaꞌla yelaꞌ rnabëꞌ quienëꞌ, golonëꞌ guquëꞌ beꞌmbyu, bidëꞌ guquëꞌ ca benꞌ nadaꞌo.
50002008	Bidëꞌ guquëꞌ beꞌmbyu bdzeꞌnëꞌ cuinnëꞌ lao naꞌa Diuzi. Bzunëꞌ diꞌidzaꞌ cabëꞌ gudyi Diuzi lëbëꞌ. Bibebiꞌnëꞌ cati bazionëꞌ gatinëꞌ lëꞌë yaga cruzo, baꞌalaꞌcazi yelaꞌ stuꞌ huala nacan gati benëꞌ lëꞌë yaga cruzo.
50002009	Quie lenaꞌ bzu Diuzi lëbëꞌ naquëꞌ benꞌ balaꞌanara quie yugulute. Quie lenaꞌ una Diuzi naca Cristo benꞌ belaora, nunuranu benꞌ naca belao zu ca lëbëꞌ.
50002010	Quie lenaꞌ yugulu benëꞌ, caora rejëꞌ laohuëꞌ, reyaꞌalaꞌ quitzu z̃ibijëꞌ lao Jesús, laꞌacazi benꞌ zu guibá, laꞌacazi benꞌ nitaꞌ lao yedyi layu, laꞌacazi benꞌ baguti.
50002011	Canaꞌ inajëꞌ naca Jesucristo benꞌ belaora lao yugulute, huejëꞌ Xuziro Diuzi benꞌ z̃e.
50002012	Quie lenaꞌ, bichaꞌ, benꞌ nedyëꞌëdaꞌ, lëbi cabëꞌ bë quiele cabëꞌ diꞌidzaꞌ agudyaꞌ leꞌe dza naꞌ caora nezuliaꞌ leꞌe, naꞌra reꞌendaꞌ hue quiele cabëꞌ diꞌidzaꞌ riaꞌ leꞌe, laꞌacazi zuaꞌ zituꞌ bizuliaꞌ leꞌe tuz̃e. Du rdzebile, du rz̃izile ulehue ca reꞌen Diuzi huele cuenda inaole dyëꞌëdi xneza Cristo.
50002013	Dyin quie Diuzi naꞌ rnën quiele uzule diꞌidzaꞌ quienëꞌ. Canaꞌ gacalë Diuzi leꞌe uzaꞌlaole huele cabëꞌ reꞌennëꞌ huele.
50002014	Yugulu canꞌ ruele, ulehuena dyëꞌëdi. Bitzuꞌule dila, bitzuꞌule huenë,
50002015	cuenda bigataꞌ dulaꞌ quiele. Reꞌendaꞌ tale dyaꞌadi ca z̃iꞌi Diuzi lao ja benꞌ mala, ja benꞌ de dulaꞌ xquia quie. Nacale ca quie bélo dyia guibá ruseniꞌn yedyi layu nun quie danꞌ ruzioñeꞌele benëꞌ, benꞌ binetzioñeꞌe.
50002016	Reyaꞌalaꞌ quixogueꞌlejëꞌ xtiꞌidzaꞌ Diuzi, diꞌidzaꞌ rnën quie yelaꞌ neban biyeyudyi yedu. Chi huele canaꞌ, canaꞌ yedaohuedaꞌ dza yeguida Cristo danꞌ nuz̃elaꞌadyaꞌ biten canaꞌzi dyin quie Diuzi biaꞌ.
50002017	Baꞌalaꞌcazi ruen zi gatiaꞌ, huedaohuedaꞌ como danꞌ canaꞌ gacaꞌ benꞌ naca gun quie Diuzi lëbi cabëꞌ leꞌe, como nacarële gun quie Diuzi por nun quie danꞌ barue quiele quienëꞌ. Lenaꞌ yedaohuedaꞌ len leꞌe.
50002018	Canaꞌ reyaꞌalaꞌ yedaohuele huelële nëꞌëdiꞌ tuz̃e yedaohuero.
50002019	Chi napa Jesús gusto, iseꞌelaꞌ Timoteo ideyubinëꞌ leꞌe tacuenda yedaohuedaꞌ cati yedaꞌ diꞌidzaꞌ ca ta ruele.
50002020	Tuzi Timoteo rdëbinëꞌ len nëꞌëdiꞌ ta yegaꞌnle huen. Tuzi pensari racandoꞌ len Timoteo len nëꞌëdiꞌ.
50002021	Ja benꞌ tula, rguilolaꞌadyiꞌjëꞌ tadyaꞌa quiezijëꞌ, birguilolaꞌadyiꞌjëꞌ tadyaꞌa quie Cristo Jesús.
50002022	Banezile cabëꞌ rue Timoteo. Babluꞌenëꞌ rdanëꞌ neza dyaꞌa. Lëscanꞌ banezile cabëꞌ bënëꞌ rdalënëꞌ nëꞌëdiꞌ rguixogueꞌndoꞌ benëꞌ xtiꞌidzaꞌ Diuzi. Racalënëꞌ nëꞌëdiꞌ dyëꞌëdi ca racalë tu xcuidiꞌ xuzibiꞌ.
50002023	Caora ba unezidaꞌ nacala ca yero quiaꞌ niga, naꞌtera iseꞌelaꞌ Timoteo ideyubinëꞌ leꞌe.
50002024	Pero nuz̃elaꞌadyaꞌ laguidatiaꞌ ideyubaꞌ leꞌe, chi napa Cristo gusto guidaꞌ.
50002025	Lëscanꞌ raquedaꞌ raoyente iseꞌelaꞌ benꞌ bichiro Epafrodito ideyubinëꞌ leꞌe. Lëlëbëꞌ rueliaꞌ dyin quie Diuzi, lëlëbëꞌ redzagalaoliaꞌ tanun quie danꞌ rguixogueꞌndoꞌ xtiꞌidzaꞌ Diuzi. Lëlëbëꞌ baoseꞌelaꞌle ganꞌ zuaꞌ dza naꞌ tacuenda gacalënëꞌ nëꞌëdiꞌ ta tzaxiꞌnëꞌ chanꞌ bi ta rdzioguedaꞌ.
50002026	Lega reꞌennëꞌ yeguidëꞌ idenaꞌnëꞌ yugulule. Lega rdëbinëꞌ danꞌ nezinëꞌ babele guca z̃hueꞌnëꞌ.
50002027	Tali naꞌ guca z̃hueꞌnëꞌ ilëꞌëtiꞌzi bigutinëꞌ. Pero Diuzi gucalënëꞌ lëbëꞌ, bigutinëꞌ. Lëscanaꞌ gucalë Diuzi nëꞌëdiꞌ, danꞌ beyacanëꞌ ta bira uzuaꞌ mazara bayëchiꞌ.
50002028	Quie lenaꞌ lega reꞌendaꞌ iseꞌelaꞌnëꞌ laole tacuenda yedaohuele ilëꞌëlenëꞌ tatula. Canaꞌ bigacatica bayëchiꞌ quiaꞌ.
50002029	Ulesiꞌ lëbëꞌ du guicho du laꞌadyiꞌle, danꞌ naquëꞌ benꞌ bichiro, benꞌ nao xneza Cristo. Reyaꞌalaꞌ gapale balaꞌana yugulu benꞌ naca ca lëbëꞌ.
50002030	Ilëꞌëtiꞌzi bigutinëꞌ tanun quie danꞌ rue quienëꞌ diꞌidzaꞌ quie Cristo. Bicuenda bënëꞌ chi gatinëꞌ tacuenda gacalënëꞌ nëꞌëdiꞌ lao lazale chanꞌ bi ta rdzioguedaꞌ, como danꞌ biuz̃aqueꞌ guidale niga gacalële nëꞌëdiꞌ.
50003001	Naꞌra bichaꞌ, reyaꞌalaꞌ yedaohuele danꞌ nacale benꞌ nao xneza Jesús. Binacan zëdi quiaꞌ nëꞌëdiꞌ yeniaꞌ leꞌe tatula ca ta baoniaꞌ leꞌe dza naꞌ lëꞌë guichi, como danꞌ nacan belao para leꞌe.
50003002	Bigalele quie ja benꞌ rue ca rue ja becoꞌ, ja benꞌ rue tamala, ja benꞌ rchugu cuerpo.
50003003	Raꞌo nacaro dugalo benꞌ nuzu xëdyidaoꞌ cuine. Raꞌo nacaro benꞌ rionlaꞌadyiꞌ Diuzi lao naꞌa Bichi Be quienëꞌ. Redaohuero nacaro benꞌ quie Cristo Jesús. Neziro bibi zacaꞌn huero cuinro benꞌ z̃e por nun quie bi ruero dza rdaro lao yedyi layu.
50003004	Pero chi nacan huen huero cuinro benꞌ z̃e, napariaꞌ derecho huaꞌ cuinaꞌ benꞌ z̃e ca nurla benꞌ tula.
50003005	Pues bzujëꞌ tu xëdyidaoꞌ nëꞌëdiꞌ caora gologaꞌ gucaꞌ xuꞌuna dza. Nëꞌëdiꞌ nacaꞌ dugalo benꞌ Israel. Nacaꞌ z̃iꞌisuba xuzixtaꞌoro Benjamín. Desde nacatiaꞌ xcuidiꞌ racaꞌ diꞌidzaꞌ hebreo. Gucaliaꞌ benꞌ partido fariseo tuz̃e. Ca rnaojëꞌ du guicho du laꞌadyiꞌjëꞌ ley quie Moisés, canaꞌ unaohuaꞌ nëꞌëdiꞌ.
50003006	Du guicho du laꞌadyaꞌ psacaꞌ benꞌ quie Jesús bizinaquezi dza naꞌ. Tantozi unaohuaꞌ ley quie Moisés, nunu bë causa quiaꞌ chi udapaꞌ dulaꞌ xquia lao Diuzi.
50003007	Pero banezdaꞌ naꞌa bibi zacaꞌn lao Diuzi yugulu ca ta guquedaꞌ zacaꞌn lao Diuzi dza naꞌ. Lenaꞌ nezdaꞌ porque danꞌ barnaohuaꞌ xneza Cristo naꞌa.
50003008	Lëscanꞌ nezdaꞌ yugulu ta de quiaꞌ nacan ca quie ta chuꞌunro, ta bibi sirve. Zacaꞌran huebiꞌa Cristo, benꞌ naca Señor quiaꞌ, quele ca yugulu ta de quiaꞌ. Tanun quie nubiꞌa Cristo, pcaꞌnaꞌ tzalaꞌla yugulu ta de quiaꞌ. Araquedaꞌn ca tu bëbi, tanto zacaꞌran ta huebiꞌa Cristo,
50003009	tanto zacaꞌran tzaliaꞌ Cristo tuz̃e. Quele por nun quie unaohuaꞌ ley quie Moisés rlëꞌë Diuzi nëꞌëdiꞌ benꞌ laxtaꞌo yëri, dechanꞌ por nun quie danꞌ rzudyiꞌiliaꞌ Cristo. Huaziꞌ Diuzi nutezi benꞌ rzudyiꞌilë Cristo.
50003010	Tuzi ca reꞌendaꞌ, reꞌendaꞌ huebiꞌa Cristo. Reꞌendaꞌ sulë yelaꞌ huaca quienëꞌ nëꞌëdiꞌ cabëꞌ yelaꞌ huaca bë Diuzi psebannëꞌ lëbëꞌ. Lëscanꞌ zuaꞌ dispuesto yedzagalaohuaꞌ cabëꞌ bedzagalaonëꞌ, baꞌalaꞌcazi huen zi gatiaꞌ cabëꞌ gutinëꞌ.
50003011	Canaꞌ reꞌendaꞌ tacuenda huaꞌ gan useban Diuzi nëꞌëdiꞌ yerogaꞌ ga de benꞌ huati.
50003012	Pero biiniaꞌ babiaꞌ gan baoyaꞌlao banubiꞌa Cristo. Lëscanꞌ quele beyudyi bzioñeꞌe Diuzi nëꞌëdiꞌ huaꞌ ca mandado reꞌennëꞌ huaꞌ. Pero biusanaꞌ xneza Cristo. Reꞌendaꞌ huaꞌ gan huebiꞌa Cristo ca nuebëꞌ Cristo nëꞌëdiꞌ.
50003013	Lëscanꞌ bichaꞌ, biiniaꞌ babiaꞌ gan abeyudyi biaꞌ cabëꞌ reꞌen Diuzi huaꞌ. Quie lenaꞌ birdëbidaꞌ ca tu ta baode baguca. Pero ruaꞌ dyabëꞌ ta huaꞌ ca reꞌen Diuzi huaꞌ dza zazaꞌra.
50003014	Ruaꞌ dyabëꞌ rnaohuaꞌ xneza Cristo tacuenda yeyëz̃i Diuzi nëꞌëdiꞌ yeyaꞌa guibá. Hueyëz̃i Diuzi ja benꞌ nuelë Cristo tuz̃e ta tzezulëjëꞌ lëbëꞌ tuzioli.
50003015	Yugulu leꞌe benꞌ nao xneza Cristo, reyaꞌalaꞌ huele pensari ca pensari agudyaꞌ leꞌe niga. Chi leꞌe natzaꞌ pensari quiele, Diuzi uzioñeꞌenëꞌ leꞌe ta huele tuzi ca pensari ruaꞌ.
50003016	Quie lenaꞌ, reyaꞌalaꞌ huero, reyaꞌalaꞌ huero tuzi pensari cabëꞌ pensari nudzeꞌ Diuzi raꞌo.
50003017	Bichaꞌ, cabëꞌ ruaꞌ nëꞌëdiꞌ, canaꞌ reyaꞌalaꞌ huerële. Lëscanꞌ huele cuenda nu benꞌ rue cabëꞌ bëndoꞌ cati unitaꞌlëndoꞌ leꞌe dza naꞌ.
50003018	Zë lasa baoniaꞌ leꞌe, naꞌ du rbedyaꞌ huaꞌ niaꞌ leꞌe tatula de que nitaꞌ benꞌ zë, benꞌ naca enemigo quie Cristo.
50003019	Naca quiejëꞌ yeyojëꞌ laguiꞌ gabila. Ta rnazin quiejëꞌ ruejëꞌ rnaojëꞌ quie diuzi quiejëꞌ. Reyaꞌalaꞌ yedueꞌjëꞌ ca ruejëꞌ, denꞌ redaohuelajëꞌ. Tuzi ta raca lao yedyi layu ruejëꞌ pensari.
50003020	Pero raꞌo nacaro cuenda quie Diuzi zu guibá. Rbezaro dza zezaꞌ Jesucristo, benꞌ psela raꞌo, benꞌ naca Señor quiero.
50003021	Lëbëꞌ yetzaꞌnëꞌ bëꞌëlaꞌ z̃ubaꞌ banaca bayëchiꞌ quiero ta iyacan yeniꞌ cabëꞌ naca cuerpo quienëꞌ cuinnëꞌ. Canaꞌ huenëꞌ quiero conlë yelaꞌ huaca de quienëꞌ rnabëꞌnëꞌ lao yugulute.
50004001	Quie lennaꞌ bichaꞌ, benꞌ nedyëꞌëdaꞌ, lega reꞌendaꞌ guidaꞌ ideyubaꞌ leꞌe. Por leꞌe suaꞌ contento nacale ca quie tu premio quiaꞌ. Rniaꞌ leꞌe, benꞌ nedyëꞌëdaꞌ, ulenao xneza Cristo du guicho du laꞌadyiꞌle, biyehuëdile.
50004002	Rnabayëchaꞌ Evodia len Síntique ta yegaꞌnlëlejëꞌ tuzi ca reyaꞌalaꞌ hue ja nigula, benꞌ nao xneza Cristo.
50004003	Lëscanꞌ luëꞌ, benꞌ compañero quiaꞌ, benꞌ ruelë nëꞌëdiꞌ dyin quie Diuzi, reꞌendaꞌ gacalëloꞌ lërupa nigula. Lejëꞌ bzagalëjëꞌ nëꞌëdiꞌ cati udixogueꞌndoꞌ benëꞌ diꞌidzaꞌ laꞌiya quie Diuzi conlë Clemente len itu ja benꞌ tula, benꞌ bëlë nëꞌëdiꞌ dyin quie Diuzi. Bazu laojëꞌ lëꞌë libro ga yuꞌu lao ja benꞌ de yelaꞌ neban quie tuzioli.
50004004	Yugu dza reyaꞌalaꞌ yedaohuele, danꞌ nacale benꞌ nao xneza Cristo. Tatula rniaꞌ leꞌe: ¡Yedaohuele!
50004005	Huele tahuen ta ilëꞌë yugulu benëꞌ leꞌe benꞌ z̃elaꞌadyiꞌ. Baruen bago dza yeguida Cristo.
50004006	Bidëbile chi bitiꞌtezi raca quiele. Yëbile Diuzi chi bi raca quiele. Ulenaba Diuzi chi bi rdzioguele. Yëbilenëꞌ diuxcaleloꞌ.
50004007	Canaꞌ hue Diuzi cueꞌ chizi laxtaꞌole. Ca rue Diuzi, ruenëꞌ cueꞌ chizi laxtaꞌoro, lenaꞌ nacaran mazara cabëꞌ nacan ta tzioñeꞌero. Lëscanꞌ huapa Diuzi leꞌe cuidado ta tzuꞌule pensari dyaꞌa tanun quie zudyiꞌilële Cristo Jesús.
50004008	Ta iyudyi diꞌidzaꞌ rniaꞌ leꞌe bichaꞌ, ulehue pensari quie yugulu ta naca tali, len quie yugulu ta naca ta balaꞌana, len quie yugulu ta naca tabala, len quie yugulu ta naca talaꞌiya, len quie yugulu ta raxe Diuzi, len quie yugulu ta nuzë quie nacan huen. Chi nacan dyaꞌa, chi nacan ta ilëꞌëro huen, lëlenaꞌ ulehue pensari cabëꞌ nacan.
50004009	Ulehue ulenao ca ta bapsëdiaꞌ leꞌe, len ca ta bluꞌenaꞌ leꞌe. Ulehue ulenao ca ta babele baoniaꞌ, len ca ta bablëꞌële biaꞌ. Canaꞌ selë Diuzi leꞌe. Naca Diuzi benꞌ cuëchi chizi laxtaꞌole.
50004010	Lega redaohuedaꞌ laohue Cristo danꞌ babezaꞌlaꞌadyiꞌle nëꞌëdiꞌ tatula. Quele rniaꞌ chi bagulaꞌadyiꞌle nëꞌëdiꞌ. Nezidaꞌ guꞌunle gacalële nëꞌëdiꞌ dza naꞌ, pero biuz̃aqueꞌ.
50004011	Quele rniaꞌ chi bi rdzioguedaꞌ. Baoyulaohuaꞌ redaohuedaꞌ con tu tadaoꞌ de quiaꞌ.
50004012	Nezidaꞌ ca naca quie benꞌ yëchiꞌ. Lëscanꞌ nezidaꞌ ca naca quie benꞌ birdziogue. Con bitiꞌtezi gaca quiaꞌ, laꞌachi aodaohuaꞌ belogaꞌ, laꞌachi rduaꞌ, laꞌachi bibi rdzioguedaꞌ, laꞌachi rdzioguedaꞌ, baoyulaohuaꞌ suaꞌ contento bira rdëbidaꞌ.
50004013	Huazuedaꞌ con bitiꞌtezi gaca quiaꞌ, danꞌ run Cristo nëꞌëdiꞌ fuerza valor quienëꞌ yugu dza.
50004014	Pero bële tu tahuen quiaꞌ, beyëchiꞌlaꞌadyiꞌle nëꞌëdiꞌ ca tazëdi raca quiaꞌ.
50004015	Leꞌe benꞌ ciudad Filipos, nezile tu cueꞌzi leꞌe baoseꞌelaꞌle gun quiele. Bigulaꞌadyiꞌle ca gucaliaꞌ leꞌe udixoguiꞌa leꞌe diꞌidzaꞌ laꞌiya quie Diuzi. Lëscanꞌ gucalële nëꞌëdiꞌ dza uyaꞌa yu nebaba Macedonia caora cati uzulaohuaꞌ udixoguiꞌa benëꞌ diꞌidzaꞌ laꞌiya quie Diuzi.
50004016	Cati nezuaꞌ ciudad Tesalónica, chopa tzona lasa useꞌelaꞌle gun quiele itzaniꞌa ta huaꞌ gasto quiaꞌ.
50004017	Quele rniaꞌ leꞌe ta iseꞌelaꞌle bi cosa quiaꞌ. Ca reꞌendaꞌ, reꞌendaꞌ gataꞌ tahuen quiele lao Diuzi danꞌ beyëchiꞌlaꞌadyiꞌle nëꞌëdiꞌ. Redaohuedaꞌ cati gaca quiele canaꞌ.
50004018	Ta naca yalao babeziꞌa nëꞌëdiꞌ. Mazla ca tu ta rdzioguedaꞌ useꞌelaꞌle quiaꞌ lao naꞌa Epafrodito. Ta useꞌelaꞌle quiaꞌ nëꞌëdiꞌ nacan ca quie tu ta bëꞌle Diuzi rlaꞌn z̃ixi z̃eo, beziꞌnëꞌn yaxenëꞌn.
50004019	Gun Diuzi leꞌe yugulu ca tu ta rdzioguele como biyeya ta de quie Diuzi. Tadyaꞌatzegue de quie Diuzi conlë Cristo Jesús.
50004020	Reyaꞌalaꞌ gaparo balaꞌana Xuziro Diuzi tuzioli. Amén.
50004021	Ulegapa diuz̃i ja benꞌ quie Diuzi nitaꞌ naꞌ, ja benꞌ zulë Cristo tuz̃e. Ja benꞌ bichiro, benꞌ zulë nëꞌëdiꞌ niga, rgapajëꞌ leꞌe diuz̃i.
50004022	Yugulu benꞌ rue quie xtiꞌidzaꞌ Diuzi, benꞌ nitaꞌ niga, rugapajëꞌ leꞌe diuz̃i. Lëscanꞌ ja benꞌ quie Diuzi, benꞌ rue dyin z̃an yuꞌu quie benꞌ rnabëꞌ quie benꞌ romano, rugaparëjëꞌ leꞌe diuz̃i.
50004023	Rnabaꞌ huelaꞌiya Jesucristo yugulule. Lëbëꞌ naquëꞌ benꞌ Señor quiero. Amén.
51001001	Nëꞌëdiꞌ, Pablo, bdëꞌ Diuzi nëꞌëdiꞌ cabëꞌ reꞌennëꞌ gaca tacuenda tzaꞌ tzetixoguiꞌa benëꞌ diꞌidzaꞌ laꞌiya quie Jesucristo. Nëꞌëdiꞌliaꞌ benꞌ bichiro Timoteo,
51001002	bëndoꞌ guichi ni, useꞌelaꞌndoꞌn laole ciudad Colosas. Banacarële benꞌ quie Diuzi danꞌ banuerële Cristo Jesús tuz̃e. Rnabandoꞌ huelaꞌiya Xuziro Diuzi leꞌe cuëchinëꞌ chizi luꞌu guicho laxtaꞌole.
51001003	Yugu dza rëbicazindoꞌ Diuzi diuxcaleloꞌ tanun quiele caora rulidzandoꞌ Diuzi, benꞌ naca Xuzi Jesucristo. Naca Jesucristo benꞌ belaora quiero.
51001004	Ba udixogueꞌe benëꞌ nëtoꞌ cabëꞌ ruele rzudyiꞌilële Cristo, nadyëꞌële ja benꞌ rue quie xtiꞌidzaꞌ Diuzi.
51001005	Canaꞌ naca quiele nun quie danꞌ rbezale gun Diuzi leꞌe tu tadyaꞌatzegue pcaꞌnnëꞌ quiele guibá. Aonezile canaꞌ bë Diuzi quiele danꞌ babële cuenda quie diꞌidzaꞌ laꞌiya quie Diuzi dza naꞌ.
51001006	Ca naca diꞌidzaꞌ quie Diuzi babele zio rz̃enan, lëdiꞌidzaꞌ naꞌ barue quie ja benꞌ zë, naꞌ betzaꞌjëꞌ pensari quiejëꞌ, barnaojëꞌ xneza Cristo. Canaꞌ baraca duz̃e yedyi layu. Lëzi leꞌe, canaꞌ raca quiele desde dza bele ca nadyëꞌë Diuzi benëꞌ, gucabëꞌle nacan tali.
51001007	Lëzi canaꞌ psëdi Epafras leꞌe. Nacarë Epafras benꞌ rue dyin quie Diuzi. Nadyëꞌëndoꞌnëꞌ. Naquëꞌ benꞌ rue dyin quie Cristo conlë leꞌe du guicho du laꞌadyiꞌnëꞌ.
51001008	Lëbëꞌ bidëꞌ bedetixogueꞌnëꞌ nëtoꞌ cabëꞌ ruele nadyëꞌële benëꞌ cabëꞌ nadyëꞌë Cristo benëꞌ.
51001009	Quie lenaꞌ binusandoꞌ rulidzandoꞌ Diuzi por leꞌe desde dza naꞌ cati bendoꞌ ca ruele nedyëꞌële ja benꞌ nao xneza Cristo. Binusandoꞌ rnabandoꞌ lao Diuzi ta uzioñeꞌenëꞌ leꞌe cabëꞌ reꞌennëꞌ huele, len cabëꞌ reꞌennëꞌ tzuꞌule pensari quienëꞌ, len cabëꞌ reꞌennëꞌ inezile bi rue Bichi Be quienëꞌ racalënëꞌ raꞌo.
51001010	Canaꞌ rulidzandoꞌ Diuzi tacuenda tale cabëꞌ reyaꞌalaꞌ ta benꞌ nao xneza Cristo ta yedaohuenëꞌ yugulu ca ruele. Lëscanꞌ rulidzandoꞌ Diuzi tacuenda huele dyin quie Diuzi dyëꞌëdi yugu ca reꞌennëꞌ, lëscanꞌ ta inezirale quie Diuzi cabëꞌ rnabëꞌnëꞌ raꞌo.
51001011	Rnabandoꞌ lao Diuzi gunnëꞌ fuerza valor quiele tacuenda huele gan bitiꞌtezi gaca quiele biyedzebile yedaohuele biyeyatile, naꞌ dyëꞌëdi yedaohuele du usela Diuzi leꞌe.
51001012	Reyaꞌalaꞌ yëbile Xuziro Diuzi diuxcaleloꞌ, danꞌ banuetenëꞌ raꞌo puesto ta tzuꞌuro ga naca xniꞌ yeziꞌro tu ta pcaꞌn Diuzi para raꞌo, benꞌ naca cuenda quienëꞌ.
51001013	Aolio Diuzi leꞌe, bira nacale cuenda ta inabëꞌ xanꞌ taxiꞌibiꞌ leꞌe. Banue Diuzi leꞌe cuenda inabëꞌ z̃iꞌinëꞌ leꞌe. Nadyëꞌë Diuzi z̃iꞌinëꞌ.
51001014	Lëbëꞌ gutinëꞌ lëꞌë yaga cruzo ta yez̃i dulaꞌ xquia quiero gataꞌ yelaꞌ neban quiero tuzioli.
51001015	Cabëꞌ naca quie Cristo, benꞌ saqueꞌ ilëꞌëro, cabëꞌ naꞌ naca quie Diuzi, benꞌ bisaqueꞌ ilëꞌëro. Naca Cristo lao Diuzi ca quie tu z̃iꞌinëꞌ nëro. Nacarëꞌ belaora lao yugulu ta bë Diuzi.
51001016	Lao naꞌa Cristo bë Diuzi yugulute, laꞌacazi ta dyia guibá, laꞌacazi ta zu lao yedyi layu, laꞌacazi ta saqueꞌ ilëꞌëro, laꞌacazi ta bisaqueꞌ ilëꞌëro, laꞌacazi ja benꞌ nitaꞌ guibá, ja benꞌ de yelaꞌ rnabëꞌ quie. Lao naꞌa Cristo bë Diuzi yugulute, naꞌ begaꞌnnan quienëꞌ.
51001017	Tu binecueꞌ yedyi layu bazucazi Cristo. Yugulu ta de lao yedyi layu nacan laꞌadyiꞌnaꞌanëꞌ.
51001018	Naca ja benꞌ nao xneza Cristo ca quie tuzi cuerpo. Naca Cristo ca quie guicho cuerpo. Naꞌ raꞌo nacaro ca quie cuerpo quienëꞌ. Tanëro beban Cristo. Quie lenaꞌ naquëꞌ benꞌ belaora lao yugulute. Ganura benꞌ belao zu como ca lëbëꞌ.
51001019	Cani nacan, como danꞌ cabëꞌ naca Diuzi, cabëꞌ naꞌ naca Cristo.
51001020	Tanun quie danꞌ guti Cristo lëꞌë yaga cruzo ulato ren quienëꞌ, quie lenaꞌ pcaꞌntzaꞌo Diuzi ja benëꞌ, laꞌacazi benꞌ zu yedyi layu, laꞌacazi benꞌ zu guibá.
51001021	Dza naꞌ gucale benꞌ binuebëꞌ Diuzi, benꞌ rudie Diuzi tanun quie danꞌ bële tamedian. Pero naꞌa bapcaꞌntzaꞌo Diuzi leꞌe
51001022	tanun quie danꞌ guti Cristo lëꞌë yaga cruzo. Canaꞌ bë Cristo tacuenda naꞌ nayërile lao Diuzi, bibi dulaꞌ quiele de ta usedyinnëꞌ leꞌe lao Diuzi.
51001023	Quie lenaꞌ reyaꞌalaꞌ inaorale dyëꞌëdi hue quiele quie Cristo. Biusanle uzalale biyebigaꞌle. Reyaꞌalaꞌ cuezale yeziꞌ Diuzi leꞌe ca rnën lëꞌë guichi laꞌiya quie Diuzi. Lëdiꞌidzaꞌ naꞌ rguixogueꞌro duz̃e yedyi layu. Ca naca nëꞌëdiꞌ, nacaꞌ benꞌ rguixogueꞌ xtiꞌidzaꞌ Diuzi.
51001024	Redaohuedaꞌ sacaziꞌa ta gacaliaꞌ leꞌe como danꞌ canaꞌ nacaliaꞌ Cristo tuz̃e con cabëꞌ guca quienëꞌ uz̃acaziꞌnëꞌ ta gacalënëꞌ ja benꞌ quienëꞌ, benꞌ naca ca quie cuerpo quienëꞌ.
51001025	Bdëꞌ Diuzi nëꞌëdiꞌ ta usëdiaꞌ ja benꞌ rue quie xtiꞌidzaꞌ Diuzi. Canaꞌ reꞌendaꞌ gacaliaꞌ quixoguiꞌa leꞌe yugulu con cabëꞌ rguixogueꞌ diꞌidzaꞌ laꞌiya quie Diuzi.
51001026	Lenaꞌ rdaꞌa ruzioñeꞌedaꞌ benꞌ nao xneza Cristo con cabëꞌ rguixogueꞌ xtiꞌidzaꞌ Diuzi, pero tu ta biunezi ja benꞌ unitaꞌ tiempote ruzioñeꞌedaꞌjëꞌ naꞌa. Azio zë iza de diꞌidzaꞌ nucachiꞌ Diuzi, pero naꞌtera bzioñeꞌe Diuzi ja benꞌ nao xneza Cristo cabëꞌ rguixogueꞌ diꞌidzaꞌ nucachiꞌnëꞌ.
51001027	Canaꞌ reꞌen Diuzi uzioñeꞌenëꞌ ja benꞌ quienëꞌ cabëꞌ rguixogueꞌ diꞌidzaꞌ nagachiꞌ quienëꞌ, danꞌ diꞌidzaꞌ dyaꞌa nacan ta hue quiejëꞌ ja benꞌ binaca benꞌ Israel. Pues rguixogueꞌ diꞌidzaꞌ nagachiꞌ quie Diuzi cani: Zu Cristo luꞌu guicho laxtaꞌole. Lëbëꞌ rbezale yeguidëꞌ yeziꞌnëꞌ leꞌe yeyole guibá ga naca yeniꞌ quienëꞌ.
51001028	Nëtoꞌ rguixogueꞌndoꞌ quie Cristo. Rnëyuendoꞌ rusëdindoꞌ benëꞌ du guicho du laꞌadyiꞌndoꞌ tacuenda usedyinndoꞌ ja benëꞌ lao Diuzi gacajëꞌ benꞌ laxtaꞌo yëri nun quie nacalëjëꞌ Cristo tuz̃e.
51001029	Quie lenaꞌ ruaꞌ dyin quie Diuzi du guicho du laꞌadyaꞌ conlë fuerza valor run Cristo nëꞌëdiꞌ.
51002001	Reꞌendaꞌ inezile lega rdëbidaꞌ ta raca quiele. Lëscanꞌ rdëbidaꞌ quie ja benꞌ quie Jesús nitaꞌ yedyi Laodicea, len nutezi benꞌ quie Jesús chanꞌ binubëꞌjëꞌ nëꞌëdiꞌ.
51002002	Reꞌendaꞌ biyeyatijëꞌ idyëꞌëjëꞌ itu itujëꞌ gacajëꞌ tuzi. Reꞌendaꞌ cueꞌ chizi laxtaꞌojëꞌ nun quie babzioñeꞌe Diuzi lejëꞌ cabëꞌ rguixogueꞌ diꞌidzaꞌ nagachiꞌ quienëꞌ de que rguixogueꞌn quie Cristo.
51002003	Naca Cristo benꞌ rioñeꞌe yugulute. Biyeyudyi yedu yelaꞌ rioñeꞌe quienëꞌ.
51002004	Lenaꞌ rniaꞌ leꞌe tacuenda bigalele quie ja benꞌ ruꞌe diꞌidzaꞌ hueziꞌ yëꞌ.
51002005	Baꞌalaꞌcazi bizëliaꞌ leꞌe, pero rdëbidaꞌ quiele chi bi raca quiele. Redaohuedaꞌ rue quiele ta yuꞌu niꞌa xnezi, birdzebile inaole xneza Cristo.
51002006	Quie lenaꞌ, danꞌ baoz̃iꞌle xneza Cristo, reyaꞌalaꞌ tale cabëꞌ rda benꞌ nacalë Cristo tuz̃e.
51002007	Ca quie tu yaga huala yuꞌu luenan grëꞌ, lëcanaꞌ reyaꞌalaꞌ huele quie xneza Cristo, reyaꞌalaꞌ sële len huala, biinaole udeudela neza. Tuzi neza quie Cristo reyaꞌalaꞌ inaole, naꞌ hue quiele cabëꞌ unanëꞌ, cabëꞌ psëdindoꞌ leꞌe. Biusanle yëbile Diuzi diuxcaleloꞌ yugu dza.
51002008	Ulegapa cuidado. Bihueꞌle lato siꞌ benëꞌ leꞌe yëꞌ, benꞌ rnë diꞌidzaꞌ dachi, diꞌidzaꞌ hueziꞌ yëꞌ. Biruejëꞌ dyabëꞌ inao benëꞌ xneza Cristo, denꞌ ruejëꞌ dyabëꞌ inao ja benëꞌ ca naca costumbre quiejëꞌ. Ruejëꞌ dyabëꞌ inao ja benëꞌ ca naca pensari quie ja benꞌ nitaꞌ lao yedyi layu.
51002009	Duz̃ete cabëꞌ naca Diuzi, cabëꞌ naꞌ nacarë Cristo.
51002010	Quie lenaꞌ yugulu ta de nacan quiele danꞌ nacalële Cristo tuz̃e. Lëbëꞌ rnabëꞌranëꞌ lao yugulu ja benꞌ rnabëꞌ.
51002011	Lëscanꞌ danꞌ nacalële Cristo tuz̃e, quie lenaꞌ nacan quiele ca quie benꞌ bzu tu xëdyidaoꞌ cuine. Pues como danꞌ babeyërile lao Diuzi, bira rnabëꞌ ta rnazin quiele leꞌe, lenaꞌ nacan quiele ca quie tu xëdyidaoꞌ bzu Cristo leꞌe, quele xëdyidaoꞌ bzu benëꞌ leꞌe.
51002012	Lëscanꞌ caora uyuꞌule nisa gucale bautismo, canaꞌ guca quiele ca quie benꞌ gutilë Cristo, benꞌ uyuꞌu luꞌu yëroba, benꞌ bebanlë Cristo tatula. Canaꞌ naca quiele naꞌa nun quie rue quiele quie yelaꞌ huaca quie Diuzi, benꞌ pseban Cristo.
51002013	Tu ta baodele dza naꞌ cati binehue quiele quie Diuzi, baodele guca quiele ca quie benꞌ huati de lao Diuzi. Pues por nun quie dulaꞌ xquia quiele, bineyërile lao Diuzi. Pero naꞌa baben Diuzi leꞌe yelaꞌ naban tuzioli nun quie banacalële Cristo tuz̃e, beziꞌz̃enëꞌ dulaꞌ xquia quiele.
51002014	Beguba Diuzi tu ta z̃uba leꞌe naca xquia, tu ta nudzeꞌdeꞌna leꞌe de acuerdo con cabëꞌ na ley quienëꞌ. Lenaꞌ apsula Diuzi caora guti Cristo lëꞌë yaga cruzo.
51002015	Canaꞌ bë Cristo gan begubanëꞌ yelaꞌ rnabëꞌ quie ja bichi be xiꞌibiꞌ caora gutinëꞌ lëꞌë yaga cruzo. Pcaxonëꞌ lejan zacaꞌlao lao ja los demás benꞌ nitaꞌ guibá. Bzunëꞌ lejan preso ca rue nu rey ruzunëꞌ preso benꞌ naca enemigo quienëꞌ.
51002016	Quie lenaꞌ nitu nitu bireyaꞌalaꞌ inëbiz̃ojëꞌ leꞌe quie ta bi gaole, len ta bi yoꞌole. Bireyaꞌalaꞌ inëbiz̃ojëꞌ leꞌe quie bi dza huele lani, chi dza bezë biuꞌ reꞌene, o chi dza tula. Lëscanꞌ bireyaꞌalaꞌ inëbiz̃ojëꞌ leꞌe quie bi dza huele dza huezilaꞌadyiꞌ.
51002017	Chi yelaꞌ huao, chi lani, chi dza huezilaꞌadyiꞌ, lao yunaten rguixogueꞌn quie tu benꞌ zazaꞌra. Rguixogueꞌn quie Cristo, benꞌ naca tali quie Diuzi.
51002018	Bihueꞌle lato siꞌ ja benꞌ rionlaꞌadyiꞌ ja ángel leꞌe yëꞌ. Bihueꞌle lato cubajëꞌ ta pcueza Diuzi para leꞌe guibá. Ruejëꞌ ca quie benꞌ gaxo gula, pero bëꞌ ruezijëꞌ. Najëꞌ uxusajëꞌ blëꞌëjëꞌ ta naca tali quie Diuzi, pero bëꞌ nazijëꞌ. Ruejëꞌ cuinjëꞌ benꞌ z̃e, pero ta racazi laꞌadyiꞌjëꞌ ruejëꞌ canaꞌ.
51002019	Bira ruelëjëꞌ Cristo tuz̃e. Ca gaoro ta gueꞌeniro suro dyaꞌa, canaꞌ naca quie Cristo, ruzioñeꞌenëꞌ raꞌo cabëꞌ naca pensari quie Diuzi tacuenda suro dyaꞌa laohuëꞌ con cabëꞌ reꞌen Diuzi gaca quiero.
51002020	Leꞌe nacale ca quie benꞌ huati, benꞌ gutilë Cristo. Bira nacale cuenda quie benëꞌ ta inaole huele quie pensari quiejëꞌ. ¿Bixquienꞌ nenaole neruele quie pensari quie ja benëꞌ cati bira nacale cuenda quiejëꞌ?
51002021	Lejëꞌ inajëꞌ cani: “Biseloꞌ ta ni, bigaoloꞌ ta naꞌ, bitzaquiloꞌn naꞌaloꞌ.” Canaꞌ naca pensari quie benëꞌ.
51002022	Pero hueyudyi huedu quienan como danꞌ nacan puro pensarizi quie benëꞌ.
51002023	Parece tali naꞌ huacalën raꞌo chi inaoro huero pensari quie benëꞌ, porque ruen dyabëꞌ quiero huero quie idaoꞌ, gacaro benꞌ gaxo, gaparo cuidado len cuerpo quiero. Pero bëꞌ ruezin binacan canaꞌ. Bibi sirve inaoro huero pensari quie benëꞌ, porque bigacalën raꞌo ta bihuero ta rnazin quiero.
51003001	Leꞌe naca quiele ca quie benꞌ baguti babebanlë Cristo. Quie lenaꞌ huele cuenda tu ta naca quie guibá ga reꞌ Cristo zaquëꞌ yebë quie Diuzi.
51003002	Nacaran belao huele pensari cabëꞌ naca Diuzi zu guibá. Bihuele puro pensari cabëꞌ raca lao yedyi layu.
51003003	Leꞌe naca quiele ca quie benꞌ bagutilë Cristo. Quie lenaꞌ naziꞌtzaoꞌ Cristo yelaꞌ naban quiele tuzioli nun quie danꞌ nacalë Cristo len Diuzi tuz̃e.
51003004	Naca Cristo benꞌ run yelaꞌ naban quiero tuzioli. Caora yeguida Cristo lao yedyi layu, huazulëronëꞌ tuzioli. Huenëꞌ mandado inabëꞌro len lëbëꞌ.
51003005	Quie lenaꞌ rniaꞌ leꞌe, bira huele cuenda ca tu tamala ina bëꞌëlaꞌ z̃ubaꞌ quiele huele. Banaca quiele ca quie banati bëꞌëlaꞌ z̃ubaꞌ quiele, yelaꞌ naꞌ bira huele cuenda quien. Biutzagale nigula binaca z̃gulale. Bihuele ta naca bayatza. Bihuele ta rnazin quiele. Bisaꞌlaꞌadyiꞌle dumi. Ca nacan mala tzionlaꞌadyiꞌro ídolo, canaꞌ mala nacan saꞌlaꞌadyiꞌro dumi.
51003006	Canaꞌ rue ja benꞌ bireꞌen hue quie con cabëꞌ rna Diuzi. Quie lenaꞌ huadyin dza hue Diuzi lejëꞌ castigo.
51003007	Lëscanꞌ leꞌe, canaꞌ bële leꞌe dza naꞌ, dza binenaole xneza Cristo.
51003008	Pero naꞌa ulesan bira huele tamala. Biihuinꞌle benëꞌ. Biyez̃ëꞌle benëꞌ. Biutasi biuniole benëꞌ. Biulidzale benëꞌ diꞌidzaꞌ lëꞌë.
51003009	Bisiꞌle itu itule yëꞌ, como danꞌ apcaꞌnle tzalaꞌla cabëꞌ bële dza naꞌ.
51003010	Pues banacale ca quie benꞌ cubi, bayuꞌule pensari cubi ta bdzeꞌ Diuzi luꞌu guicho laxtaꞌole. Yugu dza racalë Diuzi leꞌe ta galele huele con cabëꞌ rna pensari cubi yuꞌu luꞌu guicho laxtaꞌole tacuenda tzioñeꞌerale mazara quie pensari quie Diuzi.
51003011	Raꞌo, benꞌ nao xneza Cristo, lao Diuzi bira nacaro zë cueꞌ benëꞌ. Nacaro tuzi cueꞌ benëꞌ, laꞌachi benꞌ griego, laꞌachi benꞌ Israel, laꞌachi benꞌ zu seña xëdyidaoꞌ, laꞌachi benꞌ bizu seña xëdyidaoꞌ, laꞌachi benꞌ zaꞌ yedyi gaꞌalaꞌ, laꞌachi benꞌ zaꞌ yedyi zituꞌ, laꞌachi benꞌ nadaꞌo, laꞌachi benꞌ libre. Zëlë Cristo yugulu benꞌ nao xnezëꞌ. Naquëꞌ benꞌ belaora lao yugulute.
51003012	Nadyëꞌë Diuzi leꞌe. Ulionëꞌ leꞌe bënëꞌ leꞌe benꞌ yëri laohuëꞌ. Tanaꞌ reyaꞌalaꞌ yeyëchiꞌlaꞌadyiꞌle benëꞌ, reyaꞌalaꞌ gacalële benëꞌ, reyaꞌalaꞌ gapalaꞌnle benëꞌ, reyaꞌalaꞌ hueꞌlële benëꞌ diꞌidzaꞌ z̃elaꞌadyiꞌ. Bireyaꞌalaꞌ huele z̃e cuinle.
51003013	Ulehueꞌlë laguedyile diꞌidzaꞌ z̃elaꞌadyiꞌ itu itule. Ulesiꞌz̃e quie laguedyile itu itule. Cabëꞌ bë Cristo beziꞌz̃enëꞌ quiele, canaꞌ huelële laguedyile.
51003014	Tu ta nacan belao huele, reyaꞌalaꞌ idyëꞌëtzeguele itu itu laguedyile. Danꞌ huele canaꞌ, lenaꞌ gacalën leꞌe hue quiele duz̃e con cabëꞌ rna pensari cubi bdzeꞌ Diuzi luꞌu guicho laxtaꞌole. Canaꞌ gacale tuzi len pensari quie Diuzi.
51003015	Rulidzaꞌ Diuzi cuëchinëꞌ chizi laxtaꞌole, porque por lenaꞌ ulionëꞌ leꞌe reꞌennëꞌ gacale tuzi cueꞌ benꞌ quienëꞌ. Bigalaꞌadyiꞌle yëbile Diuzi diuxcaleloꞌ.
51003016	Hueꞌle lato yegaꞌn diꞌidzaꞌ quie Cristo luꞌu guicho laxtaꞌole dyëꞌëdi. Ulesëdi hueꞌle diꞌidzaꞌ z̃elaꞌadyiꞌ conlë itu itule conlë yelaꞌ rioñeꞌe quie Diuzi. Gulale nu Salmo, nu himno, nu alabanza laꞌiya. Yëbile Diuzi diuxcaleloꞌ du guicho du laꞌadyiꞌle.
51003017	Yugulu ta huele, yugulu ta inale, uzëtole lao Jesús, benꞌ belao quiero. Caora cati yëbile Xuziro Diuzi diuxcaleloꞌ, lao naꞌa Jesús yëbilenëꞌ diuxcaleloꞌ.
51003018	Naꞌra leꞌe ja nigula, cani rniaꞌ leꞌe: Galele quie beꞌmbyu quiele. Canaꞌ reyaꞌalaꞌ huele, danꞌ banacale benꞌ nao xneza Cristo.
51003019	Lëscanꞌ rniaꞌ leꞌe ja beꞌmbyu: Gaquele idyëꞌële nigula quiele. Bihuele snia conlë lëbëꞌ.
51003020	Lëscanꞌ rniaꞌ leꞌe ja xcuidiꞌ: Uzule diꞌidzaꞌ dyëꞌëdi quie xuzi z̃naꞌle, como canaꞌ reꞌen Diuzi huele.
51003021	Lëscanꞌ rniaꞌ leꞌe xuzi xcuidiꞌ: Biquilole idzaꞌ xcuidiꞌ quiele, danꞌ chi huele canaꞌ huadëbibiꞌ biuzubiꞌ diꞌidzaꞌ quiele du guicho du laꞌadyiꞌbiꞌ.
51003022	Lëscanꞌ rniaꞌ leꞌe ja benꞌ nadaꞌo: Uzule diꞌidzaꞌ quie xaꞌnle, benꞌ naguixo dyin lao yedyi layu. Bisiꞌle xaꞌnle yëꞌ. Huele dyin dyaꞌa, laꞌachi zënëꞌ inaꞌnëꞌ leꞌe, laꞌachi bizënëꞌ inaꞌnëꞌ leꞌe. Tuzi ca huele dyin quienëꞌ du guicho du laꞌadyiꞌle. Canaꞌ reyaꞌalaꞌ huele, danꞌ nacale benꞌ rapalaꞌn Diuzi.
51003023	Yugulu ta ruele, huelen du guicho du laꞌadyiꞌle como ca dyin quie Diuzi ruele, quele dyin quie benëꞌ.
51003024	Baonezile baben Diuzi leꞌe yelaꞌ neban tuzioli ta yeyole guiba danꞌ rzudyiꞌilële Cristo, benꞌ naca Señor quiero.
51003025	Pero nu benꞌ rue tamedian, hue Diuzi lëbëꞌ castigo con cabëꞌ naca tamala bënëꞌ. Tuzicazi ca rue Diuzi, canaꞌ ruenëꞌ conlë yugulu benëꞌ.
51004001	Lëscanꞌ rniaꞌ leꞌe ja benꞌ naca xaꞌn ja benꞌ nadaꞌo: Huele ta yuꞌu niꞌa xnezi conlë ja benꞌ nadaꞌo. Bigalaꞌadyiꞌle lëscanꞌ leꞌe zurële lao Diuzi zu guibá, benꞌ naca xaꞌnle.
51004002	Canaꞌra rniaꞌ leꞌe, benꞌ bichaꞌ: Biusanle ulidzale Diuzi yugu dza. Biulidzalenëꞌ con ganzi, pero yëbilenëꞌ diuxcaleloꞌ.
51004003	Lëscanꞌ ulidzale Diuzi por nëtoꞌ tacuenda isaloguëꞌ xnezandoꞌ saqueꞌndoꞌ tzatixogueꞌndoꞌ benëꞌ diꞌidzaꞌ laꞌiya quienëꞌ yëbindoꞌjëꞌ quie Cristo ta biunezi ja benꞌ unitaꞌ tiempote. Tanun quie danꞌ rguixoguiꞌa quie Cristo, quie lenaꞌ diaꞌ luꞌu dyiguiba niga.
51004004	Ulidzale Diuzi ta gacalënëꞌ nëꞌëdiꞌ ta quixoguiꞌa diꞌidzaꞌ laꞌiya quienëꞌ cabëꞌ reyaꞌalaꞌ quixoguiꞌa.
51004005	Uleta dyaꞌa lao ja benꞌ binenao xneza Cristo tzala neruꞌen lato huero dyin quie Diuzi.
51004006	Puro diꞌidzaꞌ dyaꞌa, diꞌidzaꞌ zacaꞌn lao Diuzi, reyaꞌalaꞌ hueꞌlële benëꞌ tacuenda naꞌ inezile ta yequëbile quie benꞌ binenao xneza Cristo.
51004007	Huida Tíquico idetixogueꞌnëꞌ leꞌe cabëꞌ raca quiaꞌ. Naquëꞌ benꞌ nadyëꞌëro, benꞌ bichiro. Lënëꞌ gucalënëꞌ nëꞌëdiꞌ. Dulaꞌadyiꞌnëꞌ bëlënëꞌ nëꞌëdiꞌ dyin quie Diuzi.
51004008	Quie lenaꞌ iseꞌelaꞌ lëbëꞌ ta inanëꞌ leꞌe bi raca quiendoꞌ ta uxelaꞌadyiꞌnëꞌ leꞌe.
51004009	Huidarë Onésimo conlë Tíquico. Lëscanꞌ naca Onésimo benꞌ nadyëꞌëro, benꞌ bichiro, benꞌ yedyi quiele. Lejëꞌ quixogueꞌjëꞌ leꞌe yugulu ca raca quiendoꞌ niga.
51004010	Aristarco, benꞌ delë nëꞌëdiꞌ dyiguiba, rugapanëꞌ leꞌe diuz̃i. Lëscanꞌ Moisés, benꞌ bichi Bernabé, rugaparënëꞌ leꞌe diuz̃i. Baoniaꞌ leꞌe cabëꞌ reꞌendaꞌ huele quie Marcos. Chi zaꞌnëꞌ ideyubinëꞌ leꞌe, uleziꞌnëꞌ dyëꞌëdi.
51004011	Lëscanꞌ rugapa Jesús, benꞌ laorë Justo, leꞌe diuz̃i. Entre lado ja benꞌ nao xneza Cristo, benꞌ nacarë benꞌ Israel, tuzi lejëꞌ gucalëjëꞌ nëꞌëdiꞌ udixogueꞌndoꞌ benëꞌ xtiꞌidzaꞌ Diuzi. Lega pxelaꞌadyiꞌjëꞌ nëꞌëdiꞌ.
51004012	Lëscanaꞌ rugapa Epafras leꞌe diuz̃i. Nacarënëꞌ benꞌ rue dyin quie Cristo, benꞌ yedyi quiele. Lënëꞌ lega rulidzanëꞌ Diuzi por leꞌe tacuenda uzalale zule puesto huele ca reꞌen Diuzi huele.
51004013	Blëꞌëdaꞌ ca rue Epafras ta gaca dyaꞌa quiele. Lëzi canaꞌ reꞌennëꞌ gaca dyaꞌa quie benꞌ nitaꞌ ciudad Laodicea, len benꞌ nitaꞌ ciudad Hierápolis.
51004014	Rugapa Lucas leꞌe diuz̃i. Naca Lucas benꞌ rue remedio, benꞌ nadyëꞌëro. Lëscanꞌ rugapa Demas leꞌe diuz̃i.
51004015	Ugapale ja benꞌ bichiro, benꞌ nao xneza Jesús, benꞌ nitaꞌ ciudad Laodicea, diuz̃i. Lëscanaꞌ ugapale Ninfas, len ja los demás benꞌ redupa z̃an yuꞌu quienëꞌ, diuz̃i.
51004016	Bëꞌ abeyudyi ablabale guichi biaꞌ ni, uleseꞌelaꞌn ciudad Laodicea tacuenda ulaba ja benꞌ nao xneza Jesús nitaꞌ naꞌ len. Lëscanꞌ ulelaba guichi ta yeseꞌelaꞌjëꞌ laole.
51004017	Uleyëbi Arquipo ta uzunëꞌ diꞌidzaꞌ dyëꞌëdi ca naca dyin bëꞌ Diuzi lënëꞌ huenëꞌ.
51004018	Nëꞌëdiꞌ, Pablo, conlë naꞌa ruaꞌ letra ga iyudyi guichi ni ta inezile tali guichi quiaꞌ naꞌ. Rugapaꞌ leꞌe diuz̃i lëꞌë guichi niga. Uleulidza Diuzi por nëꞌëdiꞌ, danꞌ diaꞌ luꞌu dyiguiba. Rulidzaꞌ Diuzi ta huelaꞌiyanëꞌ leꞌe. Amén.
52001001	Nëꞌëdiꞌ, Pablo, len Silas len Timoteo, bëndoꞌ guichi ni, useꞌelaꞌndoꞌn laole ga nitaꞌle ciudad Tesalónica. Nacale tuz̃e len Xuziro Diuzi len Señor quiero Jesucristo. Rulidzandoꞌ Diuzi lënëꞌ Señor quiero Jesucristo ta huelaꞌyajëꞌ leꞌe cuëchijëꞌ chizi luꞌu guicho laxtaꞌole.
52001002	Yugo dza rulidzandoꞌ Diuzi rëbindoꞌnëꞌ diuxcaleloꞌ por nun quiele.
52001003	Yugu dza rezaꞌlaꞌadyiꞌndoꞌ leꞌe cabëꞌ ruele, ruele tadyaꞌa rnaole xneza Jesús, nadyëꞌële laguedyile. Tantozi zudyiꞌilële Señor quiero Jesucristo du guicho du laꞌadyiꞌle, birdzebile chi rusaca ja benëꞌ leꞌe bizinaquezi.
52001004	Bichaꞌ, nedyëꞌë Diuzi leꞌe. Nezindoꞌ ulionëꞌ leꞌe ta gacale benꞌ quienëꞌ.
52001005	Quele ta racazi laꞌadyiꞌndoꞌ udixogueꞌndoꞌ leꞌe xtiꞌidzaꞌ Diuzi dza naꞌ, denꞌ con yelaꞌ huaca quie Bichi Be quie Diuzi. Dyëꞌëdi nezindoꞌ diꞌidzaꞌ li unandoꞌ leꞌe. Dyëꞌëdi nezile cabëꞌ bëndoꞌ, bëndoꞌ huen entre leꞌe dza naꞌ beguilondoꞌ modo ta gataꞌ tahuen quiele.
52001006	Naꞌra leꞌe, por tu parte quiele, ruele cabëꞌ ruendoꞌ, lëscanꞌ ruele cabëꞌ bë Señor quiero. Pues lao naꞌa Bichi Be quie Diuzi rue quiele xtiꞌidzaꞌ Diuzi zule contento, baꞌalaꞌcazi psacaꞌ ja benëꞌ leꞌe bizinaquezi.
52001007	Quie lenaꞌ nezi ja benꞌ nao xneza Jesús nitaꞌ ja ciudad nebaba Macedonia, len ja benꞌ nao xneza Jesús nitaꞌ ja ciudad nebaba Acaya cabëꞌ ruele, ruele tadyaꞌa.
52001008	Quie lenaꞌ ja benꞌ nitaꞌ ja ciudad nebaba Macedonia, len ja benꞌ nitaꞌ ja ciudad nebaba Acaya, rezilaꞌadyiꞌjëꞌ xtiꞌidzaꞌ Diuzi, pero lëscanꞌ ja benꞌ nitaꞌ zë yedyi tula, rezilaꞌadyiꞌrëjëꞌ xtiꞌidzaꞌ Diuzi. Tanto rue quiele xtiꞌidzaꞌ Diuzi, birnaban yëbirojëꞌ ca ruele,
52001009	porque cuinjëꞌ rëbijëꞌ laguedyijëꞌ cabëꞌ bële dza naꞌ, uyezilaꞌadyiꞌle nëtoꞌ. Lëscanꞌ rëbijëꞌ laguedyijëꞌ cabëꞌ bële psanlaꞌadyiꞌle ja ídolo quiele, banaole tuzi Diuzi zu guibá, benꞌ naban tuzioli.
52001010	Lëscanꞌ rëbijëꞌ laguedyijëꞌ cabëꞌ rbezale yeguida z̃iꞌinëꞌ Jesús zezaꞌnëꞌ guibá yeguidanëꞌ lao yedyi layu tatula. Naquëꞌ benꞌ aguti, pero pseban Diuzi lëbëꞌ. Naquëꞌ benꞌ ute usela raꞌo ta bigataꞌ castigo quiero dza zazaꞌra, dza gaca juicio lao yedyi layu.
52002001	Banezile, bichaꞌ, biuden canaꞌzi bidandoꞌ udixogueꞌndoꞌ leꞌe xtiꞌidzaꞌ Diuzi dza naꞌ.
52002002	Lëscanꞌ nezile cabëꞌ bë ja benꞌ ciudad Filipos len nëtoꞌ. Ptasi bniojëꞌ nëtoꞌ. Psacajëꞌ nëtoꞌ bizinaquezi. Pues baꞌalaꞌcazi psaca ja benꞌ naꞌ nëtoꞌ bizinaquezi, baꞌalaꞌcazi guca zëdi gula, udixogueꞌndoꞌ leꞌe xtiꞌidzaꞌ Diuzi du guicho du laꞌadyiꞌndoꞌ.
52002003	Quele diꞌidzaꞌ huiziꞌ yëꞌ udixogueꞌndoꞌ leꞌe. Biudixogueꞌndoꞌ leꞌe xtiꞌidzaꞌ Diuzi con ganzi. Nitu nitu biuz̃iꞌndoꞌ leꞌe yëꞌ.
52002004	Ulio Diuzi nëtoꞌ ta udixogueꞌndoꞌ leꞌe diꞌidzaꞌ laꞌiya quienëꞌ. Quele rguilondoꞌ modo ta hue ja benëꞌ nëtoꞌ benꞌ z̃e. Rbezandoꞌ hue Diuzi nëtoꞌ benꞌ z̃e, porque nezi Diuzi cabëꞌ naca pensari quiendoꞌ.
52002005	Dyëꞌëdi nezile quele diꞌidzaꞌ bibizacaꞌ, quele diꞌidzaꞌ huiziꞌ yëꞌ, udixogueꞌndoꞌ leꞌe dza naꞌ. Dyëꞌëdi nezile quele reꞌenndoꞌ ta de quiele. Naca Diuzi testigo quele yëꞌ rziꞌa.
52002006	Quele zaꞌndoꞌ rguilondoꞌ benꞌ hue nëtoꞌ benꞌ z̃e, laꞌachi leꞌe, laꞌachi benꞌ tula.
52002007	Baꞌalaꞌcazi de yelaꞌ rnabëꞌ quiendoꞌ, como nacandoꞌ benꞌ useꞌelaꞌ Cristo, bibëlëndoꞌ leꞌe zëdi bi cosa reꞌenndoꞌ huele. Ca quie z̃iꞌindoꞌ bëlëndoꞌ leꞌe dza naꞌ. Gucalëndoꞌ leꞌe ca quie z̃naꞌle racalënëꞌ z̃iꞌinëꞌ.
52002008	Pues tantozi nadyëꞌëndoꞌ leꞌe, quele udixogueꞌzindoꞌ leꞌe diꞌidzaꞌ laꞌiya quie Diuzi, denꞌ lëscanꞌ uzundoꞌ dispuesto gatindoꞌ lao lazale chi bi reꞌen ja benëꞌ huejëꞌ quiele.
52002009	Bichaꞌ, bigalalaꞌadyiꞌle cabëꞌ bëndoꞌ, bëndoꞌ dyin du dza, du yëla, ta bibi gasto huele ta de quiele para nëtoꞌ caora cati udandoꞌ udixogueꞌndoꞌ leꞌe xtiꞌidzaꞌ Diuzi.
52002010	Leꞌe len Diuzi, nacale testigo quiendoꞌ cabëꞌ bëndoꞌ. Dyëꞌëdi nezile cabëꞌ bëndoꞌ lëndoꞌ leꞌe dza naꞌ. Bëndoꞌ tahuen, bëndoꞌ tali, bëndoꞌ ta gabi causa gataꞌ quiendoꞌ conlë leꞌe.
52002011	Lëscanꞌ nezile cabëꞌ unandoꞌ leꞌe diꞌidzaꞌ z̃elaꞌadyiꞌ cabëꞌ rue benëꞌ lënëꞌ z̃iꞌinëꞌ.
52002012	Pues pxiꞌidzeꞌndoꞌ leꞌe de que reyaꞌalaꞌ huele tadyaꞌa como benꞌ nao xneza Diuzi, porque lëbëꞌ ulionëꞌ leꞌe ta yeyole tzezulële lëbëꞌ guibá ga reꞌnëꞌ rnabëꞌnëꞌ.
52002013	Quie lenaꞌ rulidzandoꞌ Diuzi diuxcaleloꞌ nun quie uyëzilaꞌadyiꞌle xtiꞌidzaꞌ Diuzi udixogueꞌndoꞌ leꞌe dza naꞌ. Gucabëꞌle diꞌidzaꞌ li xtiꞌidzaꞌ Diuzi, binacan diꞌidzaꞌ quie benëꞌzi. Pues lëdiꞌidzaꞌ naꞌ ruxiꞌidzeꞌn leꞌe cabëꞌ reyaꞌalaꞌ huele tadyaꞌa nun quie danꞌ nacale benꞌ nao xneza Jesús.
52002014	Bichaꞌ, cati rue ja benëꞌ leꞌe bizinaquezi, bigalaꞌadyiꞌle lëscanꞌ gucarë quie ja benꞌ nao xneza Cristo, ja benꞌ nitaꞌ ja yedyi nababa estado Judea. Lëzi psaca ja benꞌ yedyi quiejëꞌ lejëꞌ bizinaquezi.
52002015	Lëbenꞌ Israel bëtijëꞌ Señor quiero Jesús. Lëzi bëtirëjëꞌ ja benꞌ bida bedetixogueꞌ lejëꞌ xtiꞌidzaꞌ Diuzi dza naꞌte. Pues belaojëꞌ nëtoꞌ berondoꞌ ja yedyi quiejëꞌ. Biraxe Diuzi ca ruejëꞌ, danꞌ ruejëꞌ condre yugulu benëꞌ.
52002016	Pues bzaꞌagajëꞌ nëtoꞌ caora cati guꞌunndoꞌ quixogueꞌndoꞌ benꞌ binaca benꞌ Israel xtiꞌidzaꞌ Diuzi, porque biguꞌunjëꞌ galejëꞌ gataꞌ yelaꞌ neban quiejëꞌ tuzioli. Quie lenaꞌ nayëra xquia quiejëꞌ. Quie lenaꞌ abdyin hora hue Diuzi lëjëꞌ castigo huala gula.
52002017	Azio zidza bezaꞌndoꞌ ciudad quiele. Baꞌalaꞌcazi bira zulëndoꞌ leꞌe yedyi quiele, biralalaꞌadyiꞌndoꞌ leꞌe. Lega reꞌenndoꞌ ideyubindoꞌ leꞌe.
52002018	Zë lasa guꞌunndoꞌ ideyubindoꞌ leꞌe hasta aguꞌundaꞌ guidaꞌ cuinzaꞌ, pero bzaꞌaga xanꞌ taxiꞌibiꞌ nëtoꞌ.
52002019	¿Bixquienꞌ redaohuendoꞌ zundoꞌ gusto, zundoꞌ contento rbezandoꞌ yeguida Jesús? Danꞌ rue quiele xtiꞌidzaꞌ Diuzi nacale benꞌ nao xneza Jesús, quie lenaꞌ redaohuendoꞌ zundoꞌ gusto, zundoꞌ contento rbezandoꞌ yeguida Señor quiero Jesucristo.
52002020	Leꞌe, sí, danꞌ naole xneza Jesús, quie lenaꞌ redaohuendoꞌ zundoꞌ gusto.
52003001	Caora bira uzuendoꞌ cuezandoꞌ idenaꞌndoꞌ leꞌe, bëndoꞌ pensari begaꞌnndoꞌ rupandoꞌ ciudad Atenas,
52003002	naꞌ useꞌelaꞌndoꞌ Timoteo bedeyubinëꞌ leꞌe. Naca Timoteo benꞌ rale, benꞌ racalë nëtoꞌ ruendoꞌ dyin quie Diuzi rguixogueꞌndoꞌ benëꞌ cabëꞌ bë Cristo, bënëꞌ tahuen quiero. Iseꞌelaꞌnëꞌ lënëꞌ ta ideyubinëꞌ leꞌe ta inëꞌ leꞌe diꞌidzaꞌ z̃elaꞌadyiꞌ ta biidzebile hue quiele xtiꞌidzaꞌ Diuzi.
52003003	Canaꞌ huenëꞌ gacalënëꞌ leꞌe biyehuëdile inaole xneza Jesús baꞌalaꞌcazi raca zëdi quiele. Dyëꞌëdi nezile usacacazi ja benëꞌ raꞌo bizinaquezi.
52003004	Pues caora nitaꞌlëndoꞌ leꞌe dza naꞌ, dyëꞌëdi unandoꞌ leꞌe huataꞌ tazëdi quiele. Dyëꞌëdi nezile gucan laga con cabëꞌ unandoꞌ leꞌe dza naꞌ.
52003005	Quie lenaꞌ, caora bira uzuedaꞌ cuezaꞌ mazara para inezidaꞌ bi raca quiele, caora naꞌ useꞌelaꞌ Timoteo ta guidëꞌ inezinëꞌ bi raca quiele chi nenaole xneza Jesús. Bdzebaꞌ chi babë xanꞌ taxiꞌibiꞌ leꞌe gan, aoz̃iꞌna leꞌe yëꞌ, baoden canaꞌzi dyin quie Diuzi bëndoꞌ entre leꞌe.
52003006	Naꞌra abelaꞌ Timoteo niga, zeyuꞌanëꞌ diꞌidzaꞌ nenaole xneza Jesús, nadyëꞌële laguedyile. Lëscanaꞌ zeyuꞌanëꞌ diꞌidzaꞌ rezaꞌlaꞌadyiꞌle nedyëꞌële nëtoꞌ, reꞌenle guidale idenaꞌle nëtoꞌ. Lëscanꞌ nëtoꞌ reꞌenndoꞌ idenaꞌndoꞌ leꞌe.
52003007	Quie lenaꞌ, bichaꞌ, biraquendoꞌ bayëchiꞌ baꞌalaꞌcazi rsaca benëꞌ nëtoꞌ bizinaquezi, porque nezindoꞌ leꞌe birusanlaꞌadyiꞌle xneza Jesús, nerue quiele xtiꞌidzaꞌ Diuzi. Canaꞌ ruxelaꞌadyiꞌle nëtoꞌ.
52003008	Legazi yedaohuendoꞌ nezindoꞌ birdzebile nernaole xneza Jesús.
52003009	Quie lenaꞌ rulidzandoꞌ Diuzi rëbindoꞌnëꞌ diuxcaleloꞌ tu mila gayuhua lasa. Naꞌra por nun quie nenaole neruele quie Diuzi, redaohuetzeguendoꞌ.
52003010	Pues du dza, du yela, rulidzandoꞌ Diuzi chi bigunnëꞌ lato guidandoꞌ idenaꞌndoꞌ leꞌe tacuenda usëdindoꞌ leꞌe ga zu racale falta ta inaorale xneza Jesús dyaꞌara.
52003011	Pues siempre rnabandoꞌ lao Xuziro Diuzi lënëꞌ Señor quiero Jesucristo ta gacalëjëꞌ nëtoꞌ guidandoꞌ idenaꞌndoꞌ leꞌe.
52003012	Lëzi canaꞌ rnabandoꞌ lao Diuzi chi bigacalënëꞌ leꞌe ta idyëꞌële mazara benꞌ bichile, benꞌ nao xneza Jesús. Lëzi quele tuzi benꞌ nao xneza Jesús reyaꞌalaꞌ idyëꞌële, reyaꞌalaꞌ idyëꞌële yugulu benëꞌ como cabëꞌ nadyëꞌëndoꞌ leꞌe.
52003013	Chi huele canaꞌ, lenaꞌ uluꞌen nacale benꞌ laxtaꞌo yëri, bibi causa gataꞌ quiele lao Xuziro Diuzi dza zezaꞌ Señor quiero Jesús lënëꞌ ja benꞌ quienëꞌ.
52004001	Naꞌra, bichaꞌ, lao Señor quiero Jesucristo, rnabayëchiꞌndoꞌ huendoꞌ leꞌe mandado biusanle huele tadyaꞌa con cabëꞌ baruele, con cabëꞌ psëdindoꞌ leꞌe tacuenda yedaohue Diuzi cabëꞌ ruele.
52004002	Dyëꞌëdi nezile conlë yelaꞌ rnabëꞌ quie Señor quiero Jesucristo, udixogueꞌndoꞌ leꞌe xtiꞌidzëꞌ.
52004003	Pues reꞌen Diuzi gacaro benꞌ laxtaꞌo yëri. Quie lenaꞌ nitu nitu nunu reyaꞌalaꞌ gatalënëꞌ nigula tula, nigula binaca z̃gulëꞌ. Lëscanꞌ ja nigula bireyaꞌalaꞌ gatalënëꞌ beꞌmbyu tula.
52004004	Lëscanꞌ tahuen naꞌ chi siꞌle nigula quiele, pero bihuele bizinaquezi lële nigula quiele. Huelëlenëꞌ tadyaꞌa gapalaꞌnlenëꞌ.
52004005	Bihuele ca rue benꞌ binezi xtiꞌidzaꞌ Diuzi. Rziꞌjëꞌ nigula ta usacajëꞌ lejëꞌ cabëꞌ rnazin pensari mala quiejëꞌ.
52004006	Bireꞌen Diuzi siꞌle bichile yëꞌ. Hue Diuzi castigo quie ja benꞌ hue canaꞌ laga como bagudyindoꞌ leꞌe dza naꞌ.
52004007	Quele ulio Diuzi leꞌe ta huele tabayatza. Ulionëꞌ leꞌe ta gacale benꞌ laxtaꞌo yëri.
52004008	Nacan dyabëꞌ yele cabëꞌ rnandoꞌ leꞌe. Chi nu leꞌe biraxele hue quiele cabëꞌ nandoꞌ leꞌe, quele nëtoꞌzi birue quiele, lëscanꞌ lente Diuzi birue quiele. Naca Diuzi benꞌ rudzeꞌ Bichi Be quiëꞌ luꞌu guicho laxtaꞌoro.
52004009	Naꞌra biruyentica iseꞌelaꞌndoꞌ guichi laole ta inandoꞌ leꞌe cabëꞌ reyaꞌalaꞌ huele idyëꞌële benꞌ bichile, benꞌ nao xneza Jesús, porque cuin Diuzi abzioñeꞌenëꞌ leꞌe binꞌ huelële benꞌ bichile.
52004010	Canaꞌ banadyëꞌële benꞌ bichile, benꞌ nao xneza Jesús, benꞌ nitaꞌ ja yedyi nebaba Macedonia. Pero, bichaꞌ, reꞌenndoꞌ huele mazara, reꞌenndoꞌ idyëꞌëlejëꞌ dyëꞌëdi.
52004011	Reyaꞌalaꞌ tzuꞌulële laguedyile dyëꞌëdi, bihuelële laguedyile zëdi. Pues tahuen naꞌ chi huele dyin quiezile cabëꞌ bagudyindoꞌ leꞌe dza naꞌ.
52004012	Chi huele canaꞌ, hasta benꞌ binao xneza Jesús, hualëꞌëjëꞌ leꞌe benꞌ dyaꞌa, ni tule bibi idzioguele.
52004013	Bichaꞌ, reꞌenndoꞌ inezile cabëꞌ gaca quie ja bichiro, benꞌ nao xneza Jesús, ja benꞌ baguti. Reyaꞌalaꞌ inezile tacuenda bigaquele bayëchiꞌ quiejëꞌ ca bayëchiꞌ naca quie ja benꞌ birbeza yeguida Jesús.
52004014	Pues como neziro aguti Jesús beseban Diuzi lëbëꞌ, lëzi canaꞌ reyaꞌalaꞌ ineziro useban Diuzi ja benꞌ rale, ja benꞌ unao xneza Jesús dza udajëꞌ lao yedyi layu.
52004015	Quie lenaꞌ rnandoꞌ leꞌe con cabëꞌ una Jesús de que raꞌo, benꞌ nenaban, bicuialaoro lao benꞌ baguti, bicuialaoro laojëꞌ dza yeyoro guibá, dza yeguida Jesús lao yedyi layu.
52004016	Cati abdyin dza yeguida Jesucristo zaꞌnëꞌ guibá, caora naꞌ huanëꞌ zidzo yeyëz̃inëꞌ benꞌ quienëꞌ ta yedupajëꞌ yedyinjëꞌ ga zënëꞌ ladza. Lëscanꞌ huanë tu xanꞌ ángel zidzo ucuedyinëꞌ trompeta quie Diuzi. Hora naꞌ, useban Diuzi ja benꞌ quienëꞌ, ja benꞌ baguti, benꞌ unao xnezëꞌ dza udajëꞌ lao yedyi layu. Huebëjëꞌ hueyojëꞌ ga zë Jesús ladza.
52004017	Te yeyudyi naꞌ, raꞌo, benꞌ quienëꞌ, benꞌ nenaban, benꞌ nenitaꞌ lao yedyi layu, huebëro yedyinrëro ga bedyin benꞌ zeyo tanëro, ga reꞌ beo, ga zë Jesús ladza.
52004018	Pues canaꞌ tzazulëro Jesucristo tuzioli. Con cabëꞌ baoniaꞌ leꞌe, huelële benꞌ bichiro diꞌidzaꞌ z̃elaꞌadyiꞌ.
52005001	Naꞌra, bichaꞌ, biruyentica iseꞌelaꞌndoꞌ guichi laole ta quixogueꞌn leꞌe bi hora, bi dza, yeguida Jesús lao yedyi layu,
52005002	porque banezile dyëꞌëdi cabëꞌ gaca dza yeguida Jesucristo. Pues caora raque ja benëꞌ bibi gaca quiejëꞌ, caora naꞌ bigacabëꞌjëꞌ, pero tu sasazi idyin dza yeguida Jesús. Pues idyin dza naꞌ tu sasazi ca quie tu sasazi guida benꞌ uban du rëla du rasi xanꞌ yuꞌu, raquenëꞌ bibi gaca quienëꞌ. Canaꞌ gaca cati idyin dza yeguida Jesús.
52005003	Pues caora naꞌ ina ja benëꞌ cani: “Nitaꞌro dyaꞌa naꞌ, bibi gaca quiero”, pues caora naꞌ tu sasazi cuiaguiꞌjëꞌ. Gabi cule quiejëꞌ de ta bicuiaguiꞌjëꞌ caora yeguida Jesús. Laga canaꞌ gaca quiejëꞌ ca quie nigula rëꞌë abdyin hora su xcuidiꞌ quie, gabi cule de quienëꞌ ta bi guëꞌënëꞌ.
52005004	Pero leꞌe, bichaꞌ, binacale benꞌ rda lao lato lao chula. Quie lenaꞌ bireyaꞌalaꞌ idzebile dza yeguida Jesucristo cabëꞌ rdzebi benꞌ uban chi yelaꞌ xanꞌ yuꞌu tu sasazi.
52005005	Pues yugulule nacale benꞌ rda lao lato lao xniꞌ. Binacaro benꞌ rda lao lato lao chula.
52005006	Bihuero ca rue benꞌ rasi, benꞌ bibi pensari yuꞌu. Pero raꞌo, reyaꞌalaꞌ suro listo, reyaꞌalaꞌ huero pensari.
52005007	Benꞌ rue gusi, denëꞌ gusi rtzeꞌ. Lëscanꞌ benꞌ rue hueꞌe, rdanëꞌ hueꞌe rtzeꞌ.
52005008	Pero raꞌo, bihuero canaꞌ, porque nacaro benꞌ rda lao lato lao xniꞌ. Bihuero ca quie benꞌ rasi, bihuero ca quie benꞌ z̃udyi. Gaparo cuidado, zudyiꞌilëro Diuzi du guicho du laꞌadyiꞌro, idyëꞌëro laguedyiro, cuezaro dyëꞌëdi yeziꞌ Jesús raꞌo,
52005009	porque quele ulio Diuzi raꞌo ta huenëꞌ raꞌo castigo dza gaca juicio, pero ulionëꞌ raꞌo ta gataꞌ yelaꞌ neban quiero tuzioli lao naꞌa Jesucristo.
52005010	Pues lëbëꞌ agutiëꞌ lëꞌë yaga cruzo para raꞌo ta sulëro lëbëꞌ dza yeguidëꞌ para tuzioli, laꞌachi bagutiro, laꞌachi nenabanro.
52005011	Biusanle hueꞌlële benꞌ bichiro, benꞌ nao xneza Jesús, diꞌidzaꞌ z̃elaꞌadyiꞌ, tal como baruelëlejëꞌ naꞌa.
52005012	Bichaꞌ, rnandoꞌ leꞌe gapalaꞌnle nu benꞌ napa dyin quie Diuzi entre leꞌe. Lao naꞌa Señor quiero rnëyuejëꞌ rnaꞌjëꞌ leꞌe.
52005013	Reyaꞌalaꞌ gapalaꞌnle idyëꞌële lëjëꞌ nun quie ruejëꞌ dyin quie Diuzi. Yugulule reyaꞌalaꞌ initaꞌlële laguedyile dyëꞌëdi, bitilalële laguedyile.
52005014	Naꞌra, bichaꞌ, yëbile ja benꞌ huëdi ta huejëꞌ dyin, bira yehuëdijëꞌ. Lëscanꞌ hueꞌlële ja benꞌ raca bayëchiꞌ quie diꞌidzaꞌ z̃elaꞌadyiꞌ. Gacalële ja benꞌ binetzioñeꞌe xtiꞌidzaꞌ Diuzi dyëꞌëdi. Huez̃elaꞌadyiꞌle quie lao yugulutejëꞌ.
52005015	Gapale cuidado biyeyuele laohue chi rusaca ja benëꞌ leꞌe bizinaquezi. Pero inaocazile huele tadyaꞌa lële yugulu benëꞌ, laꞌacazi entre leꞌezi, laꞌacazi entre ja los demás benꞌ nitaꞌ lao yedyi layu.
52005016	Reyaꞌalaꞌ sule contento yugoꞌ dza.
52005017	Reyaꞌalaꞌ hueꞌlële Diuzi diꞌidzaꞌ yugoꞌ dza.
52005018	Chi bi raca quiele, reyaꞌalaꞌ yëbile Diuzi diuxcaleloꞌ, porque canaꞌ reꞌen Diuzi huele como nacale benꞌ nao xneza Cristo Jesús.
52005019	Bihuele yeladyiꞌ. Huele cabëꞌ reꞌen Bichi Be quie Diuzi huele.
52005020	Biyez̃ëꞌle diꞌidzaꞌ quie benꞌ rna lao naꞌa Bichi Be quie Diuzi.
52005021	Inaꞌle dyëꞌëdi bi rue ja benëꞌ, chi nacan dyaꞌa, chi binacan dyaꞌa. Yelaꞌ naꞌ ilëꞌële huerële tadyaꞌa.
52005022	Reyaꞌalaꞌ usebiꞌle yugulu tamedian.
52005023	Rulidzandoꞌ Diuzi ta huenëꞌ leꞌe benꞌ laxtaꞌo yëri. Rulidzandoꞌnëꞌ ta gapanëꞌ yelaꞌ neban quiele, len bichi be quiele, len alma quiele len cuerpo quiele, yelaꞌ naꞌ bibi causa gataꞌ quiele dza yeguida Señor quiero Jesucristo.
52005024	Naca Diuzi benꞌ ulio leꞌe. Huecazinëꞌ con cabëꞌ unanëꞌ huenëꞌ quiele.
52005025	Bichaꞌ, hueꞌlële Diuzi diꞌidzaꞌ por nëtoꞌ.
52005026	Ugapale benꞌ bichiro diuz̃i, gaole situ xagajëꞌ.
52005027	Ruaꞌ leꞌe mandado conlë yelaꞌ rnabëꞌ quie Jesucristo ta ulabale guichi ni lao ja los demás benꞌ nao xneza Jesús.
52005028	Rulidzandoꞌ Señor quiero Jesucristo ta huelaꞌiyanëꞌ leꞌe. Amén.
53001001	Nëꞌëdiꞌ, Pablo, len Silas, len Timoteo, bëndoꞌ guichi ni, useꞌelaꞌndoꞌn laole ga nitaꞌle ciudad Tesalónica. Nacale tuz̃e len Xuziro Diuzi len Señor quiero Jesucristo.
53001002	Rulidzandoꞌ Xuziro Diuzi lënëꞌ Señor quiero Jesucristo ta huelaꞌyajëꞌ leꞌe cuëchijëꞌ chizi luꞌu guicho laxtaꞌole.
53001003	Bichaꞌ, rulidzandoꞌ Diuzi rëbindoꞌnëꞌ diuxcaleloꞌ nu quie leꞌe. Tadyaꞌacazi yëbiro Diuzi canaꞌ, porque yugoꞌ dza zudyiꞌilële Diuzi, nedyëꞌële laguedyile mazara.
53001004	Quie lenaꞌ redaohuendoꞌ ga redupandoꞌ rëbindoꞌ ja los demás bichiro, benꞌ nao xneza Jesús, cabiz̃i raca quiele, porque baꞌalaꞌcazi rusaca ja benëꞌ leꞌe bizinaquezi redzagalaole, pero birdzebile birusanlaꞌadyiꞌle xneza Jesús.
53001005	Lenaꞌ ruluꞌen ta yuꞌu niꞌa xnezi bë Diuzi pensari bëꞌ ulionëꞌ leꞌe ta tziole ga zuëꞌ tu dza zazaꞌra. Quie lëzin rusaca benëꞌ leꞌe bizinaquezi.
53001006	Pues tali naꞌ hue Diuzi castigo ja benꞌ psacajëꞌ leꞌe bizinaquezi.
53001007	Lëscanꞌ tali naꞌ dza yeguida Jesucristo hue Diuzi mandado ta iyudyi yedzagalaole tazëdi raca quiele tal como tazëdi raca quiendoꞌ. Dza naꞌ huelëꞌëro Jesús zezaꞌnë guibá, nuꞌanëꞌ tu guiꞌ z̃e, zequiëꞌnëꞌ ja ángel quienëꞌ, benꞌ rue yelaꞌ huaca quienëꞌ.
53001008	Zezaꞌnëꞌ ta huenëꞌ castigo yugo benꞌ bibë quie xtiꞌidzaꞌ Diuzi, benꞌ biunao xnezëꞌ.
53001009	Naꞌ castigo hue Diuzi lejëꞌ nacan de tzalasazi, bira yeyulan. Huaruꞌun Diuzi lëjëꞌ zituꞌ ga yegaꞌnjëꞌ tuzioli, ga bizu Jesucristo, benꞌ de yelaꞌ huaca quie, benꞌ de yelaꞌ rnabëꞌ quie.
53001010	Cati yeguida Jesucristo, caora naꞌ hue ja benꞌ quienëꞌ lëbëꞌ benꞌ z̃e, gapalaꞌntzeguejëꞌ lëbëꞌ. Lëscanꞌ, leꞌe, huazurële conlë lëbëꞌ, porque bë quiele xtiꞌidzaꞌ Diuzi udixogueꞌndoꞌ leꞌe dza naꞌ.
53001011	Quie lenaꞌ yugo dza ruendoꞌ orar por leꞌe rulidzandoꞌ Diuzi quiero ta ilëꞌënëꞌ leꞌe benꞌ zacaꞌcazi ulionëꞌ. Lëzi canaꞌ rulidzandoꞌ Diuzi ta huenëꞌ mandado gaca quiele ca reꞌennëꞌ gaca quiele, lëscanꞌ ta gacalënëꞌ leꞌe ta huele tadyaꞌa ca reꞌenne huele, lëscanꞌ ta huele dyin quie Diuzi ca reꞌenne huele.
53001012	Chi huele canaꞌ, canaꞌ gaca gapalaꞌn ja benëꞌ Señor quiero Jesucristo. Lëscanꞌ gapalaꞌn Jesucristo leꞌe conforme yelaꞌ benꞌ huen quie Diuzi lënëꞌ Señor quiero Jesucristo.
53002001	-
53002002	Bichaꞌ, quie dza cati zezaꞌ Jesucristo ta utupanëꞌ raꞌo, rnabayëchiꞌndoꞌ laole biutzaꞌle pensari quiele bihueꞌle lato utëbi ja benëꞌ leꞌe, chanꞌ inajëꞌ babida Cristo. Bigalele quiejëꞌ baꞌalaꞌcazi inajëꞌ Diuzi gudyi lëjëꞌ canaꞌ. Bigalele quiejëꞌ baꞌalaꞌcazi inajëꞌ canaꞌ nan lëꞌë guichi useꞌelaꞌndoꞌ laole.
53002003	Pues bihueꞌle lato siꞌ ja benëꞌ leꞌe yëꞌ. Dza yeguidara Cristo, decazide idyin tiempo huadilalë ja benꞌ nitaꞌ lao yedyi layu Diuzi. Caora naꞌ guida tu benꞌ hue contra Cristo. Pero lëbenꞌ naꞌ, banezi Diuzi bi huenëꞌ quienëꞌ, udyiaguiꞌnëꞌ lëbëꞌ.
53002004	Lëbenꞌ naꞌ naquëꞌ enemigo quie Diuzi. Huenëꞌ contra ja ta rionelaꞌadyiꞌ ja benëꞌ, huenëꞌ contra ta najëꞌ naca diuzi quiejëꞌ. Huanëꞌ rnabëꞌranëꞌ ca Diuzi zu guibá. Huayuꞌunëꞌ tzaqueꞌnëꞌ luꞌu yuꞌu idaoꞌ rnabëꞌra quie Diuzi ta siꞌnëꞌ benëꞌ yëꞌ gaquejëꞌ Diuzi naquëꞌ.
53002005	Nezdaꞌ rezalaꞌadyiꞌle con cabëꞌ uniaꞌ leꞌe dza naꞌ, dza uzëliaꞌ leꞌe uniaꞌ leꞌe cabëꞌ gaca dza zazaꞌra.
53002006	Dyëꞌëdi nezile nuquienꞌ ruzaꞌaga ta biguida benꞌ hue contra Cristo. Decazide guida benꞌ hue contra Cristo, pero bëꞌ idyin hora cabëꞌ psaquëꞌ Diuzi guidëꞌ.
53002007	Pues baozulaonëꞌ ruenëꞌ contra Cristo, pero lëꞌëtiꞌzi. Pero huazulaonëꞌ huenëꞌ mazara caora idyin dza bira zu benꞌ ruzaꞌaga lëbëꞌ.
53002008	Canaꞌ gaca caora idyin dza guida lëbenꞌ mala gula, benꞌ rue contra Cristo. Pero guti Jesucristo lëbëꞌ. Conlë bezi rero ruꞌanëꞌ gutinëꞌ benꞌ naꞌ, yeguidanëꞌ nica gacabëꞌzinëꞌ. Canaꞌ hue Jesucristo dza cati yeguidanëꞌ hualëꞌë ja benëꞌ ca naca yelaꞌ huaca quienëꞌ.
53002009	Mandado hue xanꞌ taxiꞌibiꞌ Satanás guida benꞌ hue contra Cristo. Bade yelaꞌ huaca quien ta uluꞌen benëꞌ ta yebanejëꞌ, pero bëꞌ huezin naꞌ ta siꞌzin benëꞌ yëꞌ.
53002010	Tamala gula huen ta siꞌn benëꞌ yëꞌ, ja benꞌ bireꞌen inao xneza Jesús, ja benꞌ bireꞌen gataꞌ yelaꞌ naban quie tuzioli.
53002011	Quie lenaꞌ usanlaꞌadyiꞌ Diuzi lejëꞌ tacuenda siꞌ benꞌ naꞌ lëjëꞌ yëꞌ. Lenaꞌ galejëꞌ ta binaca tali.
53002012	Hue Diuzi lëjëꞌ castigo, danꞌ bibë quiejëꞌ diꞌidzaꞌ quienëꞌ, yaxerajëꞌ inaojëꞌ huejëꞌ tamala quiejëꞌ.
53002013	Rulidzandoꞌ Diuzi diuxcaleloꞌ por leꞌe, bichaꞌ, benꞌ nedyëꞌëndoꞌ. Rulidzandoꞌ Diuzi diuxcaleloꞌ, danꞌ zagataꞌra yedyi layu, ulio Diuzi leꞌe ta gacale benꞌ nëro, benꞌ gataꞌ yelaꞌ naban quie tuzioli lao naꞌa Bichi Be quienëꞌ lënëꞌ xtiꞌidzaꞌnëꞌ ta barue quiele.
53002014	Quie lenaꞌ ulio Diuzi leꞌe por nun quie xtiꞌidzëꞌ udixogueꞌndoꞌ leꞌe ta gaca tu parte quiele quie yelaꞌ huaca quie Jesucristo, benꞌ naca Señor quiero.
53002015	Bichaꞌ, bigalaꞌadyiꞌle ca ta psëdindoꞌ leꞌe, laꞌachi diꞌidzaꞌ bëꞌlëndoꞌ leꞌe, laꞌachi diꞌidzaꞌ bzundoꞌ lëꞌë guichi useꞌelaꞌndoꞌn laole.
53002016	-
53002017	Naca Señor quiero Jesucristo lënëꞌ Xuziro Diuzi benꞌ huen gula, nedyëꞌëjëꞌ raꞌo, racalëjëꞌ raꞌo tuzioli. Por nun quiejëꞌ naca huen quiero rbezaro dza yeguida Jesucristo. Rulidzandoꞌjëꞌ por leꞌe ta xelaꞌadyiꞌjëꞌ leꞌe, lëscanꞌ ta gapajëꞌ leꞌe dyëꞌëdi, naꞌ biusanle xneza Diuzi inaole huele puro tadyaꞌa.
53003001	Naꞌra, bichaꞌ ulidzale Diuzi por nëtoꞌ tacuenda idyin xtiꞌidzaꞌ Diuzi yedu yedyi layu, hue ja benëꞌ quiejen cabëꞌ ruele leꞌe, barue quiele xtiꞌidzaꞌ Diuzi.
53003002	Lëscanꞌ ulidzale Diuzi por nëtoꞌ tacuenda te ilandoꞌ bigaca quiendoꞌ cabëꞌ reꞌen ja benꞌ mala, benꞌ reꞌen usacaꞌ nëtoꞌ bizinaquezi, porque siempre nitaꞌ benꞌ binao xneza Jesús.
53003003	Biusanlaꞌadyiꞌ Diuzi leꞌe. Rapanëꞌ leꞌe dyëꞌëdi. Ucuasa ucuiꞌonëꞌ leꞌe bi tamala zaꞌ gaca quiele leꞌe.
53003004	Barz̃elaꞌadyiꞌndoꞌ inaole ruele cabëꞌ psëdindoꞌ leꞌe biusanlaꞌadyiꞌlena.
53003005	Rulidzandoꞌ Diuzi ta gacalënëꞌ leꞌe ta idyëꞌële Diuzi ca nadyëꞌënëꞌ leꞌe, lëscanꞌ ta gacale benꞌ z̃elaꞌadyiꞌ cabëꞌ benꞌ z̃elaꞌadyiꞌ naca Cristo.
53003006	Naꞌra, bichaꞌ, lao naꞌa Señor quiero Jesucristo, rnandoꞌ leꞌe chi zu benꞌ nao xneza Jesús, pero bireꞌennëꞌ huenëꞌ dyin, ulesan quienëꞌ bira huele lëbëꞌ tzaz̃e.
53003007	-
53003008	Dyëꞌëdi nezile cabëꞌ bëndoꞌ dza uzulëndoꞌ leꞌe. Quele ureꞌzindoꞌ conlë leꞌe, quele unabandoꞌ ta gaondoꞌ canaꞌzi, denꞌ udiz̃ondoꞌ quie ta udaondoꞌ. Dyin huala bëndoꞌ yugo dza ta hueꞌendoꞌ ta udaondoꞌ ta bibi gasto bële.
53003009	Baꞌalaꞌcazi napandoꞌ derecho inabandoꞌ ugaole nëtoꞌ, pero biunabandoꞌn. Canaꞌ bluꞌendoꞌ leꞌe cabëꞌ reyaꞌalaꞌ huele.
53003010	Nu benꞌ bireꞌen hue dyin, bihueꞌle laze ta gaonëꞌ. Canaꞌ psëdindoꞌ leꞌe caora uzulëndoꞌ leꞌe dza naꞌ.
53003011	Banezindoꞌ balale bireꞌenle huele dyin, naꞌ rdazile pasiale yugo dza ruꞌelële laguedyile diꞌidzaꞌ biz̃u, bireyulaꞌadyiꞌle huele dyin.
53003012	Quie lejëꞌ ruendoꞌ mandado ta huejëꞌ dyin ta biidzioguejëꞌ ta gaojëꞌ, lëscanꞌ ta bira huejëꞌ laguedyijëꞌ zëdi inabajëꞌ lëjëꞌ ta gaojëꞌ. Lao naꞌa Señor quiero Jesucristo ruendoꞌ leꞌe mandado de que reyaꞌalaꞌ hue ja benëꞌ dyin ta gataꞌ ta gaojëꞌ.
53003013	Bichaꞌ, biyehuëdile huele tadyaꞌa.
53003014	Chi nitaꞌ benꞌ bichiro, benꞌ birue quie cabëꞌ na diꞌidzaꞌ dyia lëꞌë guichi niga, inaꞌle dyëꞌëdi nu ja benꞌ rue ja canaꞌ. Ulesan quiejëꞌ tacuenda gataꞌ yelaꞌ stuꞌ quiejëꞌ.
53003015	Biudzeꞌlaꞌadyiꞌle lejëꞌ, denꞌ inëyuele quiejëꞌ como ca bichiro.
53003016	Rulidzandoꞌ Señor quiero ta cuëchinëꞌ chizi luꞌu guicho laxtaꞌole con bitezi gaca quiele con gatezi tziole yugulule.
53003017	Nëꞌëdiꞌ, Pablo, rugapaꞌ leꞌe diuz̃i lëꞌë guichi niga. Conlë naꞌa ruaꞌ letra con ga iyudyi carta niga tacuenda inezile tali carta quiaꞌ naꞌ. Canaꞌ ruaꞌ yugo carta quiaꞌ.
53003018	Rulidzandoꞌ Diuzi por leꞌe ta huelaꞌiya Señor quiero Jesucristo yugulule. Amén.
54001001	Nëꞌëdiꞌ, Pablo, nacaꞌ apóstol quie Jesucristo. Useꞌelaꞌ Diuzi lënëꞌ Señor quiero Jesucristo nëꞌëdiꞌ. Naca Diuzi benꞌ ute usela raꞌo. Lëscanaꞌ naca Jesucristo benꞌ rbezaro yeguida idez̃iꞌ raꞌo.
54001002	Timoteo, biaꞌ guichi niga pseꞌelaꞌn laoloꞌ nun quie nacoꞌ ca z̃iꞌinaꞌ, benꞌ naorë xneza Jesucristo. Rulidzaꞌ Xuziro Diuzi lënëꞌ Señor quiero Jesucristo ta huelaꞌyajëꞌ luëꞌ, yeyëchiꞌlaꞌadyiꞌjëꞌ luëꞌ, cuëchijëꞌ chizi laxtaꞌoloꞌ.
54001003	Naꞌ cabëꞌ ba gudyaꞌ luëꞌ dza bezaꞌ uyaꞌa ja yedyi nebaba Macedonia, reꞌendaꞌ yegaꞌnloꞌ ciudad Efeso ta huegadyoꞌ nu benꞌ rusëdi ta binaca tali ta usanjëꞌ bira huejëꞌ canaꞌ.
54001004	Reꞌendaꞌ yëboꞌjëꞌ ta bihuejëꞌ tazëdi quie cuento historia quie xuzixtaꞌojëꞌ cabëꞌ guca quiejëꞌ. Por nun quie tazëdi naꞌ, huataꞌ huenë quiejëꞌ, bibi cule de huen quiejëꞌ ta hue quiejëꞌ xtiꞌidzaꞌ Diuzi galejëꞌ quien.
54001005	Ca ta reyaꞌalaꞌ huero, reyaꞌalaꞌ idyëꞌëro laguedyiro como ca benꞌ laxtaꞌo yëri, como ca benꞌ baoyuꞌu gracia, como ca benꞌ nao xneza Jesús du guicho du laꞌadyiꞌ.
54001006	Pero nitaꞌ bala ja benëꞌ biruejëꞌ bala. Biyuꞌujëꞌ gracia, baoniti pensari quiejëꞌ, rnëjëꞌ puro diꞌidzaꞌ bibi zacaꞌ.
54001007	Reꞌenjëꞌ gacajëꞌ ca benꞌ rusëdi guichi ley quie Diuzi, pero nica nezijëꞌ con cabëꞌ rnan lëꞌëna nica nezijëꞌ bidanꞌ rusëdijëꞌ.
54001008	Neziro guichi ley quie Diuzi naꞌ nacan dyaꞌa chi inaoron según reꞌen Diuzi inaoron.
54001009	Bigalaꞌadyoꞌ biudixu Diuzi ley quienëꞌ para ja benꞌ bibi tamedian nueja. Pero udixo Diuzi ley quienëꞌ tacuenda gataꞌ castigo quie ja benꞌ mala, benꞌ bireꞌen gale xtiꞌidzëꞌ, benꞌ rue contra lëbëꞌ, benꞌ de dulaꞌ xquia quie, benꞌ guti xuzi z̃nëꞌë, benꞌ guti nutezi benëꞌ,
54001010	lente benꞌ rasilë nigula binaca z̃gule, lente benꞌ rasilë laguedyi byu ca nigula, lente benꞌ rban benëꞌ, lente benꞌ huiziꞌ yëꞌ, lente benꞌ rgunte Diuzi de huiziꞌ yëꞌ. Quie lenaꞌ udixo Diuzi guichi ley naꞌ tacuenda gataꞌ castigo quie yugulu benꞌ birue quiejëꞌ quie ta naca tali quie Diuzi.
54001011	Naꞌra ta naca tali quie Diuzi rdzelan lëꞌë guichi laꞌiya quienëꞌ ga rguixogueꞌn ca ruenëꞌ gunnëꞌ yelaꞌ neban quiero tuzioli. Lëdiꞌidzaꞌ quienëꞌ naꞌ bdëꞌ Diuzi nëꞌëdiꞌ ta quixoguiꞌa ja benëꞌ.
54001012	Rëpaꞌ Señor quiero Jesucristo diuxcaleloꞌ nun quie rlëꞌënëꞌ nëꞌëdiꞌ benꞌ rale rue ca mandado reꞌennëꞌ huaꞌ, udaꞌnëꞌ bënnëꞌ nëꞌëdiꞌ fuerza valor ta huaꞌ ca dyin reꞌennëꞌ huaꞌ.
54001013	Pero dza naꞌte ptasi bniogaꞌ Jesucristo, udilaliaꞌ ja benꞌ quienëꞌ, psacajëꞌ bizinaquezi. Baꞌalaꞌcazi biaꞌ canaꞌ, beyëchiꞌlaꞌadyiꞌ Diuzi nëꞌëdiꞌ, porque binezdaꞌ bin biaꞌ, binenaohuaꞌ xneza Jesús caora naꞌ.
54001014	Canaꞌ taz̃e gula beyëchiꞌlaꞌadyiꞌ Señor quiero nëꞌëdiꞌ. Canaꞌ bënëꞌ quiaꞌ ta inaohuaꞌ xneza Jesucristo, ta idyëꞌëdaꞌ benëꞌ ca nadyëꞌë ja benꞌ nao xneza Jesús ja benëꞌ.
54001015	Nacan tabala bida Cristo Jesús lao yedyi layu ta ute uselanëꞌ ja benꞌ de dulaꞌ xquia quie ta gataꞌ yelaꞌ neban quiejëꞌ tuzioli. Naꞌra lëscanꞌ nëꞌëdiꞌ, de dulaꞌ xquia z̃e quiaꞌ dza naꞌ,
54001016	pero beyëchiꞌlaꞌadyiꞌ Diuzi nëꞌëdiꞌ tacuenda uluꞌen naca Cristo Jesús benꞌ z̃elaꞌadyiꞌ. Ca guca quiaꞌ nacan tu ejemplo para ja benꞌ inao xneza Jesús dza zazaꞌra gataꞌ yelaꞌ naban quiejëꞌ tuzioli.
54001017	Canaꞌ tuzioli reyaꞌalaꞌ gapalaꞌnro Diuzi, benꞌ zu tuzioli, benꞌ neban tuzioli, benꞌ biilëꞌëro. Tuzi lëbëꞌ naquëꞌ Diuzi, ganura Diuzi zu. Amén.
54001018	Timoteo, raquedaꞌ luëꞌ ca z̃iꞌinaꞌ, rniaꞌ luëꞌ hueloꞌ dyin quie Diuzi du guicho du laꞌadyoꞌ, bë quioꞌ xtiꞌidzaꞌ Diuzi, bë quioꞌ quie pensari bdzeꞌ Diuzi luꞌu guichoꞌ con ca una ja benꞌ bë quie xtiꞌidzaꞌ Diuzi dza naꞌ. Lao naꞌa Diuzi unajëꞌ cabëꞌ reyaꞌalaꞌ hueloꞌ.
54001019	Naꞌra nitaꞌ ja benëꞌ bibë quiejëꞌ quie pensari bdzeꞌ Diuzi luꞌu guichojëꞌ. Quie lenaꞌ aodyiaguiꞌ pensari quiejëꞌ psanlaꞌadyiꞌjëꞌ xneza Jesús.
54001020	Canaꞌ guca quie Himeneo len Alejandro. Pero babebiogaꞌ lëjëꞌ, banacajëꞌ cuenda quie xanꞌ taxiꞌibiꞌ Satanás tacuenda inezijëꞌ bireyaꞌalaꞌ utasi uniojëꞌ Diuzi.
54002001	Ta nacaran belao rniaꞌ luëꞌ, reyaꞌalaꞌ hueꞌlële Diuzi diꞌidzaꞌ por yugulu benëꞌ. Reyaꞌalaꞌ inaboꞌ Diuzi gunnëꞌ ta rdziogueloꞌ. Reyaꞌalaꞌ inaboꞌ Diuzi chi bigacalënëꞌ ja benꞌ raca zëdi quie. Reyaꞌalaꞌ yëboꞌnëꞌ diuxcaleloꞌ.
54002002	Hueꞌlële Diuzi diꞌidzaꞌ por ja benꞌ naca gobierno, lente yugulu benꞌ napa dyin tacuenda gaca huen quiero suro chizi, bibi zëdi gataꞌ quiero. Canaꞌ initaꞌro dyaꞌa tzionlaꞌadyiꞌro Diuzi, gapalaꞌn benëꞌ raꞌo.
54002003	Tahuen naꞌ huero canaꞌ. Lenaꞌ huetzaxe Diuzi, benꞌ run benëꞌ yelaꞌ neban tuzioli.
54002004	Reꞌen Diuzi gataꞌ yelaꞌ neban tuzioli quie yugulu benëꞌ. Lëzi reꞌen Diuzi inezi yugu benëꞌ diꞌidzaꞌ laꞌiya quienëꞌ.
54002005	Tuzi Diuzi naca, ganura diuzi zu. Lëzi tuzi Jesucristo naquëꞌ benꞌ nuelë raꞌo tuz̃e conlë Diuzi, ganura benꞌ tula zu.
54002006	Lëbëꞌ psedyinnëꞌ cuinnëꞌ lao naꞌa ja benëꞌ bëti lëbëꞌ. Canaꞌ guca guti Jesucristo lao laza yugulu benëꞌ, udiz̃uguëꞌ quie dulaꞌ xquia quiejëꞌ ta gataꞌ yelaꞌ neban tuzioli quie ja benëꞌ conforme con ca una Diuzi tiempote.
54002007	Lenaꞌ ulio Diuzi nëꞌëdiꞌ nacaꞌ apóstol useꞌelaꞌ Diuzi nëꞌëdiꞌ ta quixoguiꞌa benꞌ binaca benꞌ Israel xtiꞌidzaꞌnëꞌ, lëscanꞌ ta usëdiaꞌjëꞌ inaojëꞌ xneza Jesús, naꞌ hue quiejëꞌ diꞌidzaꞌ li quie Diuzi. Tali rniaꞌ, quele yëꞌ rziꞌa.
54002008	Canaꞌ reꞌendaꞌ, reꞌendaꞌ hueꞌlë ja benëꞌ Diuzi diꞌidzaꞌ, benꞌ baneyëri laxtaꞌohue con gatezi zujëꞌ. Bireyaꞌalaꞌ idzaꞌjëꞌ tilalëjëꞌ laguedyijëꞌ.
54002009	Lëscanꞌ reꞌendaꞌ gaco ja nigula laꞌariꞌ sencilla ta binaca beya bezaꞌ adorno. Tahuen naꞌ uzutzaꞌojëꞌ cuinjëꞌ, pero quele conlë laꞌariꞌ tzaoꞌ, ni oro, ni yo tzaoꞌ, nica upaꞌajëꞌ guichojëꞌ taz̃e.
54002010	Reyaꞌalaꞌ huejëꞌ tadyaꞌa como ca rue ja nigula naca laꞌiya, ja nigula nao xneza Jesús.
54002011	Reyaꞌalaꞌ cueꞌ ja nigula chizi uzënagajëꞌ dyëꞌëdi caora rusëdi benëꞌ lejëꞌ.
54002012	Bihuaꞌ lato usëdi ja nigula benëꞌ ga redupa ja benꞌ nao xneza Jesús. Lëscanꞌ bihuaꞌ lato inabëꞌ nigula ja beꞌmbyu. Reyaꞌalaꞌ initaꞌ ja nigula chizi,
54002013	porque bzalo Diuzi Adán primero, naꞌtera bzalonëꞌ Eva.
54002014	Quele Adán uz̃iꞌ xanꞌ taxiꞌibiꞌ yëꞌ, denꞌ nigula quielanëꞌ uz̃iꞌ xanꞌ taxiꞌibiꞌ yëꞌ bënëꞌ dulaꞌ xquia.
54002015	Huelaꞌiya Diuzi ja nigula chi usegulajëꞌ z̃iꞌijëꞌ dyëꞌëdi. Lëscanꞌ huelaꞌiya Diuzi lejëꞌ, chi yuꞌujëꞌ pensari huen, chi biusanjëꞌ inaojëꞌ xneza Jesús, chi idyëꞌëjëꞌ laguedyijëꞌ, chi nayëri laxtaꞌojëꞌ lao Diuzi.
54003001	Nacan tali ca rniaꞌ. Chi nu benꞌ reꞌen gapa dyin quie Diuzi rapanëꞌ ja benꞌ nao xneza Jesús, naꞌra dyin dyaꞌa naꞌ reꞌennëꞌ huenëꞌ.
54003002	Nu benꞌ napa dyin canaꞌ, reyaꞌalaꞌ gaca quienëꞌ tantozi rdanëꞌ lao benëꞌ dyëꞌëdi gula, nitu nitu gao lëbëꞌ xquia. Reyaꞌalaꞌ sulënëꞌ tuzi nigula quienëꞌ. Bireyaꞌalaꞌ huenëꞌ ta rnazin quienëꞌ. Reyaꞌalaꞌ tzuꞌunëꞌ pensari huen, reyaꞌalaꞌ huenëꞌ balaꞌana. Reyaꞌalaꞌ gapachiꞌnëꞌ benꞌ rdyin z̃an yuꞌu quienëꞌ dyëꞌëdi. Reyaꞌalaꞌ inezinëꞌ usëdinëꞌ benëꞌ.
54003003	Bireyaꞌalaꞌ xudyinëꞌ. Bireyaꞌalaꞌ quilonëꞌ dila. Bireyaꞌalaꞌ saꞌlaꞌadyiꞌnëꞌ dumi. Reyaꞌalaꞌ gacalënëꞌ ja benëꞌ. Reyaꞌalaꞌ tzuꞌulënëꞌ laguedyinëꞌ dyaꞌa.
54003004	Reyaꞌalaꞌ usëdinëꞌ benꞌ nitaꞌ z̃an yuꞌu quienëꞌ dyëꞌëdi. Reyaꞌalaꞌ gale z̃iꞌinëꞌ quienëꞌ. Reyaꞌalaꞌ gapalaꞌn z̃iꞌinëꞌ ja benëꞌ.
54003005	Chi biracanëꞌ usëdinëꞌ ja benꞌ nitaꞌ z̃an yuꞌu quienëꞌ, lenaꞌ uluꞌen quienëꞌ bigacanëꞌ usëdinëꞌ ja benꞌ nao xneza Jesús.
54003006	Lëscanaꞌ nu benꞌ zaozulao inao xneza Jesús, bireyaꞌalaꞌ gapanëꞌ dyin quie Diuzi, porque chanꞌ iyacanëꞌ yez̃ëꞌnëꞌ laguedyinëꞌ, naꞌ huen z̃udyi gataꞌ castigo quienëꞌ ca castigo gutaꞌ quie xanꞌ taxiꞌibiꞌ.
54003007	Lëscanꞌ ja benꞌ binao xneza Jesús, reyaꞌalaꞌ ilëꞌëjëꞌ lëbëꞌ benꞌ huen, porque chi biilëꞌëjëꞌ lëbëꞌ benꞌ huen, huanëjëꞌ quienëꞌ, huataꞌ huedila huenë, huen z̃udyi hue xanꞌ taxiꞌibiꞌ gan uzaꞌagan dyin quie Diuzi.
54003008	Lëscanꞌ nu ja benꞌ racalë benꞌ nao xneza Jesús, reyaꞌalaꞌ tajëꞌ gapajëꞌ balaꞌana. Bireyaꞌalaꞌ huejëꞌ diꞌidzaꞌ chopa ruꞌa. Bireyaꞌalaꞌ xudyijëꞌ. Bireyaꞌalaꞌ saꞌlaꞌadyiꞌjëꞌ dumi.
54003009	Reyaꞌalaꞌ tzuꞌujëꞌ pensari dyaꞌa. Reyaꞌalaꞌ galejëꞌ du guicho du laꞌadyiꞌjëꞌ quie ta naca tali quie Diuzi pcaꞌnnëꞌ lao naꞌaro.
54003010	Pero zareyaꞌalaꞌ inaꞌle dyëꞌëdi quiejëꞌ, chi lagazu rquixijëꞌ, naꞌra huazaqueꞌ gacajëꞌ benꞌ racalë benꞌ nao xneza Jesús.
54003011	Lëscanꞌ nigula quiejëꞌ, reyaꞌalaꞌ tajëꞌ gapajëꞌ balaꞌana. Bireyaꞌalaꞌ hueꞌlëjëꞌ ja benëꞌ diꞌidzaꞌ biz̃u. Reyaꞌalaꞌ tzuꞌujëꞌ pensari huen. Lëscanꞌ bitiꞌtezi dyin napajëꞌ, reyaꞌalaꞌ hueyaquëꞌn du guicho du laꞌadyiꞌjëꞌ.
54003012	Nu benꞌ racalë ja benꞌ quie Jesús, reyaꞌalaꞌ sulënëꞌ tuzi nigula quienëꞌ. Reyaꞌalaꞌ gale z̃iꞌinëꞌ quienëꞌ dyëꞌëdi lente ja los demás familia quienëꞌ.
54003013	Chi ruenëꞌ dyaꞌa ca dyin napëꞌ, huapalaꞌn ja benëꞌ lëbëꞌ, gacaranëꞌ mazara yexiꞌidzeꞌnëꞌ ja benëꞌ, danꞌ zionëꞌ naonëꞌ xneza Cristo Jesús.
54003014	Reꞌendaꞌ laguidatiaꞌ ideyubaꞌ luëꞌ,
54003015	pero chanꞌ bisaqueꞌ guidatiaꞌ, ruaꞌ guichi ni ta ineziloꞌ cabëꞌ reyaꞌalaꞌ hue ja benꞌ nao xneza Jesús. Yugulu benꞌ nao xneza Jesús nacajëꞌ ca quie tu cueꞌ benëꞌ. Nacajëꞌ familia quie Diuzi, benꞌ naban tuzioli. Lejëꞌ quixogueꞌjëꞌ huejëꞌ defender ta naca tali quie Diuzi.
54003016	Dulaꞌadyiꞌro naca xtiꞌidzaꞌ Diuzi diꞌidzaꞌ binezi ja benëꞌ, diꞌidzaꞌ yebantzeguejëꞌ. Lëdiꞌidzaꞌ naꞌ rnën caniga: Golo Jesucristo lao yedyi layu cabëꞌ ralo benëꞌ. Blëꞌë ja benëꞌ lëbëꞌ. Udixogueꞌ Bichi Be quie Diuzi unëꞌ bibi dulaꞌ xquia de quienëꞌ. Unaꞌ ja ángel lëbëꞌ. Udixogueꞌ benëꞌ xtiꞌidzaꞌnëꞌ lao yedyi layu. Unao ja benꞌ nitaꞌ lao yedyi layu xnezëꞌ. Beziꞌ Diuzi lëbëꞌ guibá ga naquëꞌ benꞌ rnabëꞌ lao yugulute. Canaꞌ rnën lëꞌë guichi laꞌiya quie Diuzi.
54004001	Dyëꞌëdicazi unë Bichi Be quie Diuzi huadyin dza bira hue ja benëꞌ bala quie xneza Jesús. Galejëꞌ quie ja bichi be xiꞌibiꞌ caora cati siꞌjan lëjëꞌ yëꞌ, naꞌ yëbijan lëjëꞌ diꞌidzaꞌ huiziꞌ yëꞌ.
54004002	Lëzi canaꞌ hue quiejëꞌ diꞌidzaꞌ cabëꞌ diꞌidzaꞌ ina ja benꞌ huiziꞌ yëꞌ, ja benꞌ ruꞌelë Diuzi diꞌidzaꞌ ladzazi. Ja benꞌ naꞌ, bibi bayëchiꞌ raquejëꞌ danꞌ ruejëꞌ tamedian.
54004003	Huanajëꞌ binacan dyaꞌa utzaganaꞌ ja benëꞌ. Lëscanꞌ huanajëꞌ binacan dyaꞌa gao benëꞌ bëꞌëlaꞌ. Canaꞌ inajëꞌ laꞌacazi Diuzi biunëꞌ canaꞌ. Bë Diuzi yelaꞌ huao ta gao ja benꞌ quienëꞌ, benꞌ tzioñeꞌe diꞌidzaꞌ li quienëꞌ.
54004004	Yugulu ta bë Diuzi ta gaoro, nacan huen gaoron. Reyaꞌalaꞌ gaoro ta de, bireyaꞌalaꞌ inaro bigaoro ta de. Reyaꞌalaꞌ yëbiro Diuzi diuxcaleloꞌ naꞌ gaoron.
54004005	Porque cati rëbiro Diuzi diuxcaleloꞌ, naꞌ ruelaꞌiya Diuzi ta raoro, hora naꞌ nacan huen gaoron.
54004006	Chi usëdioꞌ ja bichiro, benꞌ nao xneza Jesús, cabëꞌ rniaꞌ ni, chi uzioñeꞌeloꞌjëꞌ xtiꞌidzaꞌ Diuzi, chi usëdioꞌjëꞌ inaojëꞌ xneza Jesús con cabëꞌ rueloꞌ rnaoloꞌ xnezëꞌ, canaꞌ nacoꞌ benꞌ huen, benꞌ rue dyin quie Jesucristo.
54004007	Bigaleloꞌ quie ja cuento rnëzi benëꞌ de pensari tondozi. Du guicho du laꞌadyoꞌ gacoꞌ benꞌ rionlaꞌadyiꞌ Diuzi.
54004008	Huacalën raꞌo huero ejercicio, pero huacalën raꞌo mazara chi du guicho du laꞌadyiꞌro gacaro benꞌ rionlaꞌadyiꞌ Diuzi. Chi huero canaꞌ, lenaꞌ gacalen raꞌo dza rdaro lao yedyi layu lente dza sulëro Diuzi guibá.
54004009	Nacan tali ca rniaꞌ niga. Reyaꞌalaꞌ gale yugulu benëꞌ cabëꞌ niaꞌ niga.
54004010	Quie lenan ruero dyin quie Diuzi yugu dza. Quie lenan redzagalaoro rutasi runio ja benëꞌ raꞌo. Pero sudyiꞌilëro Diuzi, benꞌ naban tuzioli. Naca Diuzi benꞌ ute usela ja benꞌ nitaꞌ lao yedyi layu ta gataꞌ yelaꞌ neban quiejëꞌ tuzioli. Bapte psela Diuzi raꞌo, benꞌ nao xneza Jesús, bagutaꞌ yelaꞌ neban quiero tuzioli.
54004011	Cabëꞌ niaꞌ niga, lenan reyaꞌalaꞌ usëdioꞌ ja benëꞌ hueloꞌjëꞌ mandado huejëꞌ.
54004012	Bihueloꞌ lato iz̃ëꞌë ja benëꞌ luëꞌ danꞌ binetze iza quioꞌ. Nacalan huen gacoꞌ tu ejemplo para ja los demás benꞌ nao xneza Jesús. Canaꞌ reyaꞌalaꞌ hueꞌlaoꞌ benëꞌ diꞌidzaꞌ dyaꞌa. Reyaꞌalaꞌ initaꞌlaoꞌ ja benëꞌ dyaꞌa. Reyaꞌalaꞌ idyëꞌëloꞌ laguedyoꞌ. Reyaꞌalaꞌ hue quioꞌ xtiꞌidzaꞌ Diuzi du guicho du laꞌadyoꞌ. Reyaꞌala hueloꞌ puro tahuen.
54004013	Tu raca guidaꞌ quioꞌ, ulaboꞌ diꞌidzaꞌ laꞌiya quie Diuzi lao ja los demás benꞌ nao xneza Jesús ga redupajëꞌ. Hueꞌlaoꞌjëꞌ diꞌidzaꞌ z̃elaꞌadyiꞌ, uzioñeꞌeloꞌjëꞌ xtiꞌidzaꞌ Diuzi.
54004014	Bigalalaꞌadyoꞌ hueloꞌ según ca ta banegunne Diuzi luëꞌ caora cati du yuꞌuloꞌ Bichi Be quie Diuzi, naꞌajëꞌ guicholoꞌ dza naꞌ.
54004015	Gapoꞌ cuidado hueloꞌ cabëꞌ baoniaꞌ luëꞌ cuenda ilëꞌë ja benëꞌ aracaraloꞌ mazara usëdioꞌ benëꞌ xtiꞌidzaꞌ Diuzi cabëꞌ rnën.
54004016	Gapoꞌ cuidado tuzi ca pensari quie Diuzi hueloꞌ. Lëscanaꞌ gapoꞌ cuidado tuzi ca diꞌidzaꞌ quie Diuzi usëdioꞌ benëꞌ. Lenaꞌ hueloꞌ tzutzu. Chi hueloꞌ canaꞌ, huelaꞌiya Diuzi luëꞌ. Lëscanꞌ huelaꞌiya Diuzi ja benꞌ ruzënaga quioꞌ cabëꞌ usëdioꞌjëꞌ.
54005001	Timoteo, bitilalëloꞌ ja benꞌ gula. Huenla hueꞌlaoꞌjëꞌ diꞌidzaꞌ dyaꞌa cabëꞌ diꞌidzaꞌ ruꞌelëro xuziro. Lëscanaꞌ ja biꞌbyu cuidiꞌ, reyaꞌalaꞌ hueꞌlaoꞌjabiꞌ diꞌidzaꞌ dyaꞌa cabëꞌ diꞌidzaꞌ ruꞌelëro bichiro.
54005002	Lëscanaꞌ ja nigula huaca, reyaꞌalaꞌ hueꞌlaoꞌjëꞌ diꞌidzaꞌ dyaꞌa cabëꞌ diꞌidzaꞌ ruꞌelëro z̃naꞌro. Lëscanaꞌ ja nigula cuidiꞌ, reyaꞌalaꞌ hueꞌlaoꞌjabiꞌ diꞌidzaꞌ dyaꞌa cabëꞌ diꞌidzaꞌ ruꞌelëro zanro. Reyaꞌalaꞌ tzuꞌulaoꞌjabiꞌ dyaꞌa.
54005003	Reyaꞌalaꞌ gacalëloꞌ ja nigula aguti xquiuhue, nigula abide quie.
54005004	Pero chi nitaꞌ z̃iꞌijëꞌ, o chi nitaꞌ z̃iꞌisubajëꞌ, lëjabiꞌ naca cuenda quiejabiꞌ gacalëjabiꞌ lejëꞌ como apsegulëꞌ lejabiꞌ. Chi huejabiꞌ cabëꞌ niaꞌ, naꞌ hueyulaꞌadyiꞌ Diuzi cabëꞌ ruejabiꞌ.
54005005	Pero benꞌ nati xquiuhue, benꞌ ganu familia quiëꞌ nitaꞌ, tali naquëꞌ benꞌ tu litzaꞌ. Lëbëꞌ sí, reyaꞌalaꞌ sunëꞌ cuezanëꞌ gacalë Diuzi lëbëꞌ. Reyaꞌalaꞌ ulidzanëꞌ Diuzi yugu dza, yugu yela.
54005006	Naꞌ quie tu nigula nati xquiuhue, chi ruenëꞌ ta rnazin quienëꞌ, naca quienëꞌ lao Diuzi ca quie benꞌ anati, danꞌ bira rue quienëꞌ xtiꞌidzaꞌ Diuzi.
54005007	Ruen dyabëꞌ yëboꞌjëꞌ cabëꞌ niaꞌ ni cuenda bibi causa gataꞌ quiejëꞌ.
54005008	Chi nitaꞌ nu benꞌ nao xneza Jesús, pero bireꞌennëꞌ gacalënëꞌ benꞌ naca diadza quienëꞌ, chi bireꞌennëꞌ gapanëꞌ familia quienëꞌ, lenan nacan mala. Nacarëꞌ mazara benꞌ mala cabëꞌ benꞌ birue quie xtiꞌidzaꞌ Diuzi.
54005009	-
54005010	Reyaꞌalaꞌ hueloꞌ tu lista quie ja benꞌ aguti xquiuhue. Pero niaꞌ luëꞌ biuzuloꞌ lao ja benꞌ binesu tzona galo iza. Lëscanaꞌ biuzuloꞌ laojëꞌ chi birlëꞌë ja benëꞌ lejëꞌ dyaꞌa. Reyaꞌalaꞌ uzuloꞌ laojëꞌ chi uzulëjëꞌ tuzi xquiujëꞌ, chi psegulajëꞌ z̃iꞌijëꞌ dyëꞌëdi, chi rapachiꞌjëꞌ dyaꞌa benꞌ rdyin z̃an yuꞌu quiejëꞌ, chi racalëjëꞌ du guichi du laꞌadyiꞌjëꞌ benꞌ nao xneza Jesús, chi reyëchiꞌlaꞌadyiꞌnëꞌ benꞌ redzagalao. Chi bëjëꞌ canaꞌ, bëjëꞌ tadyaꞌa. Reyaꞌalaꞌ uzuloꞌ laojëꞌ lao lista.
54005011	Biuzuloꞌ lao ja benꞌ binetze iza quie, porque ruen z̃udyi inan quiejëꞌ yeziꞌjëꞌ benꞌ tula, caora naꞌ ruen z̃udyi usanlaꞌadyiꞌjëꞌ xneza Cristo ta yezulëjëꞌ beꞌmbyu tatula.
54005012	Canaꞌ gataꞌ causa quiejëꞌ, porque bibzujëꞌ diꞌidzaꞌ cabëꞌ unajëꞌ huejëꞌ, huejëꞌ puro dyin quie Diuzi.
54005013	Ruen z̃udyi tajëꞌ tu yuꞌu tu yuꞌu quie benëꞌ, danꞌ gabi dyin ruejëꞌ. Ruen z̃udyi tajëꞌ hueꞌjëꞌ diꞌidzaꞌ biz̃u bi raca quie ja benëꞌ ta bireyaꞌalaꞌ hueꞌjëꞌ.
54005014	Quie lenaꞌ niaꞌ huenla yeziꞌ nigula nenaca cuidiꞌ, benꞌ baguti xquiuhue, beꞌmbyu tula. Huenla su xcuidiꞌ quiejëꞌ cuenda gacajëꞌ benꞌ familia gapajëꞌ xcuidiꞌ. Canaꞌ bibi causa gataꞌ quiejëꞌ lao naꞌa enemigo quiero.
54005015	Pero bala ja nigula, benꞌ nati xquiuhue, apsanlaꞌadyiꞌjëꞌ xneza Jesús, banaojëꞌ xneza xanꞌ taxiꞌibiꞌ Satanás.
54005016	Ja benꞌ nao xneza Jesús, reyaꞌalaꞌ gacalëjëꞌ ja nigula, benꞌ nati xquiuhue, benꞌ tali bazu cuinze. Quie lenan, chi nitaꞌ ja nigula, benꞌ nati xquiuhue, pero nenitaꞌ familia quiejëꞌ, reyaꞌalaꞌ gacalë familia quiejëꞌ lejëꞌ. Binacan cuenda quie benꞌ nao xneza Jesús gapajëꞌ lëjëꞌ chi nenitaꞌ familia quiejëꞌ. Pero nacan cuenda quie benꞌ nao xneza Jesús ta gacalëjëꞌ ja nigula tali bazu cuinze.
54005017	Ja benꞌ napa dyin quie Diuzi, chi ruejëꞌ quie dyin napajëꞌ du guicho du laꞌadyiꞌjëꞌ, reyaꞌalaꞌ hue ja benꞌ nao xneza Jesús lejëꞌ balaꞌana. Lëscanꞌ nacan belao huejëꞌ benꞌ rguixogueꞌ xtiꞌidzaꞌ Diuzi balaꞌana.
54005018	Cani na lëꞌë guichi laꞌiya quie Diuzi: “Bireyaꞌalaꞌ udzeꞌro du ruꞌa bëdyihuaga caora rdabaꞌ rutzutzu ruliobaꞌ bdyigoꞌ quie trigo ta iro bini quien. Pero danꞌ ruebaꞌ dyin, reyaꞌalaꞌ hueꞌrobaꞌ lato gaobaꞌ tu rdabaꞌ ruebaꞌ dyin.” Lëscanꞌ narë guichi laꞌiya quie Diuzi de ga tula: “Benꞌ rue dyin, napëꞌ derecho siꞌnëꞌ xlaz̃uguëꞌ.”
54005019	Timoteo, bigaleloꞌ quie ja benꞌ rao benꞌ napa dyin quie Diuzi xquia, chi binitaꞌ chopa tzona benꞌ naca testigo.
54005020	Chi nitaꞌ benꞌ napa dyin quie Diuzi, pero birusanjëꞌ ruejëꞌ dulaꞌ xquia, reyaꞌalaꞌ tilalaoꞌjëꞌ delante lao ja los demás benꞌ nao xneza Jesús cuenda idzebijëꞌ bihuejëꞌ dulaꞌ xquia.
54005021	Rnabiꞌa luëꞌ lao Diuzi len lao Jesucristo, len lao ja ángel quienëꞌ ta uzuloꞌ diꞌidzaꞌ hueloꞌ cabëꞌ niaꞌ ni. Tuzi ca hueloꞌ, hueloꞌ mandado gale ja benꞌ nao xneza Jesús cabëꞌ niaꞌ ni.
54005022	Reyaꞌalaꞌ yeniꞌloꞌ dyëꞌëdi nu benꞌ udëꞌloꞌ, benꞌ gapa dyin quie Diuzi, porque ruen z̃udyi gataꞌ dulaꞌ quioꞌ chi hue benꞌ bdëꞌloꞌ bizinaquezi. Pero luëꞌ, niaꞌ, puro tadyaꞌa hueloꞌ.
54005023	Lëscanꞌ como racatzegue lëꞌëloꞌ, reyaꞌalaꞌ yoꞌoloꞌ ledaoꞌ vino tacuenda yeyaca lëꞌëloꞌ. Bira yoꞌoloꞌ puro nisa.
54005024	Quie bala benꞌ rue xquia, uluꞌelaonan luegozi zagaca juicio quiejëꞌ. Pero quie ibala benꞌ rue xquia, biuluꞌelaonan luegozi sino que bëꞌ gacara juicio.
54005025	Lëscanꞌ quie ja benꞌ rue tadyaꞌa, uluꞌelaonan luegozi. Pero chi biuluꞌelaonan luegozi, bitzënan uluꞌelaonan.
54006001	Quie nu ja benꞌ nao xneza Jesús, chi benꞌ nadaꞌo nacajëꞌ, naꞌ reyaꞌalaꞌ gapalaꞌnjëꞌ xaꞌnjëꞌ dyëꞌëdi cuenda bigataꞌ causa quiejëꞌ biinëꞌ xaꞌnjëꞌ condre Diuzi len condre xtiꞌidzaꞌnëꞌ ca ta rguixogueꞌro benëꞌ.
54006002	Lëscanꞌ chi nacarë xaꞌnjëꞌ benꞌ nao xneza Jesús, reyaꞌalaꞌ gapajëꞌ xaꞌnjëꞌ balaꞌana dyëꞌëdi gula como danꞌ nacarë xaꞌnjëꞌ benꞌ nao xneza Jesús. Pues mazara reyaꞌalaꞌ gapajëꞌ lejëꞌ balaꞌana, porque nacajëꞌ benꞌ rale, benꞌ bichiro, benꞌ nedyëꞌëro.
54006003	Ca diꞌidzaꞌ niaꞌ ni, lenan reꞌendaꞌ quixogueꞌloꞌ ja benëꞌ hueloꞌ mandado galejëꞌ quien. Chi rguixogueꞌ nu benꞌ diꞌidzaꞌ falso, diꞌidzaꞌ ta binaca lëbi ca diꞌidzaꞌ una Señor quiero Jesucristo lente con cabëꞌ rna xtiꞌidzaꞌ Diuzi rnaoro, quie lenaꞌ ruluꞌen
54006004	nacajëꞌ benëꞌ z̃ëꞌ binezijëꞌ bi rnëjëꞌ. Tanto ruꞌujëꞌ huedila huenë, raca quiejëꞌ ca quie benꞌ raca z̃hueꞌ. Lenaꞌ zaꞌn ruen quiejëꞌ yelaꞌ z̃ëꞌla. Lenaꞌ zaꞌn ruen quiejëꞌ yelaꞌ utasi unio laguedyi. Pues delaohue raca quiejëꞌ siꞌjëꞌ yëꞌ.
54006005	Ja benꞌ rue canaꞌ, bireꞌenjëꞌ yeyudyi huedila huenë, abz̃ino pensari quiejëꞌ. Binezijëꞌ ca naca tali quie Diuzi. Raquejëꞌ chi xneza Jesús naojëꞌ, huejëꞌ gan dumi z̃e. Nu ja benꞌ rue canaꞌ, bitzuꞌulaoꞌjëꞌ tuz̃e.
54006006	Pues tali naꞌ chi naoro xneza Jesús huero gan suro contento.
54006007	Pues bibi nuꞌaro dza goloro lao yedyi layu. Lëscanaꞌ quele hueyuꞌaro bi cosa bëꞌ gatiro.
54006008	Quie lenan con chi rde rlaro quie ta gaoro, con chi rde rlaro quie z̃abaro, conlë lëzin reyaꞌalaꞌ zuro gusto.
54006009	Pero nitaꞌ ja benꞌ rzaꞌlaꞌadyiꞌ dumi. Ruejëꞌ bitezi ta idzelejëꞌ dumi, baꞌalaꞌcazi huenan bizinaquezi quiejëꞌ. Yelaꞌ rzaꞌlaꞌadyiꞌ dumi quiejëꞌ, rudyiaguiꞌjëꞌ cuinjëꞌ.
54006010	Binacan huen saꞌlaꞌadyiꞌro dumi. Por nun quie rzaꞌlaꞌadyiꞌ ja benëꞌ dumi, tanaꞌ ruejëꞌ bitezi tamala, hasta rusanlaꞌadyiꞌjëꞌ xneza Jesús redzagalaojëꞌ, pero dulaꞌ quiezijëꞌn.
54006011	Pero luëꞌ, Timoteo, bireyaꞌalaꞌ hueloꞌ ca rue ja benꞌ naꞌ, danꞌ nacoꞌ benꞌ quie Diuzi. Reyaꞌalaꞌ hueloꞌ puro tadyaꞌa tzionlaꞌadyoꞌ Diuzi du guicho du laꞌadyoꞌ. Reyaꞌalaꞌ galeloꞌ quie Diuzi, naꞌ idyëꞌëloꞌ laguedyoꞌ. Reyaꞌalaꞌ sueloꞌ bitezi gaca quioꞌ. Reyaꞌalaꞌ tzuꞌulaoꞌ talëloꞌ laguedyoꞌ gacoꞌ benꞌ gaxo.
54006012	Du guicho du laꞌadyoꞌ galeloꞌ quie Diuzi hueloꞌ cabëꞌ dyin bdëꞌ Diuzi luëꞌ hueloꞌ. Inaoloꞌ xneza Jesús biusanloꞌn, naꞌ gataꞌ yelaꞌ neban quioꞌ tuzioli. Pues por lenaꞌ ulio Diuzi luëꞌ bequëboꞌ lao ja benëꞌ de que nacoꞌ benꞌ quie Jesús, benꞌ nao xnezëꞌ.
54006013	-
54006014	Rniaꞌ luëꞌ: Bzu diꞌidzaꞌ quiaꞌ cabëꞌ uniaꞌ luëꞌ hasta idyinte dza yeguida Señor quiero Jesucristo cuenda bihue ja benëꞌ causa quioꞌ gaojëꞌ luëꞌ xquia. Lenaꞌ rniaꞌ luëꞌ delante lao Diuzi, benꞌ run yelaꞌ neban yugulu ta de. Lëscanꞌ rniaꞌ luëꞌ delante lao Jesucristo, benꞌ bequëbi naquëꞌ z̃iꞌi Diuzi lao Poncio Pilato.
54006015	Cati psaqueꞌ Diuzi abdyin hora, caora naꞌ ilëꞌë ja benëꞌ Señor quiero Jesucristo. Canaꞌ hue Diuzi quiero, porque tuzi lëbëꞌ naquëꞌ Diuzi, ganura Diuzi tula zu. Tuzi lëbëꞌ rnabëꞌranëꞌ. Ganura zu rnabëꞌ ca lëbëꞌ. Tuzi lëbëꞌ nacarëꞌ benꞌ z̃e. Ganura zu naca ca lëbëꞌ.
54006016	Tuzi Diuzi naquëꞌ benꞌ biyeyudyi yedu quie. Reꞌ xniꞌ z̃e gaꞌn zuëꞌ. Nitu nunu saqueꞌ ibigaꞌ gaꞌalaꞌ gaꞌn zuëꞌ. Nitu nitu benꞌ nitaꞌ yedyi layu bisaqueꞌjëꞌ ilëꞌëjëꞌ lëbëꞌ. Reyaꞌalaꞌ gapalaꞌn yugulu benëꞌ lëbëꞌ tuzioli. Biyeyudyi yedu yelaꞌ rnabëꞌ quienëꞌ. Amén.
54006017	Ja benꞌ de dumi quie lao yedyi layu, reyaꞌalaꞌ yëboꞌjëꞌ ta biuxaꞌajëꞌ. Lëscanꞌ yëboꞌjëꞌ ta biuxelaꞌadyiꞌjëꞌ cuinjëꞌ danꞌ nacajëꞌ benꞌ uñaꞌa, porque huade quie yelaꞌ uñaꞌa quiejëꞌ. Huenla uxelaꞌadyiꞌjëꞌ Diuzi, benꞌ naban tuzioli, benꞌ run ta rdzioguero suro dyëꞌëdi.
54006018	Yëboꞌjëꞌ huejëꞌ tadyaꞌa, pero yugu dza quele batazi. Reyaꞌalaꞌ yeyëchiꞌlaꞌadyiꞌjëꞌ laguedyijëꞌ. Reyaꞌalaꞌ sujëꞌ dispuesto siꞌjëꞌ ta de quiejëꞌ hueꞌjëꞌn benꞌ yëchiꞌ.
54006019	Canaꞌ gataꞌ dugalo yelaꞌ uñaꞌa quiejëꞌ guibá dza zazaꞌra. Canaꞌ gataꞌ yelaꞌ neban quiejëꞌ tuzioli.
54006020	Timoteo, reyaꞌalaꞌ uzuloꞌ diꞌidzaꞌ hueloꞌ yugulu cabëꞌ baoniaꞌ luëꞌ quie Diuzi. Biuzënagoꞌ quie diꞌidzaꞌ ruꞌezi ja benëꞌ, diꞌidzaꞌ bëꞌ nazijëꞌ, diꞌidzaꞌ bibi zacaꞌ. Lëscanꞌ bitzuꞌuloꞌ huenë conlë ja benꞌ rue cuine benꞌ rioñeꞌe, denꞌ bëꞌ nazijëꞌ najëꞌ rioñeꞌejëꞌ, pero birioñeꞌejëꞌ.
54006021	Canaꞌ bë bala ja benꞌ unitaꞌ dza naꞌ. Unajëꞌ rioñeꞌejëꞌ, pero bëꞌ nazijëꞌ, como danꞌ psanlaꞌadyiꞌjëꞌ xneza Jesús. Ni yeyudyi quie diꞌidzaꞌ uniaꞌ luëꞌ. Rulidzaꞌ Señor quiero ta huelaꞌiyanëꞌ luëꞌ. Amén.
55001001	Nëꞌëdiꞌ, Pablo, nacaꞌ apóstol quie Jesucristo con cabëꞌ ulio Diuzi nëꞌëdiꞌ conforme con ca una Diuzi hueꞌnëꞌ yelaꞌ naban tuzioli nutezi benꞌ hue tuz̃e len Jesucristo.
55001002	Timoteo, biaꞌ guichi niga pseꞌelaꞌn laoloꞌ. Neziloꞌ nadyëꞌëdaꞌ luëꞌ, raquedaꞌ luëꞌ ca z̃iꞌinaꞌ. Rulidzaꞌ Xuziro Diuzi lënëꞌ Señor quiero Jesucristo ta huelaꞌyajëꞌ yeyëchiꞌlaꞌadyiꞌjëꞌ luëꞌ cuëchijëꞌ chizi luꞌu guicho laxtaꞌoloꞌ.
55001003	Yugoꞌ dza, yugo yëla, rulidzaꞌ Diuzi rëpaꞌnëꞌ diuxcaleloꞌ por luëꞌ. Lëscanꞌ, por tu parte quiaꞌ nëꞌëdiꞌ, ruaꞌ dyin quie Diuzi birao pensari quiaꞌ nëꞌëdiꞌ xquia. Canaꞌ bërë xuzixtaꞌohuaꞌ, bëjëꞌ dyin quie Diuzi, biudao pensari quiejëꞌ lejëꞌ xquia.
55001004	Naꞌra rezalaꞌadyaꞌ cabëꞌ guqueloꞌ bayëchiꞌ caora uniaꞌ luëꞌ bazeyaꞌa. Lenan reꞌendaꞌ guidaꞌ ideyubaꞌ luëꞌ tatula, porque lega redaohuedaꞌ suliaꞌ luëꞌ.
55001005	Nezdaꞌ cabëꞌ rueloꞌ rnaoloꞌ xneza Jesús du guicho du laꞌadyoꞌ. Tanëro unao z̃naꞌguloꞌ Loida len z̃naꞌloꞌ Eunice xneza Jesús. Reyulaꞌadyaꞌ lëscanꞌ luëꞌ naoloꞌ xneza Jesús ca lejëꞌ.
55001006	Quie lenaꞌ rniaꞌ luëꞌ: Reyaꞌalaꞌ hueloꞌ bala ca ta banegunne Diuzi luëꞌ caora uxubaꞌ naꞌa guicholoꞌ bdëꞌ Diuzi luëꞌ.
55001007	Bireꞌen Diuzi idzebiro, reꞌennëꞌ huero tzutzu huala laxtaꞌoro, reꞌennëꞌ idyëꞌero laguedyiro, reꞌennëꞌ tzuꞌuro pensari dyaꞌa.
55001008	Biyedueꞌloꞌ inëloꞌ cule quie Señor quiero. Lëscanꞌ biyedueꞌloꞌ danꞌ diaꞌ luꞌu dyiguiba por nun quie danꞌ naohuaꞌ xneza Cristo cabëꞌ luëꞌ. Lëscanaꞌ biidzeboꞌ cati huelë benëꞌ luëꞌ bizinaquezi. Siempre gun Diuzi fuerza valor quioꞌ ta sueloꞌ suloꞌ chizi chi bitiꞌtezi ta usaca benëꞌ luëꞌ porque danꞌ rguixogueꞌloꞌ xtiꞌidzaꞌ Diuzi.
55001009	Ulio Diuzi raꞌo beguibinëꞌ laxtaꞌoro, porque reꞌennëꞌ gacaro benꞌ laꞌiya quienëꞌ. Quele yelaꞌ benꞌ huen quiero ulio Diuzi raꞌo, dechanꞌ ulionëꞌ raꞌo bënnëꞌ cule quiero, porque canaꞌ reꞌennëꞌ huenëꞌ quiero nedyëꞌënëꞌ raꞌo ca nedyëꞌërë Jesucristo raꞌo. Tu binegataꞌ yedyi layu, tu naꞌ zu Diuzi nadyëꞌënëꞌ raꞌo.
55001010	Tali bluꞌe Diuzi nadyëꞌënëꞌ raꞌo, porque useꞌelaꞌnëꞌ Señor quiero Jesucristo ta yeyudyi yedu quie yelaꞌ guti quiero. Lëscanꞌ lao naꞌanëꞌ gutaꞌ yelaꞌ neban quiero tuzioli por nun quie xtiꞌidzaꞌ Diuzi.
55001011	Bë Diuzi nëꞌëdiꞌ nombrado ta tzetixoguiꞌa benëꞌ xtiꞌidzaꞌ Diuzi. Quie lenan useꞌelaꞌnëꞌ nëꞌëdiꞌ nacaꞌ apóstol, nacaꞌ maestro.
55001012	Quie lenaꞌ redzagalaohuaꞌ, pero biredueꞌdaꞌ porque nuebëꞌdaꞌ Cristo, naohuaꞌ xnezëꞌ. Nezdaꞌ naca Cristo benꞌ de yelaꞌ huaca quie, rnaꞌnëꞌ nëꞌëdiꞌ tu lala zuaꞌ yedyi layu hasta idyin dza gaca juicio lao yedyi layu.
55001013	Biusanlaꞌadyoꞌ inaoloꞌ cabëꞌ psëdiaꞌ luëꞌ quie xtiꞌidzaꞌ Diuzi. Unao xneza Jesús du guicho du laꞌadyoꞌ, idyëꞌëloꞌ laguedyoꞌ nun quie danꞌ nacoꞌ tuz̃e len Cristo Jesús.
55001014	Lao naꞌa Bichi Be quie Diuzi, benꞌ yuꞌu luꞌu guicho laxtaꞌoro, gapoꞌ cuidado bigalaꞌadyoꞌ uzuloꞌ xtiꞌidzaꞌ Diuzi ca ta bdëꞌnëꞌ luëꞌ.
55001015	Luëꞌ neziloꞌ apsanlaꞌadyiꞌ ja benꞌ nitaꞌ ja ciudad nebaba Asia nëꞌëdiꞌ. Canaꞌ apsanlaꞌadyiꞌ Figelo len Hermógenes nëꞌëdiꞌ.
55001016	Rulidzaꞌ huelaꞌiya Diuzi familia quie Onesíforo, porque zë lasa pxelaꞌadyiꞌnëꞌ nëꞌëdiꞌ. Biredueꞌnëꞌ quiaꞌ nacaꞌ preso diaꞌ luꞌu dyiguiba.
55001017	Cati bedyinnëꞌ ciudad Roma udanëꞌ beguilonëꞌ nëꞌëdiꞌ hasta bedzelenëꞌ nëꞌëdiꞌ.
55001018	Rulidzaꞌ Diuzi yezaꞌlaꞌadyiꞌnëꞌ quienëꞌ dza gaca juicio lao yedyi layu. Dyëꞌëdi neziloꞌ taz̃e gucalënëꞌ raꞌo dza udaro ciudad Efeso.
55002001	Luëꞌ nacoꞌ ca quie z̃iꞌinaꞌ. Tanaꞌ niaꞌ luëꞌ hueloꞌ bala ca tu ta banegunne Cristo Jesús luëꞌ.
55002002	Naꞌra cabëꞌ diꞌidzaꞌ apsëdiaꞌ luëꞌ, reꞌendaꞌ usëdioꞌ benꞌ tula, pero benꞌ nezoꞌ uzu diꞌidzaꞌ, benꞌ nezoꞌ usëdi dyëꞌëdi. Hueloꞌ mandado usëdijëꞌ ja benëꞌ cabëꞌ diꞌidzaꞌ apsëdiaꞌ luëꞌ.
55002003	Reyaꞌalaꞌ sëloꞌ tzutzu huala ca quie soldado dyaꞌa quie Jesús cati rusaca benëꞌ luëꞌ bizinaquezi.
55002004	Bireyaꞌalaꞌ hue soldado dyin tula cati ruenëꞌ servicio quienëꞌ. Reyaꞌalaꞌ huenëꞌ puro ca mandado rue xaꞌne cuenda yeyulaꞌadyiꞌ xaꞌne lëbëꞌ.
55002005	Lëzi canaꞌ nacarë quioꞌ ca quie benꞌ rguitulë pelota, bihuenëꞌ gan chi bihuenëꞌ cabëꞌ na reglamento quien.
55002006	Lëscanaꞌ nacarë quioꞌ ca quie benꞌ guza na quie, benꞌ rue dyin guixiꞌ, napanëꞌ derecho siꞌnëꞌ usecho quien.
55002007	Huuꞌ pensari cabëꞌ niaꞌ luëꞌ, naꞌtera huacalë Diuzi luëꞌ ta tzioñeꞌeloꞌn.
55002008	Bigalalaꞌadyoꞌ Jesucristo, z̃iꞌisubaꞌ rey David. Naquëꞌ benꞌ ba guti, naꞌ bebannëꞌ tatula aberoguëꞌ ganꞌ yuꞌu ja benꞌ huati. Lenaꞌ rguixoguiꞌa benëꞌ.
55002009	Nun quie rguixoguiꞌa benëꞌ xtiꞌidzaꞌ Diuzi, redzagalaohuaꞌ pquiojëꞌ niꞌa naꞌa caden. Ca quie benꞌ bë tamala, bëjëꞌ quiaꞌ. Pero bisaqueꞌjëꞌ uquiojëꞌ xtiꞌidzaꞌ Diuzi.
55002010	Pues rzuedaꞌ con bitiꞌtezi tamala raca quiaꞌ cuenda yegaꞌnnan dyaꞌa quie ja benꞌ ulio Diuzi, naꞌ gataꞌ yelaꞌ neban quiejëꞌ tuzioli tzasulëjëꞌ Cristo Jesús tuz̃e.
55002011	Tali nacan de que: Chi zuro puesto inaoronëꞌ baꞌalaꞌcazi ruen z̃udyi guti benëꞌ raꞌo, naꞌtera hueziꞌnëꞌ raꞌo huetzasulëronëꞌ tuzioli.
55002012	Chi suero cati rue ja benꞌ quiero bizinaquezi, naꞌtera gunnëꞌ lato quiero inabëꞌro conlë lëbëꞌ. Chi usebiꞌro lëbëꞌ, lëscanaꞌ usebiꞌnëꞌ raꞌo.
55002013	Baꞌalaꞌcazi birue quiero xtiꞌidzaꞌ Diuzi, lëbëꞌ sí, ruecazi quienëꞌ xtiꞌidzëꞌ, porque bisaqueꞌ bihue quienëꞌ xtiꞌidzëꞌ.
55002014	Gacalaoꞌ ja benꞌ nao xneza Jesús ta bigalalaꞌadyiꞌjëꞌ cabëꞌ niaꞌ niga. Lëscanꞌ huegadyoꞌjëꞌ ta bihuejëꞌ cuenda quie ja benꞌ raxe tzuꞌu huenë rdilajëꞌ quie bi diꞌidzaꞌ rnën lëꞌë guichi ley quie Diuzi. Pues bibi zacaꞌn tzuꞌujëꞌ huenëꞌ conlë lejëꞌ. Tuzi ca huen quiejëꞌ, huatondo pensari quiejëꞌ chanꞌ uzënagajëꞌ quiejëꞌ.
55002015	Bë quioꞌ xtiꞌidzaꞌ Diuzi du guicho du laꞌadyoꞌ cuenda ilëꞌë Diuzi cabëꞌ rueloꞌ tanun quienëꞌ nacoꞌ benꞌ rue dyin dyaꞌa, benꞌ rguixogueꞌ diꞌidzaꞌ li quienëꞌ ta yuꞌu niꞌa xnezi. Chi hueloꞌ canaꞌ, naꞌ huaro dyin quioꞌ dyaꞌa, bigataꞌ yelaꞌ stuꞌ quioꞌ lao Diuzi.
55002016	Bihuuꞌ cuenda quie ja benꞌ rna diꞌidzaꞌ bibi zacaꞌn, diꞌidzaꞌ dachi, porque ja benꞌ rna canaꞌ, tu dza, tu dza, ziojëꞌ ruejëꞌ mazara tamala.
55002017	Naca diꞌidzaꞌ quiejëꞌ ca quie hueꞌ baruꞌudzoꞌ. Canaꞌ naca quie Himeneo len Fileto.
55002018	Uquixijëꞌ najëꞌ biyeban ja benꞌ huati. Canaꞌ aptondojëꞌ pensari quie bala benꞌ nao xneza Jesús.
55002019	Pero bisaqueꞌ te canaꞌzi ta bë Diuzi, yegaꞌnnan tuzioli. Pues cani nan lëꞌë guichi laꞌiya quie Diuzi: “Nezi Diuzi nu benꞌ naca benꞌ quienëꞌ.” Lëscanꞌ nan: “Yugulu benꞌ nao xneza Jesús, reyaꞌalaꞌ usanjëꞌ tamala.”
55002020	Uzëcara nagoꞌ ta iniaꞌ luëꞌ tu diꞌidzaꞌ. Luꞌu yuꞌu quie benꞌ uñaꞌa de zë cueꞌ taza. De taza de oro, len de plata, len de yaga, len de yu. Naꞌra nu taza de oro o de plata zacaꞌn zaꞌalaꞌ. Pero ja taza de yaga o de yu, lëꞌëtiꞌzi zacaꞌn. Lëscanaꞌ raꞌo, benꞌ nao xneza Jesús, naca quiero ca quie zë cueꞌ taza.
55002021	Naca quiero ca quie nu taza zacaꞌn zaꞌalaꞌ, zacaꞌro lao Diuzi, huero dyin quienëꞌ. Ruen dyabëꞌ quiero bihuero tamala, naꞌra baneyëriro huero dyin dyaꞌa, huero dyin quie Diuzi.
55002022	Pues gapoꞌ cuidado, bihueloꞌ ca rue bala biꞌ ruꞌabe, porque rguilojabiꞌ ga huejabiꞌ tamedian. Mejorla hueloꞌ ta yeyulaꞌadyiꞌ Diuzi, sudyiꞌilëloꞌnëꞌ mazara, idyëꞌëloꞌ laguedyoꞌ, hueloꞌ cueꞌ chizi laxtaꞌoloꞌ, porque canaꞌ rue benꞌ rulidza Diuzi du guicho du laꞌadyiꞌ, benꞌ nayëri laxtaꞌohue.
55002023	Bihueloꞌ cuenda quie benꞌ rnë diꞌidzaꞌ biz̃u, porque dyëꞌëdi nezoꞌ huaca dila ja benëꞌ.
55002024	Nacaro benꞌ rue cabëꞌ reꞌen Diuzi. Quie lenaꞌ bireyaꞌalaꞌ tzuꞌulëro benëꞌ huenë. Reyaꞌalaꞌ gapalaꞌnro yugulu benëꞌ. Reyaꞌalaꞌ suro puesto usëdiro laguedyiro. Reyaꞌalaꞌ huez̃elaꞌadyiꞌro lëro laguedyiro.
55002025	Lëscanꞌ reyaꞌalaꞌ hueꞌlëro benꞌ rdzaꞌ raꞌo diꞌidzaꞌ dyaꞌa ulidzaro Diuzi gacalë Diuzi lëjëꞌ utzaꞌjëꞌ pensari quiejëꞌ hue quiejëꞌ xtiꞌidzaꞌ Diuzi.
55002026	Canaꞌ reꞌennan cuenda sujëꞌ listo yerojëꞌ luꞌu trampa ga bdzeꞌ xanꞌ taxiꞌibiꞌ lëjëꞌ nacajëꞌ preso ga hue xanꞌ taxiꞌibiꞌ ta rnazin quiena conlë lëjëꞌ.
55003001	Reyaꞌalaꞌ inezoꞌ dyëꞌëdi cabëꞌ gaca caora bayeguida Jesucristo, porque huataꞌ tu zëdi z̃e gula lao yedyi layu.
55003002	Ja benꞌ initaꞌ dza naꞌ, huejëꞌ cuinjëꞌ benꞌ z̃e, huazaꞌlaꞌadyiꞌjëꞌ dumi, huez̃ëꞌjëꞌ benëꞌ, utasi uniojëꞌ Diuzi, bigalejëꞌ quie xuzijëꞌ, bibi balaꞌana gapajëꞌ chi nu benëꞌ yeyëchiꞌlaꞌadyiꞌnëꞌ lejëꞌ, bitzionlaꞌadyiꞌjëꞌ Diuzi.
55003003	Binadyëꞌëjëꞌ benëꞌ, bisiꞌz̃ejëꞌ quie benëꞌ, gaojëꞌ benëꞌ xquia huanejëꞌ diꞌidzaꞌ falso, huejëꞌ con ta rnazin quiejëꞌ, huejëꞌ snia, bitzaxejëꞌ tadyaꞌa.
55003004	Huaziꞌjëꞌ bichijëꞌ yëꞌ, huejëꞌ con ganzi, ruejëꞌ benꞌ huen cuinjëꞌ, huatzaxejëꞌ huejëꞌ ta rnazin quiejëꞌ, bitzaxejëꞌ ta reꞌen Diuzi huejëꞌ.
55003005	Rionlaꞌadyiꞌjëꞌ Diuzi najëꞌ, pero bëꞌ nazijëꞌ, danꞌ biruejëꞌ ca reꞌen Diuzi huejëꞌ.
55003006	Entre lejëꞌ nitaꞌ benꞌ tzuꞌu luꞌu yuꞌu quie benëꞌ ga zu nigula rue median, ga zu nigula yuꞌu pensari mala. Raxe ja nigula naꞌ cabëꞌ diꞌidzaꞌ falso na ja benꞌ naꞌ.
55003007	Tu rnabazijëꞌ ta inezijëꞌ chi nacan tali, pero bëꞌ ruezijëꞌn bireꞌenjëꞌ inezijëꞌ tali.
55003008	Birue quiejëꞌ ta naca tali. Biyuꞌujëꞌ pensari dyaꞌa. Bëꞌ nazijëꞌ inajëꞌ naojëꞌ xneza Diuzi. Huejëꞌ cabëꞌ bë chopa benꞌ brujo dza naꞌ, tu benꞌ lao Janes len itu benꞌ lao Jambres. Lejëꞌ bigulejëꞌ quie Moisés caora uzujëꞌ tiempote.
55003009	Pero ja benꞌ initaꞌ dza zazaꞌra, lëꞌëtiꞌzi huejëꞌ gan siꞌjëꞌ benëꞌ yëꞌ, porque huacabëꞌ ja benëꞌ nacajëꞌ benꞌ tondo. Gaca quiejëꞌ cabëꞌ guca quie Janes len Jambres dza naꞌ. Gucabëꞌ ja benëꞌ uzu tiempote naca Janes len Jambres benꞌ tondo.
55003010	Pero luëꞌ, dyëꞌëdi banaoloꞌ rueloꞌ cabëꞌ ta psëdiaꞌ luëꞌ. Lëscanꞌ ba blëꞌëloꞌ cabëꞌ ruaꞌ, ruaꞌ tadyaꞌa, zudyiꞌiliaꞌ Jesús, ruaꞌ ca reꞌen Diuzi huaꞌ tacuenda gale ja benëꞌ con cabëꞌ rna xtiꞌidzaꞌnëꞌ. Nezoꞌ cabëꞌ nacaꞌ, nacaꞌ benꞌ z̃elaꞌadyiꞌ, nadyëꞌëdaꞌ benëꞌ. Nezoꞌ cabëꞌ raca quiaꞌ redzagalaohuaꞌ, pero birusanlaꞌadyaꞌ.
55003011	Dyëꞌëdi neziloꞌ cabëꞌ psaca benëꞌ nëꞌëdiꞌ bizinaquezi. Neziloꞌ cabëꞌ guca quiaꞌ ciudad Antioquía, len ciudad Iconio, len ciudad Listra. Tahuala gula bedzagalaohuaꞌ, pero gucalë Jesús nëꞌëdiꞌ cabëꞌ tamala guꞌun ja benëꞌ huejëꞌ quiaꞌ.
55003012	Tanaꞌ niaꞌ luëꞌ yedzagalaocazi ja benꞌ reꞌen inao xneza Jesús. Usacacazi benëꞌ lëjëꞌ bizinaquezi.
55003013	Pero ja benꞌ mala len ja benꞌ huiziꞌ yëꞌ, tu dza tu dza ziojëꞌ ruejëꞌ mazara tamala. Rziꞌjëꞌ yëꞌ, rioguejëꞌ yëꞌ.
55003014	Pero luëꞌ, bichaꞌ, bë quioꞌ yugulute ca ta bapsëdioꞌ, porque anezoꞌ nacan tali, nubëꞌloꞌ nu benꞌ psëdi luëꞌ.
55003015	Nenacatioꞌ xcuidiꞌ uzulaoloꞌ rusëdioꞌ guichi laꞌiya quie Diuzi. Caora naꞌ bzioñeꞌe Diuzi luëꞌ cabëꞌ reyaꞌalaꞌ huero sudyiꞌilëro Jesús tacuenda gataꞌ yelaꞌ neban quiero tuzioli.
55003016	Lao naꞌa Bichi Be quie Diuzi bënëꞌ mandado bzu ja benꞌ unitaꞌ tiempote xtiꞌidzëꞌ lëꞌë guichi. Tanaꞌ nacan huen izëdiro xtiꞌidzaꞌ Diuzi cuenda naꞌtera usëdiro benꞌ tula quien, tilarojëꞌ chi bihuejëꞌ tadyaꞌa, uzioñeꞌerojëꞌ ca reꞌen Diuzi tajëꞌ huejëꞌ puro ta yuꞌu niꞌa xnezi
55003017	cuenda gaca ja benꞌ nao xneza Jesús benꞌ laxtaꞌo yëri, benꞌ raca rue yugulu tadyaꞌa.
55004001	Delante lao Xuziro Diuzi lënëꞌ z̃iꞌinëꞌ Jesucristo, benꞌ yeguida lao yedyi layu como ca rey ta huenëꞌ juicio quie ja benꞌ naban, len quie ja benꞌ aguti, ruaꞌ luëꞌ mandado
55004002	ta quixogueꞌloꞌ ja benëꞌ xtiꞌidzaꞌ Diuzi laꞌachi yeyulaꞌadyiꞌjëꞌ, laꞌachi biyeyulaꞌadyiꞌjëꞌ. Uzioñeꞌeloꞌjëꞌ, tiloꞌjëꞌ, usëdioꞌjëꞌ ca benꞌ rue z̃elaꞌadyiꞌ.
55004003	Canꞌ hueloꞌ, porque danꞌ huadyin dza bigueꞌen ja benëꞌ yejëꞌ ta naca tali, pero huaguilojëꞌ nu ja benꞌ usëdi lëjëꞌ puro ca ta reꞌenjëꞌ yejëꞌ.
55004004	Huasebiꞌjëꞌ diꞌidzaꞌ li quie Diuzi. Gueꞌenjëꞌ uzënagajëꞌ cabëꞌ naca cuento quie benëꞌzi.
55004005	Pero luëꞌ, reyaꞌalaꞌ talaoꞌ tuzi ca pensari dyaꞌa. Bigaleloꞌ cati hue benëꞌ luëꞌ bizinaquezi. Du guicho du laꞌadyoꞌ tzetixogueꞌloꞌ benëꞌ xtiꞌidzaꞌ Diuzi. Uzuloꞌ diꞌidzaꞌ cabëꞌ dyin ben Diuzi hueloꞌ.
55004006	Bagazi idyin dza gatiaꞌ yeyaꞌa tzazuaꞌ ga zu Diuzi.
55004007	Ca dyin ben Diuzi biaꞌ, biaꞌ tadyaꞌa quien bareyudyin. Bipsanlaꞌadyaꞌ xneza Jesús.
55004008	Caora naꞌ udyia Señor quiero, benꞌ rchugobëꞌ tali, tu coron guichogaꞌ. Naꞌ quele tuzi nëꞌëdiꞌ udyia Señor quiero coron guichogaꞌ, lëscanꞌ udyianëꞌ coron guicho yugulu benꞌ rbeza yeguida Cristo, benꞌ nadyëꞌë lëbëꞌ.
55004009	Hueloꞌ dyabëꞌ guidoꞌ idenaꞌloꞌ nëꞌëdiꞌ.
55004010	Apsanlaꞌadyiꞌ Demas nëꞌëdiꞌ, zeyonëꞌ ciudad Tesalónica. Raxeranëꞌ gaca quienëꞌ ta de lao yedyi layu quele ca ta yegaꞌnlënëꞌ nëꞌëdiꞌ niga. Naꞌ Crescente zionëꞌ tu mandado yu nebaba Galacia. Lëzi canaꞌ ziorë Tito tu mandado yu nebaba Dalmacia.
55004011	Ituzi Lucas abegaꞌnlënëꞌ nëꞌëdiꞌ niga. Chi huuꞌ cule, tzioꞌ tzeguedyoꞌ Marcos ta guidalaoꞌnëꞌ niga, porque reꞌendaꞌ gacalënëꞌ nëꞌëdiꞌ.
55004012	Abiaꞌ mandado zio Tíquico ciudad Efeso.
55004013	Bëꞌ bazaoꞌ ga zuaꞌ niga, yedeloꞌ ciudad Troas tzaz̃iuꞌ gaban quiaꞌ ta nucaꞌnaꞌ z̃an yuꞌu quie Carpo. Lëzi reꞌendaꞌ tzaz̃iuꞌ libro quiaꞌ, pero racara purari tzaz̃iuꞌ documento quiaꞌ.
55004014	Alejandro, benꞌ rue dyin conlë guíba, lega psaquenëꞌ nëꞌëdiꞌ bizinaquezi. Pues hue Diuzi lëbëꞌ castigo.
55004015	Gapoꞌ cuidado conlë lëbëꞌ, porque lega ruenëꞌ contra xtiꞌidzaꞌ Diuzi rguixogueꞌro benëꞌ.
55004016	Caora tanëro biaꞌ defender cuinaꞌ lao ja benꞌ rnabëꞌ, nunu gucalë nëꞌëdiꞌ. Yugojëꞌ psanlaꞌadyiꞌjëꞌ nëꞌëdiꞌ niga. Rulidzaꞌ Diuzi siꞌz̃enëꞌ quiejëꞌ.
55004017	Pero gucalë Cristo nëꞌëdiꞌ, bënnëꞌ fuerza valor quiaꞌ. Biaꞌ gan udixoguiꞌa ja benꞌ binaca benꞌ Israel xtiꞌidzaꞌ Diuzi. Yugojëꞌ bzënagajëꞌ xtiꞌidzaꞌ Diuzi udixoguiꞌajëꞌ. Canaꞌ gucalë Cristo nëꞌëdiꞌ zë lasa caora cati guca zëdi quiaꞌ.
55004018	Pues huacalëcazi Cristo nëꞌëdiꞌ con bitiꞌtezi tamala gaca quiaꞌ. Nezdaꞌ rapanëꞌ nëꞌëdiꞌ hasta dza tzazuliaꞌ lëbëꞌ guibá ga rnabëꞌnëꞌ. Huero Diuzi benꞌ z̃e tuzioli. Amén.
55004019	Ugapoꞌ diuz̃i Prisca, lënëꞌ Aquilo, len familia quie Onesíforo.
55004020	Niaꞌ luëꞌ napcaꞌnaꞌ Trófimo ciudad Mileto danꞌ raca z̃hueꞌnëꞌ. Lëzi begaꞌnrë Erasto ciudad Corinto.
55004021	Hueloꞌ dyabëꞌ guidoꞌ naꞌa zatzuꞌuraro biuꞌ ruen zaga. Lëscanꞌ rugapa Eubulo, len Pudente, len Lino, len Claudio, len ja los demás benꞌ nao xneza Jesús, luëꞌ diuz̃i.
55004022	Rulidzaꞌ Señor quiero Jesucristo ta sulënëꞌ luëꞌ yugu dza. Lëscanꞌ rulidzaꞌ Diuzi ta huelaꞌiyanëꞌ yugulule. Amén.
56001001	Nëꞌëdiꞌ, Pablo, nacaꞌ benꞌ rue dyin quie Diuzi. Lëscanꞌ nacaꞌ apóstol quie Jesucristo, useꞌelaꞌnëꞌ nëꞌëdiꞌ ta gacaliaꞌ ja benꞌ ulio Diuzi ta inezijëꞌ ca naca tali quie xneza Jesús.
56001002	Según ca naca xneza Jesús rbezaro idyin dza tzazulëro Diuzi gataꞌ yelaꞌ neban quiero tuzioli. Tu binecueꞌ yedyi layu una Diuzi gunnëꞌ yelaꞌ neban quiero raꞌo, ja benꞌ nao xneza Jesús. Nacan tali ca unëꞌ, porque tali unanëꞌ como binaca Diuzi benꞌ rziꞌ yëꞌ.
56001003	Naꞌra una Diuzi abdyin hora ineziro quie xtiꞌidzaꞌnëꞌ por nun quie benꞌ rguixogueꞌ len. Lëscanꞌ Diuzi, benꞌ pte psela raꞌo, ulionëꞌ nëꞌëdiꞌ ta tzetixoguiꞌa xtiꞌidzaꞌnëꞌ según cabëꞌ mandado bënnëꞌ nëꞌëdiꞌ.
56001004	Naꞌra biaꞌ guichi ni useꞌelaꞌn laoloꞌ luëꞌ, Tito. Nacoꞌ ca z̃iꞌinaꞌ, danꞌ rnaorëloꞌ xneza Jesús cabëꞌ nëꞌëdiꞌ. Rulidzaꞌ Xuziro Diuzi lënëꞌ Jesucristo, benꞌ pte psela raꞌo, ta huelaꞌyajëꞌ luëꞌ cuëchijëꞌ chizi luꞌu guicho laxtaꞌoloꞌ.
56001005	Naꞌra pcaꞌnaꞌ luëꞌ isla Creta ta useyudyoꞌ quie asunto begaꞌn dza naꞌ. Reꞌendaꞌ huuꞌ nombrar ja benꞌ gapa dyin quie Diuzi tu tu yedyi cabëꞌ diꞌidzaꞌ uniaꞌ luëꞌ dza naꞌ.
56001006	Pues ja benꞌ gapa dyin quie Diuzi, bireyaꞌalaꞌ huejëꞌ bizinaquezi. Reyaꞌalaꞌ sulëjëꞌ tuzi nigula quie quiejëꞌ. Reyaꞌalaꞌ uzioñeꞌejëꞌ z̃iꞌijëꞌ ta bihuejabiꞌ tamedian, lëscanꞌ ta inaojabiꞌ xneza Jesús dyëꞌëdi. Lëzi canaꞌ reyaꞌalaꞌ uzioñeꞌejëꞌ z̃iꞌijëꞌ ta uzujabiꞌ diꞌidzaꞌ quie xuzijabiꞌ len z̃naꞌjabiꞌ.
56001007	Lëscanꞌ ja benꞌ gapa dyin quie Diuzi, reyaꞌalaꞌ huejëꞌ dyaꞌa dyin quie Diuzi ruejëꞌ. Bireyaꞌalaꞌ inabëꞌjëꞌ ca cuendazi. Reyaꞌalaꞌ gacajëꞌ benꞌ z̃elaꞌadyiꞌ. Bireyaꞌalaꞌ laidzaꞌtejëꞌ. Lëscanꞌ bireyaꞌalaꞌ tajëꞌ xudyijëꞌ quilojëꞌ dila. Bireyaꞌalaꞌ cuanjëꞌ quie benëꞌ.
56001008	Reyaꞌalaꞌ gapachiꞌjëꞌ dyëꞌëdi benꞌ rdyin z̃an yuꞌu quiejëꞌ. Bireyaꞌalaꞌ huejëꞌ tamedian. Reyaꞌalaꞌ tzuꞌujëꞌ pensari dyaꞌa, gacajëꞌ benꞌ huen, benꞌ bihue ta rnazin quie.
56001009	Reyaꞌalaꞌ inaojëꞌ du guicho du laꞌadyiꞌjëꞌ xtiꞌidzaꞌ Diuzi ca ta psëdindoꞌ lejëꞌ. Reyaꞌalaꞌ gacajëꞌ benëꞌ z̃elaꞌadyiꞌ. Reyaꞌalaꞌ usëdijëꞌ uzioñeꞌejëꞌ ja benꞌ birnao xneza Jesús, ja benꞌ rusebiꞌ xtiꞌidzaꞌ Diuzi rnajëꞌ binacan tali con cabëꞌ rnën.
56001010	Canaꞌ reꞌennan huero, porque nitaꞌ zë ja benꞌ birale quie xtiꞌidzaꞌ Diuzi, benꞌ rnë diꞌidzaꞌ tondo, benꞌ rziꞌ yëꞌ. Nitaꞌ zë benꞌ Israel rueja canaꞌ.
56001011	Lëbenꞌ naꞌ yeboꞌjëꞌ cueꞌjëꞌ chizi bira huejëꞌ canaꞌ, porque benꞌ zë aptondojëꞌ pensari quie, hasta yugu benꞌ naca tu cueꞌ familia aptondojëꞌ pensari quie. Rusëdijëꞌ benëꞌ ta bireyaꞌalaꞌ usëdijëꞌ cuenda huejëꞌ gan dumi, pero tamala ruejëꞌ.
56001012	Uzu tu benꞌ isla Creta tiempote unëꞌ cani: “Benꞌ huëdi, benꞌ mala, naca benꞌ yedyi quiaꞌ, benꞌ isla Creta. Rziꞌjëꞌ yëꞌ, raotzeguejëꞌ.”
56001013	Canaꞌ unëꞌ quie laguedyinëꞌ, pero tabalacazi unëꞌ canaꞌ. Quie lenaꞌ reyaꞌalaꞌ tiloꞌjëꞌ dyëꞌëdi gula cuenda galejëꞌ quie xtiꞌidzaꞌ Diuzi ca reyaꞌalaꞌ galejëꞌ.
56001014	Lëscanꞌ yëboꞌjëꞌ ta bihuejëꞌ cuenda quie cuento ta rnazi ja benꞌ Israel de pensarizi quiejëꞌ. Lëscanꞌ yëboꞌjëꞌ bigalejëꞌ quie benꞌ psebiꞌi diꞌidzaꞌ li quie Diuzi.
56001015	Ja benꞌ nayëri laxtaꞌohue, rguilojëꞌ tadyaꞌa, pero ja benꞌ birnao xneza Jesús, ja benꞌ binayëri laxtaꞌohue, rguilojëꞌ tamala. Lente pensari yuꞌujëꞌ nacan pensari bayatza.
56001016	Najëꞌ ralejëꞌ quie Diuzi, pero bëꞌ nazijëꞌn como danꞌ biruejëꞌ tadyaꞌa cabëꞌ tadyaꞌa reꞌen Diuzi huejëꞌ. Pues ratza Diuzi quiejëꞌ, danꞌ bireꞌenjëꞌ hue quiejëꞌ xtiꞌidzëꞌ. Nica nezijëꞌ bi huejëꞌ chanꞌ reꞌenjëꞌ huejëꞌ tadyaꞌa.
56002001	Ca ta usëdioꞌ benëꞌ reyaꞌalaꞌ inën lëbizi conlë xtiꞌidzaꞌ Diuzi.
56002002	Yëboꞌ ja beꞌmbyu gula de que reyaꞌalaꞌ yuꞌujëꞌ gracia, bitondojëꞌ, gapajëꞌ balaꞌana, huejëꞌ pensari. Reyaꞌalaꞌ inaojëꞌ xneza Jesús du guicho du laꞌadyiꞌjëꞌ. Reyaꞌalaꞌ idyëꞌëjëꞌ laguedyijëꞌ. Reyaꞌalaꞌ suejëꞌ cati bi tu tazëdi de quiejëꞌ.
56002003	Lëscanꞌ yëboꞌ ja nigula gula ta tajëꞌ gapajëꞌ Diuzi balaꞌana.Yëboꞌjëꞌ ta bihueꞌlëjëꞌ laguedyijëꞌ diꞌidzaꞌ biz̃u, nica tajëꞌ hueꞌe. Laꞌacazi tajëꞌ, pero huejëꞌ tadyaꞌa.
56002004	Reyaꞌalaꞌ inëyuejëꞌ ja nigula cuidiꞌ ta huejabiꞌ tadyaꞌa, lëscanꞌ ta idyëꞌëjabiꞌ beꞌmbyu quiejabiꞌ len z̃iꞌijabiꞌ,
56002005	lëscanꞌ ta tzuꞌujabiꞌ pensari dyaꞌa, lëscanꞌ ta bigasilëjabiꞌ beꞌmbyu tula. Naꞌ yëboꞌjabiꞌ ta sulëjabiꞌ beꞌmbyu quiejabiꞌ dyëꞌëdi, lëscanꞌ ta usegulajabiꞌ z̃iꞌijabiꞌ dyëꞌëdi, lëscanꞌ ta gacalëjabiꞌ laguedyijabiꞌ. Pues ruen dyabëꞌ uzujabiꞌ diꞌidzaꞌ ca mandado rue beꞌmbyu quiejabiꞌ cuenda bibi dulaꞌ gataꞌ quiejabiꞌ ine benëꞌ condre xtiꞌidzaꞌ Diuzi.
56002006	Lëscanꞌ yëboꞌ ja biꞌbyu cuidiꞌ ta tzuꞌujabiꞌ gracia bitondojabiꞌ.
56002007	Lëscanꞌ, luëꞌ, laꞌacazi taoꞌ, pero hueloꞌ puro tahuen. Ca benꞌ yuꞌu gracia, ca benꞌ laxtaꞌo yëri, canaꞌ reyaꞌalaꞌ usëdioꞌ ja biꞌbyu cuidiꞌ.
56002008	Reyaꞌalaꞌ hueꞌlëloꞌ benëꞌ puro diꞌidzaꞌ dyaꞌa tacuenda bigataꞌ causa quioꞌ gao benëꞌ luëꞌ xquia. Canaꞌ huataꞌ yelaꞌ stuꞌ quie ja benꞌ rue condre raꞌo, porque yedueꞌjëꞌ inajëꞌ quiero nacaro benꞌ mala.
56002009	Lëscanꞌ yëboꞌ ja benꞌ nadaꞌo de que reyaꞌalaꞌ galejëꞌ quie xaꞌnjëꞌ. Yëboꞌjëꞌ bireyaꞌalaꞌ yeyëchojëꞌ yedilalëjëꞌ xaꞌnjëꞌ.
56002010	Lëscanꞌ yëboꞌjëꞌ ta bicuanjëꞌ ta de quie xaꞌnjëꞌ. Reyaꞌalaꞌ huerajëꞌ huen gapachiꞌjëꞌ ta de quie xaꞌnjëꞌ cuenda naꞌ ilëꞌë xaꞌnjëꞌ lejëꞌ benꞌ huen gula, benꞌ rue quie xtiꞌidzaꞌ Diuzi.
56002011	Pues babluꞌe Diuzi raꞌo naquëꞌ benꞌ huen gula, rbezëꞌ ute uselanëꞌ nutezi benꞌ reꞌen inao xneza Jesús.
56002012	Yelaꞌ benꞌ huen quienëꞌ abzioñeꞌenëꞌ raꞌo ca reꞌennëꞌ usanro tamala, reꞌennëꞌ bira huero ta rnazin quiero. Bzioñeꞌenëꞌ raꞌo ca reꞌennëꞌ tzuꞌuro pensari huen, reꞌennëꞌ huero tadyaꞌa, reꞌennëꞌ tzionlaꞌadyiꞌronëꞌ dulaꞌadyiꞌro, reꞌennëꞌ inaoro xnezëꞌ dza rdaro nabanro lao yedyi layu.
56002013	Lëscanꞌ bzioñeꞌenëꞌ raꞌo ca reꞌennëꞌ cuezaro dza yeguida Jesucristo. Pues cuezaro yedaohuero dza cati uzu Diuzi diꞌidzaꞌ quienëꞌ ca unëꞌ huenëꞌ quiero. Lëdza zazaꞌra naꞌ yeguida Diuzi quiero lënëꞌ z̃iꞌinëꞌ Jesucristo, benꞌ pte psela raꞌo.
56002014	Pues dza naꞌte, dza baode, psedyin Jesús cuinnëꞌ lao naꞌa ja benëꞌ bëti lëbëꞌ. Canaꞌ bënëꞌ gutinëꞌ ta gataꞌ tahuen quiero. Canaꞌ bënëꞌ pte pselanëꞌ quiero ta bihue Diuzi raꞌo castigo quie yelaꞌ mala quiero. Lëscanꞌ udibinëꞌ laxtaꞌoro cuenda gacaro benꞌ laxtaꞌo yëri, gacaro benꞌ quienëꞌ, tzioro inaoro huero tahuen.
56002015	Canaꞌ reꞌendaꞌ usëdioꞌ ja los demás benꞌ quie Jesús. Reyaꞌalaꞌ hue z̃elaꞌadyoꞌjëꞌ cati ruejëꞌ tahuen, lëscanꞌ reyaꞌalaꞌ tiloꞌjëꞌ dyëꞌëdi cati ruejëꞌ tamala. Huuꞌ dyabëꞌ uzënagajëꞌ quioꞌ cabëꞌ yëboꞌjëꞌ.
56003001	Yëboꞌ ja benꞌ quie Jesús reyaꞌalaꞌ galejëꞌ quie ja benꞌ quie gobierno, benꞌ napa dyin, len quie benꞌ rnabëꞌ quie ja yedyi quiejëꞌ. Reyaꞌalaꞌ sujëꞌ dispuesto huejëꞌ dyin dyaꞌa ca mandado rue ja benꞌ rnabëꞌ quiejëꞌ.
56003002	Bireyaꞌalaꞌ udzeꞌlaꞌadyiꞌjëꞌ benëꞌ. Reyaꞌalaꞌ initaꞌlëjëꞌ laguedyijëꞌ dyëꞌëdi huejëꞌ tadyaꞌa gapalaꞌnjëꞌ benëꞌ.
56003003	Bigalaꞌadyoꞌ cabëꞌ guca quiero dza naꞌ. Gucaro benꞌ yaladyiꞌ, bigulero quie Diuzi. Guca bayëchiꞌ gula quiero, bëro puro ta rnazin quiero. Beyulaꞌadyiꞌro bëro puro tamala, biuneziro huero tadyaꞌa. Bez̃ëꞌro laguedyiro, bdiero laguedyiro, lëscanꞌ bdiejëꞌ raꞌo.
56003004	Pero naca Diuzi benꞌ huen gula reyëchiꞌlaꞌadyiꞌnëꞌ nedyëꞌënëꞌ benꞌ nitaꞌ lao yedyi layu.
56003005	Bireyaꞌalaꞌ huero pensari chi pte psela Diuzi raꞌo por nun quie danꞌ chi bëro tadyaꞌa. Quele por nun quie danꞌ chi bëro tadyaꞌa pte pselanëꞌ raꞌo, denꞌ yelaꞌ benꞌ huen quienëꞌ beyëchiꞌlaꞌadyiꞌnëꞌ raꞌo pte pselanëꞌ raꞌo. Conlë nisa udibinëꞌ laxtaꞌoro becubinëꞌn. Lao naꞌa Bichi Be quienëꞌ bënnëꞌ quiero yelaꞌ neban cubi.
56003006	Lëzi lao naꞌa Señor quiero Jesucristo yuꞌu Bichi Be quie Diuzi luꞌu guicho laxtaꞌoro.
56003007	Canaꞌ rue Diuzi quiero. Ude beyudyi beziꞌz̃enëꞌ quie dulaꞌ xquia quiero, naꞌtera gunnëꞌ yelaꞌ naban quiero tuzioli. Lenaꞌ rbezaro gaca quiero.
56003008	Cabëꞌ rniaꞌ ni nacan tali. Lenaꞌ reꞌendaꞌ yëboꞌ ja benꞌ quie Jesús huejëꞌ dyabëꞌ galejëꞌ quiaꞌ canꞌ rniaꞌ cuenda huejëꞌ tadyaꞌa. Cabëꞌ rniaꞌ ni nacan huen gacalën leꞌe yugulule.
56003009	Bitzuꞌuloꞌ huedila huenë conlë ja benꞌ rnë diꞌidzaꞌ tondo, benꞌ tzuꞌu huedila huenë quie ja benꞌ unitaꞌ tiempote. Lëscanꞌ bitzuꞌuloꞌ huedila huenë quie guichi ley pcaꞌn Diuzi lao naꞌa Moisés. Huanitioꞌ tiempo bibi zacaꞌn tzuꞌuloꞌ huedila huenë conlë lejëꞌ.
56003010	Chi zaꞌ benꞌ reꞌen cuëchi ja partido entre ja benꞌ nao xneza Jesús, reyaꞌalaꞌ tiloꞌjëꞌ yëboꞌjëꞌ tu chopa lasa ta usanjëꞌ bihuejëꞌ canaꞌ. Chi biralejëꞌ quioꞌ, bihueꞌloꞌjëꞌ lato guidajëꞌ ganꞌ rdupale ruele culto.
56003011	Claro gula nacan aoquixijëꞌ, huanao xquia banapajëꞌ lëjëꞌ, huachugubëꞌna quiejëꞌ lao Diuzi.
56003012	Naꞌ iseꞌelaꞌ Artemas o Tíquico ga zuloꞌ. Caora ablaꞌnëꞌ ga zuloꞌ, hueloꞌ dyabëꞌ yezaꞌloꞌ yeguidoꞌ yedilaro ciudad Nicópolis, porque abiaꞌ pensari yegaꞌnaꞌ ciudad Nicópolis biuꞌ zaga.
56003013	Reyaꞌalaꞌ gacalaoꞌ Zenas, benꞌ sëlë benëꞌ, len Apolos chi bi ta idzioguejëꞌ ta tzuꞌujëꞌ neza.
56003014	Tahuen naꞌ hue ja benꞌ bichiro, benꞌ nao xneza Jesús, tadyaꞌa gacalëjëꞌ benꞌ bibi de quie. Canaꞌ biten canaꞌzi dza rdajëꞌ lao yedyi layu.
56003015	Yugulu benꞌ nitaꞌlë nëꞌëdiꞌ niga, rugapajëꞌ luëꞌ diuz̃i. Lëscanꞌ ugapoꞌ duiz̃i ja benꞌ zulë luëꞌ. Nacajëꞌ amigo quiero, benꞌ bichiro, benꞌ nao xneza Jesús. Rulidzaꞌ Diuzi huelaꞌiyanëꞌ yugulule. Amén.
57001001	Nëꞌëdiꞌ, Pablo, diaꞌ luꞌu dyiguiba danꞌ bireꞌen ja benëꞌ quixoguiꞌa diꞌidzaꞌ quie Cristo Jesús. Nëꞌëdiꞌliaꞌ bichiro Timoteo useꞌelaꞌndoꞌ guichi ni laoloꞌ luëꞌ, Filemón. Nacoꞌ tuzi len nëtoꞌ, benꞌ rue dyin quie Diuzi. Nedyëꞌëndoꞌ luëꞌ ca benꞌ bichindoꞌ. Lëscanꞌ guichi ni useꞌelaꞌndoꞌ lao zanro Apia
57001002	lente lao yugulu benꞌ redupa z̃an yuꞌu quioꞌ, benꞌ nao xneza Jesús. Lëscanꞌ useꞌelaꞌndoꞌ guichi ni lao Arquipo. Nacarë Arquipo tuzi len raꞌo, benꞌ rguixogueꞌ diꞌidzaꞌ quie Diuzi.
57001003	Rulidzaꞌ Xuziro Diuzi lënëꞌ Señor quiero Jesucristo ta huelaꞌyajëꞌ leꞌe, cuëchijëꞌ chizi luꞌu guicho laxtaꞌole.
57001004	Yugo dza rëpaꞌ Diuzi diuxcalenëꞌ
57001005	nun quie na ja benëꞌ cabëꞌ rueloꞌ naoloꞌ du guicho du laꞌadyoꞌ xneza Señor quiero Jesús nedyëꞌëloꞌ ja los demás benꞌ quienëꞌ.
57001006	Rulidzaꞌ Diuzi ta uzioñeꞌenëꞌ luëꞌ dyëꞌëdi ta inezoꞌ cabëꞌ tadyaꞌa gula gataꞌ quiero nun quie nacaro benꞌ quienëꞌ.
57001007	Lega redaohuetzeguedaꞌ zuaꞌ contento cabëꞌ rueloꞌ nedyëꞌëloꞌ benëꞌ. Xcaleloꞌ, bichaꞌ, danꞌ por nun quioꞌ bareꞌ chizi luꞌu guicho laxtaꞌo ja benꞌ nao xneza Jesús.
57001008	Danꞌ nacaꞌ apóstol quie Cristo, quie lenaꞌ napaꞌ derecho huaꞌ luëꞌ mandado binꞌ hueloꞌ, pero bihuaꞌ canaꞌ.
57001009	Raxeradaꞌ inabaꞌ tu cule laoloꞌ nun quie nedyëꞌëloꞌ nëꞌëdiꞌ, lëscanꞌ nedyëꞌëdaꞌ luëꞌ. Naꞌra nëꞌëdiꞌ, Pablo, anacaꞌ benꞌ gula diaꞌ luꞌu dyiguiba por nun quie danꞌ bireꞌen ja benëꞌ quixoguiꞌa diꞌidzaꞌ quie Cristo Jesús,
57001010	rnabaꞌ luëꞌ huuꞌ tu cule para Onésimo. Pues ca naca quie Onésimo ni, raquedaꞌnëꞌ ca z̃iꞌinaꞌ, benꞌ rue quie xtiꞌidzaꞌ Diuzi ta udixoguiꞌanëꞌ luꞌu dyiguiba ganꞌ dendoꞌ niga. Lëlenaꞌ inabaꞌ tu cule laoloꞌ ta yeziꞌloꞌnëꞌ de criado quioꞌ tatula.
57001011	Biz̃i dza naꞌla guca Onésimo benꞌ bibi zacaꞌ len luëꞌ, pero naꞌa naquëꞌ benꞌ zacaꞌ len luëꞌ len nëꞌëdiꞌ.
57001012	Biz̃i naꞌa reseꞌelaꞌnëꞌ tatula ganꞌ quioꞌ yeziuꞌnëꞌ conlë ca nëꞌëdiꞌ.
57001013	Guꞌundaꞌ yegaꞌnnëꞌ gacalënëꞌ nëꞌëdiꞌ lao lazoꞌ diaꞌ luꞌu dyiguiba por nun quie danꞌ bireꞌen ja benëꞌ quixoguiꞌa diꞌidzaꞌ laꞌiya quie Diuzi.
57001014	Pero chi bizuloꞌ de acuerdo, bibi zucazi bi iniaꞌ ta yeseꞌelaꞌnëꞌ laoloꞌ la fuerza. Reꞌendaꞌ de gusto yeziuꞌnëꞌ.
57001015	Huazaqueꞌ inaro bezaꞌ Onésimo lidyoꞌ tu chiꞌzi tacuenda naꞌa yezulënëꞌ luëꞌ tuzioli.
57001016	Pero quele de criadozi yeziuꞌnëꞌ. Reyaꞌalaꞌ yeziuꞌnëꞌ ca benꞌ bichoꞌ, benꞌ nedyëꞌëloꞌ. Lega nedyëꞌëdaꞌnëꞌ. Lëscanꞌ luëꞌ, reyaꞌalaꞌ idyëꞌërëloꞌnëꞌ mazara ca nëꞌëdiꞌ. Biidyëꞌëloꞌnëꞌ con ganzi, idyëꞌëloꞌnëꞌ ca nu benꞌ bichoꞌ, benꞌ nao xneza Jesucristo.
57001017	Ca naca naꞌa, chi luëꞌ nueloꞌ nëꞌëdiꞌ tuzi, beziꞌnëꞌ cabëꞌ beziuꞌ nëꞌëdiꞌ.
57001018	Chi bizinaquezi babënëꞌ lënëꞌ luëꞌ, o chi reyaꞌalaꞌnëꞌ quioꞌ, nëꞌëdiꞌ yeguiz̃ugaꞌn.
57001019	Nëꞌëdiꞌ, Pablo, bzuaꞌ letra lëꞌë guichi ni conlë naꞌa ta xelaꞌadyoꞌ huaguiz̃ugaꞌn. Bigalaꞌadyoꞌ ca cule biaꞌ quioꞌ udixoguiꞌa luëꞌ xtiꞌidzaꞌ Diuzi.
57001020	Bichaꞌ huuꞌ tu cule, rnabaꞌ luëꞌ como ca benꞌ rnaorë xneza Jesús, yeyuez̃elaꞌadyoꞌ nëꞌëdiꞌ como ca benꞌ bichaꞌ, benꞌ quie Cristo.
57001021	Rseꞌelaꞌ guichi ni laoloꞌ danꞌ nezdaꞌ huuꞌ cabëꞌ iniaꞌ luëꞌ hueloꞌ quiaꞌ. Pues nezdaꞌ hueloꞌ mazara cabëꞌ iniaꞌ hueloꞌ.
57001022	Dera reꞌendaꞌ hueloꞌ quiaꞌ, chi huuꞌ cule, ucuezoꞌ posada quiaꞌ, porque rbezaꞌ dza iseꞌelaꞌ Diuzi nëꞌëdiꞌ ideyubaꞌ leꞌe con cabëꞌ rnabale quiaꞌ lao Diuzi.
57001023	Epafras, benꞌ derë luꞌu dyiguiba len nëꞌëdiꞌ nun quie danꞌ rguixogueꞌndoꞌ xtiꞌidzaꞌ Diuzi, rugaparënëꞌ luëꞌ diuz̃i.
57001024	Lëscanꞌ Marcos, len Aristarco, len Demas, len Lucas, rugaparëjëꞌ luëꞌ diuz̃i. Dyëꞌëdi racalëjëꞌ nëꞌëdiꞌ ruaꞌ dyin quie Diuzi.
57001025	Rulidzaꞌ Señor quiero Jesucristo ta huelaꞌiyanëꞌ leꞌe. Amén.
58001001	Tazë lasa, tazë modo, use'ela' Diuzi tiempote ben' naca profeta ta quixogue'jë' xuzixta'oro quie pensari quienë'.
58001002	Pero dza na'a, dza reyudyi quie tiempo gula, use'elë' z̃i'inë' ta quixogue'në' ra'o quie pensari quienë'. Conlë z̃i'inë' bzalonë' duz̃e yedyi layu, apca'nnë' yugulu ta de lao na'a z̃i'inë'.
58001003	Cabë' naca Diuzi ben' z̃e,ben' la'iya, cabë' na' nacarë z̃i'inë' ben' z̃e, ben' la'iya. Tuzi ca naca Diuzi lënë' z̃i'inë'. Lëz̃i'inë' na' rnabë'në' lao yugulu ta dyia guibá len yugulu ta de lao dyilayu conlë fuerza valor quie di'idza' quienë'. Bë' beyudyi udubanë' dula' xquia quiero, cana' bedyinnë' yere'në' rnabë'në' zaca' yebë ga zu Diuzi guibá.
58001004	Quie lena' nacara z̃i'i Diuzi ben' rnabë'ra ca ja ángel. Pca'n Diuzi lëbë' re'në' ga nacatera belao ca ja ángel.
58001005	Porque ni tu lasa bigudyi Diuzi tu ángel ca unë' gudyinë' Cristo cani: Luë' naco' z̃i'ina'. Abdyin dza ulu'ena' ja ben' nita' lao yedyi layu luë' z̃i'ina'. Lëscan' ni tu ja ángel bigudyi Diuzi lëbë' ca unë' quie Cristo cani: Në'ëdi' naca' Xuzinë'. Lëbë' naquë' z̃i'ina'.
58001006	Pero cati use'elë' z̃i'inë' bidanë' lao yedyi layu, naquë' ben' bazucazi cati binecue' yedyi layu, cana' unë' cani: Re'enda' yugulu ja ángel gapajë' lëbë' bala'ana.
58001007	Quie ja ángel una Diuzi cani: Rse'ela' ja ángel quia' cabë' rse'ela'be. Rua' mandado ja ben' rue dyin quia' cabë' rua' mandado gui' ta z̃enan.
58001008	Pero quie z̃i'inë' una Diuzi cani: Luë', Diuzi, inabë'lo' tuzioli. Puro ta yu'u ni'a xnezi ruelo' inabë'lo'.
58001009	Puro ta naca tali raxelo' huelo'. Rudielo' ta binaca tali. Quie lenan në'ëdi', Diuzi quio', bia' tuzo' luë' ben' rnabë'ra ca ben' tula.
58001010	Lëscan' una Diuzi rëbinë' z̃i'inë' cani: Luë', Señor, bzalolo' udixulo' yedyi layu dza na'te. Dyin bëlo' len ni'a na'alo' bëlo' guibá.
58001011	Ca naca yedyi layu len guibá, hueyudyi huedu quien, huagulan ca quie la'ari'. Pero luë', biyeyudyi yedu quio'.
58001012	Cabë' ruzapa benë' gaban quiejë', cana' uzapalo' yedyi layu len guibá dza zaza'ra. Cabë' rutza' benë' z̃abajë', cana' utza'lo' yedyi layu len guibá dza zaza'ra. Pero luë', tuzicazi ca naco' tuzioli, biyeyudyi yedu yela' naban quio'. Cana' una Diuzi.
58001013	Lëscan' ni tu lasa bigudyi Diuzi tu ángel ca unë' gudyinë' Cristo cani: Ure'e cuëta' zaquë' yebë niga, hasta idyin dza cuëcha' xni'alo' ja ben' rudie luë'. Cana' una Diuzi.
58001014	Na'ra naca ja ángel bichi bezi, ben' rue ca mandado rue Diuzi. Rse'ela' Diuzi lëjë' ta gacalëjë' ben' de yela' neban quie tuzioli.
58002001	Quie lena' reya'ala' hue quiero xti'idza' Diuzi ta babero cuenda biusanla'adyi'ro inaoro xneza Cristo.
58002002	Nacan tali ca na xti'idza' Diuzi ta udixogue' ja ángel dza na'te. Bë Diuzi castigo nu ben' bë dula' xquia bigulejë' quie xti'idzë'. Bë Diuzi lëjë' tu castigo cabë' reya'ala' gaca quiejë'.
58002003	¿Biz̃i huero ta bihue Diuzi ra'o castigo chi caora cati bënnë' ra'o yela' neban tuzioli, na'ra bihue quiero di'idza' quienë'? Pues tanëro udixogue' cuin Jesús cabë' rue Diuzi uselanë' benë' yeyojë' guibá. Na'tera quie ben' bzënaga cabë' udixogue'në', gucabë'jë' nacan tali, na'tera lëjë' udixogue'jë' ra'o.
58002004	Lëscan' Diuzi, zë lasa bënë' yela' milagro quienë', bënë' seña, bënë' ta beban ja benë' tacuenda inezijë' nacan tali di'idza' unanë'. Tazë modo bënë' use'elë' Bichi Be quienë' ta gacalënë' ra'o con ca raxe Diuzi huenë' quiero.
58002005	Lëscan' bibë' Diuzi yela' rnabë' quienë' ja ángel ta inabë'jë' lao yedyi layu cubi ta zaza'ra. Quie lëyedyi na' rnando'.
58002006	Na'ra zu tu parte lë'ë guichi la'iya quie Diuzi ga rnan cani: ¿Cabiz̃i naca quie ja ben' rda lao yedyi layu, chi luë' Diuzi, reyëchi'la'adyo' lëjë'? ¿Cabiz̃i naca quie ja ben' nita' lao yedyi layu, chi luë' Diuzi, raquelo' bi raca quiejë'?
58002007	Dyin bëlo' luë' bzulo' ja benë' ledao'zi menosra ca ja ángel, pero tu chi'zi. Pero udapo' lëjë' bala'ana.
58002008	Bëlo'jë' mandado inabë'jë' lao yugulute ta de lao yedyi layu. Cana' rnan lë'ë guichi la'iya quie Diuzi. Na'ra cati bë Diuzi mandado inabë' ja benë' lao yugulute ta de lao yedyi layu, bipca'nnë' tzala'la ni tu ta bigalen quiejë'. Pero neziro binedyin dza ta galen quiejë' yugulu ta de lao yedyi layu.
58002009	Lëscan' neziro cabë' bë Diuzi conlë Jesús. Bënë' mandado gaca Jesús ledao'zi menosra ca ja ángel, pero tu chi'zi. Yela' nedyë'ë quie Diuzi bënë' mandado guti Jesús lao laza yugulu benë'. Na'ra nue Diuzi lëbë' ben' belaoratzegue, ben' bala'ana gula nun quie dan' bedzagalaonë' gutinë' lë'ë yaga cruzo.
58002010	Yugulu ta de bë bzalo Diuzi naque quienë'. Re'en Diuzi yeyo yugulu ben' nao xnezë' guibá ga zuë'. Quie lena' bënë' mandado bedzagalao Jesucristo cuenda ulu'en dyë'ëdi naca Cristo ben' bide dula' xquia quie, huazuenë' gatinë' lë'ë yaga cruzo ta uselanë' ja benëchi'.
58002011	Porque Cristo len ben' nao xnezë', naca tuzi Xuzijë'. Nacajë' ben' la'iya nun quie dan' bëla'iya Cristo lëjë'. Quie lena' biredue' z̃i'i Diuzi yëbinë' ra'o: ‘‘Nacale ben' bicha'.’’
58002012	Lena' rnën lë'ë guichi la'iya quie Diuzi cani: Huëpa' ja ben' bicha' cabë' ben' z̃e gula naca Diuzi. Gula' ja himno quienë' ga redupa ja benë'.
58002013	Lëscan' rnën cani lë'ë guichi la'iya: Në'ëdi' rzudyi'ilia' Diuzi. Lëscan' rnën cani: Ni zulia' ben' bicha', ben' nao xneza', ben' ben Diuzi në'ëdi'.
58002014	Cabë' naca quie ben' nao xneza Cristo, nacajë' benë' yudzujë' ren nacajë' bë'ëla' z̃uba', lëscan' nacarë quie Jesús. Lëbë' guquë' benë', yudzurënë' ren nacarënë' bë'ëla' z̃uba' cuenda gatinë' lë'ë yaga cruzo ta udyiagui'në' ben' rudyiagui' benëchi', ta inaro, xan' taxi'ibi'.
58002015	Dyin bë Cristo naca ben' nao xnezë' libre. Bira rdzebijë' gatijë'. Cati dza rdajë' lao yedyi layu, cana' bdzebijë' gatijë', guca quiejë' ca quie ben' zu lao xa'ne mala gula tu lala dza zujë' lao yedyi layu.
58002016	Pues bibida Cristo lao yedyi layu ta gacalënë' ja ángel, dechan' bidë' ta gacalënë' ja ben' naca z̃i'isuba Abraham, ta inaro, ben' nao xnezë'.
58002017	Quie lena' ben zi guque' benë' cabë' naca benë', ben' nao xnezë', ben' bichinë'. Cana' saque' gapë' dyin gaquë' pxuzi rnabë'ra lao Diuzi. Cana' uzucazinë' di'idza' una Diuzi huenë'. Cana' saque' yeyëchi'la'adyi'në' dyë'ëdi ja benëchi'. Cana' saque' cubanë' dula' xquia quiejë'. Cana' saque' huelëjë' Diuzi tuz̃e.
58002018	Nun quie bedzagalao Cristo guquë' prueba bipsannë' bënë' cabë' mandado bë Diuzi huenë'. Cana' huazaque'në' gacalënë' dyë'ëdi nu ben' nao xnezë', ben' raca prueba.
58003001	Na'ra, bicha', nacale ben' la'iya. Lenan rnia' le'e como dan' ulio Diuzi le'e gacale ben' quienë'. Quie lena' reya'ala' huele pensari dyë'ëdi cabë' naca quie Cristo Jesús. Naquë' ben' use'ela' Diuzi. Naquë' pxuzi rnabë'ra quiero ra'o ben' nao xnezë'. Cana' naquë' quiero. Cana' naca cabë' rue quiero quienë' yuguluro, naca tuzi cabë' rue quiero quienë'.
58003002	Bdë' Diuzi Jesús use'elë' lëbë' gaquë' pxuzi rnabë'ra quiero. Bzucazi Jesús di'idza' ca di'idza' gudyi Diuzi lëbë' huenë'. Lëscan' Moisés, bzurëcazinë' di'idza' ca di'idza' gudyi Diuzi lëbë' ta gucalënë' ben' quie Diuzi unita' dza na', ta inaro, ja ben' Israel, ben' naca familia quie Diuzi.
58003003	Pero nacara Jesús ben' rnabë'ra ca Moisés. Ca quie nacara ben' uzulao rue familia ben' rnabë'ra ca z̃i'inë', cana' nacara Jesús ben' rnabë'ra ca Moisés.
58003004	Quie yugulu familia unita' ben' uzulao bë ta unita' z̃i'inë'. Pero Diuzi uzulaonë' bënë' yugulu ta de.
58003005	Quie lena' Moisés , como ben' rue mandado quie Diuzi, bzucazinë' di'idza' ca di'idza' gudyi Diuzi lëbë' gucalënë' ben' quie Diuzi unita' dza na', ta inaro, ja ben' Israel, ben' naca familia quie Diuzi. Guca dyin quie Moisés udixogue'në' lëjë' ca di'idza' una Diuzi cabë' ta gaca dza zaza'ra.
58003006	Lëscan' bzucazi Cristo di'idza' ca di'idza' gudyi Diuzi lëbë'. Pero netza' cabë' naca quie Cristo, porque nun quie naquë' z̃i'i Diuzi racalënë' ra'o, ben' nao xnezë' nacaro familia quie Diuzi. Cana' naca quiero chi inaoro xnezë' du guicho du la'adyi'ro, chi biusanla'adyi'ro sudyi'ilëro lëbë', chi suro gusto cuezaro dyë'ëdi hasta dza gatiro.
58003007	Quie lena' naca quiero cabë' una Bichi Be quie Diuzi dza na'. Lena' rnën lë'ë guichi la'iya quie Diuzi cani: Na'adza, chi tali rele bi na Diuzi le'e,
58003008	bigacale ben' laxta'o zidi, cabë' bë bala ben' unita' dza na' ptza'jë' Diuzi. Bëjë' Diuzi zëdi hasta beyudyi paciencia quienë', cati dza udajë' lao lato dachi. Lena' una Bichi Be quie Diuzi gudyinë' lëjë' cani:
58003009	Lao lato na' bë xuzixta'ole në'ëdi' zëdi hasta beyudyi paciencia quia'. Cana' bëjë' la'acazi blë'ëjë' cabë' tahuen bia' quiejë' lao chopa galo iza.
58003010	Quie lena' bdzë'ëda' lëjë', gucha' jë': ‘‘La'acazi nezile ca re'enda' huele, pero bire'enle huele ca re'enda'. Bire'enle huebë'le xneza'.’’
58003011	Quie lena' bdzë'ëda' lëjë' uchugulia' quiejë' bzëtoga' laohua' unia': ‘‘Biguidajë' ga zua' yezila'adyi'jë'.’’ Cana' una Bichi Be quie Diuzi dza na'.
58003012	Bicha', gapale cuidado bigacale ben' laxta'o yaladyi' usanla'adyi'le xneza Diuzi nun quie dan' bihue quiele quienë'.
58003013	Mejorla hue'lële laguedyile di'idza' z̃ela'adyi' yugu dza tu nede lato. Cana' reya'ala' huele cuenda bihue dula' xquia quiele le'e gan, na' huele condre Diuzi.
58003014	Porque chi inaoro xneza Cristo biidzebiro biusanla'adyi'ro sudyi'ilëronë' dyë'ëdi, na'ra nacaro ben' quienë'. Cabë' bëro tanëro cati uzulaoro unaoro xnezë', cana' re'ennë' huero hasta dza cati gatiro.
58003015	Lena' rnën lë'ë guichi la'iya quie Diuzi cani: Na'adza, chi tali rele bi na Diuzi le'e, bigacale ben' laxta'o zidi cabë' bë bala ben' unita' dza na' ptza'jë' Diuzi. Cana' rnën lë'ë guichi la'iya quie Diuzi.
58003016	Na' inaba' le'e tu di'idza'. ¿Nuz̃i ja ben' bzënaga xti'idza' Diuzi, na' ude beyudyi bzënagajë' xti'idzë', caora na' ptza'jë' lëbë'? Pues ja ben' yedyi quie Moisés, ben' Israel, ben' ulioguë' nación Egipto, lëjë' bëjë' cana'.
58003017	Lëscan' inaba' le'e: ¿Nuz̃i ja ben' bdza' Diuzi lao chopa galo iza? Pues ja ben' bë dula' xquia. Quie lena' bdza' Diuzi lëjë' gutijë' lao lato dachi.
58003018	Lëscan', ¿nuz̃i ja ben' uchuguli Diuzi quie, bzëtoguë' laohuë' unë' biguidajë' ga zuë' yezila'adyi'jë'? Pues ja ben' bibë quie quie Diuzi, lëjë' uchugulinë'.
58003019	Na'ra blë'ëro cabë' guca quiejë' biuz̃aque' yeyojë' ga zu Diuzi como dan' bibë quiejë' quie Diuzi.
58004001	Quie lena' tu raca nerega'nlë Diuzi ra'o di'idza' ta yeyoro ga zuë' yezila'adyi'ro, reya'ala' gapale cuidado ta hue quiele quie Diuzi, yela' na' yeyole ga zunë' yeziꞌla'adyi'le.
58004002	Porque cabë' udixoguë' Diuzi ja ben' unita' tiempote cabë' bënë' quiejë' ta yeyojë' guibá, lëscan' udixogue'rënë' ra'o. Pero para lëjë' biben sirve bzënagajë' xti'idza' Diuzi, porque tu bzënagazijë'n bibëjë' casa hue quiejë' xti'idza' Diuzi.
58004003	Pero ra'o, ben' nao xneza Cristo, hueyoro ga zu Diuzi ta yeziꞌla'adyi'ro dza gatiro. Bigaca quiero cabë' una Diuzi lë'ë guichi la'iya quienë' cani: Quie lena' bdzë'ëda' lëjë', uchugulia' quiejë' bzëtoga' laohua' unia' biguidajë' ga zua' yeziꞌla'adyi'jë'. Cana' una Diuzi dza na'te. Pero quele bibë Diuzi ga guidajë' yeziꞌla'adyi'jë', como dan' nugaohue Diuzi dyin quienë' bënë' dza cati udixunë' yedyi layu.
58004004	Zu ga rguixogue'n ra'o lë'ë guichi la'iya quie Diuzi cabë' bë Diuzi quie dza gadyi. Rnën cani: Pseyudyi Diuzi dyin quienë' lao xopa dza. Na'ra dza gadyi bezila'adyi'në'.
58004005	Lëscan' zu ga rnën lë'ë guichi la'iya quie Diuzi cani: Biguidajë' ga zua' yeziꞌla'adyi'jë'. Cana' una Diuzi dza na'.
58004006	Pero neracara falta ja ben' yeyo yeziꞌla'adyi' ga zu Diuzi. Na'ra ja ben' unita' tiempote, ben' bzënaga xti'idza' Diuzi ca unë' gudyinë' lëjë' cabë' bënë' quiejë' ta yeyojë' guibá, pero bibë quiejë' xti'idza' Diuzi, na' biuyojë' ga zu Diuzi ta yezila'adyi'jë'.
58004007	Quie lena' bzu Diuzi itu tiempo cati reya'ala' hue quiero quie xti'idza'në'. Lëtiempo na' nacan na'adza. Cana' nacan cabë' una rey David dza na'te, dza unita' ben' unita' ja tiempote. Cabë' una Diuzi, cana' una rey David con ca rguixogue'n ra'o lë'ë guichi la'iya quie Diuzi cani: Na'adza, chi rele bi na Diuzi le'e, bigacale ben' laxta'o zidi. Cana' una Diuzi dza na'.
58004008	Chi tali lao na'a Josué uyo ja ben' unita' tiempote guibá bezila'adyi'jë', na' biina Diuzi quie tiempo zaza'ra.
58004009	Lena' neziro neza'ra dza yeyo ja ben' nao xneza Jesús guibá yeziꞌla'adyi'jë'.
58004010	Na'ra cati yeyoro ga zu Diuzi yeziꞌla'adyi'ro, bira sacazi'ro huero dyin. Gaca quiero yezila'adyi'ro cabë' bezila'adyi' Diuzi dza na' cati beyudyi bzalonë' yedyi layu.
58004011	Quie lena' reya'ala' inaoro xneza Cristo du guicho du la'adyi'ro ta yeyoro ga zuë' yezila'adyi'ro. Reya'ala' gaparo cuidado nu nu hue cabë' bë ja ben' unita' tiempote, bibë quiejë' xti'idza' Diuzi.
58004012	Cabë' naca Diuzi ben' zu neban tuzioli, cabë' na' nacarë xti'idzë'. Cabë' naca Diuzi ben' de yela' huaca quie, cabë' na' nacarë xti'idzë'. Tzu'ura xti'idzë' guicho laxta'oro zitu'ra ca tu espada neduchi'n rupalaona. Tzu'uteran ra'o zitu' ga yu'u bichi be quiero. Tzu'uteran ra'o zitu' ga zelaozi ga yu'u pensari quiero. Rulu'en ca naca pensari yu'u lu'u guicho laxta'oro, chi pensari huen, chi pensari mala.
58004013	Ni tu ta bë Diuzi bisaque' ucachi'laona lao Diuzi. Rlë'ë Diuzi yugulu ca ruero. Bisaque' igachi' ca naca quiero laohuë'. Lao lëbë' yezacalao yugulu cabë' babëro, chi bëro tahuen, chi bëro tamala.
58004014	Jesús, z̃i'i Diuzi, naquë' pxuzi rnabë'ra quiero, baziyonë' guibá ga zu Diuzi. Quie lena' reya'ala' huero seguir biyehuëdiro inaoro xneza Cristo.
58004015	Na'ra Cristo racanë' reyëchi'la'adyi'në' ra'o como dan' lëbë' cuinnë' guquë' prueba dza na', chi huenë' tamala, chi bihuenë' tamala, cabë' raca quiero racaro prueba, pero lëbë' bibënë' tamala.
58004016	Quie lena' reya'ala' hue quiero xti'idza' Diuzi du guicho du la'adyi'ro, biidzebiro hue'lëro lëbë' di'idza' nun quie zunë' dispuesto gacalënë' ra'o, re'në' xlatonë' guibá ga rnabë'teranë' ra'o. Chi huero cana', yeyëchi'la'adyi'në' ra'o gacalënë' ra'o hora cati raca zëdi quiero.
58005001	Rbio ja benë' nu ben' gaca pxuzi rnabë'ra quiejë' de entre laguedyijë' ta tzesënë' lao Diuzi lao lazajë'. Lëscan' nacan dyin quienë' gutinë' ja bia naca gun quie Diuzi udyianë'ba' lao ru'aba cuenda yezi'z̃e Diuzi dula' xquia quiejë'.
58005002	Na'ra como benë'zi naca pxuzi rnabë'ra, derë dula' xquia quienë'. Quie lena' nezinë' yeyëchi'la'adyi'në' ben' binenezi, ben' birue quie xti'idza' Diuzi.
58005003	Lëscan' nun quie derë dula' xquia quienë', tanëro ruen zi gutinë' tu bia udyianë'ba' lao ru'aba cuenda yezi'z̃e Diuzi dula' xquia quienë' cuinnë', na'tera huazaquë' udyianë' ituba' lao ru'aba cuenda yezi'z̃e Diuzi dula' xquia quie ja ben' yedyi quienë'.
58005004	Nitu nitu bi bisaque'në' huenë' cuinnë' pxuzi rnabë'ra. Dechan' Diuzi cuioguë' nu ben' huenë' bala'ana, huenë' pxuzi rnabë'ra. Cabë' bë Diuzi tiempote ulioguë' Aarón pxuzi rnabë'ra, cana' cuio Diuzi nu ben' gaca pxuzi rnabë'ra.
58005005	Lëzi cana'rë guca quie Cristo. Quele ulionë' cuinnë' pxuzi rnabë'ra, dechan' Diuzi udapë' lëbë' bala'ana, ulionë' lëbë' naquë' pxuzi rnabë'ra con ca una Diuzi caniga: Luë' naco' z̃i'ina', abdyin dza inezi ja benëchi' z̃i'ina' luë'.
58005006	Lëscan' zurë itu parte lë'ë guichi la'iya quie Diuzi ga una Diuzi rëbinë' lëbë': Luë' naco' pxuzi tuzioli, ca pxuzi guca Melquisedec tiempote, cana' naco' pxuzi.
58005007	Cana' una Diuzi. Na'ra dza uda Cristo lao yedyi layu, caora na' unë' zidzo blidzanë' Diuzi uredyinë' unabanë' Diuzi ta gacalënë' lëbë', como dan' naca Diuzi ben' napa poder ta ucuasa ucui'onë' lëbë', biguti ja benë' lëbë'. Na' como zu Cristo dispuesto ta huenë' ca re'en Diuzi huenë', benë' lëbë' cati blidzanë' lëbë' gucalënë' lëbë'.
58005008	La'acazi naca Cristo z̃i'i Diuzi, ben zi bedzagalaonë' cuenda ulu'en quienë' huazuenë' hue quienë' xti'idza' Diuzi la'acazi raca zëdi gula quienë'.
58005009	Cati bablu'en quienë' huazuenë', na'ra guquë' ben' run yela' neban tuzioli quie ja ben' nao xnezë'.
58005010	Bdë' Diuzi lëbë' pxuzi rnabë'ra quiero. Ca pxuzi guca Melquisedec tiempote, cana' naquë' pxuzi.
58005011	Di'idza' zëra de ta inando' le'e cabë' naca quie Cristo, pero zëdi nacan ta uxi'idze'ndo' le'e, porque canezi rioñe'elen.
58005012	Como baziote tiempo banezcazile cabë' una Diuzi, lenan reya'ala' uxi'idze'le ja ben' tula cabë' unanë'. Pero neruen zi quiele yexi'idze'ndo' le'e tatula ta nacan yalo quie xti'idza' Diuzi. Abeyaca quiele ca quie xcuidi'. Puro ta nacan yalo quie xti'idza' Diuzi re'enle uxi'idze' benë' le'e. Binegacale uxi'idze' benë' le'e ta naca zëdi quie xti'idza' Diuzi.
58005013	Ja ben' binegaca tzioñe'e ta naca zëdi quie xti'idza' Diuzi, nacajë' ca quie xcuidi' nera'adyi'. Binetzu'ulaojë' hue quiejë' dyë'ëdi quie xti'idza' Diuzi.
58005014	Pero ta naca zëdi quie xti'idza' Diuzi, nacan para ben' huaca, ben' bayulao rue quie xti'idza' Diuzi, como dan' banezinë' rnaonë' tahuen, birnaonë' tamala.
58006001	Quie lena' inaoro usëdiro ta tzioñe'ero mazara cabë' reya'ala' tzioñe'ero ta hue quiero xti'idza' Diuzi mazara. Bira usëdiro puro ta baoyoñe'ero dza na' cati uzulaoro unaoro xneza Cristo. Banezile cabë' rguixogue' xti'idza' Diuzi, rguixogue'n cabë' reya'ala' utza'ro pensari quiero bira huero xquia, rguixogue'n cabë' reya'ala' hue quiero xti'idza' Diuzi,
58006002	rguixogue'n quie bautismo, rguixogue'n cabë' huero uquichiro na'aro lao guicho ben' nao xneza Cristo, ben' gapa dyin cati dza sulaonë' gapanë' dyin. Lëscan' rguixogue'n cabë' naca quie ben' huati huebanjë', rguixogue'n quie dza gaca juicio.
58006003	Pues huero seguir usëdiro tzioñe'ero mazara como cana' re'en Diuzi huero.
58006004	Cana' reya'ala' huero, porque chi babeyue Diuzi ra'o ben' cubi, chi baozulaoro si'ro ca ta run Diuzi ra'o, chi bayu'uro Bichi Be quienë',
58006005	chi baozulaoro usëdiro tzioñe'ero cabë' na di'idza' quienë', chi baozulaoro usëdiro tzioñe'ero quie yela' huaca gata' quiero dza cati taro lao dyila yu cubi ta zaza'ra,
58006006	chi chu'unro tzala'la ca una Diuzi, chi bira inaoro xnezë', na'ra bisaque' yeyue Diuzi ra'o ben' cubi tatula yetza'ro pensari quiero tatula. Chi huero cana', naca quiero ca quie ben' uda' z̃i'i Diuzi lë'ë yaga cruzo tatula, utitoronë' zaquë'lao lao ja benë'.
58006007	Chi huero cana', naca quiero ca quie layu ri'on nisa cati ruen nisayo. Chi hue'n usecho huen quie ben' raza ra'n laonan, na'ra layu dya'a na', huela'iya Diuzi len.
58006008	Pero chi hue'n puro guixi', nacan layu mala bibi zaca'n. Ruen z̃udyi udze'de' Diuzi len, hueyudyi huedu quien tzeinan.
58006009	La' acazi inando' le'e cana', le'e bicha', ben' nedyë'ëda', quie le'e nuz̃ela'adyi'ndo' huela'iya Diuzi le'e, rnaole neza ta yeyole guibá.
58006010	Naca Diuzi ben' rue puro ta yu'u ni'a xnezi. Bigala'adyi'në' cabë' bële dza na' blu'ele cabë' nedyë'ële gucalële ja ben' bichiro, ben' nao xneza Cristo. Lëscan' nezi Diuzi neruele na'a cabë' bële dza na'.
58006011	Na'ra nëto' re'enndo' huele seguir yugulule inaole xneza Cristo du guicho du la'adyi'le hasta dza cati gatile nuz̃ela'adyi'le gun Diuzi le'e ca ta rbezale gunnë' le'e.
58006012	Bire'enndo' yehuëdile, re'enndo' huele seguir huele cabë' rue ja los demás ben' nao xneza Cristo. Nun quie rue quiejë' ca na Diuzi, redaohuejë' rbezajë' dyë'ëdi dza hue' Diuzi lëjë' cabë' di'idza' bega'nlënë' lëjë'.
58006013	Na'ra quie dza cati bega'nlë Diuzi Abraham di'idza', bgunte Diuzi cuinnë' huenë' ca unë' huenë', como dan' ganura ben' tula zu nacara ben' rnabë'ra ca lëbë' ta uguntënë' laohue.
58006014	Na'ra unë' rëbinë' Abraham: ‘‘Talicazi inia' luë', huela'iya' luë' taz̃e, huez̃e z̃i'isubo'.’’ Cana' una Diuzi gudyinë' lëbë'.
58006015	Pues dyë'ëdi uleza Abraham dza hue Diuzi cabë' unanë' huenë' quienë'. Na'ra cati bdyin dza, bëcazi Diuzi cabë' unanë' huenë' quienë'.
58006016	Cati rugunte ja benë', ruguntejë' lao Diuzi. Cati raca dila binaca lëbi ca rnajë' lao ben' rnabë', na'ra ruguntejë' lao Diuzi nacan tali ca rnajë'.
58006017	Lëscan' Diuzi, bgu'untenë' dza na' laohuë' cuinnë' unë' nacan tali ca unanë'. Gu'unnë' blu'enë' dyë'ëdi zuë' dispuesto uzunë' di'idza' ca di'idza' unë', bibetza'në' ca unë' huenë'. Quie ben' bega'nlë Diuzi di'idza', lëben' na' ablu'e Diuzi seguro na' huenë' ca unë' huenë'.
58006018	Naca chopa ta rue Diuzi bisaque' itza'n. Bisaque' itza'n ca unë' huenë'. Lëscan' bisaque' itza'n ca bgu'untenë' laohuë' cuinnë' huenë'. Bisi' Diuzi yë'. Dan' cana' rue Diuzi, lena' uxela'adyi'n ra'o taz̃e. Cana' raca quiero, ben' rnaba lao Diuzi, ta huia ina'në' ra'o. Cana' raca quiero, ben' rzudyi'ilë Diuzi, nuz̃ela'adyi'ro hue Diuzi quiero cabë' unë' huenë' quiero.
58006019	Naca seguro quiero lao Diuzi cabë' naca seguro quie nu barco nerio len tu guíba naca zi'i gula, bisaque' udyiga be len tzala'la. Cana' naca quiero huazaque' yeyu'utero hasta ga zu Diuzi guibá.
58006020	Lëgan' na' naca ga uyu'u Jesús, psalonë' neza quiero cuenda saque' yeyu'urëro ga beyu'unë' guibá. Cana' naca quie Jesús, naquë' pxuzi rnabë'ra quiero tuzioli cabë' pxuzi guca Melquisedec dza na'.
58007001	Lëben' lao Melquisedec guquë' rey quie ciudad Salem. Lëscan' guquë' pxuzi, ben' rue mandado quie Diuzi quiero, ben' zu sibi. Na' cati bedyin Abraham, uyonë' lao dila, bënë' gan lao ja rey. Caora na' bro Melquisedec ptilë' lëbë' bëla'iyanë' lëbë'.
58007002	Na' bë' Abraham Melquisedec tu cue'na quie lao chi cue' yugulu ta bënë' gan uyonë' lao dila. Na'ra cabë' laohuë', laohuë' Melquisedec, ta inaro xti'idza'ro: ‘‘Ben' naca rey, ben' rue ta yu'u ni'a xnezi.’’ Lëscan' como guquë' rey quie ciudad Salem, ta inaro xti'idza'ro: ‘‘Yela' ruela'iya quie Diuzi’’, quie lena' rnërë laohuë' xti'idza'ro: ‘‘Ben' naca rey, ben' rue yela' ruela'iya quie Diuzi.’’
58007003	Lë'ë guichi la'iya quie Diuzi birguixogue'n ra'o quie xuzi z̃na'në', ni quie xuzixta'onë'. Birguixogue'n quie dza golonë', ni quie dza gutinë'. Naquë' ca que z̃i'i Diuzi, naquë' pxuzi tuzioli.
58007004	Na'ra ulehuecara pensari ca tu ben' belao naca Melquisedec. Pues hasta cuin xuzixta'oro Abraham bë'në' lëbë' tu cue'na quie lao chi cue' yugulu ta bënë' gan uyonë' lao dila.
58007005	Na'ra cabë' na lë'ë guichi ley pca'n Diuzi lao na'a Moisés dza na'te, rguixogue'n quie ja pxuzi, ben' naca familia quie xuzixta'oro Leví. Ruen mandado ta uquiz̃ujë' ja ben' Israel tu cue'na quie lao chi cue' quie ta de quiejë', ba'ala'cazi ben' yedyi quiejë', ba'ala'cazi ben' naca z̃i'isuba Abraham cabë' lëjë'.
58007006	Pero Melquisedec, ba'ala'cazi binaquë' familia quie xuzixta'oro Leví, bë' Abraham lëbë' tu cue'na quie lao chi cue' ta de quienë'. Na' bëla'iya Melquisedec Abraham, ben' bega'nlë Diuzi di'idza' ta yez̃e z̃i'isubanë'.
58007007	Na'ra tabalacazi na' nacara belao ben' ruela'iya quele ca ben' raca la'iya.
58007008	Pues ca naca quie ja pxuzi, ben' napa dyin uquiz̃ujë' tu cue'na quie lao chi cue' ta de quie ben' Israel, cati beyudyi dza quiejë' gutijë'. Pero ca naca quie Melquisedec, rnën quienë' lë'ë guichi la'iya quie Diuzi ca quie ben' nezu bineyudyi dza quie.
58007009	Lëscan' quie Leví, ben' pquiz̃u tu cue' quie lao chi cue'na ta de quie ben' Israel dza na', ba'ala'cazi binesuë' lao yedyi layu caora uzu Melquisedec, huazaque' inaro bë'rënë' Melquisedec tu cue' quie lao chi cue'na ta de quienë' caora bedila xuzixta'onë' Abraham Melquisedec tu neza, na' bë'në' lëbë' tu cue' quie lao chi cue'na ta de quienë'.
58007010	Cana' huazaque' inaro como dan' caora na' cati bedila Abraham Melquisedec tu neza, nenu'a Abraham Leví lu'u cuerpo quienë', nenaca Leví forma quie bini lu'u cuerpo quie Abraham, ta inaro nenaca Leví ben' sagalora, ben' gaca z̃i'isuba Abraham dza zaza'ra.
58007011	Lao na'a ja pxuzi, ben' naca familia quie Leví, uz̃i' ja ben' Israel ley quie Diuzi. Lënja pxuzi na' nacajë' z̃i'isuba xuzixta'oro Aarón. Na'ra chi tali huaca hue ja pxuzi na' ta bigata' dula' xquia quie ja ben' nao ley pca'n Diuzi lao na'a Moisés, na'ra birnaban guida ben' tula, ben' gaca pxuzi cabë' pxuzi gaca Melquisedec.
58007012	Cati yetza' quie pxuzi, lëscan'rë decazide yetza'n quie ley pca'n Diuzi lao na'a Moisés.
58007013	Na'ra quie Señor quiero, rnën lë'ë guichi la'iya quie Diuzi naquë' pxuzi ca guca Melquisedec pxuzi. Pero binaca Señor quiero familia quie xuzixta'oro Leví. Naquë' familia quie ni tu ben' biguca pxuzi.
58007014	Dyë'ëdi neziro naca Señor quiero familia quie xuzixta'oro Judá. Na' biuna Moisés gaca pxuzi ben' naca familia quie Judá.
58007015	Lena' reya'ala' tzioñe'ero dyë'ëdi cati ineziro babida tu pxuzi cubi, ben' naca pxuzi cabë' pxuzi guca Melquisedec.
58007016	Binaca Jesús pxuzi nun quie ley quie Moisés ga rguixogue'n nu familia quie ben' Israel reya'ala' gaca pxuzi, dechan' naca Jesús pxuzi nun quie biyeyudyi yedu yela' huaca quienë', tuzioli sunë'.
58007017	Porque cani una Diuzi rëbinë' Jesús: Luë' naco' pxuzi tuzioli, ca guca Melquisedec pxuzi, cana' naco' pxuzi. Cana' una Diuzi dza na'.
58007018	Quie lena' beyula mandamiento udixu Diuzi dza na' como dan' bira ben dyin.
58007019	Pues binapa ley pca'n Diuzi lao na'a Moisés fuerza valor ta gaohue quiero cuenda saque' huelë Diuzi ra'o tuz̃e. Pero lao laza ley na', dera ta nacara dya'a quiero. Pues nacara dya'a quiero chi sudyi'ilëro Cristo ta gaohue quiero cuenda saque' huelë Diuzi ra'o tuz̃e.
58007020	Bgunte Diuzi cuinnë' dza cati bdë'në' Cristo gaquë' pxuzi.
58007021	Cati bdë' Diuzi ben' gaca pxuzi dza na'te, bibguntenë' cuinnë' ta gaca ben' bdë'në' pxuzi. Pero cati bdë' Cristo gaquë' pxuzi, bguntenë' cuinnë' unë' quie Cristo cabë' rnën lë'ë guichi la'iya cani: Bgunte Diuzi cuinnë', bibetza'në', huenë' ca unë' huenë', unë': ‘‘Luë' naco' pxuzi tuzioli, ca guca Melquisedec pxuzi, cana' naco' pxuzi.’’ Cana' una Diuzi.
58007022	Nun quie bgunte Diuzi cana', quie lena' naca cuenda quie Cristo ta uzunë' di'idza' huenë' cabë' di'idza' bega'ntza'olë Diuzi ra'o tacubi. Lëdi'idza' na' nacaran huen ca di'idza' bega'ntza'olënë' ben' unita' tiempote.
58007023	Ben' zë gucajë' pxuzi quie ben' Israel tiempote, pero cati bdyin dza quiejë' gutijë', bega'n ben' tula lao lazajë'.
58007024	Pero como bigati Jesús, tuzioli naquë' pxuzi, ganura yega'n gaca pxuzi lao lazanë'.
58007025	Quie lenan huazaque' uselanë' ra'o yeyoro guibá tuzioli. Nacaro ben' nuelë Diuzi tuz̃e nun quie rue quiero quie Cristo. Lenan nacan tali, como dan' tuzioli neban Cristo ta ulidzë' Diuzi tanun quiero.
58007026	Cani naca quie Jesús: Naquë' pxuzi rnabë'ra quiero, naquë' ben' la'iya, bide ni tu dula' xquia quienë'. Netza' quienë', binaca quienë' ca naca quie ben' rue dula' xquia. Zuë' guibá ga naquë' ben' bala'anatzegue.
58007027	Binaca quie Cristo cabë' naca quie ja los demás pxuzi rnabë'ra. Yugu dza rnaban gutijë' ja bia guixi' udyiajë'ba' lao ru'aba nacaba' gun quie Diuzi. Tanëro rnaban gutijë' tuba' udyiajë'ba' lao ru'aba ta yez̃i dula' xquia quiejë' cuinjë'. Na'tera gutijë' ituba' udyiajë'ba' lao ru'aba ta yez̃i dula' xquia quie ja ben' Israel. Pero netza' cabë' bë Cristo. Tu lasazi gutinë' guquë' cuinnë' gun quie Diuzi ta yez̃i dula' xquia quie ja benëchi'.
58007028	Con ca naca ley pca'n Diuzi lao na'a Moisés, bdë' Diuzi ben' gaca pxuzi rnabë'ra. Pero como nacajë' benë'zi, decazi dula' xquia quiejë'. Pero netza' cabë' bë Diuzi cati bdë'në' z̃i'inë' gaquë' pxuzi. Beyudyi pca'nnë' ley quienë' lao na'a Moisés, na'ra bguntenë' cuinnë' bdë'në' z̃i'inë' gaquë' pxuzi rnabë'ra. Naca z̃i'inë' pxuzi rnabë'ra, ben' lila'adyi' tuzioli.
58008001	Pero ta nacaran belao inando' le'e, nacan caniga: Zu tu pxuzi rnabë'ra quiero. Lënë' re'në' zaquë' yebë ga re' Diuzi guibá.
58008002	Ga ruenë' dyin quie pxuzi lu'u idao' zu guibá nacan dugalo ta bë Diuzi, quele ta bë ja benë'.
58008003	Na' bdë' Diuzi ja ben' gaca pxuzi rnabë'ra cuenda gutijë' ja bia guixi' udyiajë'ba' lao ru'aba gacaba' gun quie Diuzi. Na' quie Jesucristo guquë' cuinnë' gun quie Diuzi. Guca quienë' ca quie ben' bdyia cuine lao ru'aba gaca gun quie Diuzi dza cati gutinë' lë'ë yaga cruzo.
58008004	Chi lëbë' nezuë' lao yedyi layu, bihuenë' dyin cabë' dyin rue pxuzi como dan' zu ben' naca pxuzi, ben' rudyia gun quie Diuzi lao ru'aba como ca rnën lë'ë guichi ley pca'n Diuzi lao na'a Moisés.
58008005	Pero cabë' ruejë', ruejë' dyin quie pxuzi, cabë' na' naca quiejë' ca quie tu copia ta ulu'ezin quie idao' ta zu guibá. Neziro naca quiejë' ca quie copia como dan' cati ilë'ëti'zi rdziogue sulao Moisés huenë' idao' de la'ari', caora na' una Diuzi gudyinë' lëbë': ‘‘Una' dyë'ëdi, bë idao' de la'ari' con ca blu'ena' luë' dza na' cati ptila' luë' lao ya'a.’’ Cana'una Diuzi gudyinë' Moisés.
58008006	Pero Cristo, ben' naca pxuzi rnabë'ra quiero, nacaran belao dyin quie pxuzi ruenë', como dan' naquë' ben' zëlë ra'o, ben' rute di'idza' quiero lao Diuzi con ca bega'ntza'olë Diuzi ra'o tacubi ta nacaran huenra.
58008007	Cana' naca quiero como dan' chi tali birdziogue gaohue cabë' bega'ntza'olë Diuzi ben' unita' tiempote, na'ra biben zi dza na' yega'ntza'olë Diuzi ra'o tacubi.
58008008	Pero blë'ë Diuzi bibë quiejë' di'idza' bega'ntza'olë Diuzi lëjë'. Quie lena' rnën quiejë' lë'ë guichi la'iya quie Diuzi caniga: Cani una Diuzi: Huadyin dza yega'ntza'olia' ja ben' Israel len ben' laguedyijë' ben' Judá tacubi.
58008009	Huetza' cabë' di'idza' bega'ntza'olia' xuzixta'ojë' dza na' cati gucalia' ulioga' xuzixta'ojë' nación Egipto ga uz̃acazi'jë'. Bibë quie xuzixta'ojë' di'idza' ca di'idza' bega'ntza'olia' lëjë'. Quie lena' apsanla'adya' lëjë'.
58008010	Cani naca di'idza' yega'ntza'olia' ben' Israel tacubi cati idyin dza bira usanla'adya' xuzixta'ojë': Udzi'ajë' pensari quia' lu'u guicho laxta'ojë'. Na'ra në'ëdi' gaca' Diuzi quiejë', na' lëjë' gacajë' ben' quia'.
58008011	Bira inaban uxi'idze'jë' quie quiejë' ca naca quia'. Ni laguedyijë', ni bichijë', bira inaban uxi'idze'jë' lëjë' cuenda huebë'jë' në'ëdi', como dan' yugulujë' huebë'jë' në'ëdi' desde ben' gula hasta xcuidi'.
58008012	Huezi'z̃ia' dula' xquia quiejë', bira yeza'la'adya' quie dula' xquia quiejë'. Cana' una Diuzi.
58008013	Na' cati una Diuzi yega'ntza'olënë' ra'o tacubi, cana' unë' como dan' bira hue dyin cabë' bega'ntza'olënë' ben' unita' tiempote. Na'ra tu ta bira huen dyin banacan tagula, baruen bago yeyudyi yedu quien.
58009001	Na'ra cabë' naca di'idza' bega'ntza'olë Diuzi xuzixta'oro dza na', unënan cabë' re'en Diuzi hue ja pxuzi lu'u tu idao' de la'ari' ta zu lao yedyi layu ga uyonla'adyi'jë' lëbë'.
58009002	Lëidao' na' nacan caniga. Tanëro zu tu cuarto laonan Lato Naca La'iya. Lëlu'unan na' zu tu candelero. Na' zërë tu mesa ga dyia yëta xtila naca la'iya.
58009003	Ga beyudyi tu cuarto zu tanëro, na' zë itu la'ari'. Na' xcu'udzu la'ari' na' zu itu cuarto laona Lato Naca La'iyatzegue.
58009004	Na'ra lëlu'u cuarto na' zë tu mesa dao' ga ruzeijë' yalo. Lëscan' zu tu caja ga yu'u di'idza' ca di'idza' bega'ntza'olë Diuzi xuzixta'oro. Lëcaja na' duz̃ete lë'ën zu ta naca belaozi oro. Na' lu'u caja na' zu tu yeso' de oro ga yu'u yëta xtila laona maná. Lëzi lu'u caja na' yu'u xaga quie Aarón ta bebe'z̃i'ine. Lëzi lu'u caja na' yu'u tu yo ta'a gan' bzu Diuzi chi mandamiento quienë'.
58009005	Na'ra lao caja zu chopa figura quie ángel laojë' querubines. Gatzo lao' ga zë ángel, na' raca titi' cabë' raca titi' ga zu Diuzi. Na'ra rzë ángel xilajë' lao caja na' ga bzio pxuzi rnabë'ra ren quie bia naca gun quie Diuzi cuenda yezi'z̃e Diuzi dula' xquia quie ben' Israel. Pero dena'zi, bihue'ro di'idza' zë cabë' ta guca lu'u idao' de la'ari' dza na'.
58009006	Pues cana' bëjë' quie lu'u idao' de la' ari'. Yugu dza uyu'u ben' naca pxuzi lu'u cuarto nëro quie idao' de la'ari' ta huenë' dyin ca naca dyin quie pxuzi de quienë' huenë'.
58009007	Na'ra cuarto urupe lu'u idao' de la'ari', na' ru'u tuzi ben' naca pxuzi rnabë'ra tu lasazi tu iza. Bë' tzu'unë' lu'u cuarto urupe, na' ruen zi quienë' hua'anë' ren quie bia guixi' naca gun quie Diuzi ta uzionë'n lao caja ga yu'u tu yo ta'a gan' bzu Diuzi chi mandamiento quienë' cuenda yezi'z̃e Diuzi dula' xquia quienë' cuinnë'. Na'tera uziorënë' ren tatula quie itu bia guixi' ta yezi'z̃e Diuzi dula' xquia quie ben' yedyi quienë'.
58009008	Na' como cana' bëjë', lena' nacan ta bzioñe'e Bichi Be quie Diuzi ra'o de que tu raca nezu idao' de la'ari' naca chopa cuarto, bisaque' tzu'u ja benë' lu'u cuarto naca la'iyatzegue, ta inaro bisaque' tzu'uro ga zu Diuzi.
58009009	Yugu cabë' ta bëjë' lu'u idao' de la'ari' nacan tu ejemplo ta uzioñe'en ra'o cabë' naca quiero na'a. La'acazi bëtijë' bia guixi' nacaba' gun quie Diuzi, la'acazi bziojë' ren quieba' lao ru'aba, biuz̃aque' yecubin pensari quiejë' ta tzu'ujë' pensari ca pensari re'en Diuzi tzu'u ben' rionla'adyi' lëbë'.
58009010	Cabë' naca quie ja bia guixi' naca gun quie Diuzi bëti ja pxuzi, lenan rguixogue'n quie ta gaoro len ta yo'oro. Rguixogue'n quie ta huero yëri cuinro lao Diuzi conlë nisa. Yugu len rguixogue'n quie bë'ëla' z̃uba' quiero cabë' rnabë'n ra'o hasta dza cati yetza' Diuzi len.
58009011	Pero na'a babida Cristo. Naquë' pxuzi rnabë'ra quiero. Bënë' quiero guca tahuen quiero con cabë' baraca quiero na'a. Ca naca lu'u idao' ga zu Cristo guibá ruenë' dyin quie pxuzi, nacaran huenra, nacaran dugalo idao'. Binaca idao' bë benë', ta inaro binaca idao' zu lao yedyi layu.
58009012	Na'ra cati uyu'u Cristo lu'u cuarto urupe ga naca la'iyatzegue, quele bi'anë' ren quie chibo ni ren quie bëdyihuagadao', dechan' ren quienë' cuinnë' bi'anë'. Cana' bënë' quiero yuguluro, uyu'unë' tu lasazi lu'u cuarto urupe ga naca la'iyatzegue, bënë' gan gata' yela' neban quiero tuzioli.
58009013	Na'ra tali na' de fuerza valor quie ren quie bëdyihuaga len ren quie chibo ta uzio ja pxuzi len ta yeyuen yëri lao Diuzi ja ben' uditulë ta naca z̃udyi. Lëscan' de fuerza valor quie tu bëdyihuagadao', bia bzeijë' lao ru'aba ta uziojë'n lao benë' ta yeyuen lëjë' yëri lao Diuzi. Pero quie bë'ëla' z̃uba'zi quiejë' huazuen huen lëjë' yëri lao Diuzi. Biuz̃aque'n yeyuen yëri pensari quiejë' lao Diuzi.
58009014	Pero dera mazara fuerza valor quie ren quie Cristo. Du racalë Bichi Be quie Diuzi lëbë', psedyinnë' cuinnë' guquë' tu gun quie Diuzi ca naca bia guixi' ruti ja pxuzi raca gun quie Diuzi. Pero naca Cristo gun quie Diuzi ta dya'atzegue, ta bidyia ni tu nidyi'. De fuerza valor quie ren quienë' yeyuen yëri pensari quiero lao Diuzi ta bira inao dula' xquia quiero ra'o, na' tzionla'adyi'ro lëbë', ben' neban tuzioli.
58009015	Quie lena' naca Cristo ben' zëlë ra'o, ben' rute di'idza' quiero lao Diuzi con cabë' naca di'idza' bega'ntza'olë Diuzi ra'o tacubi. Nun quie guti Cristo lë'ë yaga cruzo, de lato ta yezi'z̃e Diuzi dula' xquia quie ja ben' unita' dza na', ben' xuzixta'oro, ben' bega'ntza'olë Diuzi tanëro. Lëscan' nun quie guti Cristo lë'ë yaga cruzo, de lato ta hue' Diuzi lëjë' yela' neban tuzioli, ta inaro ben' bdë'në' gaca ben' quienë'. Hue' Diuzi lëjë' yela' neban tuzioli con cabë' bega'nlënë' lëjë' di'idza' dza na'.
58009016	Cati gata acta inabëꞌ, naꞌ cati gatira ben' ulisa acta, cana'tera hue dyin acta na'.
58009017	Tu neneban ben' ulisa acta, bisaque' quisi ben' tula ta de quienë'. Pero cati agutinë', na'ra huazaque' quisijë' ta de quienë' según cabë' nan lë'ë guichi.
58009018	Pues lente di'idza' bega'ntza'olë Diuzi xuzixta'oro tanëro, ben zi ulatojë' ren ta ulu'en rue di'idza' na' lëjë' mandado.
58009019	Dza na' udixogue' Moisés lao ja ben' Israel cabë' naca yugu mandamiento pca'n Diuzi lao na'anë'. Na'tera ude beyudyi na', uz̃i'në' tu z̃i'ila' z̃na len tu taca' yaga laona hisopo, na' psebisanë' len lu'u nisa nequixi ren quie bëdyihuagadao' len ren quie chibo. Na'ra bzionë'n lao guichi ley quie Diuzi. Lëscan' bzionë'n lao ja ben' Israel.
58009020	Caora na' una Moisés gudyinë' lëjë': ‘‘Lëren niga nacan ta ulu'en ra'o de que di'idza' na' ruen ra'o mandado. Nacan di'idza' bega'ntza'olë Diuzi ra'o.’’
58009021	Lëscan' bziorë Moisés ren lu'u idao' de la'ari' lente ta de lu'una.
58009022	Según cabë' na lë'ë guichi ley quie Diuzi, casi yugu ta de quiejë', bisaque' gacan yëri lao Diuzi chi bibzio pxuzi ren laona. Pues ta yezi'z̃e Diuzi dula' xquia quiejë', ruen zi ilato ren.
58009023	Ben zi dza na' guti ja pxuzi ja bia guixi' udyiajë'ba' lao ru'aba ca gun quie Diuzi cuenda yeyuen yëri idao' de la'ari' len ta de lu'una. Lena' nacan ca quie copia quie ta de guibá ga zu Diuzi. Pero tacuenda saque' yeyo benë' guibá ga zu Diuzi, ruen zi gati tu ta zaca' mazara ca ja bia guixi'.
58009024	Biuyu'u Cristo lu'u idao' de la'ari' ta bë ja benë' ta nacan copia quie tu idao' dugalo zu guibá, dechan' uyu'unë' ga zu cuin Diuzi guibá. Na' beyu'unë' zuë' naquë' ben' zëlë ra'o, ben' rute di'idza' quiero lao Diuzi cuenda gacalënë' ra'o.
58009025	Na' dza na' uyu'u pxuzi rnabë'ra quie ben' Israel lu'u cuarto naca la'iyatzegue tu lasazi lao tu iza ta bzionë' ren binaca ren quienë' lao caja ga yu'u ley quie Diuzi. Pero bibë Cristo cana'. Tu lasazi para tuzioli guquë' gun quie Diuzi gutinë' lë'ë yaga cruzo.
58009026	Chan' bë Cristo cabë' bë pxuzi na', na'ra ruen zi gati Cristo tazë lasa desde dza cati udixu Diuzi yedyi layu. Pero binacan cana'. Cani nacan na'adza dza ruen bago iyudyi yedu quie yedyi layu: Babida Cristo lao yedyi layu guquë' gun quie Diuzi gutinë' lë'ë yaga cruzo tu lasazi para tuzioli ta udubanë' dula' xquia quie yugulu benëchi'.
58009027	Porque cabë' una Diuzi huenë' quie ja benë', unë' tanëro idyin dza gatijë', pero tu lasazi, na'tera ichuguli Diuzi quiejë'.
58009028	Lëscan' quie Cristo, tanëro guquë' gun quie Diuzi gutinë' lë'ë yaga cruzo, pero tu lasazi gutinë', na' udubanë' dula' xquia quie ben' zë gula. Na'tera yeguidë' tatula, pero quele ta cubanë' dula' xquia quie ja benë', den' ta uselanë' nu ben' rbeza ja lëbë' yeguidë'.
58010001	Porque naca ley pca'n Diuzi lao na'a Moisés tiempote ca quie tu ta ulu'en ra'o cabë' una Diuzi bi huenë' ta huenë' dya'a quiero dza zaza'ra. Binaca ley na' mero tadya'a re'en Diuzi huenë' quiero. Derla tadya'a re'en Diuzi huenë' quiero. Bide fuerza valor quie ley na' ta yeyuen benë' yëri lao Diuzi, ba'ala'cazi bëtijë' bia guixi', bia naca gun quienë', bziojë' ren quieba' lao ru'aba lao tu iza huio.
58010002	Chi tali huaca yeyuejë' cuinjë' yëri lao Diuzi nun quie dan' bëtijë' tu bia guixi', bia naca gun quie Diuzi, bira inaban gutijë' bia tula. Pues chi tali abeduba dula' xquia quiejë' tuzioli, bira idëbijë' chi napajë' duꞌla' xquia.
58010003	Pero cati bëtijë' bia guixi', bia naca gun quie Diuzi, bziojë' ren quieba' lao ru'aba lao tu iza huio, lena' nacan ta yeza'la'adyi'jë' napajë' duꞌla' xquia.
58010004	Cana' nacan como dan' bisaque' yeduba duꞌla' xquia quie benë' conlë ren quie bëdyihuaga, o conlë ren quie chibo.
58010005	Quie lena' cati bida Cristo lao yedyi layu unë' gudyinë' Diuzi: Bisulo' gusto caora cati guti ja benë' bia guixi', bia naca gun quio', udyiajë'ba' lao ru'aba, chi bihue quiejë' cabë' nao'. Pero babzalolo' benlo' tu cuerpo quia' ta ta' lao yedyi layu hue quia' cabë' nao'.
58010006	Biraxelo' ca ruejë' gutijë' bia guixi' naca gun quio', udyiajë'ba' lao ru'aba uzeijë'ba' cuenda yeduba dula' xquia quiejë', chi bihue quiejë' cabë' nao'.
58010007	Quie lena' agudya' luë' dza na': ‘‘Ni zua', zua' dispuesto hue quia' cabë' re'enlo' luë', Diuzi. Cabë' rguixogue'n quia' në'ëdi' lë'ë guichi la'iya quio', cana' hua', hue quia' di'idza' quio'.’’ Cana' una Cristo dza na'.
58010008	Tanëro rguixogue'n quie Diuzi de que biraxenë' hue' ja benë' tu gun quienë', nica raxenë' gutijë' bia guixi' gaca gun quienë', nica raxenë' udyiajë' bia guixi' lao ru'aba uzeijë'ba' cuenda yeduba dula' xquia quiejë', chi bihue quiejë' xti'idzë'. Biraxe Diuzi huejë' cana', ba'ala'cazi cana' rnabë'n lë'ë guichi ley quie Diuzi ta huejë'.
58010009	Quie lena' rnën rnan cani: ‘‘Ni zua', zua' dispuesto hue quia' cabë' re'enlo' luë', Diuzi.’’ Cana' udixogue'në' ra'o bira zaca'n cabë' bë ja ben' unita' tiempote bëtijë' bdyiajë' bia guixi' lao ru'aba. Lao laza lena' udixu Diuzi ta naca tacubi cati guti Cristo lë'ë yaga cruzo, guquë' gun quie Diuzi, bë quienë' xti'idza' Diuzi.
58010010	Banuela'iya Diuzi ra'o nun quie bzu Jesucristo di'idza' ca mandado una Diuzi huenë' caora cati psedyinnë' cuinnë', guquë' gun quie Diuzi, gutië' lë'ë yaga cruzo tu lasazi para tuzioli.
58010011	Yugu dza rzë ja pxuzi quie ben' Israel ruejë' cabë' dyin napajë' quie idao'. Yugu dza rutijë' bia guixi' rudyiajë'ba' lao ru'aba ruzeijë'ba', la'acazi conlë lëba' biyeduba dula' xquia quie ben' Israel.
58010012	Pero Jesucristo guquë' gun quie Diuzi gutinë' lë'ë yaga cruzo ta yeduba dula' xquia quie ja benë' tu lasazi para tuzioli. Na'tera yere'në' zaquë' yebë ga re' Diuzi guibá.
58010013	Na' zuë' rbezanë' dza cati hue Diuzi castigo yugulu ben' rudie lëbë'.
58010014	Porque dan' guquë' gun quie Diuzi, gutinë' lë'ë yaga cruzo, cana' beyuenë' yëri para tuzioli ja ben' bdë' Diuzi gaca ben' quienë'.
58010015	Pues nuxela'adyi' Bichi Be quie Diuzi ra'o de que nacan tali con cabë' unanë', con cabë' rnan lë'ë guichi la'iya cani:
58010016	Cani naca di'idza' yega'ntza'olia' ben' Israel tacubi cati idyin dza bira usanla'adya' xuzixta'ojë'. Udzi'a pensari quia' lu'u guicho laxta'ojë'.
58010017	Biyeza'la' adya' ca naca dula' xquia quiejë', nica ca naca tamala babëjë'. Cana' una Bichi Be quie Diuzi dza na'.
58010018	Pues cani nacan: Cati abezi'z̃e Diuzi dula' xquia quiero, bira ruen zi guti ja pxuzi ja bia guixi' ta naca gun quie Diuzi ta yezi'z̃enë' dula' xquia quiero tatula.
58010019	Quie lena', bicha', huazaque' yeyoro ga naca la'iyatzegue ga zu Diuzi biidzebiro, porque guti Jesucristo lë'ë yaga cruzo ulato ren quienë'.
58010020	Huero seguir inaoro neza cubi quiero, porque chi inaoron, cana' gata' yela' neban quiero tuzioli. Cabë' uyo pxuzi xcu'udzu la'ari' ga naca la'iyatzegue dza na', cana' huazaque' yeyoro ga zu Diuzi nun quie psalo Cristo neza cubi quiero cati gutinë' lë'ë yaga cruzo.
58010021	Naca Jesús pxuzi rnabë'ra quiero. Naquë' ben' rnabë'ra lao yugulu ja ben' nao xnezë'.
58010022	Quie lena' reya'ala' tzionla'adyi'ro Diuzi du guicho du la'adyi'ro sudyi'ilëronë' yugo dza. Lëbë' beyuenë' yëri guicho laxta'oro. Cana' neziro dyë'ëdi baoz̃i'z̃enë' quie dula' xquia quiero, gabira dula' xquia quiero de. Nacaro yëri lao Diuzi ca quie ben' bagozo yao len nisa yëri gula.
58010023	Huero seguir biusanla'adyi'ro hue quiero quie Diuzi, rbezaro dyë'ëdi dza cati hue Diuzi quiero cabë' unë' huenë' quiero, como dan' uzucazi Diuzi di'idza' cabë' di'idza' bega'nlënë' ra'o.
58010024	Reya'ala' hue'lëro laguedyiro, ben' nao xneza Cristo, di'idza' z̃ela'adyi' ta gacalërojë' ta idyë'ëjë' benë' huejë' puro ta yu'u ni'a xnezi.
58010025	Bireya'ala' usanro yeduparo tzionla'adyi'ro Diuzi cabë' naca costumbre quie bala ja benë', bapsanjë' bira guidajë' dza cati yeduparo. Reya'ala' hue'lërojë' di'idza' z̃ela'adyi' ta biyeyatijë' como dan' baruen bago idyin dza cati yeguida Cristo lao yedyi layu tatula.
58010026	Porque cati baneziro con cabë' rna di'idza' li quie Diuzi, pero chi huero seguir huero tamala, na' bisaque' inaro bineziro tamala. Chi huero cana', huero seguir huero tamala, na'tera bira bide bi hue Diuzi ta yezi'z̃enë' dula' xquia quiero.
58010027	Tuzi ta huenë', huenë' castigo huala gula nu ben' rue cana', tzeijë' lao gui' ta ra'ala' batzani' gula ga cuiagui' ben' rue condre Diuzi.
58010028	Na'ra dza tiempote cati uzu nu ben' uru'un tzala'la di'idza' ley pca'n Diuzi lao na'a Moisés, chi uzu nu chopa o nu tzona ben' guca testigo, ben' nezi tali bë ben' na' tamala, caora na' uchuguli ja ben' rnabë' quienë' ta gutijë' lëbë', bibeyëchi'la'adyi'jë' biuz̃i'z̃ejë' quienë'.
58010029	Pues ¿bica inale quie ben' reru'un tzala'la z̃i'i Diuzi? ¿Bica inale quie ben' rutitu lëbë' inajë': ‘‘Bibi zaca' dan' gutinë' lë'ë yaga cruzo ulato ren quienë'’’? Nedyë'ë Bichi Be quie Diuzi yugulu benë', na'ra ¿bica inale quie ben' rutasi runio Bichi Be quienë'? ¿Quele mazara castigo huala gula reya'ala' gaca quiejë'? Pues bira raxejë' tu ta beyue lëjë' yëri lao Diuzi dza na'. Pues nun quie guti Cristo lë'ë yaga cruzo ulato ren quienë', lena' nezcaziro nacan tali hue Diuzi quiero cabë' tadya'a unë' huenë' quiero. Pues bira raxejë' tu ta beyuen lëjë' yëri lao Diuzi dza na'.
58010030	Dyë'ëdi neziro Diuzi na' unë' caniga: ‘‘Cuenda quia' na' hua' benë' castigo. Huaguiz̃uga'jë' quie tamala bëjë'.’’ Lëscan' una Diuzi: ‘‘Në'ëdi' ichugulia' quie ja ben' nao xneza'.’’
58010031	Nacan ta idzebitzegue ja benë' cati hue Diuzi lëjë' castigo.
58010032	Pero bigala'adyi'le cabë' guca quiele dza na', dza cati zaozulaole unaole xneza Cristo. Dyë'ëdi uzuele bële gan cabë' tazëdi gula guca quiele bedzagalaotzeguele.
58010033	Pues dza na' ptasi bnio ja benë' le'e. Psacajë' bala le'e bizinaquezi zaca'lao lao ja ben' yedyi quiele. Lëscan' ibala le'e guca quiele bedzagalaole cabë' bedzagalao laguedyile.
58010034	Dyë'ëdi beyëchi'la'adyi'le laguedyile, ben' nao xneza Cristo, ben' de lu'u dyiguiba. Lëscan' hasta uzule gusto uzuele bë' uduba ja benë' ta de quiele, como dan' nezile dera ta de quiele guibá ta nacara huen gula ta biyeyudyi yedu quie.
58010035	Biusanle sudyi'ilële Diuzi, porque huata' tadya'a gula guibá quie ben' rzudyi'ilë lëbë'.
58010036	Pues le'e bireya'ala' yeyatile huele ca re'en Diuzi huele. Cana' idyin dza hue Diuzi tadya'a quiele cabë' unë' huenë' quiele.
58010037	Lenan rnën lë'ë guichi la'iya quie Diuzi cani: Iledao'zi idyin dza cati guida ben' guida, pero bitzenë' guidanë'.
58010038	Nu ben' rzudyi'ilë në'ëdi', gata' yela' neban quienë' tuzioli. Pero chi usannë' bira inaonë' xneza', bisua' gusto conlë lëbë'. Cana' una Diuzi.
58010039	Pero ra'o binacaro ben' usan, ben' bira inao xneza Diuzi. Binacaro ben' cuiagui' tuzioli. Dugalo nacaro ben' rue quie quie Diuzi. Nacaro ben' sue hue gan gata' yela' neban quie tuzioli.
58011001	Cati sudyi'ilëro Diuzi neziro du guicho du la'adyi'ro huenë' tadya'a quiero cabë' rbezaro huenë' quiero. Lëscan' cati sudyi'ilëro Diuzi nuz̃ela'adyi'ro nacan tali zuë' rnabë'në' la'acazi bisaque' ilë'ëronë'.
58011002	Ja xuzixta'oro, ben' unita' canaꞌte, uzu Diuzi gusto conlë lëjë' nun quie bë quiejë' quienë'.
58011003	Nun quie dan' rzudyi'ilëro Diuzi neziro dyin bë Diuzi bzalonë' bënë' yugulu ta de z̃an guibá canaꞌte. Conlë fuerza valor quie xti'idza'në', cana' guta'n. Conlë ta bisaque' ilë'ëro, bënë' bzalonë' tu ta ilë'ëro na'a.
58011004	Nun quie uzudyi'ilë Abel Diuzi, bë'në' Diuzi tu gun nacara dya'ara, quele cabë' naca gun ta bë' bichinë' Caín Diuzi. Quie lena' blë'ë Diuzi Abel ben' laxta'o yëri, uz̃i'në' gun quienë'. Na'ra la'acazi aguti Abel, nenaquë' tu ejemplo cabë' reya'ala' huero, reya'ala' sudyi'ilëro Diuzi cabë' uzudyi'ilë Abel Diuzi.
58011005	Nun quie dan' uzudyi'ilë Enoc Diuzi, bezi' Diuzi lëbë' zeyonë' guibá bigutinë'. Nun quie bezi' Diuzi lënë', bira bedzele ja benë' lënë'. Rnën lë'ë guichi la'iya quie Diuzi de que tu binesi' Diuzi lënë', lega yaxe Diuzi lëbë' cabë' bënë'.
58011006	Chi bisudyi'ilëro Diuzi, bisaque' tzaxe Diuzi ra'o cabë' ruero, porque ta tzionla'adyi'ro Diuzi, ruen zi galero zunë', ruen zi galero huenë' tahuen quie nu ben' nao xnezë'.
58011007	Nun quie dan' uzudyi'ilë Noé Diuzi, bzunë' di'idza' ca di'idza' gudyi Diuzi lëbë', bënë' tu barco z̃e gula cuenda te ilanë' len ja familia quienë' como dan' gudyi Diuzi lëbë' huaca juicio lao yedyi layu, huaca juicio ca juicio ta binelë'ëjë'. Nun quie dan' uzudyi'ilë Noé Diuzi, udixogue'në' ja ben' unita' dza tiempote hue Diuzi lëjë' castigo. Cana' blë'ë Diuzi Noé ben' laxta'o yëri nun quie uzudyi'ilënë' Diuzi.
58011008	Nun quie dan' uzudyi'ilë Abraham Diuzi, bzunë' di'idza' dza cati gudyi Diuzi lënë' ta zë'ë yedyi quienë' tzioguë' ga tula ga de layu hue' Diuzi lëbë' gaque quienë'. Ba'ala'cazi binenezinë' gan ise'ela' Diuzi lëbë', pero uzë'ë zioguë'.
58011009	Nun quie dan' uzudyi'ilë Abraham Diuzi, uzunë' ga de layu una Diuzi hue'në' quienë', pero uzunë' na' ca quie binaquen quienë', ca quie ben' zu yedyi binaca yedyi quie. Puro lu'u yu'u de la'ari'zi uzunë'. Lëscan' cabë' bë Abraham, cana' bërë z̃i'inë' Isaac, cana' bërë z̃i'isubanë' Jacob. Lëscan' conlë lëjë' bega'nlë Diuzi lëjë' di'idza' huadyin dza hue'në' lëjë' gaque quiejë' layu ga zujë'.
58011010	Cana' bë Abraham, porque ulezanë' dza cati yeyonë' ga zu Diuzi, ga zu tu yedyi ta biyeyudyi yedu quie, yedyi ta bë cuin Diuzi.
58011011	Lëscan', hasta nigula quienë' Sara, nun quie dan' uzudyi'ilënë' Diuzi, bë' Diuzi lëbë' fuerza gucanë' z̃na' bdao', la'acazi abgulanë' aode tiempo quienë' ta hua'anë' bdao'. Bzucazi Diuzi di'idza' ca di'idza' bega'nlënë' lëbë', gucalënë' lënë' ta ila' tu xcuidi' byu quienë'.
58011012	Lëscan' Abraham, ba'ala'cazi abgulë' banapë' zë iza, ba'ala'cazi ganu z̃i'inë' uzu, pero bdyincazi dza golo tu z̃i'inë', huanita' z̃i'isube zë gula. Quie lena' uzu di'idza' unita' z̃i'isubanë' tazë gula. Nita'jë' ca quie bélo dyia guibá, nita'jë' ca quie yoz̃o re' ru'a yao z̃e, bisaque' ulabaron. Cana' nita' z̃i'isuba Abraham.
58011013	Na'ra lëben' uzudyi'ilë Diuzi agutijë' yugulujë'. Binehue Diuzi quiejë' cabë' unanë' huenë' quiejë', pero como uzudyi'ilëjë' Diuzi, cana' nuz̃ela'adyi'jë' idyincazi dza hue Diuzi quiejë' cabë' unanë' huenë' quiejë'. Cana' bedaohuejë' unajë' ca naca pensari quiejë', unezijë' bisujë' lao yedyi layu tuzioli.
58011014	Quie ja ben' una cana', rulu'en quiejë' dyë'ëdi rbezajë' yeyojë' sujë' ga naca quiejë'.
58011015	Pero bibdëbijë' quie layu ga brojë' uza'jë', porque chi bdëbijë' quie layu na', bebi'jë' bedyinjë' ga uza'jë'.
58011016	Pero gu'unjë' tziojë' tzesujë' ga nacatera dya'a, ta inaro gu'unjë' tziojë' tzesujë' guibá ga zu Diuzi. Quie lena' redaohue Diuzi cati inajë' naquë' Diuzi quiejë'. Pues banuetza'o Diuzi tu ciudad guibá ga sujë'.
58011017	Nun quie uzudyi'ilë Abraham Diuzi, uquië'në' z̃i'inë' Isaac ta gutinë'bi' udyianë'bi' lao ru'aba ca gun quie Diuzi dza cati bë Diuzi lëbë' tu prueba chi tali hue quienë' ca una Diuzi gudyinëꞌ lëbë'. Uzunë' dispuesto ta gutinë' tu litza' z̃i'inë' Isaac, la'acazi bega'nlë Diuzi lëbë' di'idza' dza na' cati unë' gudyinë' lëbë' cani:
58011018	‘‘Lao na'a z̃i'ilo' Isaac huanita' ja z̃i'isubo'.’’
58011019	Na'ra gule Abraham napa Diuzi poder ta yesebannë' ben' huati. Huazaque' inaro guca quie Abraham len z̃i'inë' como ca beseban Diuzi z̃i'i Abraham caora bezi'në' z̃i'inë' tatula nebambi'.
58011020	Nun quie dan' uzudyi'ilë Isaac Diuzi, bëla'iya Isaac z̃i'inë' Jacob len z̃i'inë' Esaú gudyinë' lëjë' cabë' gaca quiejë' dza zaza'ra.
58011021	Lëscan' nun quie dan' uzudyi'ilë Jacob Diuzi, bëla'iya Jacob ja z̃i'i José dza cati anapë' iza baruen bago gatinë', uyonla'adyi'në' Diuzi pquichinë' xaga quienë' layu ta gucalën lënë' ta zënë'.
58011022	Nun quie dan' uzudyi'ilë José Diuzi, udixogue'në' ben' Israel idyincazi dza yerojë' sa'jë' nación Egipto, bënë' lëjë' mandado cuiojë' chita quienë' hua'ajë'n dza cati sa'jë'. Cana' udixogue' José lëjë' dza cati baruen bago gatinë'.
58011023	Nun quie dan' uzudyi'ilë xuzi z̃na' Moisés Diuzi, pcachi'jë' lëbi' tzona biu' dza cati golobi', como dan' blë'ëjë' naca bdao' na' badan gula. Na'ra bibdzebijë' rey quie ben' Egipto, como dan' bë rey na' mandado gati yugulu bdao' byu quie ben' Israel.
58011024	Nun quie dan' uzudyi'ilë Moisés Diuzi, bigu'unnë' ilë'ë ja benë' lëbë' ca z̃i'i nigula, ben' naca z̃i'i rey quie ben' Egipto cati bgulanë' guquë' ben' huaca.
58011025	Quie lena' uzunë' dispuesto ta yedzagalaonë' gacalënë' ben' yedyi quienë' tuz̃e. Uzunë' dispuesto yedzagalaonë', bigu'unnë' inaohuë' neza mala quie ben' Egipto.
58011026	Unezinë' nacaran huenra yedzagalaonë' cabë' bedzagalao Cristo, ta inaro uzunë' dispuesto hue ja benë' lëbë' bizinaquezi cuenda gacalënë' ben' Israel, bigu'unnë' gaca quienë' yela' uña'a ta de quie ben' Egipto. Quie lena' bigulenë' quie ben' Egipto, como dan' unezinë' cabë' tahuenra de ta hue' Diuzi lëbë'.
58011027	Nun quie dan' uzudyi'ilë Moisés Diuzi, bz̃unonë' nación Egipto, pero bibdzebinë' bdza' rey quie ben' Egipto lëbë'. Uzuenë' como nuebë'në' Diuzi, ben' birzaque' ilë'ëro.
58011028	Nun quie dan' uzudyi'ilë Moisés Diuzi, udixonë' lani pascua bënë' mandado bzio ben' Israel ren quie beco' z̃i'ila' ru'a yu'u quie z̃an yu'u quie quiejë', como dan' use'ela' Diuzi tu ángel ta gutinë' xcuidi' byu nëro quie nu ben' bibzio ren ru'a yu'u quie.
58011029	Nun quie dan' uzudyi'ilë ben' Israel Diuzi dza na', udejë' ga de nisadao' laona Nisadao' Z̃na dza na'te. Uyalo tu neza ga udejë' lu'u nisa beyacan layu bidyi. Na'ra cati gu'un ja benë' Egipto terëjë' cabë' ude ben' Israel, bedaco' nisa lëjë' gutijë'.
58011030	Nun quie dan' uzudyi'ilë ben' Israel Diuzi dza na', byala ja besu ta naca sibi ta neyëcho ru'a ciudad Jericó caora cati beyudyi uyëchojë' ru'a lao ciudad lao gadyi dza cabë' mandado bë Diuzi huejë'.
58011031	Lëscan' tu nigula bëti' gusto quie, ben' lao Rahab, nun quie dan' uzudyi'ilënë' Diuzi, bigutinë' dza na' caora cati bdyiagui' ben' Israel ben' yedyi quienë', ben' bigu'un hue quie cabë' una Diuzi. Biguti nigula na' nun quie gucalënë' chopa ben' Israel, ben' uyo belarazi ta yena'jë' ca naca ciudad Jericó.
58011032	¿Ca biz̃ira ta inia' le'e? Bide tiempo ta inia' le'e quie Gedeón, quie Barac, quie Sansón, quie Jefté, quie rey David, quie Samuel, quie ja profeta, ben' udixogue' xti'idza' Diuzi tiempote.
58011033	Nun quie dan' uzudyi'ilëjë' Diuzi, bëjë' gan bëtijë' ja enemigo quiejë' cati udilalëjë' lëjë', bëjë' gan unabë'jë' lao ja yedyi quiejë', bëjë' gan gucalë Diuzi lëjë' cabë' una Diuzi huenë' quiejë', bëjë' gan bibi guca quiejë' cati gu'un ja león qui'imba' lëjë',
58011034	bëjë' gan besulajë' gui' ta raca gui' bela, bëjë' gan ulajë' lao na'a ben' re'en guti lëjë' conlë espada. Lëscan' ja ben' bdzebi dza na', bibedzebijë' cati gucadilalëjë' ja soldado quie ben' yedyi tula.
58011035	Lëscan' guca quie bala nigula unita' dza na' bezi'jë' ben' huati quiejë' tatula nabanjë'. Pero unita' ja ben' tula guticazijë'. Udi benë' lëjë' hasta gutijë', pero bipsanjë' unaojë' xneza Diuzi cabë' gu'un ben' udi lëjë'. Cana' gutijë', pero unezijë' huadyin dza useban Diuzi lëjë' sujë' guibá ga nacaran huen gula.
58011036	Na'ra balajë' ptitu ja benë' lëjë'. Ibalajë' udi ja benë' lëjë' guidi. Ibalajë' pquio ja benë' lëjë' caden, bdze'jë' lëjë' lu'u dyiguiba.
58011037	Ibalajë' bëti ja benë' lëjë' con yo. Ibalajë' uchugu ja benë' lëjë' conlë serucho gucajë' chopa yo'o. Ibalajë' bëjë' lëjë' bizinaquezi cuenda usanjë' bira inaojë' xneza Diuzi, na' bëtijë' lëjë' con espada. Ibalajë' udajë' ni'nizi, gucojë' z̃aba beco' z̃i'ila', gucojë' z̃aba chibo. Bibi guta' quiejë', guca zëdi gula quiejë'. Psaca benë' lëjë' bizinaquezi.
58011038	Bibizaca' ja ben' nita' lao yedyi ta inita'lëjë' lëjë' tuz̃e. Cana' guca quiejë' udajë' ni'nizi ga naca lato dachi, udajë' ni'nizi lao ya'a, udajë' ni'nizi ga zu beló.
58011039	Na'ra lëjë', ba'ala'cazi uzudyi'ilëjë' Diuzi, lëscan' ba'ala'cazi uzu Diuzi gusto cabë' bëjë' dza na', biuz̃i'jë' quiejë' yugulu cabë' tadya'a unë Diuzi hue'në' quiejë'.
58011040	Nerdziogue hue Diuzi tadya'a quiejë', porque unanë' huenë' tadya'a quiejë' tuz̃e len ra'o, ben' laxta'o yëri, ben' la'iya, ben' bide dula' xquia quie. Lenan nacaran huen hue Diuzi tadya'a quiero tuz̃e len lëjë' guibá ga zuë'.
58012001	Quie lena' como nita' ben' zë gula, ben' bablu'e ra'o cabë' uzudyi'ilëjë' Diuzi dza na', reya'ala' usanla'adyi'ro yugu ta rudzun ra'o inaoro xneza Cristo. Lëscan' reya'ala' usanla'adyi'ro bira huero tamala cabë' nuquionan ra'o bire'ennan huero tahuen. Reya'ala' inaoro xneza Cristo du guicho du la'adyi'ro, biyeyatiro huero ca udixu Diuzi quiero huero.
58012002	Reya'ala' huero cuenda cabë' re'en Jesús huero. Naca Jesús ben' naca ejemplo belaotera quiero cabë' reya'ala' huero sudyi'ilëro Diuzi. Ganura zu ben' uzudyi'ilë Diuzi ca lëbë'. Bibdëbinë' nacan yela' stu' quie ben' gati lë'ë yaga cruzo. Uzuë' dispuesto bedzagalaonë' gutinë' lë'ë yaga cruzo, como dan' nezinë' caora cati beyudyi bedzagalaonë', huapala'n Diuzi lëbë' tzaque'në' zaquë' yebë ga re' Diuzi guibá.
58012003	Reya'ala' huele pensari cabë' bë Jesús uzuenë' cabë' tamala psacayudyi ben' mala lëbë'. Lena' gacalën le'e ta biyehuëdile biyeyatile inaole xnezë'.
58012004	Pues le'e, nica guti ja benë' le'e nun quie rnaole xneza Cristo. Nica guti ja benë' le'e nun quie bira re'enle huele tamala cabë' lëjë'.
58012005	¿Quele agula'adyi'le cabë' rnëyue Diuzi le'e nacale ca z̃i'inë'? Lenan rnën lë'ë guichi la'iya quie Diuzi caniga: Z̃i'ina', bihuele pensari chi bibi zaca'n caora cati rdila Diuzi luë'. Biyeyatile caora cati hue Diuzi luë' castigo.
58012006	Porque rdila Diuzi nu ben' nedyë'ënë', rdila Diuzi yugoꞌ ben' naca z̃i'inë', huenë' lëjë' castigo cati biralejë' quienë'. Cana' una Diuzi dza na'.
58012007	Na'ra rnia' le'e bi idza'ale bë' rue Diuzi le'e castigo cati biralele quienë', como dan' ca z̃i'inë' ruelënë' le'e. ¿Binezile bizu xcuidi' birue xuzibi' lëbi' castigo cati biralebi' quienë'?
58012008	Pero chi birdila Diuzi le'e cabë' rdila Diuzi yugo ben' naca z̃i'inë', lena' ulu'en nacale ca quie xcuidi' tu yo, binezibi' nu naca xuzibi'.
58012009	Cati nenacaro xcuidi', caora na' udila xuziro ra'o gulero quienë' udaparonë' bala'ana. Quie lena', ¿quele rnabë'ran quiero galero cabë' na Xuziro Diuzi zu guibá cuenda gata' yela' neban quiero tuzioli?
58012010	Cati bigulero quie xuziro dza na', udilanë' ra'o según ca guquenë' nacan huen quiero, pero tuzi dza nenacaro xcuidi' udilanë' ra'o. Pero Diuzi rdilanë' ra'o cati biralero quienë' yugu dza rdaro lao yedyi layu cuenda tali gaca huen quiero, gacaro ben' la'iya ca naquë' ben' la'iya.
58012011	Tali na' bisuro gusto cati racaro castigo, raquero zi' ca nacan. Pero ude beyudyi gucaro castigo, chi tali aoyoñe'ero, bira huero cabë' tamala bëro. Lena' gacalën ra'o huero puro ta yu'u ni'a xnezi suro gusto.
58012012	Quie lena' biyehuëdile huele fuerza ni'a na'ale.
58012013	Huele lucha ta unaole neza li quie Cristo. Cana' yezi' fuerza ni'a na'ale tale dyë'ëdi.
58012014	Huele bala ta sulële yugulu benë' dyë'ëdi. Lëscan' huele bala ta gacale ben' rue quie quie Diuzi, como dan' chi bihue quie quie Diuzi, bisaque' ilë'ële Cristo tzesulëlenë' tuz̃e.
58012015	Gapale cuidado cuenda ni tule bigaca quiele bihuela'iya Diuzi le'e nun quie binaole xnezë' du guicho du la'adyi'le. Lëscan' gapale cuidado bi hueꞌle lato su nu ben' bire'en usan dula' xquia quie ladole, porque huenë' quiele ca rue tu guixi' naca veneno, udyiagui'në' ja los demás ben' nao xneza Cristo.
58012016	Lëscan' ni tu le'e, bireya'ala' gasilële nigula binaca nigula quiele. Lëscan' bireya'ala' utitole huele pensari bibi zaca' ta naca la'iya quie Diuzi. Cana' bë Esaú canaꞌate guquenë' bibizaca' ca naca derecho quienë' naquë' bi' nëro. Pues ta udaonë' tu lasazi caora bdzioguenë' ta gaohuë', bë'në' derecho quienë' bi' bichinë'.
58012017	Dyë'ëdi nezile cabë' guca quie Esaú dza na'. Cati unabanë' huela'iya xuzinë' lëbë', bira gu'un xuzinë' huela'iyanë' lëbë'. Pues la'acazi guquenë' bayëchi' uredyitzeguenë', bira uz̃aque' huela'iya xuzinë' lëbë'. Bira ubinnë' bi huenë' ta huela'iya xuzinë' lëbë'.
58012018	Na'ra bihuele cabë' bë xuzixta'oro ben' Israel dza na'. Lëjë' ubiga'jë' ga'ala' ga zu tu ya'a ga bireya'ala' uliojë'. Lë'ë ya'a na' lega uya'ala'n gui', guca chula, uda tu be bedun' fuerte.
58012019	Lëjë' bejë' bgüedyi trompeta, bejë' rchi' Diuzi cati unë' bë'lënë' lëjë' di'idza'. Lëben' na' unabayëchi'jë' Diuzi ta bira hue'lë Diuzi lëjë' di'idza'.
58012020	Cana' gudyijë' Diuzi, como dan' tantozi bdzebijë' guejë' cati una Diuzi gudyinë' lëjë' cani: ‘‘Chi bablio tu benë' lë'ë ya'a ni, ulegutinë' conlë yo o conlë lanza, la'achi benë', la'achi bia guixi'.’’
58012021	Tantozi bdzebijë' cabë' blë'ëjë' dza na', hasta cuin Moisés unë' rëbinë' lëjë': ‘‘Lega rz̃izida' rdzeba'.’’
58012022	Pero quie le'e, anacan cuenda quiele tziole lë'ë ya'a laona ya'a Sión ga de ciudad quie Diuzi, ben' zu tuzioli. Anacan cuenda quiele tziole ciudad Jerusalén zu guibá ga nita' zë mila ángel, ben' negu'udi' ta tzionla'adyi'jë' Diuzi.
58012023	Anacan cuenda quiele tziole ga regu'udi' ja ben' naca z̃i'i Diuzi, ben' zu laohue lao lista quie Diuzi. Anacan cuenda quiele tziole ga zu Diuzi, ben' naca jueza quie yuguluro. Anacan cuenda quiele tziole ga regu'udi' ja ben' huen, ben' laxta'o yëri.
58012024	Anacan cuenda quiele tziole ga zu Jesús, ben' zëlë ra'o lao Diuzi rutenë' di'idza' ca di'idza' bega'ntza'olë Diuzi ra'o tacubi. Lëscan' naca cuenda quiele yeyërile lao Diuzi nun quie ulato ren quie Jesús. Quie lena' gacaran huen quiele ulato ren quie Jesús, quele ca ren quie Abel.
58012025	Quie lena' reya'ala' gapale cuidado bichu'unle tzala'la ca na Diuzi, ben' ru'elë le'e di'idza'. Pues biula ja ben' unita' tiempote, ben' uru'un tzala'la ca una Diuzi dza cati beyëzinë' lao yedyi layu bë'lënë' lëjë' di'idza'. Lëscan' ra'o, biilaro hue Diuzi ra'o castigo chi chu'unro tzala'la ca rnanë' ru'elënë' ra'o di'idza' desde guibá.
58012026	Dyin quie rchi' Diuzi psisi lao yedyi layu dza na', dza cati bë'lë Diuzi Moisés di'idza' lë'ë ya'a Sinaí. Pero cani rna Diuzi na'a: ‘‘Itu lasazi usisia' lao yedyi layu, pero quele tuzi yedyi layu, lëscan' usisiria' len guibá.’’
58012027	Caora una Diuzi ‘‘itu lasazi’’, lena' reya'ala' tzioñe'ero hueyudyi huedu quie ta usisinë'n, pero biyeyudyi yedu quie ta bisaque' usisi ja benë'.
58012028	Quie lena' reya'ala' yëbiro Diuzi diuxcalelo', como dan' bënnë' lato quiero tzioro ga zuë' rnabë'në', pero biisisin biyeyudyi yedu ga rnabë'në'. Reya'ala' tzionla'adyi'ro Diuzi du guicho du la'adyi'ro cabë' re'ennë' huero quienë'.
58012029	Naca Diuzi quiero ca quie tu gui' z̃e ta uzei ben' reru'un lëbë' tzala'la.
58013001	Biusanle idyë'ële ben' bichile, ben' nao xneza Jesús.
58013002	Lëscan' bigala'adyi'le cabë' reya'ala' huele sule dispuesto gapachi'le dyë'ëdi nu ben' za' z̃an yu'u quiele, como dan' nu ben' rue cana', hasta ben' naca ángel baoz̃i'jë' z̃an yu'u quiejë', nica bezaquejë' chi ben' naca ángel na'.
58013003	Lëscan' reya'ala' yeyëchi'la'adyi'le nu ben' naca preso yu'u lu'u dyiguiba. Reya'ala' yeyëchi'la'adyi'lejë' ca quie le'e cuinle yu'ulële lëjë' tuz̃e lu'u dyiguiba. Reya'ala' yeyëchi'la'adyi'le nu ben' raca zëdi quie, rusaca ja benë' lëjë' bizinaquezi. Reya'ala' yeyëchi'la'adyi'lejë' ca quie le'e cuinle raca zëdi quiele, rusaca ja benë' le'e bizinaquezi.
58013004	Yugulule reya'ala' huelële laguedyile puro tahuen. La'acazi bazulële laguedyile, la'acazi binesulële laguedyile, bihuele ta naca yela' stu' quiele, porque hue Diuzi castigo nu ben' cuidi', chi rasilëbi' laguedyibi' binesi'bi' lëbi'. Lëscan' hue Diuzi castigo nu ben' bazulë laguedyi, chi rasilënë' ben' tula.
58013005	Bisa'la'adyi'le dumi, pero sule contento conlë bi ta de quiele, porque cani rna Diuzi: ‘‘Con biteteezi gaca quiele, biusanla'adyi'caza' le'e.’’
58013006	Quie lena' huazaque' inaro nuz̃ela'adyi'ro nacan tali: Naca Diuzi ben' racalë ra'o, biidzebiro chi bi re'en ja benë' huejë'ra'o. Cana' rnën lë'ë guichi la'iya quie Diuzi.
58013007	Bigala'adyi'le quie ben' napa dyin entre le'e, ben' udixogue' le'e xti'idza' Diuzi dza na'. Huele pensari cabë' bëjë' gulejë' quie Diuzi, cana' inaole huele cabë' bëjë'.
58013008	Tuzi ca naca Jesucristo, biyetza'në'. Cabë' nacacazë' canaꞌte, cana' naquë' na'a, cana' nacacazë' tuzioli.
58013009	Gapale cuidado bigalele quie ben' re'en inaole cabë' rnajë', rnajë' ta binacan tuzi ca na Cristo. Taz̃e natza'n cabë' rnajë', rnajë' di'idza' zë. Mejorla inabaro Diuzi ta gacalënë' ra'o gunnë' fuerza valor quiero inaoro xneza Cristo. Pero chi gaoro bi cosa, o chi bigaoro bi cosa, lena' bigacalën ra'o inaoro xneza Cristo. Pues hasta ja ben' unao dyë'ëdi ca naca quie yela' huao dza na', bigucalën lëjë' ta inaojë' quie Diuzi.
58013010	Pues netza' ca naca quiero ben' nao xneza Cristo. Guti Cristo lë'ë yaga cruzo guquë' gun quie Diuzi. Pero quie ja ben' nenao cabë' bë ja pxuzi quie xuzixta'oro lu'u idao' de la'ari' tiempote, chi nenaojë' ruejë' cabë' bë ja ben' na', na'ra bisaque' inaorëjë' xneza Cristo.
58013011	Pues tiempote bzio pxuzi rnabë'ra quie xuzixta'oro ren quie bia guixi' lu'u idao' de la'ari' ga naca la'iyatzegue. Bzionë'n como ca gun quie Diuzi cuenda gueguba Diuzi dula' xquia quie ja ben' Israel. Pero quie ja bia guixi', bia bëtijë', tzala'la ru'a yedyi bzeijë' cuerpo quiejaba'.
58013012	Lëscan', Cristo, tzala'la ru'a ciudad Jerusalén bedzagalaonë' gutinë' lë'ë yaga cruzo cuenda yez̃inë' dula' xquia quie ben' nao xnezë'. Cana' guca quienë' ulato ren quienë' dza na'.
58013013	Quie lena' tzioro inaoro huero quie Cristo, la'acazi yedzagalaoro usaca benë' ra'o bizinaquezi cabë' guca quie Cristo dza na'.
58013014	Pues bizu yedyi quiero lao yedyi layu niga ta biyeyudyi yedu quie. Pero rbezaro dza zaza'ra tzioro tu yedyi zu guibá.
58013015	Quie lena' reya'ala' tzionla'adyi'ro Diuzi lao na'a Jesucristo tuzioli. Lena' cati tzionla'adyi'ronë' nacan gun quienë' ta hue'ronë', ta inaro, ulidzaronë' hueronë' ben' z̃e.
58013016	Bigala'adyi'le huele tahuen. Bigala'adyi'le gacalële ben' rdziogue quie con ta de quiele, porque cana' re'en Diuzi huele, cana' naca gun quie Diuzi reya'ala' hue'lenë'.
58013017	Lëscan' galele uzule di'idza' quie ben' napa dyin quiele, ben' rue dyin quie Diuzi. Naca cuenda quiejë' gapajë' le'e dyë'ëdi, gacalëjë' le'e inaole xneza Cristo. Nezijë' huadyin dza yedejë' cuenda lao Diuzi cabë' bëjë' udapajë' le'e. Huele dyabë' ta sujë' gusto cabë' naca dyin napajë'. Bihuele quiejë' ta bisujë' gusto, como dan' chi huele cana', bihuena huen quiele.
58013018	Ulidzale Diuzi ta gacalënë' nëto'. Pues nuz̃ela'adyi'ndo' puro pensari huen yu'undo', puro tahuen re'enndo' huendo' con bitezi ta huendo'.
58013019	Huele orar por në'ëdi' cuenda gacalë Diuzi në'ëdi' laguidatia' ideyuba' le'e tatula.
58013020	-
58013021	Rulidza' Diuzi, ben' cuëchi chizi laxta'oro, ta gacalënë' le'e dyë'ëdi ta huele ca re'en Diuzi huele. Naca Diuzi ben' pseban Señor quiero Jesucristo, ben' rapa ra'o ca quie ben' rapa beco' z̃i'ila', ulato ren quienë' lë'ë yaga cruzo cuenda gaca seguro para tuzioli cabë' di'idza' bega'ntza'olë Diuzi ja benëchi'. Lëscana' rulidza' Diuzi ta gacalënë' yuguluro ta galero quienë' du guicho du la'adyi'ro, huero puro ca re'ennë' huero nun quie dan' nacaro ben' quie Jesucristo. ¡Huero Cristo ben' z̃e tuzioli! Amén.
58013022	Bicha', rnaba' cule laole ta uzënagale dyë'ëdi cabë' naca di'idza' rnia' le'e niga runa' le'e consejo. Pues quele di'idza' zë bzua' lë'ë guichi pse'ela'n laole.
58013023	Lëscana' rguixogui'a le'e abero ben' bichiro Timoteo lu'u dyiguiba. Na' chi abela'nezanë', na' huaqui'anë' guidando' ta ideyubindo' le'e.
58013024	Lëzi cana' gapale diuz̃i ben' napa dyin quiele, ben' rue dyin quie Diuzi. Lëscan' ugapale diuz̃i yugulu ben' bichiro, ben' nao xneza Cristo ga zule. Rgapa ben' yedyi Italia le'e diuz̃i.
58013025	Rulidza' Diuzi huela'iyanë' le'e yugulule. Amén.
59001001	Nëꞌëdiꞌ, Santiago, nacaꞌ benꞌ ruzu diꞌidzaꞌ ca mandado rue Diuzi lënëꞌ xaꞌnro Jesucristo. Rgapaꞌ leꞌe diuz̃i, leꞌe benꞌ naca chipchopa cueꞌ benꞌ Israel, leꞌe benꞌ nao xneza Cristo, leꞌe benꞌ nadzatza lao duz̃e yedyi layu.
59001002	Bichaꞌ, reyaꞌalaꞌ yedaohuele cati hue Diuzi leꞌe bitiꞌtezi prueba ta uluꞌen chi rnaole xnezëꞌ du guicho du laꞌadyiꞌle.
59001003	Baquezi nezile caora hue Diuzi leꞌe prueba, lenaꞌ nacan ta gacalën leꞌe suele dyëꞌëdi biusanlaꞌadyiꞌle xnezëꞌ cati gaca zëdi quiele.
59001004	Quie lenaꞌ reyaꞌalaꞌ huele purari suele dyëꞌëdi bi tazëdi gaca quiele danꞌ rnaole xneza Cristo cuenda gacale benꞌ nao xnezëꞌ du guicho du laꞌadyiꞌ, gacale benꞌ bigapa falta.
59001005	Chi nu leꞌe binezile cabëꞌ reyaꞌalaꞌ huele, ruen zi inabale lao Diuzi gacalënëꞌ leꞌe ta inezile ca reyaꞌalaꞌ huele. Diuzi sí, huacalënëꞌ leꞌe ta inezile. Biidzaꞌ Diuzi leꞌe danꞌ inabalenëꞌ ta inezile ca reyaꞌalaꞌ huele.
59001006	Pero cati inabale Diuzi gacalënëꞌ leꞌe, bihuele pensari chi usanlaꞌadyiꞌnëꞌ leꞌe, huacalëcazëꞌ leꞌe. Chi huele pensari usanlaꞌadyiꞌnëꞌ leꞌe, lenaꞌ naca pensari quiele ca quie nisa yao z̃e ruꞌa be len, reruꞌunnan len tzalaꞌ huio lao yu bidyi.
59001007	Nu benꞌ naca canaꞌ, bireyaꞌalaꞌ huenëꞌ pensari hueꞌ Diuzi lëbëꞌ ca ta inabanëꞌ Diuzi.
59001008	Canaꞌ naca quie ja benꞌ rue canaꞌ, como danꞌ chi racajëꞌ chopa pensari, zëdi nacan quiejëꞌ, naꞌ biruejëꞌ pensari inaojëꞌ tuzi xneza Diuzi.
59001009	Naꞌra rniaꞌ leꞌe, bichaꞌ, benꞌ yëchiꞌ, benꞌ bi de quie: Reyaꞌalaꞌ yedaohuele sule gusto cabëꞌ tahuen gula babë Diuzi quiele zunëꞌ dispuesto ta yeziꞌnëꞌ leꞌe guibá.
59001010	Lëscanꞌ rniaꞌ leꞌe, bichaꞌ, benꞌ uñaꞌa, benꞌ bibi rdziogue: Reyaꞌalaꞌ yedaohuele sule contento cati rue benëꞌ leꞌe bizinaquezi redzagalaole nun quie naole xneza Cristo. Canaꞌ reyaꞌalaꞌ huele como danꞌ tzadicaꞌzi zaꞌle lao yedyi layu. Naca quiele ca quie tu yo guixiꞌ bisun zidza.
59001011	Cati rnaꞌ oba ziꞌ rbeꞌ tala, canaꞌ ibidyi guixiꞌ iguino yo quien, canaꞌ rniti yelaꞌ badan quien. Lëscanaꞌ nacarë quie ja benꞌ uñaꞌa. Tu chopa dzazi rdajëꞌ ruejëꞌ negocio, caora naꞌ laratitejëꞌ.
59001012	Huelaꞌiya Diuzi nu benꞌ sue dyëꞌëdi cabëꞌ prueba hue Diuzi lëbëꞌ, porque caora banaquëꞌ prueba, naꞌra gaca quienëꞌ ca quie benꞌ nuzu coron ca coron nuzu rey. Hueꞌ Diuzi lëbëꞌ yelaꞌ neban tuzioli cabëꞌ unëꞌ huenëꞌ quie benꞌ nadyëꞌë lëbëꞌ.
59001013	Cati racaro pensari huero tamala, bigacaro pensari chi Diuzi rudzeꞌnëꞌ raꞌo pensari mala, porque Diuzi biyuꞌunëꞌ pensari ta huenëꞌ tamala, lëscanꞌ birudzeꞌnëꞌ raꞌo pensari huero tamala.
59001014	Pero cani nacan: Pensari quieziro ruenan raꞌo mandado huero ta rnazin quiero huero tamala.
59001015	Nun quie pensari mala yuꞌuro, lenaꞌ inën raꞌo huero tamala cuëchin dulaꞌ xquia quiero. Naꞌra cati baoyë dulaꞌ xquia quiero, barnabëꞌn raꞌo, caora naꞌ udyiaguiꞌn raꞌo.
59001016	Bichaꞌ, benꞌ nedyëꞌëdaꞌ, rniaꞌ leꞌe bisiꞌle cuinle yëꞌ.
59001017	Puro ta naca huen gula zaꞌ guibá gun Diuzi raꞌo. Lëbëꞌ nabëchinëꞌ xniꞌ guibá. Tuzi ca naca Diuzi tuzioli, bibetzaꞌnëꞌ.
59001018	Según ca una Diuzi huenëꞌ quiero dza naꞌte, canaꞌ bënëꞌ naꞌ. Useꞌelëꞌ diꞌidzaꞌ laꞌiya quienëꞌ cuenda hue quiero quienëꞌ gataꞌ yelaꞌ neban quiero tuzioli. Naca quiero ca quie usecho nëro ta yeziꞌ Diuzi.
59001019	Quie lenaꞌ, bichaꞌ, rniaꞌ leꞌe reyaꞌalaꞌ ye uzënagale dyëꞌëdi huele cuenda xtiꞌidzaꞌ Diuzi. Reyaꞌalaꞌ huele pensari biinële con ganzi. Reyaꞌalaꞌ gacale benëꞌ z̃elaꞌadyiꞌ, bigacale benꞌ huinꞌ.
59001020	Porque chi rdzaꞌro rdilalëro laguedyiro, bisaqueꞌ huero tadyaꞌa cabëꞌ reꞌen Diuzi huero.
59001021	Quie lenaꞌ bira inaole huele ca tamala gula rue ja benëꞌ. Reyaꞌalaꞌ inaole huele ca naca diꞌidzaꞌ laꞌiya quie Diuzi ta bayuꞌu guicho laxtaꞌole, bihuele cuinle benꞌ z̃e. Pues fuerza valor nuꞌa diꞌidzaꞌ laꞌiya quie Diuzi ta gacalën raꞌo yedyinro guibá.
59001022	Quie lenaꞌ uzule diꞌidzaꞌ huele mandado cabëꞌ mandado rue diꞌidzaꞌ laꞌiya quie Diuzi. Biinaro tu yezilen, tu inaꞌzilen, porque chi tu yezilen, tu inaꞌzilen, canaꞌ siꞌle cuinle yëꞌ.
59001023	Chi yeziro inaꞌziro biuzuro diꞌidzaꞌ huero ca mandado rue xtiꞌidzaꞌ Diuzi, naca quiero ca quie tu benꞌ rnaꞌ laohue lao huan.
59001024	Tzadicaꞌzi baonaꞌnëꞌ laohuëꞌ lao huan, naꞌra bagulaꞌadyiꞌnëꞌ bi naque laohuëꞌ. Canaꞌ naca quie benꞌ yezi inaꞌzi xtiꞌidzaꞌ Diuzi. Tu rezinëꞌ rnaꞌzinëꞌ, naꞌra bagulaꞌadyiꞌnëꞌn.
59001025	Pero nu benꞌ re rnaꞌ dyëꞌëdi xtiꞌidzaꞌ Diuzi, birezaꞌlaꞌadyiꞌnëꞌn ruzunëꞌ diꞌidzaꞌ ca na xtiꞌidzaꞌ Diuzi, naꞌra huelaꞌiya Diuzi lëbëꞌ cabëꞌ ruenëꞌ. Naca xtiꞌidzaꞌ Diuzi diꞌidzaꞌ dyaꞌatzegue. Ruen raꞌo mandado chi hue quiero len gacaro benꞌ libre, suro contento cabëꞌ ruero.
59001026	Chi ina nu benꞌ naquëꞌ benꞌ quie Diuzi, pero binezinëꞌ hueꞌlënëꞌ benëꞌ diꞌidzaꞌ z̃elaꞌadyiꞌ, rnënëꞌ diꞌidzaꞌ yaladyiꞌ rulidzëꞌ benëꞌ, naꞌra rziꞌnëꞌ cuinnëꞌ yëꞌ. Binaquëꞌ sirve para gaquëꞌ benꞌ quie Diuzi.
59001027	Pero cani reꞌen Xuziro Diuzi huero inaoro dyëꞌëdi xnezëꞌ, reꞌennëꞌ gacalëro xcuidiꞌ huezëbi, reꞌennëꞌ gacalëro nigula baguti xquiuhue ta rdzioguenëꞌ, reꞌennëꞌ taro dyëꞌëdi biinaoro neza mala cabëꞌ tamala de lao yedyi layu.
59002001	Bichaꞌ, leꞌe benꞌ nao xneza Señor quiero Jesucristo, reyaꞌalaꞌ huele tuzi ca huelële benëꞌ.
59002002	Ca ta inaro, chi zaꞌ benꞌ uñaꞌa ga reguꞌudiꞌle, benꞌ yuꞌu tu anillo de oro z̃benëꞌ, chi zaꞌnëꞌ nacuëꞌ tu laꞌariꞌ dyaꞌa, lëscanꞌ chi zaꞌ tu benꞌ yëchiꞌ nacuëꞌ tu laꞌariꞌ gula,
59002003	chi rapale balaꞌana dyëꞌëdi benꞌ uñaꞌa rëbilenëꞌ: “Ureꞌ ganꞌ ni ga naca dyaꞌa”, pero chanꞌ naꞌ benꞌ yëchiꞌ rëbilenëꞌ: “Ude uzuli naꞌla”, o chi rëbilenëꞌ: “Ureꞌ layu”, quele tadyaꞌa ruele danꞌ ruele canaꞌ.
59002004	Chi biruele tuzi ca ruelële benëꞌ, biruele tahuen. Baruluꞌena quiele biyuꞌule pensari dyaꞌa.
59002005	Bichaꞌ, benꞌ nedyëꞌëdaꞌ, uzënagale dyëꞌëdi cabëꞌ rniaꞌ: Entre ja benꞌ nitaꞌ lao yedyi layu, ulio Diuzi ja benꞌ yëchiꞌ tacuenda gaca huen gula quiejëꞌ inaojëꞌ xneza Cristo yedyinjëꞌ guibá ga rnabëꞌ Diuzi cabëꞌ una Diuzi huenëꞌ quie benꞌ nadyëꞌë lëbëꞌ.
59002006	Pero leꞌe baruele yelaꞌ stuꞌ quie ja benꞌ yëchiꞌ. ¿Binezile benꞌ uñaꞌa, benꞌ siꞌ leꞌe yëꞌ, lëjëꞌ cuanjëꞌ ta de quiele hasta rahuaꞌajëꞌ leꞌe lao benꞌ rnabëꞌ?
59002007	¿Binezile lejëꞌ rnëbiz̃ojëꞌ quie Cristo, benꞌ naca Señor quiero, benꞌ rzëtoro laohue?
59002008	Chi tali uzule diꞌidzaꞌ ca mandado rue ley rnabëꞌra quie Diuzi, baruele huen. Lëꞌë ley naꞌ rguixogueꞌn cani: “Idyëꞌële laguedyile ca idyëꞌële cuinle.”
59002009	Pero chi biruele tuzi ca ruelële benëꞌ, canaꞌ ruele xquia quiele, napale dulaꞌ biruzule diꞌidzaꞌ ca mandado rue Cristo raꞌo.
59002010	Chi uzuro diꞌidzaꞌ con cabëꞌ rna lao ley pcaꞌn Diuzi lao naꞌa Moisés, pero naꞌa chi baoquixiro tun cabëꞌ mandado ruen raꞌo, naꞌra de dulaꞌ quiero ca quie benꞌ baoquixi yugulu mandado ruen.
59002011	Pues dza naꞌ una Diuzi rëbinëꞌ raꞌo: “Bireyaꞌalaꞌ talële nigula binaca z̃gulale”, pero lëscanꞌ una Diuzi: “Bireyaꞌalaꞌ gutile benëꞌ.” Quie lenaꞌ laꞌacazi birdalële nigula binaca z̃gulale, pero chi babëtile benëꞌ, naca quiele ca quie benꞌ biruzu ni tu diꞌidzaꞌ con cabëꞌ rna lao ley quie Diuzi.
59002012	Reyaꞌalaꞌ huele pensari dyëꞌëdi tale du guicho du laꞌadyiꞌle como benꞌ hue cuenda lao Cristo chi bë quiele cabëꞌ unanëꞌ huele ta gacale benꞌ libre.
59002013	Pues con nu benꞌ biyeyëchiꞌlaꞌadyiꞌ benëꞌ, lëscanꞌ biyeyëchiꞌlaꞌadyiꞌ Diuzi lëbëꞌ dza gaca juicio. Pero con nu benꞌ beyëchiꞌlaꞌadyiꞌ benëꞌ, huenëꞌ gan yeyëchiꞌlaꞌadyiꞌ Diuzi lëbëꞌ dza gaca juicio.
59002014	Naꞌ rniaꞌ leꞌe bichaꞌ: ¿Ga rue dyin danꞌ inale rnaole xneza Cristo, chi biruzule diꞌidzaꞌ quienëꞌ yeyëchiꞌlaꞌadyiꞌle benëꞌ ca mandado bënëꞌ rao? Chi huele canaꞌ, lenaꞌ ruluꞌen quiele binaole xneza Cristo, naꞌ biyeziꞌ Diuzi leꞌe yedyinle guibá.
59002015	Inaro chi zu nu bichiro, o nu zanro, benꞌ naorë xneza Cristo, pero rdzioguenëꞌ z̃abanëꞌ, rdzioguenëꞌ ta gaonëꞌ,
59002016	naꞌra chi nu leꞌe inale rëbile benꞌ rdziogue, benꞌ bibi de quie: “Beyo dyëꞌëdi. Utacoꞌ cuinoꞌ quie tazaga. Udao dyëꞌëdi”, pero bibi bëꞌlenëꞌ ta idaconëꞌ quie tazaga, bibi bëꞌlenëꞌ ta gaonëꞌ, chi canaꞌ bële,¿biz̃i bële ta gacalële benꞌ rdziogue, bële canaꞌ?
59002017	Cani nacan: Chi biuzuro diꞌidzaꞌ ca mandado bë Cristo raꞌo, lenaꞌ ruluꞌen quiero binaoro xneza Cristo, lenaꞌ ruluꞌen quiero diꞌidzaꞌ dachi rnëro inaro naoro xneza Cristo.
59002018	Pero bala leꞌe inale biruen zi uzuro diꞌidzaꞌ ca mandado bë Cristo. Inale tu neziziro bidëꞌ gutiëꞌ lëꞌë yaga cruzo, quie lëzin yedyinro guibá. Pero nëꞌëdiꞌ rniaꞌ leꞌe, ruecazin zi uzuro diꞌidzaꞌ ca mandado bë Cristo, porque chi biuzuro diꞌidzaꞌ ca mandado bë Cristo, lenaꞌ ruluꞌen quiero binaoro xnezëꞌ.
59002019	Pues banezile dyëꞌëdi tuzi Diuzi zu. Tahuen naꞌ banezile canaꞌ. Pero bigalaꞌadyiꞌle banezirë ja taxiꞌibiꞌ tuzi Diuzi zu. Pues hasta tu rz̃izijan rdzebijan quie Diuzi. Pero laꞌacazi nezijan tuzi Diuzi zu, biyeziꞌ Diuzi lejan yeyojan guibá.
59002020	Pero pensari tondo yuꞌule. ¿Binezile diꞌidzaꞌ dachi rnëro chi inaro naoro xneza Cristo, naꞌ biuzuro diꞌidzaꞌ ca mandado bënëꞌ raꞌo?
59002021	Naꞌra blëꞌë Diuzi xuzixtaꞌoro Abraham benꞌ laxtaꞌo yëri nun quie danꞌ bzu Abraham ca diꞌidzaꞌ bëꞌlë Diuzi lëbëꞌ. Bzunëꞌ z̃iꞌinëꞌ Isaac lao ruꞌaba ca quie gun quie Diuzi lao laza bia guixiꞌ.
59002022	Pues claro nacan cabëꞌ bëlë Diuzi Abraham. Nun quie danꞌ bzu Abraham diꞌidzaꞌ ca mandado bë Diuzi lëbëꞌ, canaꞌ bluꞌen quie Abraham talicazi uzudyiꞌilënëꞌ Diuzi.
59002023	Canaꞌ uzu diꞌidzaꞌ con cabëꞌ rna lëꞌë guichi laꞌiya quie Diuzi cani: “Como danꞌ uzudyiꞌilë Abraham Diuzi, quie lenaꞌ blëꞌë Diuzi lëbëꞌ benꞌ laxtaꞌo yëri.” Canaꞌ guca una Diuzi rëbinëꞌ Abraham: “Nacaro amigo.”
59002024	Lëscanꞌ, claro nacan quele tu neziziro zu Diuzi, naꞌ ilëꞌënëꞌ raꞌo benꞌ laxtaꞌo yëri, yeziꞌnëꞌ raꞌo. Pero lëscanꞌ ruen zi uzuro diꞌidzaꞌ ca mandado ruenëꞌ raꞌo.
59002025	Canaꞌ bëlë Diuzi tu nigula betiꞌ gusto quie lao Rahab dza naꞌte. Pues lënigula naꞌ gucalënëꞌ chopa benꞌ Israel, benꞌ bida belarazi denaꞌ ca naca yedyi quienëꞌ. Caora naꞌ bëꞌneꞌ lëjëꞌ posada quiejëꞌ. Bluꞌenëꞌ lejëꞌ ga zu neza ta yez̃unojëꞌ lao yedyi yezaꞌjëꞌ belarazi, porque guꞌun rey quie yedyi naꞌ gutinëꞌ lëjëꞌ. Naꞌ caora guca dilalë benꞌ yedyi quie nigula naꞌ, len benꞌ Israel, caora naꞌ pte psela Diuzi nigula naꞌ len familia quienëꞌ, bigutijëꞌ.
59002026	Pues cani nacan: Cati babero bichi be quiero luꞌu cuerpo quiero, canaꞌ banati cuerpo quiero, bira bisirvem. Lëscanꞌ raꞌo, chi biuzuro diꞌidzaꞌ huero ca mandado rue Cristo raꞌo, nacaro ca quie benꞌ huati, bibi sirve inaro rnaoro xneza Cristo.
59003001	Bichaꞌ, gapale cuidado cabëꞌ ruele rusëdile benëꞌ xtiꞌidzaꞌ Diuzi, porque nezile cabëꞌ hue Diuzi quie raꞌo benꞌ rusëdi. Nezile cati yeziꞌ Diuzi cuenda quiero, naꞌtera inaba Diuzi raꞌo chi bëro cuinro cabëꞌ psëdiro benëꞌ tula, cabëꞌ psëdirojëꞌ reyaꞌalaꞌ huejëꞌ.
59003002	Yuguluro rquixiro, biruꞌelëro benëꞌ puro diꞌidzaꞌ dyaꞌa. Chi zu tu benꞌ birquixi, benꞌ biruꞌelë benëꞌ diꞌidzaꞌ mala, naquëꞌ benꞌ laxtaꞌo li, nezinëꞌ inabëꞌnëꞌ cuinnëꞌ.
59003003	Naꞌ iniaꞌ leꞌe chopa ejemplo. Cati rudzeꞌro freno ruꞌa caballo, canaꞌ ucaxorobaꞌ ta tzahuaꞌabaꞌ raꞌo ganꞌ reꞌenro tzioro.
59003004	Lëscanꞌ ulehue pensari ca naca quie ja barco. Laꞌacazi nacan barco yela, laꞌacazi be fuerte rudyigan len, huaca usaꞌ benꞌ rusaꞌ len con tuzi yaga taꞌa daoꞌ ta tziolënëꞌn ga reꞌennëꞌ tzionëꞌ.
59003005	Canaꞌ nacarë quie ludyiro. Nacan tu parte daoꞌ bicuꞌ cuerpo quiero, pero ruenan tazëla quiero. Lëscanꞌ canaꞌ nacarën quie tu guiꞌ daoꞌ. Laꞌacazi nacan guiꞌ daoꞌzi, taz̃e guixiꞌ yaga uzeinan.
59003006	Naca ludyiro ca quie guiꞌ reꞌ gabila. Tanto ruelëro ludyiro tamala udyiaguiꞌro benëꞌ, canaꞌ udyiaguiꞌro cuinro. Nun quie lenaꞌ quilon tazëdi gula quiero dza rdaro lao yedyi layu.
59003007	Huazaqueꞌ ucaxoro nutezi bia guixiꞌ, nutezi bguini, nutezi bëla. Pues hasta ja bia yuꞌu luꞌu nisa huazaqueꞌ ucaxorobaꞌ.
59003008	Pero nunu saqueꞌ ucaxo ludyiro. Bicueza ludyiro quilon tamala quiero. Naca ludyiro ca quie lei bëla ta yudzu veneno ta udyiaguiꞌ benëꞌ.
59003009	Con tuzi ludyiro tzionlaꞌadyiꞌro Xuziro Diuzi, naꞌ udzeꞌdeꞌro laguedyiro, benꞌ bzalo Diuzi ca naquëꞌ cuinnëꞌ.
59003010	Tuzi ruꞌaro rero diꞌidzaꞌ huen tzionlaꞌadyiꞌro Diuzi, naꞌ reron diꞌidzaꞌ mala udzeꞌdeꞌro benëꞌ. Bichaꞌ bireyaꞌalaꞌ huele canaꞌ.
59003011	¿Binezile ca naca ga ralo nisa? ¿Binezile biralo chopa cueꞌ nisa gacan nisa z̃ixi, naꞌ gacan nisa slaꞌ?
59003012	Bichaꞌ, rniaꞌ leꞌe: ¿Huazaqueꞌ cuia yaga hui taz̃ixi tula? Pues bisaqueꞌ. Lëscanꞌ, rniaꞌ leꞌe: ¿Huazaqueꞌ cuia lao luba bedzuliꞌ hui? Pues bisaqueꞌ. Lëscanꞌ ga ralo nisa, bisaqueꞌ gacan nisa snaꞌa, naꞌ gacan nisa z̃ixi.
59003013	Ca naca leꞌe, chi tali rioñeꞌele quie xneza Cristo, reyaꞌalaꞌ huele tahuen cuenda uluꞌen quie tali barioñeꞌele. Reyaꞌalaꞌ huele ca rue benꞌ rioñeꞌe , bihuele cuinle benꞌ z̃e.
59003014	Chi racaz̃ëꞌle laguedyile, naꞌ naca laxtaꞌole yaladyiꞌ. Chi puro cuinzile reꞌenle gaca tahuen quiele, naꞌ biinale rioñeꞌele quie xneza Cristo, porque yëꞌ rziꞌle binaca tali ca nale.
59003015	Chi huele canaꞌ quele, pensari quie Diuzi yuꞌule, denꞌ pensari quie benëꞌ, pensari quie xanꞌ taxiꞌibiꞌ.
59003016	Porque cati racaz̃ëꞌ benëꞌ laguedyijëꞌ, cati reꞌenjëꞌ puro cuinzijëꞌ gaca tahuen, quie lenaꞌ gaca tazëdi huaca dilajëꞌ, gaca zë cueꞌ tamala.
59003017	Pero ja benꞌ rioñeꞌe dyëꞌëdi quie xneza Cristo, lëjëꞌ sí, rnaojëꞌ tuzi xneza Cristo, biyuꞌujëꞌ pensari mala. Nacajëꞌ benꞌ gaxo, benꞌ huen, benꞌ yuꞌu pensari, benꞌ reyëchiꞌlaꞌadyiꞌ laguedyi, benꞌ rguixogueꞌ dyëꞌëdi ca nacan, benꞌ rda du guicho du laꞌadyiꞌ.
59003018	Con nu benꞌ rguilo ta cuëchi laxtaꞌo benëꞌ chizi, huaca huen quiejëꞌ lao Diuzi, ruejëꞌ ca reꞌen Diuzi huejëꞌ.
59004001	¿Gaz̃i zaꞌ ralo yelaꞌ huedila quiele? Pues zaꞌ ralon nun quie pensari mala yuꞌu luꞌu guicho laxtaꞌole. Lenaꞌ runën leꞌe luꞌu guicho laxtaꞌole rdale rdilalële laguedyile.
59004002	Leꞌe reꞌenle ta de quie laguedyile, pero como binacan quiele, naꞌra rutile laguedyile cuenda siꞌle ta de quiejëꞌ. Rzaꞌlaꞌadyiꞌle ta de quie laguedyile, pero como biden quiele, naꞌra rzulaole rdilale. Bide ta rdzioguele como danꞌ birnabalen lao Diuzi.
59004003	Chi inabalen lao Diuzi, bibi gunnëꞌ leꞌe, porque danꞌ biyuꞌule pensari dyaꞌa inabalen. Yuꞌule pensari ta huele ta rnazin quiele.
59004004	Leꞌe bireꞌenle inaole tuzi xneza Diuzi. ¿Binezile chi huelële tuz̃e benꞌ rudie xneza Diuzi, naꞌ nacale enemigo quie Diuzi? Nutezi benꞌ reꞌen huelë tuz̃e benꞌ rudie xneza Diuzi, naꞌra banaca benꞌ naꞌ enemigo quie Diuzi.
59004005	Quie lenan rnën lëꞌë guichi laꞌiya quie Diuzi cani: “Lega nedyëꞌë Diuzi Bichi Be quienëꞌ, bdzeꞌnëꞌ lënëꞌ luꞌu guicho laxtaꞌoro.”
59004006	Canaꞌ taz̃e racalë Diuzi raꞌo. Lenaꞌ rguixogueꞌn lëꞌë guichi laꞌiya quie Diuzi caniga: “Bireꞌen Diuzi ca rue benꞌ rue z̃e cuine, pero reyëchiꞌlaꞌadyiꞌ Diuzi ja benꞌ nao xnezëꞌ du guicho du laꞌadyiꞌ.”
59004007	Quie lenaꞌ reyaꞌalaꞌ uzule diꞌidzaꞌ dyëꞌëdi ca na Diuzi leꞌe. Chi bihueꞌle lato inabëꞌ xanꞌ taxiꞌibiꞌ leꞌe, canaꞌ usanlaꞌadyiꞌn leꞌe yez̃unonan.
59004008	Ulehuelë Diuzi tuz̃e, canaꞌ huelë Diuzi leꞌe tuz̃e. Leꞌe, benꞌ napa dulaꞌ xquia, reyaꞌalaꞌ usanlaꞌadyiꞌle pensari mala quiele. Leꞌe, benꞌ reꞌen inao chopa neza, ulehue pensari bi neza inaole.
59004009	Huele pensari ca bayëchiꞌ raca quiele nun quie dulaꞌ xquia quiele. Biuz̃idyile ca ruele. Pues reyaꞌalaꞌ cuedyile gacale bayëchiꞌ. Bisule alegre. Pues reyaꞌalaꞌ cueꞌle chizi yeyuele pensari cabëꞌ raca quiele.
59004010	Ulequitzu z̃ibile lao Diuzi, naꞌra huenëꞌ leꞌe benꞌ z̃e.
59004011	Bichaꞌ, bireyaꞌalaꞌ inëbiz̃ole mala quie laguedyile. Chi inëbiz̃ole quie laguedyile, ruen quiele rnëbiz̃ole quie ley pcaꞌn Diuzi lao naꞌa Moisés. Chi inëbiz̃ole quie ley naꞌ, naꞌ babële cuinle benꞌ rnabëꞌra quie lao ley naꞌ. Pero cabëꞌ reyaꞌalaꞌ huele, reyaꞌalaꞌ uzule diꞌidzaꞌ cabëꞌ rna lao ley naꞌ,
59004012	porque tuzi benꞌ zu, benꞌ pcaꞌn ley, benꞌ naca benꞌ rnabëꞌ. Lëlëbëꞌ ute uselanëꞌ benëꞌ, o chi iseꞌelëꞌ benëꞌ lao guiꞌ gabila. ¿Pero nuz̃i naca leꞌe reꞌenle inëbiz̃ole quie laguedyile?
59004013	Ulezënaga leꞌe benꞌ rnë: “Naꞌa, uxe, saꞌro tzioro yedyi tula tzasuro tu iza huero negocio huero gan.”
59004014	Pero nica nezile bi ta zaꞌ gaca quiele uxe. Quie lenan inabaꞌ leꞌe, ¿cabiz̃i naca quiero dza rdaro lao yedyi layu? Pues naca quiero ca quie tu beo lasi tzadicaꞌ reyulan.
59004015	Pero reyaꞌalaꞌ inale cani: “Chi reꞌen Diuzi, huazuro lao yedyi layu, huero bi dyin reꞌenro huero.”
59004016	Pero leꞌe, lega raxele huele cuinle benꞌ z̃e cabëꞌ rnële. Binacan huen ca ruele ruele cuinle benꞌ z̃e.
59004017	Chi leꞌe nezile huele tahuen, naꞌ biruelen, lenaꞌ nacan xquia quiele.
59005001	¡Ulezënaga dyëꞌëdi cabëꞌ naca quie benꞌ uñaꞌa! Reyaꞌalaꞌ cuedyiyaꞌjëꞌ quie tamala zaꞌ quiejëꞌ yedzagalaojëꞌ.
59005002	Ca naca yelaꞌ uñaꞌa quiejëꞌ, huabiaguiꞌn gudzon itabon. Lëscanaꞌ nu z̃abajëꞌ dyaꞌa, huatabon gao biazidzo len.
59005003	Lëscanaꞌ oro plata quiejëꞌ, huabiaguiꞌnan gaca ditoguen. Uluꞌen ca tamala bëjëꞌ bëlëjëꞌ benꞌ yëchiꞌ. Lenaꞌ huen quiejëꞌ ca quie benꞌ z̃uba laguiꞌ, uzeinan lejëꞌ. Baptupajëꞌ yelaꞌ uñaꞌa quiejëꞌ naꞌadza cati baruen bago iyudyi yedu quie yedyi layu.
59005004	¡Leꞌe ulezënaga! Rbedyi ja benꞌ rue dyin quiejëꞌ, porque reziꞌjëꞌ cosecha quiejëꞌ, naꞌ racajëꞌ ziꞌ, pero birguiz̃ujëꞌ lejëꞌ. Lenaꞌ raona lejëꞌ xquia lao Diuzi. Naꞌra Diuzi rnabëꞌnëꞌ guibá, rnabëꞌnëꞌ lao yedyi layu, banezinëꞌ cabëꞌ rusaca benꞌ uñaꞌa ja benꞌ rue dyin quiejëꞌ.
59005005	Ganꞌ ni lao yedyi layu, puro de lujo reꞌenjëꞌ. Rzaꞌlaꞌadyiꞌjëꞌ tuzi ta rnan quie cuerpo quiejëꞌ. Rueꞌjëꞌ baneza cuinzijëꞌ. Ruzëniꞌ cuinjëꞌ cabëꞌ reꞌeni bëdyihuaga. Baruen bago dza hue Diuzi lejëꞌ castigo gatijëꞌ ca rati bëdyihuaga.
59005006	Mandado quiejëꞌ aochuguli ja benꞌ rnabëꞌ ta gutijëꞌ benꞌ bibi tamala bë, benꞌ birzaqueꞌ hue defender cuine.
59005007	Pero leꞌe bichaꞌ, reyaꞌalaꞌ cuezale dyëꞌëdi dza cati yeguida Cristo lao yedyi layu. Naca quiero ca quie benꞌ rue dyin guixiꞌ. Rbezanëꞌ yelaꞌ nisa yo, naꞌra gazanëꞌ rbezanëꞌ dyëꞌëdi yeziꞌnëꞌ cosecha ca naca ta rdzioguenëꞌ.
59005008	Lëscanꞌ leꞌe, reyaꞌalaꞌ cuezale dyëꞌëdi huele tuzi pensari, porque baruen bago dza yeguida Jesucristo lao yedyi layu.
59005009	Bichaꞌ, biinële contra laguedyile, porque huachugubëꞌ Diuzi quiele leꞌe chi inële contra laguedyile. Naca Diuzi benꞌ ichugubëꞌ quiero yuguluro. Ilëꞌëtiꞌzi nerdziogue idyin dza huenëꞌ juicio lao yedyi layu.
59005010	Bichaꞌ, cabëꞌ bë benꞌ profeta, benꞌ ulio Diuzi, benꞌ udixogueꞌ xtiꞌidzëꞌ dza naꞌte, bezuejëꞌ bedzagalaojëꞌ, canaꞌ reyaꞌalaꞌ huele leꞌe.
59005011	Pues neziro huelaꞌiya Diuzi nu benꞌ rzue redzagalao, benꞌ biusan xneza Cristo. Babele cabëꞌ bë Job, benꞌ unitaꞌ tiempote. Dyëꞌëdi uzuenëꞌ bedzagalaonëꞌ. Lëscanꞌ nezile cabëꞌ gucalë Diuzi lëbëꞌ, bro quienëꞌ huen. Lenaꞌ ruluꞌen reyëchiꞌlaꞌadyiꞌ Diuzi benëꞌ, reꞌennëꞌ gacalënëꞌ raꞌo.
59005012	Nacan belao cabëꞌ rniaꞌ leꞌe ni, bichaꞌ. Biugunle ta dyia guibá, biugunle ta de lao yedyi layu. Biugunle Diuzi con ganzi. Bisiꞌle benëꞌ yëꞌ. Dulaꞌadyiꞌle inale: “Huazaqueꞌ”, dulaꞌadyiꞌle inale: “Bisaqueꞌ”. Naꞌra bihue Diuzi xquia quiele.
59005013	Chi nu leꞌe redzagalaole, reyaꞌalaꞌ ulidzale Diuzi hueꞌlënëꞌ diꞌidzaꞌ. Chi nu leꞌe sule contento, reyaꞌalaꞌ gulale alabanza.
59005014	Chi nu leꞌe raca z̃hueꞌle, reyaꞌalaꞌ guëz̃ile guida benꞌ napa dyin quie benꞌ nao xneza Cristo ta ulidzajëꞌ Diuzi ga dele ilëpijëꞌ leꞌe aceite uzëtojëꞌ lao Jesucristo.
59005015	Naꞌra cati ulidzajëꞌ Diuzi hueꞌlëjëꞌ lëbëꞌ diꞌidzaꞌ du guicho du laꞌadyiꞌjëꞌ, caora naꞌ iyacale yeyue Diuzi leꞌe. Chi bële xquia, hueziꞌz̃e Diuzi dulaꞌ xquia quiele.
59005016	Quie lenan reyaꞌalaꞌ ixubalëpile lao laguedyile, benꞌ nao xneza Cristo, chi bële xquia. Lëscanꞌ reyaꞌalaꞌ ulidzale Diuzi inabalenëꞌ gacalënëꞌ laguedyile, benꞌ nao xneza Cristo, cuenda sule huen. Huacalëcazi Diuzi nu benꞌ huen, benꞌ hueꞌlë lëbëꞌ diꞌidzaꞌ du guicho du laꞌadyiꞌ.
59005017	Bigalaꞌadyiꞌle ca guca quie benꞌ profeta Elías. Guquëꞌ benëꞌ ca raꞌo. Pero caora unabanëꞌ Diuzi du guicho du laꞌadyiꞌnëꞌ ta bihuen nisayo, naꞌra tzona iza yu gatzo biben nisayo.
59005018	Ude naꞌ benabanëꞌ lao Diuzi ta huen nisayo, naꞌra belaꞌ nisayo, beziꞌjëꞌ cosecha quiejëꞌ.
59005019	Naꞌra rniaꞌ leꞌe bichaꞌ. Chi nu laguedyile, benꞌ nao xneza Cristo, bapsanlaꞌadyiꞌnëꞌ xneza Cristo, reyaꞌalaꞌ gacalëlenëꞌ ta yenaohuëꞌ xneza Cristo tatula.
59005020	Reyaꞌalaꞌ inezile chi gacalële benꞌ psanlaꞌadyiꞌ xneza Cristo ta yenaohuëꞌ xneza Cristo tatula, babële tahuen ta bicuiaguiꞌnëꞌ bira inaohuëꞌ neza tula, neza zio gabila. Lëscanꞌ nun quie gucalëlenëꞌ, huaziꞌz̃e Diuzi dulaꞌ xquia quie benꞌ naꞌ, laꞌacazi napëꞌ xquia z̃e. Amén.
60001001	Nëꞌëdiꞌ, Pedro, nacaꞌ apóstol quie Jesucristo. Biaꞌ guichi ni useꞌelaꞌn laole leꞌe benꞌ abdzatza uzaꞌ yedyi quie ziole yedyi tula, ziole ja yedyi nebaba Ponto, len ja yedyi nebaba Galacia, len ja yedyi nebaba Capadocia, len ja yedyi nebaba Asia, len ja yedyi nebaba Bitinia.
60001002	Ulio Xuziro Diuzi desde tiempote gacale benꞌ quienëꞌ según ca unanëꞌ huenëꞌ quiele. Lao naꞌa Bichi Be quienëꞌ ulionëꞌ leꞌe tacuenda inaole xneza Jesucristo yeyëri guicho laxtaꞌole por nun quie gutinëꞌ lëꞌë yaga cruzo ulato ren quienëꞌ. Rulidzaꞌ Diuzi ta huelaꞌiyanëꞌ leꞌe cuëchinëꞌ chizi luꞌu guicho laxtaꞌole.
60001003	Huero Diuzi, benꞌ naca Xuzi Señor quiero Jesucristo, benꞌ z̃e. Beyëchiꞌlaꞌadyiꞌnëꞌ raꞌo, banaca quiero ca quie benꞌ bagolo tacubi. Lenaꞌ rbezaro dza yeziꞌnëꞌ raꞌo gataꞌ yelaꞌ naban quiero tuzioli cabëꞌ bënëꞌ quie Jesucristo, psebannëꞌ lëbëꞌ.
60001004	Canaꞌ yegaꞌnnan quiele ca ta pcueza Diuzi guibá gunnëꞌn quiele. Ca ta gun Diuzi nacan huen gula, binaquixin ni tu tamala. Biyeyudyi yedu yeyulan tuzioli.
60001005	Nun quie naole xneza Jesús, nacuiꞌo Diuzi leꞌe conlë yelaꞌ huaca quienëꞌ hasta dza yeyudyi yedu quie dyilayu bade yelaꞌ neban quiele tuzioli. Hora naꞌ, hora yeyudyi yedu dyilayu, uluꞌe Diuzi leꞌe ca tadyaꞌa gula bapcuezëꞌ quiele guibá.
60001006	Quie lenaꞌ redaohuele baꞌalaꞌcazi rnaban yedzagalaole taz̃e tu tiempo daoꞌ tacuenda ilëꞌë Diuzi chi du guicho du laꞌadyiꞌle naole xnezëꞌ.
60001007	Rnaban udzeꞌro yo laguiꞌ ta racan ca oro ta gaca prueba chi tali nacan oro. Lëscanꞌ leꞌe, rnaban gacale prueba ilëꞌë Diuzi chi du guicho du laꞌadyiꞌle naole xnezëꞌ. Naꞌ chi biusanle xneza Jesús, lenaꞌ zacaꞌran ca zacaꞌ oro. Lenaꞌ yeyulaꞌadyiꞌ Diuzi leꞌe yëbinëꞌ bële huen, yeron dyaꞌa quiele laonëꞌ dza yeguida Jesucristo.
60001008	Leꞌe nedyëꞌële Jesucristo baꞌalaꞌcazi binelëꞌëlenëꞌ. Caora naꞌ nun quie naole xnezëꞌ baꞌalaꞌcazi binelëꞌëlenëꞌ, zudyiꞌilëlenëꞌ. Tantozi redaohuele, birdzelele diꞌidzaꞌ inale cabëꞌ naca yelaꞌ redaohue quiele.
60001009	Cuenda quie naole xneza Jesucristo, canaꞌ biiniti bichi be quiele, canaꞌ bade yelaꞌ neban quiele tuzioli.
60001010	Ja benꞌ unitaꞌ tiempote, benꞌ psëdi guichi quie Diuzi, psëdijëꞌ ca cule hue Diuzi quiele gataꞌ yelaꞌ neban quiele tuzioli, naꞌ unajëꞌ quie tadyaꞌa gula de quie Diuzi gunnëꞌ quiele.
60001011	Dza naꞌ useꞌelaꞌ Cristo Bichi Be quienëꞌ ta uzioñeꞌenëꞌ ja benꞌ psëdi guichi quie Diuzi tiempote. Bzioñeꞌenëꞌ lëjëꞌ tu ta binegaca quie Cristo. Bzioñeꞌenëꞌ lëjëꞌ cabëꞌ yedzagalao Cristo, pero caora yeyudyi yedzagalaonëꞌ, gapalaꞌn ja benëꞌ lëbëꞌ taz̃e gula. Psëdijëꞌ ca ta bzioñeꞌe Bichi Be quie Cristo lëjëꞌ. Bëjëꞌ pensari nu guida. Bëjëꞌ pensari bata gaca canaꞌ.
60001012	Pero bzioñeꞌe Diuzi lëjëꞌ de que cabëꞌ bedzelejëꞌ psëdijëꞌ bigucan para lëjëꞌ, gucacazin para raꞌo. Desde guibá useꞌelaꞌ Diuzi Bichi Be quienëꞌ ta gacalënëꞌ ja benꞌ rguixogueꞌ xtiꞌidzaꞌ Diuzi ta pxiꞌidzeꞌjëꞌ leꞌe con cabëꞌ una ja benꞌ unitaꞌ tiempote. Pues lente ja ángel reꞌenjëꞌ isëdijëꞌ con cabëꞌ una ja benꞌ unitaꞌ canaꞌate.
60001013	Quie lenaꞌ sule listo tzuꞌule gracia. Sudyiꞌilële Diuzi cuezale dyëꞌëdi ca tadyaꞌa gula gaca quiele dza yeguida Jesucristo.
60001014	Ca rale z̃iꞌiro quiero, canaꞌ reyaꞌalaꞌ galele quie Diuzi. Bihuele ta rnazin quiele cabëꞌ bële dza naꞌ, dza caora binenaole xneza Jesús.
60001015	Ta reyaꞌalaꞌ huele, reyaꞌalaꞌ gacale benꞌ laxtaꞌo yëri, porque Diuzi, benꞌ ulionëꞌ leꞌe, naquëꞌ benꞌ laxtaꞌo yëri gula.
60001016	Porque rnën lëꞌë guichi laꞌiya quie Diuzi cani: “Gacale benꞌ laxtaꞌo yëri, porque naca Diuzi benꞌ laxtaꞌo yëri gula.”
60001017	Chi ulidzaro Diuzi yëbironëꞌ: “Xuzindoꞌ luëꞌ”, tanaꞌ reyaꞌalaꞌ gaparo cuidado bibi huero tu lale rdaro lao yedyi layu, porque nezi Diuzi nu raꞌo rue tahuen, nu raꞌo rue tamala. Tuzi ca nezi Diuzi quiero.
60001018	Pues bapte psela Diuzi raꞌo. Babecubinëꞌ pensari quiero ta bira huero tamala ca ta mala bë xuzixtaꞌoro. Ta bë Diuzi quiero ruenan ca quie benꞌ yaꞌohue raꞌo. Pero dyëꞌëdi nezile quele con ta yeyudyi yedu quie como ca oro o plata yaꞌohue Diuzi raꞌo,
60001019	pero conlë ren quie Cristo yaꞌohue Diuzi raꞌo. Lëbëꞌ gutinëꞌ lëꞌë yaga cruzo ca gun quie Diuzi ulato ren quienëꞌ. Naquëꞌ ca quie tu becoꞌ z̃iꞌilaꞌ dyaꞌa gula ta hueꞌro Diuzi.
60001020	Tu binegataꞌ yedyi layu una Diuzi iseꞌelëꞌ Cristo lao yedyi layu. Naꞌra tiempo quiero, tiempo rdaro lao yedyi layu, bapseꞌelaꞌ Diuzi Cristo bidanëꞌ bënëꞌ tadyaꞌa quiero.
60001021	Lao naꞌa Cristo naoro xneza Diuzi. Pseban Diuzi Cristo, bënëꞌ lëbëꞌ benꞌ z̃e. Por nun quie danꞌ zudyiꞌilëro Diuzi, canaꞌ rbezaro dza yeziꞌnëꞌ raꞌo.
60001022	Naꞌra leꞌe, barue quiele diꞌidzaꞌ li quie Diuzi, baneyëri guicho laxtaꞌole lao Diuzi tacuenda idyëꞌële ja benꞌ bichiro. Du baneyërile lao Diuzi, canaꞌ du guicho du laꞌadyiꞌle reyaꞌalaꞌ idyëꞌële benꞌ bichiro, ja benꞌ nao xneza Jesús.
60001023	Banaca quiele ca quie benꞌ bagolo tacubi, pero quele por nun quie xuzile z̃naꞌle, denꞌ por nun quie xtiꞌidzaꞌ Diuzi. Pues quie xtiꞌidzaꞌ Diuzi, biyeyudyi yedu quien, nabannan tuzioli.
60001024	Canaꞌ rnën lëꞌë guichi laꞌiya quie Diuzi cani: Yugo benëꞌ naca quiejëꞌ ca quie guiz̃i, como tu chopa dzazi yeyudyi yedu quiejëꞌ. Lëscanꞌ nacarë ta de quiejëꞌ ca quie yo guixiꞌ, como lëzirë tu chopa dzazi yeyudyi yedu quien.
60001025	Pero xtiꞌidzaꞌ Diuzi, tuzioli biyeyudyi biyedu quien. Rguixogueꞌn quie yelaꞌ neban tuzioli. Lëdiꞌidzaꞌ naꞌ, diꞌidzaꞌ laꞌiya quie Diuzi, lenaꞌ baodixogueꞌ ja benëꞌ leꞌe.
60002001	Quie lenaꞌ bireyaꞌalaꞌ huele ni lëꞌëtiꞌ tamedian. Bisiꞌle benëꞌ yëꞌ, biinaole chopa neza, biyez̃ëꞌle benëꞌ, bihueꞌlële benëꞌ diꞌidzaꞌ biz̃u.
60002002	Ca bdaoꞌ zagolo areꞌembiꞌ gaꞌadyibiꞌ ta siꞌbiꞌ fuerza, canaꞌ reyaꞌalaꞌ gueꞌenle isëdile xtiꞌidzaꞌ Diuzi ta siꞌle fuerza inaorale mazara xneza Jesús, initaꞌle dyaꞌa laohuëꞌ.
60002003	Canaꞌ reꞌennan huele chi tali aoyoñeꞌele naca Señor quiero benꞌ laꞌiya.
60002004	Ulenao Cristo, benꞌ naca ca quie tu yo naban zacaꞌn taz̃e, pero uruꞌun ja benëꞌ len tzalaꞌla. Pero Diuzi sí, beziꞌnëꞌ lëbëꞌ rlëꞌënëꞌ lëbëꞌ ca quie tu yo naban zacaꞌn taz̃e.
60002005	Canaꞌ ruerë Diuzi conlë leꞌe. Rlëꞌënëꞌ leꞌe ca quie tu yo naban, benꞌ rue quie lëbëꞌ. Rlëꞌënëꞌ leꞌe ca quie tu idaoꞌ ga zu Bichi Be quienëꞌ. Rlëꞌënëꞌ leꞌe ca quie ja pxuzi laꞌiya, benꞌ rudyia gun quienëꞌ lao ruꞌaba por nun quie Jesucristo, lega reyunlaꞌadyiꞌ Diuzi len.
60002006	Quie lenaꞌ rnën lëꞌë guichi laꞌiya quie Diuzi cani: Iseꞌelaꞌ z̃iꞌinaꞌ ciudad Sión, naquëꞌ ca quie yo belao, yo zacaꞌ taz̃e. Nutezi sudyiꞌilë lëbëꞌ, huaron dyaꞌa quienëꞌ laohuaꞌ.
60002007	Para raꞌo, benꞌ nao xnezëꞌ, naca Jesús ca quie tu yo zacaꞌn taz̃e. Pero para benꞌ binao xnezëꞌ, naca Jesús ca quie tu yo ta bibi zacaꞌ, naꞌ aoruꞌunjëꞌ lëbëꞌ tzalaꞌla. Quie lenaꞌ naca quiejëꞌ con cabëꞌ rnën lëꞌë guichi laꞌiya quie Diuzi cani: Aoruꞌun ja benëꞌ tzalaꞌla yo belao, yo zacaꞌn taz̃e, pero Diuzi babeziꞌnëꞌ yo belao ta uruꞌun benëꞌ, bezunëꞌn xlaton.
60002008	Lëscanꞌ ga tula rnën lëꞌë guichi laꞌiya quie Diuzi cani: Naquëꞌ ca quie tu yo ruxitin ja benëꞌ. Canaꞌ rnën lëꞌë guichi laꞌiya quie Diuzi. Pues uxitin lejëꞌ huabiaguiꞌjëꞌ nun quie bibëjëꞌ casa quie xtiꞌidzaꞌ Diuzi. Canaꞌ una Diuzi gaca quiejëꞌ.
60002009	Pero leꞌe, ulio Diuzi leꞌe, nacale familia quienëꞌ. Lëscanꞌ naca quiele ca quie ja pxuzi ruzu diꞌidzaꞌ quie nu rey. Nacale benꞌ nayëri laxtaꞌohue lao Diuzi. Nacale ladyinaꞌa Diuzi. Canaꞌ naca quiele cuenda quixogueꞌle benëꞌ cabëꞌ rue Diuzi, ruenëꞌ ta huen gula tzegue. Lëbëꞌ ulionëꞌ leꞌe ga uyuꞌule udale lao lato lao chula, pero naꞌa aberole rdale lao lato lao xniꞌ.
60002010	Dza naꞌte binacale ladyinaꞌa Diuzi, pero naꞌa sí, banacale ladyinaꞌanëꞌ. Dza naꞌte biyëchiꞌlaꞌadyiꞌ Diuzi leꞌe, pero naꞌa sí, abeyechiꞌlaꞌadyiꞌnëꞌ leꞌe.
60002011	Bichaꞌ, nedyëꞌëdaꞌ leꞌe, rnabayëchaꞌ laole como benꞌ naca ladyinaꞌa Diuzi, como benꞌ zu lao yedyi layu tu chiꞌzi, biinaole neza mala huele ta rnazin quiele, porque danꞌ chi huele canaꞌ, ruen z̃udyi yegaꞌnle mala lao Diuzi.
60002012	Reyaꞌalaꞌ tziole neza dyaꞌa lao ja benꞌ birue quie xtiꞌidzaꞌ Diuzi. Yelaꞌ naꞌ baꞌalaꞌcazi chi rudyialaꞌadyiꞌjëꞌ leꞌe inajëꞌ benꞌ mala leꞌe, hualëꞌëcazijëꞌ ziole neza dyaꞌa. Canaꞌ cati idyin dza gaca juicio, baꞌalaꞌcazi bireꞌenjëꞌ, decazide huejëꞌ Diuzi benꞌ z̃e.
60002013	Por nun quie Señor quiero, reyaꞌalaꞌ galele quie yugulu ja benꞌ rnabëꞌ nitaꞌ lao yedyi layu. Reyaꞌalaꞌ galele quiejëꞌ laꞌachi benꞌ rnabëꞌra, benꞌ rey,
60002014	laꞌachi benꞌ rnabëꞌtica, benꞌ rue castigo ja benꞌ rue xquia, o chi benꞌ rue balaꞌana ja benꞌ rue tahuen.
60002015	Porque reꞌen Diuzi huele tahuen ta bigataꞌ causa quiele inë ja benꞌ binezi, ja benꞌ tondo, condre leꞌe.
60002016	Ca benꞌ libre reyaꞌalaꞌ huele, pero bihuele pensari ruꞌen lato huele tamala danꞌ nacale benꞌ libre. Nacalan dyaꞌa huele tahuen ca reyaꞌalaꞌ hue ja benꞌ quie Diuzi.
60002017	Reyaꞌalaꞌ gapalaꞌnle yugulu benëꞌ. Reyaꞌalaꞌ idyëꞌële benꞌ bichiro, benꞌ nao xneza Jesús. Reyaꞌalaꞌ tzionlaꞌadyiꞌle Diuzi. Reyaꞌalaꞌ gapalaꞌnle ja benꞌ rnabëꞌ.
60002018	Leꞌe benꞌ nadaꞌo, ulegale quie xaꞌnle, laꞌacazi benꞌ rue tahuen quiele, laꞌalacazi benꞌ rue tamala quiele.
60002019	Porque tahuen naꞌ chi suero huez̃elaꞌadyiꞌro biidzaꞌro caora cati racaro castigo dulaꞌ quie benꞌ tula, quele dulaꞌ quiero. Pues suero biidzaꞌro, porque nacaro benꞌ rue bala ca bala pcaꞌn Diuzi lao naꞌaro.
60002020	Pero chi racaro castigo, danꞌ tabala bëro mala, bireyaꞌalaꞌ huero pensari nacaro benꞌ huen, laꞌacazi suero huez̃elaꞌadyiꞌro biidzaꞌro quie castigo quiero. Pues canaꞌ reyaꞌalaꞌ huero como cuinziro naparo dulaꞌ.Pero chi racaro castigo baꞌalaꞌcazi bëro tadyaꞌa, chi bi idzaꞌro huez̃elaꞌadyiꞌro castigo quiero, lenaꞌ nacan huen lao Diuzi.
60002021	Quie lenaꞌ ulio Diuzi leꞌe guca Jesús castigo dulaꞌ quiero, pero uzuenëꞌ bez̃elaꞌadyiꞌnëꞌ bluꞌenëꞌ leꞌe cabëꞌ reyaꞌalaꞌ huele inaole xnezëꞌ.
60002022	Ni tu bibi tamala bë Cristo, ni tu nunu uz̃iꞌnëꞌ yëꞌ.
60002023	Caora ptasi bnio ja benëꞌ lëbëꞌ, biguca lënëꞌ lejëꞌ lëbi. Caora psaca benëꞌ lëbëꞌ bizinaquezi, bibzëgadyinëꞌ quiejëꞌ, denꞌ ulezanëꞌ hue Diuzi juicio.
60002024	Lëbëꞌ gutinëꞌ lëꞌë yaga cruzo aodiz̃unëꞌ quie xquia quiero. Gutaꞌ castigo quienëꞌ tacuenda bigataꞌ castigo quiero, naꞌ bira inao dulaꞌ xquia quiero raꞌo. Yelaꞌ guti quienëꞌ gutaꞌ yelaꞌ naban quiero tuzioli.
60002025	Dza naꞌte bëro ta rnazin quiero, guca quiero ca quie tu becoꞌ z̃iꞌilaꞌ baoniti tu neza. Pero naꞌa rnaoro xneza Cristo. Rapa Cristo raꞌo ca quie becoꞌ z̃iꞌilaꞌ bia rapa xaꞌne.
60003001	-
60003002	Naꞌra leꞌe ja nigula bazu benꞌ quie, reꞌendaꞌ iniaꞌ leꞌe tu diꞌidzaꞌ. Reyaꞌalaꞌ galele dyëꞌëdi quie beꞌmbyu quiele. Chi rdale neza huen galele quie beꞌmbyu quiele, pero binao beꞌmbyu quiele xneza Jesús, galaꞌ inaonëꞌ xneza Jesús nun quie blëꞌënëꞌ rdale neza huen, rapalaꞌnle Diuzi.
60003003	Lëscanꞌ iniaꞌ leꞌe bireyaꞌalaꞌ upaꞌale guichole taz̃e. Bireyaꞌalaꞌ uzutzaꞌole cuinle conlë laꞌariꞌ tzaoꞌ, o conlë oro.
60003004	Ta reyaꞌalaꞌ huele, inaole cabëꞌ rnën pensari quie Diuzi yuꞌu luꞌu guicho laxtaꞌole. Huele gaxo, bihuele ruꞌbe. Lenaꞌ zacaꞌn lao Diuzi. Hueyudyi quie tatzaoꞌ, pero tu ta zacaꞌn lao Diuzi biyeyudyin.
60003005	Canaꞌ bë ja nigula unitaꞌ dza naꞌte, ja nigula bë quie xtiꞌidzaꞌ Diuzi. Uzudyiꞌilëjëꞌ Diuzi, udapalaꞌnjëꞌ beꞌmbyu quiejëꞌ.
60003006	Canaꞌ bë Sara dza naꞌte, udapalaꞌnnëꞌ beꞌmbyu quienëꞌ, Abraham. Udapanëꞌ lëbëꞌ balaꞌana ca xanꞌ yuꞌu. Chi huele tahuen sudyiꞌilële Diuzi, canaꞌ gaca quiele ca quie z̃iꞌisuba Sara.
60003007	Naꞌra leꞌe ja beꞌmbyu bazu benꞌ quie, reꞌendaꞌ iniaꞌ leꞌe tu diꞌidzaꞌ. Reyaꞌalaꞌ tzuꞌule dyaꞌa conlë nigula quiele. Reyaꞌalaꞌ gapalaꞌnlejëꞌ huez̃elaꞌadyiꞌlejëꞌ, porque binapajëꞌ fuerza cabëꞌ leꞌe. Canaꞌ reyaꞌalaꞌ huele, porque begaꞌnlë Diuzi lëjëꞌ diꞌidzaꞌ gataꞌ yelaꞌ nebanꞌ quiejëꞌ tuzioli tuzi ca begaꞌnlënëꞌ leꞌe diꞌidzaꞌ. Ulehue cabëꞌ niaꞌ, porque chi bihuele cabëꞌ niaꞌ ni, bibi zacaꞌn rulidzale Diuzi.
60003008	Reyaꞌalaꞌ tuzi pensari huele. Reyaꞌalaꞌ sulële ja benꞌ bichile, benꞌ nao xneza Jesús dyaꞌa. Reyaꞌalaꞌ yeyëchiꞌlaꞌadyiꞌlejëꞌ, huele gaxo conlë lëjëꞌ.
60003009	Chi rue ja benꞌ mala len leꞌe bizinaquezi, chi rutasi runiojëꞌ leꞌe, bigacalëlejëꞌ lëbi. Nacalan huen huele tadyaꞌa quiejëꞌ, porque cati ulio Diuzi leꞌe bënëꞌ tadyaꞌa quiele.
60003010	Canaꞌ reyaꞌalaꞌ huele, porque rnën lëꞌë guichi laꞌiya quie Diuzi cani: Nu benꞌ reꞌen initaꞌ dyaꞌa, benꞌ reꞌen su contento,bireyaꞌalaꞌ udyialaꞌadyiꞌjëꞌ siꞌjëꞌ benëꞌ yëꞌ.
60003011	Reyaꞌalaꞌ usanjëꞌ tamala, naꞌ huejëꞌ tahuen. Reyaꞌalaꞌ cueꞌjëꞌ chizi lëjëꞌ benëꞌ.
60003012	Canaꞌ reꞌennan, porque rapa Xuziro Diuzi benꞌ nayëri laxtaꞌohue, renëꞌ caora rulidzajëꞌ lëbëꞌ, pero huaguixo Diuzi castigo quie benꞌ mala.
60003013	Naꞌ rnabaꞌ leꞌe: ¿Nuz̃i sue huejëꞌ tamala quiele chi huele puro tadyaꞌa quiejëꞌ?
60003014	Chi rue ja benëꞌ tamala quiele, laꞌacazi ruele tahuen quiejëꞌ, huelaꞌiyatzegue Diuzi leꞌe. Biidzebile bigalele quie ja benꞌ rue tamala quiele.
60003015	Reyaꞌalaꞌ gapalaꞌnle Cristo du guicho du laꞌadyiꞌle como benꞌ naca xaꞌnro. Reyaꞌalaꞌ isëdile huele pensari ta iquëbile dyëꞌëdi chi nu benꞌ inaba leꞌe bixquienꞌ naole xneza Jesús.
60003016	Reyaꞌalaꞌ tzuꞌule neza dyaꞌa ta su chizi laxtaꞌole. Chi huele canaꞌ, huataꞌ yelaꞌ stuꞌ quie ja benꞌ rao leꞌe xquia. Yedueꞌjëꞌ cabëꞌ rnëjëꞌ cati ilëꞌëjëꞌ naole neza dyaꞌa, ralele quie Cristo.
60003017	Zacaꞌn lao Diuzi huez̃elaꞌadyiꞌle yedzagalaole baꞌalaꞌcazi bële tahuen, chi canaꞌ reꞌen Diuzi, pero bizacaꞌn lao Diuzi, chi dulaꞌ quiezile yedzagalaole bële tamala.
60003018	Guti Cristo lëꞌë yaga cruzo ta yez̃i dulaꞌ xquia quiero de tzalasagazi. Ni tu xquia binuenëꞌ, pero gutinëꞌ lao laza raꞌo, benꞌ napa dulaꞌ xquia, tacuenda tzuꞌulëro Diuzi tuz̃e, naꞌ gacaro benꞌ quienëꞌ. Dyin quie ja benëꞌ gutinëꞌ, pero lao naꞌa Bichi Be quie Diuzi bebannëꞌ tatula.
60003019	Pero tu gutinëꞌ binebannëꞌ uyonëꞌ yetixogueꞌnëꞌ diꞌidzaꞌ quienëꞌ lao ja bichi be quie ja benꞌ gutija canaꞌte, ja benꞌ naca preso rbezajëꞌ gataꞌ castigo quiejëꞌ.
60003020	Bigulejëꞌ quie Diuzi caora unitaꞌjëꞌ tiempo aode canaꞌte, tiempo caora uzu tu benꞌ lao Noé. Uzu Diuzi ulezëꞌ utzaꞌjëꞌ pensari quiejëꞌ tu lala zu Noé ruenëꞌ barco, pero biptzaꞌjëꞌ pensari quiejëꞌ. Quie lenaꞌ udyiaguiꞌjëꞌ gutijëꞌ luꞌu nisa. Xunajëꞌ begaꞌn, bigutijëꞌ luꞌu nisa.
60003021	Lenaꞌ nacan ca quie bautismo quie ja benꞌ nao xneza Cristo. Cabëꞌ guca quiejëꞌ ulajëꞌ lao nisa, canaꞌ nacarë quiero, apsela Diuzi raꞌo. Bibi dyin hue bautismo ta tzëri cuerpo quiero, pero hue bautismo dyin caora aonabaro Diuzi siꞌz̃enëꞌ quie xquia quiero. Caora naꞌ gun Diuzi yelaꞌ neban tuzioli quiero nun quie guti beban Jesucristo.
60003022	Naca Jesucristo benꞌ beyëpi zeyo guibá. Zunëꞌ zaquëꞌ yebë quie Diuzi ga rnabëꞌnëꞌ lao ja ángel len lao ja yugulute benꞌ rnabëꞌ yuꞌuja guibá.
60004001	Como bedzagalao Jesucristo, gutinëꞌ lëꞌë yaga cruzo, lëscanꞌ leꞌe, reyaꞌalaꞌ sule dispuesto yedzagalaole. Porque chanꞌ yedzagalaole, lenan gacalën leꞌe ta biinan quiele huele xquia.
60004002	Lëscanꞌ huacalën leꞌe inaole tadyaꞌa huele cabëꞌ reꞌen Diuzi huele dza rdale lao yedyi layu.
60004003	Ziꞌtela abële tamala canaꞌte. Abële tamala ca ja benꞌ binezi quie Diuzi. Abële tamala cabëꞌ unan quiele. Udale hueꞌe, uz̃udyile, bële lani, bële ruꞌbe, uyonlaꞌadyiꞌle ja ídolo quiele ta naca bayatza gula.
60004004	Pero naꞌra ja benꞌ binezi quie Diuzi rdzaꞌjëꞌ leꞌe, porque bira tzuꞌulëlejëꞌ tuz̃e yelaꞌ mala quiejëꞌ. Quie lenaꞌ rudyialaꞌadyiꞌjëꞌ leꞌe.
60004005	Pero huadyincazi dza gaca juicio quiejëꞌ lao Señor quiero Jesucristo, benꞌ ichugubëꞌ quie len ja benꞌ aguti, ja benꞌ naban.
60004006	Quie lenaꞌ uyo ja benëꞌ yetixogueꞌjëꞌ xtiꞌidzaꞌ Diuzi lao ja benꞌ unitaꞌ canaꞌate cuenda gataꞌ yelaꞌ neban quiejëꞌ tuzioli lao naꞌa Bichi Be quie Diuzi, baꞌalaꞌcazi cati bdyin dza quiejëꞌ gutijëꞌ cabëꞌ gaca quie yugulu benëꞌ.
60004007	Baidyin dza yeyudyi yedu quie dyila yu. Quie lenan tzuꞌule pensari huen ulidzale Diuzi du guicho du laꞌadyiꞌle.
60004008	Pero ta nacara belao idyëꞌële laguedyile, porque lenaꞌ gacalën leꞌe siꞌz̃ele quiejëꞌ caora rapajëꞌ falta.
60004009	Reyaꞌalaꞌ gapachiꞌle laguedyile z̃an yuꞌu quiele dyëꞌëdi, bitilale lejëꞌ.
60004010	Como benꞌ napa dyin quie Diuzi, gacalële laguedyile según ca banegun Diuzi quie quiele.
60004011	Ja benꞌ bëꞌ Diuzi laze quixogueꞌjëꞌ xtiꞌidzaꞌnëꞌ, reyaꞌalaꞌ quixogueꞌjëꞌn ca benꞌ rnë quie Diuzi. Lëscanꞌ, ja benꞌ bëꞌ Diuzi laze gacalëjëꞌ laguedyijëꞌ, reyaꞌalaꞌ gacalëjëꞌ lëjëꞌ conlë fuerza valor ruꞌe Diuzi lëjëꞌ. Yugulu ta ruele, huelen lao naꞌa Jesucristo tacuenda hue ja benëꞌ Diuzi balaꞌana. Naca Jesucristo benꞌ z̃ecazi, benꞌ de yelaꞌ huaca quie tuzioli. Amén.
60004012	Bichaꞌ, benꞌ nadyëꞌëdaꞌ, caora raca zëdi quiele nun quie rue Diuzi leꞌe prueba, bidëbile bihuele pensari tamala raca quiele.
60004013	Mejorla yedaohuele caora rusaca benëꞌ leꞌe tamala nun quie naole xneza Cristo, porque tahuen gula yegaꞌnnan quiele yedaohuetzeguele caora yeguida Jesucristo ilëꞌë ja benëꞌ naquëꞌ benꞌ z̃ecazi.
60004014	Chi rutasi runio ja benëꞌ leꞌe nun quie naole xneza Cristo, reyaꞌalaꞌ yedaohuele, porque lenaꞌ ruluꞌen yuꞌule Bichi Be quie Diuzi luꞌu guicho laxtaꞌole. Rutasi runio ja benëꞌ Cristo, pero leꞌe reyaꞌalaꞌ ruelenëꞌ benꞌ z̃e.
60004015	Chi redzagalaole nun quie bëtile benëꞌ, o chi ulanle quie benëꞌ, o chi bële tamala, o chi bdaꞌ quiele ta bireyaꞌalaꞌ udaꞌ quiele, reyaꞌalaꞌ yedueꞌle.
60004016	Pero chi redzagalaole nun quie naole xneza Cristo, naꞌ bireyaꞌalaꞌ yedueꞌle, reyaꞌalaꞌ yedaohuele.
60004017	Aruen bago dza gaca juicio quie lao yugulu benëꞌ. Huazulaonan len raꞌo, benꞌ nao xneza Jesús. Pero chi sulaonan len raꞌo, benꞌ nao xneza Jesús, bayëchiꞌ gula gaca quie ja benꞌ bibë quie xtiꞌidzaꞌ Diuzi.
60004018	Lenaꞌ rnën lëꞌë guichi laꞌiya quie Diuzi cani: Chi canezi ula ja benꞌ laxtaꞌo yëri, ¿biz̃i gaca quie ja benꞌ mala?
60004019	Tanaꞌ, chi rusaca ja benëꞌ leꞌe bizinaque nun quie naole xneza Cristo cabëꞌ reꞌen Diuzi, biusanlaꞌadyiꞌle huele tahuen sudyiꞌilële Diuzi, benꞌ bzalo raꞌo. Uzucazi Diuzi diꞌidzaꞌ quienëꞌ cabëꞌ unëꞌ huenëꞌ.
60005001	Leꞌe benꞌ napa dyin quie Diuzi, reꞌendaꞌ gunaꞌ leꞌe tu consejo. Nëꞌëdiꞌ nacariaꞌ benꞌ napa dyin quie Diuzi. Nacaꞌ testigo blëꞌëdaꞌ bedzagalao Cristo gutinëꞌ lëꞌë yaga cruzo. Lëscanꞌ conlë ja los demás benꞌ napa dyin quie Diuzi, huazuliaꞌ Cristo bëꞌ yeguidëꞌ uluꞌenëꞌ yelaꞌ huaca quienëꞌ.
60005002	Ca benꞌ rapa becoꞌ z̃iꞌilaꞌ quie, canaꞌ reyaꞌalaꞌ gapale benꞌ nao xneza Jesús, benꞌ naca cuenda quiele. Pero lëscanaꞌ du guicho du laꞌadyiꞌle huele bala quiele ca reꞌen Diuzi huele, bihuele benꞌ zuzile gan, benꞌ rzaꞌlaꞌadyiꞌ len.
60005003	Biinabëꞌle ziꞌlaza benꞌ naca cuenda quiele como si fuera nacale xaꞌnjëꞌ, pero tzuꞌule neza dyaꞌa usëdilejëꞌ inaojëꞌ neza ca neza rnaole leꞌe.
60005004	Canaꞌ cati yeguida benꞌ naca pastor belaora, huegaꞌn tadyaꞌa quiele lao Diuzi tuzioli.
60005005	Lëscanꞌ leꞌe, benꞌ ruꞌabe, reꞌendaꞌ gunaꞌ leꞌe tu consejo. Reyaꞌalaꞌ galele quie ja benꞌ napa dyin quie Diuzi. Yugulule reyaꞌalaꞌ galale gacale gaxo conlë laguedyile, benꞌ nao xneza Jesús, porque canaꞌ rnën lëꞌë guichi laꞌiya quie Diuzi cani: Biraxe Diuzi benꞌ rue z̃e cuine, pero racalë Diuzi benꞌ naca gaxo.
60005006	Reyaꞌalaꞌ gacale benꞌ gaxo lao Diuzi, porque idyin dza gueꞌen Diuzi, caora naꞌ huenëꞌ leꞌe benꞌ z̃e.
60005007	Bidëbile chi bi tu ta raca quiele. Usedyinle tazëdi quiele lao Diuzi como danꞌ zu Diuzi rapanëꞌ leꞌe.
60005008	Gapale cuidado quie xanꞌ taxiꞌibiꞌ, porque rdanan reꞌennan udyiaguiꞌnan benëꞌ. Ca rue león bëꞌ ruebaꞌ snia, rdabaꞌ rguilobaꞌ ta gaobaꞌ, canaꞌ rda xanꞌ taxiꞌibiꞌ rguilonan benëꞌ.
60005009	Bigalele quienan, galele quie Diuzi. Bigalaꞌadyiꞌle rdanan duz̃e yedyi layu ruenan ta yedzagalao ja los demás benꞌ bichiro, benꞌ nao xneza Jesús, lëscanꞌ ca leꞌe.
60005010	Te yeyudyi yedzagalaole ilëꞌëtiꞌzi, caora naꞌ Diuzi huenëꞌ leꞌe benꞌ laxtaꞌo yëri, benꞌ rue quie xtiꞌidzëꞌ, benꞌ rzudyiꞌilë lëbëꞌ, benꞌ tzazulë lëbëꞌ tuzioli. Tantozi nadyëꞌë Diuzi raꞌo, ulionëꞌ raꞌo cuenda nuelëro Jesús tuz̃e, yeyoro guibá sulëronëꞌ tuzioli.
60005011	Naca Jesucristo benꞌ de yelaꞌ huaca quie tuzioli. Amén.
60005012	Biaꞌ guichi daoꞌ ni useꞌelaꞌn laole lao naꞌa Silvano ta gunaꞌ leꞌe ja consejo. Naca Silvano benꞌ bichiro, benꞌ nao xneza Jesús, benꞌ zudyiꞌilëro. Lëscanꞌ biaꞌ guichi ni ta nuxelaꞌadyaꞌ leꞌe inezile nadyëꞌë Diuzi leꞌe. Naca prueba nedyëꞌënëꞌ leꞌe bëlaꞌiyanëꞌ leꞌe taz̃e. Ulenao xnezëꞌ, biyehuëdile.
60005013	Naꞌra ja benꞌ nao xneza Jesús, benꞌ nitaꞌ ciudad Babilonia, benꞌ uliorë Diuzi lëscanꞌ ca leꞌe, rugapajëꞌ leꞌe diuz̃i. Lëzi Marcos, benꞌ naca ca z̃iꞌinaꞌ, rugapanëꞌ leꞌe diuz̃i.
60005014	Ugapale ja benꞌ bichiro, benꞌ nao xneza Jesús, diuz̃i. Como benꞌ bichiro gaole tu situ xagajëꞌ. Rulidzaꞌ Diuzi cuëchinëꞌ chizi luꞌu guicho laxtaꞌole yugulule. Amén.
61001001	Nëꞌëdiꞌ, Simón Pedro, nacaꞌ benꞌ rue mandado quie Jesucristo. Nacaꞌ apóstol quienëꞌ. Biaꞌ guichi ni useꞌelaꞌn lao leꞌe, ja benꞌ rnaorë xneza Jesucristo cabëꞌ nao nëtoꞌ xnezanëꞌ. Yelaꞌ benꞌ justo quie Xuziro Diuzi Jesucristo rlëꞌënëꞌ tuzi ca rlëꞌënëꞌ raꞌo.
61001002	Rulidzaꞌ Diuzi ta huelaꞌiyanëꞌ leꞌe taz̃e cuëchinëꞌ chizi luꞌu guicho laxtaꞌole como danꞌ rioñeꞌele ruele tuz̃e conlë Diuzi lënëꞌ Señor quiero Jesús.
61001003	Conlë yelaꞌ huaca quienëꞌ, banegun Diuzi fuerza valor quiero ta inaoro xnezëꞌ dza rdaro lao yedyi layu, naꞌ gacaro benꞌ laxtaꞌo yëri. Canaꞌ bënëꞌ quiero caora cati gucalënëꞌ raꞌo ta tzioñeꞌero galero quie Cristo, benꞌ ulio raꞌo, benꞌ z̃e gula, benꞌ rue puro ta yuꞌu niꞌa xnezi.
61001004	Canaꞌ bë Diuzi quiero begaꞌn lënëꞌ raꞌo diꞌidzaꞌ ta gacalënëꞌ raꞌo ute uselanëꞌ raꞌo quie tamala de lao yedyi layu, naꞌ gacaro benꞌ yëri cabëꞌ nayëri Diuzi. Canaꞌ biudyiaguiꞌn ta rnazin quiero raꞌo.
61001005	Quie lenaꞌ ruen dyabëꞌ galele quie Diuzi du guicho du laꞌadyiꞌle tale neza dyaꞌa. Lëscanꞌ ruen dyabëꞌ tzioñeꞌele huele cabëꞌ na Diuzi
61001006	gapale cuidado bihueꞌle lato inabëꞌ ta rnazin quiele leꞌe huele tamala. Lëscanꞌ ruen dyabëꞌ
61001007	yeyëchiꞌlaꞌadyiꞌle benꞌ bichiro, benꞌ nao xneza Jesús, idyëꞌële yugulu benëꞌ.
61001008	Chi tziole huele canaꞌ, naꞌ biten canaꞌzi dza rdale lao yedyi layu, biten canaꞌzi unaole xneza Jesucristo, benꞌ naca Señor quiero.
61001009	Pero chi bitziole huele canaꞌ, nacale ca quie tu benꞌ laochula, benꞌ birlëꞌë dyaꞌa, porque agulaꞌadyiꞌle cabëꞌ bë Diuzi quiele uz̃iꞌz̃enëꞌ quie dulaꞌ xquia quiele ta bële canaꞌate.
61001010	Quie lenaꞌ, bichaꞌ, nun quie bë Diuzi nombrar leꞌe, huele dyabëꞌ hue quiele ca niaꞌ niga. Chi huele canaꞌ, naꞌ biiquixile inaole xneza Jesús dyëꞌëdi gula.
61001011	Chi huele canaꞌ, naꞌ huasalo Diuzi puerta guibá ta tzetzuꞌule tzesule tuzioli ga rnabëꞌ Señor quiero Jesucristo, benꞌ pte psela raꞌo.
61001012	Quie lenaꞌ biusanaꞌ iniaꞌ leꞌe ta bigalalaꞌadyiꞌle cabëꞌ reyaꞌalaꞌ huele, baꞌalaꞌcazi banezile dyëꞌëdi barue quiele diꞌidzaꞌ li quie Diuzi.
61001013	Tu lale rdaꞌ lao yedyi layu, nacan bala quiaꞌ gunaꞌ leꞌe consejo ca consejo bënaꞌ leꞌe niga.
61001014	Baona Señor quiero Jesucristo nëꞌëdiꞌ de que ruen bago dza gatiaꞌ.
61001015	Quie lenaꞌ pcaꞌnaꞌ diꞌidzaꞌ quiaꞌ laole cuenda bigalaꞌadyiꞌle cabëꞌ consejo bënaꞌ leꞌe dza udaꞌ lao yedyi layu.
61001016	Caora unandoꞌ bzioñeꞌendoꞌ leꞌe quie yelaꞌ huaca quie Señor quiero Jesucristo, quele cuento ulio benꞌ rziꞌ yëꞌ bzioñeꞌendoꞌ leꞌe, porque nëtoꞌ blëꞌëndoꞌ yelaꞌ huaca quienëꞌ.
61001017	Lëzi blëꞌëndoꞌnëꞌ caora bë Diuzi lëbëꞌ benꞌ z̃e. Bendoꞌ rchiꞌ Diuzi caora unënëꞌ dyëꞌëdi unanëꞌ nëtoꞌ: “Z̃iꞌinaꞌ benꞌ niga. Lega nedyëꞌëdaꞌbiꞌ raxedaꞌ ca ruebiꞌ.”
61001018	Bendoꞌ rchiꞌ Diuzi zaꞌn guibá caora nitaꞌlëndoꞌ Jesús lao yaꞌa ga betzaꞌ z̃abanëꞌ gucan bezëri di raca titiꞌ.
61001019	Quie lenaꞌ nacan bala cabëꞌ una ja benꞌ unitaꞌ tiempo, ja benꞌ udixogueꞌ xtiꞌidzaꞌ Diuzi. Napale razón ruele cuenda cabëꞌ unajëꞌ, porque naca diꞌidzaꞌ unajëꞌ ca quie xniꞌ guiꞌ rseniꞌna ga naca chula cuenda ilëꞌëro ga zioro hasta yeguidara Jesucristo huenëꞌ gaca yeniꞌ gula luꞌu guicho laxtaꞌoro.
61001020	Reꞌendaꞌ iniaꞌ leꞌe tu diꞌidzaꞌ naca belao. Nunu saqueꞌ tzioñeꞌe diꞌidzaꞌ laꞌiya quie Diuzi según pensari quiezijëꞌ, dechanꞌ según cabëꞌ rna Bichi Be quie Diuzi tzioñeꞌejëꞌn.
61001021	Pues ja benꞌ naꞌ, benꞌ unitaꞌ tiempote, quele bzujëꞌ diꞌidzaꞌ lëꞌë guichi ta racazi laꞌadyiꞌjëꞌ, pero como nacajëꞌ benꞌ laꞌiya quie Diuzi, bzujëꞌ diꞌidzaꞌ lëꞌë guichi cabëꞌ mandado bë Bichi Be quie Diuzi quiejëꞌ.
61002001	Lado ja benꞌ Israel, uyuꞌurë benꞌ hueziꞌ yëꞌ. Unajëꞌ quie Diuzi unejëꞌ, pero bëꞌ nazijëꞌ uz̃iꞌjëꞌ yëꞌ. Lëzi canaꞌ leꞌe, huayuꞌurë benꞌ naca maestro siꞌjëꞌ yëꞌ laole. Belarazi ruzioñeꞌejëꞌ benëꞌ diꞌidzaꞌ huiziꞌ yëꞌ, inajëꞌ diꞌidzaꞌ li ruzioñeꞌejëꞌ. Canaꞌ huejëꞌ siꞌjëꞌ yëꞌ udyiaguiꞌjëꞌ benëꞌ huejëꞌ condre Cristo, benꞌ udiz̃u xquia quie yugulu benëꞌ. Quie lenaꞌ tu sasazi udyiaguiꞌ Diuzi lëjëꞌ.
61002002	Huanao benꞌ zë neza mala quiejëꞌ huejëꞌ ta rnazin quiejëꞌ. Dulaꞌ quiejëꞌ ina ja benëꞌ binaca dyaꞌa xneza Jesús.
61002003	Yelaꞌ rzaꞌlaꞌadyiꞌ dumi quiejëꞌ rziꞌjëꞌ leꞌe yëꞌ inajëꞌ leꞌe diꞌidzaꞌ hueziꞌ yëꞌ. Pero udyiaguiꞌ Diuzi lëjëꞌ, biilajëꞌ. Desde canaꞌte banucueza Diuzi castigo quiejëꞌ.
61002004	Caora cati bë bala ja ángel xquia dza naꞌte, biuz̃iꞌz̃e Diuzi quie xquia bëjëꞌ. Pues naꞌ bë Diuzi mandado tzuꞌujëꞌ ga naca chula tziojëꞌ laguiꞌ gabila iriojëꞌ caden cuenda cuezajëꞌ dza gaca juicio quiejëꞌ.
61002005	Lëzi canaꞌ biuz̃iꞌz̃e Diuzi quie xquia bë ja benꞌ unitaꞌ canaꞌte. Bënëꞌ mandado gaca nisayo yosiuꞌ lao chopa galo dza cuenda yedzaꞌjëꞌ nisa gatijëꞌ. Nun quie tamala bëjëꞌ, bdyiaguiꞌ Diuzi lëjëꞌ. Tuzi benꞌ lao Noé lënëꞌ igadyi familia quienëꞌ begaꞌnjëꞌ psela Diuzi lëjëꞌ. Pero gudyi Noé ja benꞌ unitaꞌ tiempo de que reꞌen Diuzi inaojëꞌ xnezëꞌ huejëꞌ tadyaꞌa, pero bigulejëꞌ quie Noé.
61002006	Lëzi canaꞌ bë Diuzi juicio lao ja benꞌ nitaꞌ ciudad Sodoma len ja benꞌ nitaꞌ ciudad Gomorra. Bzei Diuzi lëjëꞌ, danꞌ bëjëꞌ puro tamala. Lente ciudad quiejëꞌ bzei Diuzi len begaꞌnnan gucan puro de. Canaꞌ bë Diuzi quie ja benꞌ naꞌ ta ilëꞌë ja benꞌ zazaꞌ de que bireꞌen Diuzi huejëꞌ cabëꞌ bë ja benꞌ naꞌ.
61002007	Pero tu benꞌ lao Lot, bibdyiaguiꞌ Diuzi lëbëꞌ, baꞌalaꞌcazi naquëꞌ benꞌ ciudad Sodoma, danꞌ naca Lot benꞌ bë quie xtiꞌidzaꞌ Diuzi. Guque Lot bayëchiꞌ bëꞌ blëꞌënëꞌ cabëꞌ ta bayatza gula bë ja benꞌ ciudad quienëꞌ.
61002008	Canaꞌ uzu laxtaꞌohuëꞌ bayëchiꞌ gula yugu dza caora blëꞌënëꞌ cabëꞌ bë ja benꞌ yedyi quienëꞌ. Puro tabayatza ta biraxe Diuzi bëjëꞌ.
61002009	Pero nezi Diuzi binꞌ huenëꞌ ta uselanëꞌ ja benꞌ nao xnezëꞌ caora reꞌen xanꞌ taxiꞌibiꞌ siꞌn lëjëꞌ yëꞌ huejëꞌ xquia. Lëzi nezi Diuzi bi huenëꞌ hueꞌnëꞌ castigo ja benꞌ mala hasta dza gaca juicio quiejëꞌ.
61002010	Con yugulu benꞌ rue tabayatza ta rnazin quie, benꞌ ruz̃idyi ja xtiꞌidzaꞌ Diuzi, hue Diuzi lëjëꞌ tu castigo huala gula. Pues ja benꞌ naꞌ ruejëꞌ z̃e cuinjëꞌ, nacajëꞌ benꞌ zidi, birdzebijëꞌ rutasi runiojëꞌ benꞌ rnabëꞌ, chi benꞌ zu guibá, chi benꞌ zu dyilayu.
61002011	Naꞌra baꞌalaꞌcazi nacara ja ángel benꞌ rnabëꞌ ca ja benꞌ naꞌ, birutasi runio ja ángel ja benꞌ naꞌ caora rao ja ángel xquia ja benꞌ naꞌ lao Diuzi.
61002012	Pero ja benꞌ naꞌ, yelaꞌ bayatza quiejëꞌ ruejëꞌ huabiaguiꞌjëꞌ. Biyuꞌujëꞌ pensari. Ruejëꞌ ca rue bia guixiꞌ. Puro ta rnazin quiejëꞌ ruejëꞌ. Con bitezi ta birioñeꞌejëꞌ, naꞌ rudyialaꞌadyiꞌjëꞌn. Yelaꞌ naca quiejëꞌ, naꞌ yeyula yenitijëꞌ lao Diuzi.
61002013	Huanao xquia quiejëꞌ lëjëꞌ. Lente tedza ruejëꞌ ta rnazin quiejëꞌ huejëꞌ tabayatza. Anaca quiejëꞌ ca quie nidyiꞌ azun lëꞌë laꞌariꞌ dyaꞌa. Raxejëꞌ gaolëjëꞌ leꞌe tuz̃e gacalejëꞌ amigo, pero ta siꞌjëꞌ leꞌe yëꞌ, tanaꞌ ruejëꞌ canaꞌ.
61002014	Tuzi ca pensari ruejëꞌ, reꞌenjëꞌ gasilëjëꞌ nigula binaca quiejëꞌ. Binezijëꞌ bi modo huejëꞌ ta usanjëꞌ tamala quiejëꞌ. Rziꞌjëꞌ yëꞌ ja benꞌ zaonao xneza Jesús. Puro dumi rzaꞌlaꞌadyiꞌjëꞌ. Pero babdzeꞌdeꞌ Diuzi lëjëꞌ.
61002015	Aoruꞌunjëꞌ tzalaꞌla xneza Jesús, banaojëꞌ neza mala. Aruejëꞌ cabëꞌ bë tu benꞌ lao Balaam, z̃iꞌi Beor, benꞌ unitaꞌ canaꞌte. Ta huenëꞌ gan dumi bënëꞌ tatondo.
61002016	Pero bë Diuzi mandado udila tu burro lëbëꞌ. Unë burro ca rnë benëꞌ. Bëꞌlëbaꞌ lënëꞌ diꞌidzaꞌ udilabaꞌ lëbëꞌ cuenda usannëꞌ bira huenëꞌ tatondo quienëꞌ.
61002017	Pero ja benꞌ naꞌ, benꞌ rziꞌ yëꞌ, naca quiejëꞌ ca quie yasa babeyuꞌen nisa. Naca quiejëꞌ ca quie nisayo gupaꞌdaoꞌ ruꞌazi be bedunꞌ len, bira bisirvejëꞌ. Hue Diuzi mandado tziojëꞌ guiꞌ gabila ga naca chula tuzioli.
61002018	Badan gula ruejëꞌ rnëjëꞌ zidzo, pero bëꞌ ruezijëꞌn, yëꞌ rziꞌjëꞌ. Naꞌra najëꞌ nacaro libre huero ca tabayatza rnan quiero huero, pero yëꞌ rziꞌjëꞌ. Rguilojëꞌ nu benꞌ siꞌ diꞌidzaꞌ quiejëꞌ, benꞌ zapsan neza mala quie.
61002019	Najëꞌ nacajëꞌ libre ruꞌen lato huejëꞌ con bitiꞌtezi raxejëꞌ huejëꞌ, pero yëꞌ rziꞌjëꞌ najëꞌ canaꞌ, danꞌ puro tamala ruejëꞌ. Biruꞌe yelaꞌ mala quiejëꞌ lato huejëꞌ tahuen. Chi huero tamala, naca yelaꞌ mala quiero ca quie xaꞌnro, binacaro benꞌ libre.
61002020	Pues chi apsanro neza mala quiero banaoro xneza Señor quiero Jesucristo, pero naꞌ chi yeyuꞌuro neza mala quiero tatula, chi usanro xneza Cristo bira tzioro inaoron, hueran mazara mala quiero.
61002021	Huen mala quiero chi biinaoro xneza Jesús, pero hueran mazara mala quiero chi barue quiero diꞌidzaꞌ laꞌiya quie Diuzi, naꞌ usanron yenaoro neza mala quiero tatula.
61002022	Chi banaoro xneza Jesús, naꞌ usanron, lenan ruen quiero ca rnën lëꞌë guichi cani: “Areyao becoꞌ ta babeyëbibaꞌ. Lëscanꞌ quie ja cuchi, baꞌalaꞌcazi zabgazorobaꞌ yao, pero hueyuꞌucazibaꞌ gunꞌ tatula.”
61003001	Naꞌra bichaꞌ, taurupe naꞌ biaꞌ guichi ni useꞌelaꞌn laole, porque reꞌendaꞌ gunaꞌ leꞌe consejo tacuenda huele pensari ta yuꞌu niꞌa xnezi.
61003002	Bigalaꞌadyiꞌle cabëꞌ una ja benꞌ laꞌiya quie Diuzi, ja benꞌ udixogueꞌ xtiꞌidzaꞌ Diuzi canaꞌate. Lëscanꞌ bigalaꞌadyiꞌle diꞌidzaꞌ belao quie Señor quiero Jesucristo, benꞌ pte psela raꞌo. Lëdiꞌidzaꞌ belao naꞌ bzioñeꞌe ja apóstol leꞌe.
61003003	Nacan belao ta inezile cabëꞌ hue ja benëꞌ caora idyin dza yeyudyi yedu quie yedyi layu. Ruz̃idyijëꞌ utitujëꞌ xtiꞌidzaꞌ Diuzi. Huejëꞌ cabëꞌ ta rnazin quiejëꞌ.
61003004	Lëzi canaꞌ utitujëꞌ benëꞌ nao xneza Jesús yëbijëꞌ lëjëꞌ: “¿Biz̃i raca quie Cristo? ¿Quele unëꞌ guidëꞌ, naꞌ bineguidëꞌ? ¿Biquienꞌ con rbezale, naꞌ biguidëꞌ? Desde dza cati guti xuzixtaꞌoro, tuzicazi ca nacan cabëꞌ gutaꞌ dyilayu tiempote.” Canaꞌ inajëꞌ.
61003005	Bigueꞌenjëꞌ galejëꞌ dyin quie Diuzi gutaꞌ guibá tiempote. Lëzi bigalejëꞌ mandado quienëꞌ gutaꞌ xneza nisa cuenda bebidyi layu cueꞌ nisadaoꞌ xlaton.
61003006	Lëscanꞌ bigalejëꞌ mandado quie Diuzi guca nisayo yusiuꞌ lao chopa galo dza tiempote guti yugulute ja benꞌ unitaꞌ, aodyiaguiꞌ yugulute ta de lao yedyi layu. Canaꞌ bë Diuzi juicio quiejëꞌ.
61003007	Pero cati idyin dza hue Diuzi juicio tatula, huayei yugulute ta de lao yedyi layu lente yugulute ta de guibá. Huachugubëꞌ Diuzi yugulu benꞌ biunao xneza Jesús.
61003008	Lëscanꞌ, bichaꞌ, bigalaꞌadyiꞌle ruen quie Diuzi ca quie tu dzazi tu mila iza. Lëscanꞌ tu mila iza ruen quienëꞌ ca quie tu dzazi.
61003009	Bitzë Señor quiero con ca rna bala benëꞌ, denꞌ uzunëꞌ diꞌidzaꞌ quiëꞌ ca unëꞌ huenëꞌ. Naquëꞌ benꞌ de paciencia rbezanëꞌ bireꞌennëꞌ cuiaguiꞌ ja benëꞌ. Reꞌennëꞌ inaojëꞌ xneza Jesús.
61003010	Cati guida Jesús, tu sasazi guidëꞌ cati guidëꞌ. Guidëꞌ caora raque ja benëꞌ biguidëꞌ. Guidëꞌ ca guida tu benꞌ uban caora raque benëꞌ nunu benꞌ uban guida. Caora naꞌ huabiaguiꞌ ladza. Huenan ca rue be bedunꞌ z̃e gula bëꞌ rudzeꞌ rchiꞌnan cati bazaꞌn. Lëscanꞌ ta dyia guibá, hueyalan quie tala quie guiꞌ. Huayei yugulu ta de lao yedyi layu. Hue Diuzi juicio lao duz̃eten.
61003011	Nun quie huabiaguiꞌ yugulu ta de lao yedyi layu, ruen dyabëꞌ inaole xneza Jesús gacale benꞌ laxtaꞌo yëri.
61003012	Reyaꞌalaꞌ tzuꞌule yedaohuele cuezale dyëꞌëdi dza cati yeguida Jesús lao yedyi layu. Huele ca ta reyaꞌalaꞌ huele cuenda yeguidanezëꞌ. Dza cati yeguidëꞌ, dza naꞌ tzei ta dyia guibá, hueyalan quie tala quie guiꞌ.
61003013	Pues raꞌo niga rbezaro yeguixo Diuzi yedyi layu cubi, yeyuenëꞌ guibá cubi como canaꞌ unanëꞌ huenëꞌ. Naꞌra quie dyilayu cubi len guibá cubi, bira gataꞌn tamala, bira gataꞌn tabayatza.
61003014	Quie lenaꞌ bichaꞌ, tu lale rbezale hue Diuzi canaꞌ, reyaꞌalaꞌ hue quiele xtiꞌidzaꞌ Diuzi du guicho du laꞌadyiꞌle cuenda cueꞌ chizi laxtaꞌole binapale dulaꞌ xquia hora cati yeguida Jesús lao yedyi layu.
61003015	Bigalaꞌadyiꞌle naca Diuzi benꞌ z̃elaꞌadyiꞌ gula. Zunëꞌ rbezanëꞌ ulidza ja benëꞌ lëbëꞌ inabajëꞌ siꞌz̃enëꞌ quie dulaꞌ xquia quiejëꞌ gataꞌ yelaꞌ naban quiejëꞌ tuzioli. Cabëꞌ rnën lëꞌë guichi biaꞌ, lëscanꞌrë rnën lëꞌë guichi bë benꞌ bichiro Pablo ta useꞌelaꞌnëꞌ laole. Ca ta bzioñeꞌe Diuzi lëbëꞌ, lenaꞌ bzunëꞌ lëꞌë guichi useꞌelaꞌnëꞌn laole.
61003016	Pues lëꞌë yugulu guichi bë Pablo rguixogueꞌn raꞌo cabëꞌ reyaꞌalaꞌ hue quiero xtiꞌidzaꞌ Diuzi du guicho du laꞌadyiꞌro, danꞌ bazaꞌ dza yeyudyi yedu quie yedyi layu. Pero bala diꞌidzaꞌ bzunëꞌ lëꞌë guichi nacan zëdi bitzioñeꞌeron. Quie lenaꞌ bala benꞌ binezi, benꞌ binetzioñeꞌe xtiꞌidzaꞌ Diuzi dyëꞌëdi, ruejëꞌ zidi uzëguichola rnëjëꞌ retzaꞌjëꞌ xtiꞌidzaꞌ Pablo. Hasta xtiꞌidzaꞌ Diuzi uzëguichola rnëjëꞌ retzaꞌjëꞌn. Nun quie ruejëꞌ canaꞌ, huayojëꞌ lao guiꞌ gabila.
61003017	Quie lenaꞌ, bichaꞌ, como anezile cabëꞌ gaca dza zazaꞌra, gapale cuidado biiquixile bihueꞌle lato siꞌ ja benꞌ mala leꞌe yëꞌ. Gapale cuidado ta biiquixile, porque reyaꞌalaꞌ inaole xneza Jesús du guicho du laꞌadyiꞌle.
61003018	Lëscanꞌ reyaꞌalaꞌ huebëꞌle mazara Señor quiero Jesucristo, benꞌ pte psela raꞌo. Lëscanꞌ reyaꞌalaꞌ idyëꞌële lëbëꞌ mazara. Cabëꞌ rueronëꞌ benꞌ z̃e, canaꞌ hueronëꞌ benꞌ z̃e tuzioli. Amén.
62001001	-
62001003	Bëndoꞌ guichi ni useꞌelaꞌndoꞌn laole ta rguixogueꞌn quie tu benꞌ uzu cati binegataꞌ dyilayu. Nëtoꞌ ablëꞌëndoꞌnëꞌ, unaꞌndoꞌnëꞌ, bendoꞌ cabëꞌ diꞌidzaꞌ unëꞌ, bdaꞌ tacandoꞌ lëbëꞌ. Rnëndoꞌ quie xtiꞌidzaꞌ benꞌ naꞌ, benꞌ run yelaꞌ naban quiero, pero biyeyudyi yedu yelaꞌ neban runnëꞌ quiero. Rnëndoꞌ quie Jesucristo. Rnëndoꞌ cabëꞌ blëꞌëndoꞌ cuenda naꞌ gacale tuz̃e len nëtoꞌ, len Xuziro Diuzi, lënëꞌ z̃iꞌinëꞌ Jesucristo. Bida Jesucristo detëꞌë lao yedyi layu ablëꞌëndoꞌnëꞌ. Ga zu Diuzi uzaꞌnëꞌ bidëꞌ ga yuꞌundoꞌ blëꞌëndoꞌnëꞌ.
62001004	Lenaꞌ useꞌelaꞌndoꞌ guichi ni laole cuenda naꞌ sule gusto len nëtoꞌ.
62001005	Niga rnëndoꞌ leꞌe cabëꞌ diꞌidzaꞌ una Jesucristo nëtoꞌ. Naca Diuzi benꞌ laxtaꞌo yëri gula. Ni tu pensari mala biyuꞌu laxtaꞌo Diuzi. Yeniꞌ gula naca ga zu Diuzi. Ni lëꞌëtiꞌ binaca chula ga zuëꞌ.
62001006	Chi inëro nacalëro Diuzi tuz̃e, pero ruero pensari mala quiero, lenaꞌ ruluꞌen rziꞌro yëꞌ ca ta inaro, rquixiro ca ta ruero.
62001007	Pero chi naca laxtaꞌoro yëri gula como naca laxtaꞌo Diuzi, lena ruluꞌen nacalëro Diuzi tuz̃e. Lëscanꞌ, nun quie guti z̃iꞌinëꞌ Jesucristo lëꞌë yaga cruzo ulato ren quienëꞌ, zuëꞌ dispuesto siꞌz̃enëꞌ quie bitezi xquia naparo.
62001008	Chi inaro binaparo xquia, tzioguero yëꞌ inaro canꞌ, birnëro tali.
62001009	Pero chi ixubalëpiro lao Diuzi inaro naparo xquia, nacan tabala hue Diuzi quiero cabëꞌ unëꞌ huenëꞌ quiero, naꞌ hueziꞌz̃enëꞌ quiero yebionëꞌ yugulu pensari mala yuꞌu luꞌu laxtaꞌoro, naꞌ iyacan yëri gula.
62001010	Pero chi inaro binaparo xquia, lenan inaro quie Diuzi rziꞌnëꞌ yëꞌ, biruero cuenda con cabëꞌ rna xtiꞌidzaꞌ Diuzi.
62002001	Raquedaꞌ leꞌe ca quie z̃iꞌinaꞌ. Guichi ni biaꞌ useꞌelaꞌn laole ta gacalën leꞌe ta bihuele tamedian. Pero chi huele tamedian, naca Jesucristo benꞌ huen gula, benꞌ sëlë raꞌo lao Xuziro Diuzi.
62002002	Lëbëꞌ aodiz̃uguëꞌ quie xquia quiero cati gutinëꞌ lëꞌë yaga cruzo lao lazaro. Pero quele quie raꞌozi udiz̃unëꞌ, lëscanꞌ udiz̃unëꞌ quie yugulu benëꞌ.
62002003	Chi hue quiero ca una Cristo, lenaꞌ neziro tali nacaro benꞌ quienëꞌ.
62002004	Chi inaro nacaro benꞌ quienëꞌ, naꞌ bihue quiero cabëꞌ unëꞌ, naꞌ rziꞌro yëꞌ, birnëro tali.
62002005	Pero chi hue quiero ca unëꞌ, lenan rluꞌen nedyëꞌëro Diuzi du guicho du laꞌadyiꞌro, z̃elaꞌadyiꞌro nacaro benꞌ quienëꞌ.
62002006	Chi inaro naoro xneza Cristo, naꞌ reyaꞌalaꞌ taro cabëꞌ udanëꞌ.
62002007	Bichaꞌ, quele diꞌidzaꞌ cubi rniaꞌ leꞌe niga. Rniaꞌ leꞌe ca diꞌidzaꞌ abele desde canaꞌte caora uzulaole rnaole xneza Cristo.
62002008	Pero lëscanꞌ ta rniaꞌ leꞌe niga, nacan ca quie tu diꞌidzaꞌ cubi. Tantozi naca diꞌidzaꞌ belao, ruen dyabëꞌ iniaꞌ leꞌe tatula. Diꞌidzaꞌ li rniaꞌ niga. Rniaꞌ quie Cristo, lëscanꞌ rniaꞌ quie leꞌe. Rniaꞌ leꞌe areyudyi rda ja benëꞌ lao lato lao chula. Barseniꞌn guiꞌ quie xtiꞌidzaꞌ Diuzi luꞌu guicho laxtaꞌo ja benëꞌ.
62002009	Chi inaro rseniꞌn guiꞌ quie xtiꞌidzaꞌ Diuzi luꞌu guicho laxtaꞌoro, pero rudiero benꞌ bichiro, benꞌ nao xneza Jesús, yëꞌ rziꞌro rnëro canꞌ. Quele rseniꞌn guiꞌ quie xtiꞌidzaꞌ Diuzi luꞌu guicho laxtaꞌoro, nechanꞌ nechula luꞌu guicho laxtaꞌoro.
62002010	Chi nedyëꞌëro benꞌ bichiro, benꞌ nao xneza Jesús, lenan uluꞌen rseniꞌn guiꞌ quie xtiꞌidzaꞌ Diuzi luꞌu guicho laxtaꞌoro. Birue xtiꞌidzaꞌ Diuzi raꞌo mandado huero tamala.
62002011	Chi rudiero bichiro benꞌ nao xneza Jesús, naca quiero ca quie benꞌ rda ga naca chula, birlëꞌëro ga zioro. Anaca quiero ca quie benꞌ laochula, benꞌ birlëꞌë.
62002012	Raquedaꞌ leꞌe ca quie z̃iꞌinaꞌ. Quie lenaꞌ biaꞌ guichi niga useꞌelaꞌn laole, porque lao naꞌa Jesucristo aoz̃iꞌz̃e Diuzi quie xquia quiele.
62002013	Lëscanꞌ biaꞌ guichi ni, useꞌelaꞌn laole leꞌe, benꞌ naca ja xuzi familia, porque nuebëꞌle Cristo, benꞌ uzu tu binegataꞌ dyilayu. Lëscanꞌ biaꞌ guichi ni, useꞌelaꞌn laole leꞌe biꞌ ruꞌabe, porque rnaole xneza Jesús, bira naole neza mala.
62002014	Biaꞌ guichi ni, useꞌelaꞌn laole leꞌe, z̃iꞌinaꞌ, porque nuebëꞌle Xuziro Diuzi. Lëscanꞌ biaꞌ guichi ni useꞌelaꞌn laole leꞌe, benꞌ naca ja xuzi familia, porque nuebëꞌle Cristo, benꞌ uzu tu binegataꞌ dyila yu. Biaꞌ guichi ni, useꞌelaꞌn laole leꞌe, biꞌ ruꞌabe, porque tzutzu huala rnaole xneza Cristo, aoyuꞌu laxtaꞌole xtiꞌidzaꞌ Diuzi, bira naole neza mala.
62002015	Bireyaꞌalaꞌ saꞌlaꞌadyiꞌro ta de lao yedyi layu. Chi saꞌlaꞌadyiꞌro ta de lao yedyi layu, lenan ruluꞌen binadyëꞌëro Diuzi.
62002016	Ja benꞌ nitaꞌ lao yedyi layu, ruejëꞌ ta rnazin quiejëꞌ, rzaꞌlaꞌadyiꞌjëꞌ ta de lao yedyi layu. Yelaꞌ uñaꞌa quiejëꞌ, ruejëꞌ cuinjëꞌ benꞌ z̃e, rez̃ëꞌjëꞌ laguedyijëꞌ. Pero quele tanun quie Diuzi ruejëꞌ canaꞌ, dechanꞌ ta racazi laꞌadyiꞌjëꞌ ruejëꞌ canaꞌ.
62002017	Bareyudyi redu quie dyilayu len quie ja benꞌ rueja ta rnazin quie. Ja benꞌ rue quie ca reꞌen Diuzi, huataꞌ yelaꞌ naban quiejëꞌ tuzioli.
62002018	Rniaꞌ leꞌe, z̃iꞌinaꞌ, ilëꞌëtiꞌzi yeyudyi yedu quie yedyi layu. Abele huida tu benꞌ huetzague condre Cristo. Pues hora naꞌa anitaꞌ zë ja benꞌ rue condre Cristo. Tanaꞌ neziro bazaꞌ dza yeyudyi yedu quie yedyi layu.
62002019	Ja benꞌ rue condre Cristo, gucalëjëꞌ raꞌo tuz̃e dza naꞌ, pero apsanlaꞌadyiꞌjëꞌ raꞌo naꞌa. Chi dulaꞌadyiꞌjëꞌ gucalëjëꞌ raꞌo tuz̃e dza naꞌ, bipsanlaꞌadyiꞌjëꞌ raꞌo. Pero guca canaꞌ tacuenda uluꞌen dyëꞌëdi bëꞌ bëzijëꞌ, danꞌ gucalëjëꞌ raꞌo tuz̃e.
62002020	Pero leꞌe, babdzeꞌ Diuzi Bichi Be quienëꞌ luꞌu guicho laxtaꞌole cuenda gacale benꞌ rioñeꞌe.
62002021	Biaꞌ guichi ni useꞌelaꞌn laole, porque quele binezile con cabëꞌ rna xtiꞌidzaꞌ Diuzi, dechanꞌ nezicazile con cabëꞌ rnan. Dyëꞌëdi nezile birnë xtiꞌidzaꞌ Diuzi diꞌidzaꞌ huiziꞌ yëꞌ.
62002022	Yëꞌ rziꞌ benëꞌ bëꞌ najëꞌ binaca Jesús benꞌ useꞌelaꞌ Diuzi ta ute uselanëꞌ benëꞌ. Nu ja benꞌ rnë canaꞌ, rudyialaꞌadyiꞌjëꞌ Cristo. Rusebiꞌjëꞌ Xuziro Diuzi lënëꞌ z̃iꞌinëꞌ Jesucristo.
62002023	Chi rusebiꞌ ja benëꞌ z̃iꞌi Diuzi, lente Diuzin rusebiꞌjëꞌ. Chi rnëjëꞌ cule quie z̃iꞌi Diuzi, lente Diuzin rnëjëꞌ cule.
62002024	Quie lenaꞌ bigalaꞌadyiꞌle cabëꞌ diꞌidzaꞌ uyuꞌu luꞌu guicho laxtaꞌole hora uzulaole rnaole xneza Jesús. Porque chi yegaꞌn diꞌidzaꞌ bele canaꞌte luꞌu guicho laxtaꞌole, naꞌ biyeyudyi nacalële Xuziro Diuzi lënëꞌ z̃iꞌinëꞌ tuzi.
62002025	Una Jesucristo gunnëꞌ yelaꞌ neban quiero tuzioli. Canaꞌ begaꞌnlënëꞌ raꞌo diꞌidzaꞌ.
62002026	Guichi biaꞌ niga, nacan ta quixogueꞌn leꞌe cabëꞌ hue ja benꞌ reꞌen siꞌ leꞌe yëꞌ.
62002027	Naꞌ abdzeꞌ Jesucristo Bichi Be quienëꞌ luꞌu guicho laxtaꞌole. Abegaꞌnnëꞌ yuꞌunëꞌ luꞌu laxtaꞌole ruzioñeꞌenëꞌ leꞌe diꞌidzaꞌ li quie Diuzi. Canaꞌ inezile chi inë ja benëꞌ tuzi ca rnën len xtiꞌidzaꞌ Diuzi, o chi birnëjëꞌ tuzi. Puro diꞌidzaꞌ li rna Bichi Be quienëꞌ, birnënëꞌ diꞌidzaꞌ hueziꞌ yëꞌ. Biyehuëdile nacalële Cristo tuz̃e conforme con ca bzioñeꞌe Bichi Be quienëꞌ leꞌe.
62002028	Lenaꞌ, z̃iꞌinaꞌ, rniaꞌ leꞌe tatula, biyehuëdiro nacalëro Cristo tuz̃e cuenda bigataꞌ yelaꞌ stuꞌ quiero cati dza yeguidëꞌ.
62002029	Nezile naca Diuzi benꞌ rue ta yuꞌu niꞌa xnezi. Lëscanꞌ reyaꞌalaꞌ inezile yugulu ja benꞌ rue ta yuꞌu niꞌa xnezi, nacajëꞌ z̃iꞌi Diuzi.
62003001	Tanto nedyëꞌë Xuziro Diuzi raꞌo ulionëꞌ raꞌo nacaro z̃iꞌinëꞌ. Quie lenan binacalë ja benꞌ nitaꞌ lao yedyi layu tuzi len raꞌo, porque binacalëjëꞌ tuzi len Diuzi.
62003002	Leꞌe bichaꞌ, nadyëꞌëdaꞌ leꞌe. Rniaꞌ leꞌe nacaro z̃iꞌi Diuzi. Bineluꞌe Diuzi raꞌo cabëꞌ gaca quiero bëꞌ azulëronëꞌ guibá, pero neziro huaca quiero cabëꞌ naca quie Cristo cati yeguidëꞌ. Porque cati yeguidëꞌ,dyëꞌëdi ilëꞌëronëꞌ tal cabëꞌ naquëꞌ.
62003003	Chi du laꞌadyiꞌro rbezaro yeguida Cristo, bihueꞌro lato gaca laxtaꞌoro besu. Reyaꞌalaꞌ gaca laxtaꞌoro yëri cabëꞌ yëri naca laxtaꞌo Jesucristo.
62003004	Yugulu benꞌ rue xquia, tamalan ruejëꞌ. Nacan mala huero xquia.
62003005	Dyëꞌëdi nezile abida Jesucristo lao yedyi layu begubanëꞌ xquia yuꞌu luꞌu laxtaꞌoro, pero ni tu xquia biyuꞌu luꞌu guicho laxtaꞌonëꞌ.
62003006	Chi nacalëro Cristo tuzi, biruꞌen lato inaoro neza mala huero xquia. Pero yugulu benꞌ rnao neza mala, birue quiejëꞌ xtiꞌidzaꞌnëꞌ, binuebëꞌjëꞌ lëbëꞌ.
62003007	Naꞌra leꞌe, z̃iꞌinaꞌ, bihueꞌle lato siꞌ benëꞌ leꞌe yëꞌ. Tali rniaꞌ leꞌe: Chi nacaro benꞌ laxtaꞌo yëri ca naca Cristo benꞌ laxtaꞌo yëri, bide lato inaoro neza mala.
62003008	Chi naoro neza mala, binacaro benꞌ quie Diuzi, dechanꞌ benꞌ quie taxiꞌibiꞌ, porque tu binegataꞌ dyilayu unao xanꞌ taxiꞌibiꞌ neza mala. Quie lenaꞌ bida z̃iꞌi Diuzi lao yedyi layu besulanëꞌ dyin quie xanꞌ taxiꞌibiꞌ.
62003009	Ja benꞌ naca z̃iꞌi Diuzi, bide lato inaojëꞌ neza mala, porque babëꞌ Diuzi yelaꞌ naban quiejëꞌ tuzioli, anacajëꞌ z̃iꞌi Diuzi. Quie lenaꞌ, como bibi tamedian rue Diuzi, lëscanꞌ raꞌo, chi tali nacaro z̃iꞌi Diuzi, bireyaꞌalaꞌ huero tamedian.
62003010	Lenaꞌ uluꞌen chi tali nacaro z̃iꞌi Diuzi, o chi nacaro z̃iꞌi xanꞌ taxiꞌibiꞌ. Chi huero tamedian rudiero benëꞌ, binacaro z̃iꞌi Diuzi.
62003011	Ni rniaꞌ leꞌe tatula ca diꞌidzaꞌ babele dza naꞌte, dza uzulaole rnaole xneza Jesús: Reyaꞌalaꞌ idyëꞌëro tu ituro.
62003012	Bireyaꞌalaꞌ gacaro cabëꞌ guca benꞌ lao Caín caora uzunëꞌ dyila yu. Gulenëꞌ quie xanꞌ taxiꞌibiꞌ bëtinëꞌ biꞌ bichinëꞌ, porque unao biꞌ bichinëꞌ neza dyaꞌa, pero lënëꞌ unaonëꞌ neza mala quie xanꞌ taxiꞌibiꞌ.
62003013	Bichaꞌ, biyebanle cati rudie benëꞌ leꞌe.
62003014	Guca quiero ca quie benꞌ aguti dza naꞌ, dza unaoro neza mala quie xanꞌ taxiꞌibiꞌ. Pero naꞌra banaca quiero ca quie benꞌ abeban nun quie anaoro neza dyaꞌa quie Jesús. Neziro naoro xneza Jesús chi nadyëꞌëro tu ituro. Chi binadyëꞌëro itu ituro, naca quiero ca quie benꞌ baguti, benꞌ biyeziꞌ Diuzi.
62003015	Chi rudiero tu ituro, naca quiero ca quie benꞌ bëti benëꞌ. Naꞌra nezile dyëꞌëdi cabëꞌ gaca quie benꞌ bëti benëꞌ. Bigataꞌ yelaꞌ naban quiejëꞌ tuzioli.
62003016	Tantozi nadyëꞌë Cristo raꞌo, gutinëꞌ lëꞌë yaga cruzo ta gataꞌ tadyaꞌa quiero. Lëscanꞌ, raꞌo, reyaꞌalaꞌ idyëꞌërëro itu ituro, hasta suro dispuesto gatiro ta gataꞌ tadyaꞌa quie benꞌ bichiro.
62003017	Chi nacaro benꞌ uñaꞌa, pero birëchiꞌlaꞌadyiꞌro benꞌ bichiro, benꞌ bide quie, naꞌtera bisaqueꞌ inaro nadyëꞌërojëꞌ cabëꞌ nadyëꞌë Diuzi lëjëꞌ.
62003018	Z̃iꞌinaꞌ, bireyaꞌalaꞌ idyëꞌëro benꞌ bichiro de diꞌidzaꞌzi, pero reyaꞌalaꞌ idyëꞌërojëꞌ du guicho du laꞌadyiꞌro.
62003019	Chi huero canaꞌ, huaneziro tali naꞌ naoro xneza Jesús, tali naꞌ huabeꞌ chizi laxtaꞌoro.
62003020	Pero chi bicueꞌ chizi laxtaꞌoro, chi rao pensari quiero raꞌo xquia, naꞌ huacalë Diuzi raꞌo yegubanëꞌ chi tamala yuꞌu luꞌu laxtaꞌoro tacuenda cueꞌn chizi. Canaꞌ hue Diuzi, danꞌ naquëꞌ benꞌ z̃e, nezinëꞌ yugulu cabëꞌ ruero, cabëꞌ pensari yuꞌuro.
62003021	Pues cani nacan, benꞌ bichaꞌ: Chi birao pensari quiero raꞌo xquia, lenaꞌ du laꞌadyiꞌro huabeꞌ chizi laxtaꞌoro.
62003022	Gun Diuzi yugulu ca ta inabaronëꞌ por nun quie rue quiero xtiꞌidzëꞌ, ruero ca ta reꞌennëꞌ huero.
62003023	Naꞌ ta hue quiero xtiꞌidzëꞌ, reꞌennëꞌ inaoro xneza z̃iꞌinëꞌ Jesucristo, reꞌennëꞌ idyëꞌëro tu ituro cabëꞌ unëꞌ.
62003024	Porque chi hue quiero xtiꞌidzaꞌ Diuzi, lenan ruluꞌena nacalëronëꞌ tuz̃e, lëscanꞌ nacalënëꞌ raꞌo tuz̃e. Neziro nacalëronëꞌ tuz̃e, porque yuꞌu Bichi Be quienëꞌ luꞌu guicho laxtaꞌoro.
62004001	Bichaꞌ, bigalele quie yugulu benꞌ naja tanun quie Diuzi rnajëꞌ, danꞌ bineziro chi balejëꞌ rnajëꞌ quie Diuzi. Reyaꞌalaꞌ uzënagaro quiejëꞌ dyëꞌëdi chi rnajëꞌ tuzi ca rna diꞌidzaꞌ quie Diuzi, o chi birnajëꞌ tuzi. Porque nitaꞌ benꞌ zë rnaja tanun quie Diuzi rnejëꞌ, pero bëꞌ nazijëꞌ, yëꞌ rziꞌjëꞌ.
62004002	Chi rnajëꞌ bida Jesucristo lao yedyi layu guquëꞌ benëꞌ, canaꞌ ineziro nacajëꞌ benꞌ quie Diuzi, aoyuꞌu Bichi Be quienëꞌ lëjëꞌ.
62004003	Pero chi rnajëꞌ bibida Jesucristo lao yedyi layu, biguquëꞌ benëꞌ, canaꞌ ineziro binacajëꞌ benꞌ quie Diuzi, biyuꞌu Bichi Be quie Diuzi lëjëꞌ, pero yuꞌujëꞌ bichi be xiꞌibiꞌ. Naꞌ bichi be yuꞌujëꞌ rdyialaꞌadyiꞌn Cristo. Abele huida bichi be xiꞌibiꞌ rue canaꞌ lao yedyi layu. Ni rniaꞌ leꞌe babidan naꞌa.
62004004	Z̃iꞌinaꞌ, nacaro benꞌ quie Diuzi. Quie lenan ja benꞌ birna tuzi con cabëꞌ rna xtiꞌidzaꞌ Diuzi, bihuejëꞌ raꞌo gan siꞌjëꞌ raꞌo yëꞌ, porque napara fuerza Bichi Be quie Diuzi yuꞌuro, quele ca fuerza napa bichi be quie xanꞌ taxiꞌibiꞌ yuꞌujëꞌ.
62004005	Nacajëꞌ benꞌ quie xanꞌ taxiꞌibiꞌ, binacajëꞌ benꞌ quie Diuzi. Quie lenaꞌ rnajëꞌ tuzi ca rna xanꞌ taxiꞌibiꞌ. Quie lenaꞌ gale ja benꞌ nao neza quie xanꞌ taxiꞌibiꞌ ca diꞌidzaꞌ inajëꞌ.
62004006	Pero raꞌo, nacaro benꞌ quie Diuzi. Nu benꞌ gale quiero, nacarëjëꞌ benꞌ quie Diuzi. Canaꞌ neziro nula yuꞌu Bichi Be quie Diuzi, nula yuꞌu bichi be quie taxiꞌibiꞌ.
62004007	Bichaꞌ, reyaꞌalaꞌ idyëꞌëro benꞌ bichiro, benꞌ nao xneza Jesús. Canaꞌ reꞌen Diuzi huero, porque nadyëꞌë Diuzi yugulute benëꞌ. Chi nadyëꞌëro yugulute benëꞌ, nacalëro Diuzi tuz̃e, naꞌ du laꞌadyiꞌro nacaro z̃iꞌinëꞌ.
62004008	Chi binadyëꞌëro yugulute benëꞌ, naꞌ binacalëro Diuzi tuz̃e, porque nadyëꞌë Diuzi yugulute benëꞌ.
62004009	Tantozi nadyëꞌë Diuzi raꞌo, naꞌ useꞌelëꞌ tu litzaꞌ z̃iꞌinëꞌ lao yedyi layu. Lao naꞌa z̃iꞌinëꞌ gutaꞌ yelaꞌ naban quiero tuzioli. Canaꞌ neziro nadyëꞌë Diuzi raꞌo.
62004010	Tanto nadyëꞌë Diuzi raꞌo, baꞌalaꞌcazi binegueꞌenro Diuzi caora naꞌ, useꞌelëꞌ z̃iꞌinëꞌ lao yedyi layu gutinëꞌ lëꞌë yaga cruzo, udiz̃onëꞌ dulaꞌ xquia quiero cuenda yeziꞌz̃e Diuzi quiero.
62004011	Bichaꞌ, nun quie nadyëꞌë Diuzi raꞌo, reyaꞌalaꞌ idyëꞌëro itu ituro.
62004012	Baꞌalaꞌcazi ni tu nunu blëꞌë Diuzi, pero chi nadyëꞌëro itu ituro, naꞌ yuꞌu Bichi Be quienëꞌ luꞌu guicho laxtaꞌoro, naꞌ bitecazi nadyëꞌë Diuzi raꞌo.
62004013	Nun quie nudzeꞌ Diuzi Bichi Be quienëꞌ luꞌu guicho laxtaꞌoro, naꞌ ineziro nacalëronëꞌ tuz̃e.
62004014	Nëtoꞌ blëꞌëndoꞌ nacandoꞌ testigo cabëꞌ bë Xuziro Diuzi lënëꞌ z̃iꞌinëꞌ. Useꞌelëꞌ lëbëꞌ lao yedyi layu tacuenda ute uselanëꞌ nutezi benꞌ reꞌen inao xnezëꞌ.
62004015	Nutezi benꞌ gale chi z̃iꞌi Diuzi Jesucristo, lëbenꞌ naꞌ nuenëꞌ Diuzi balaꞌana, lëscanꞌ nue Diuzi lëbenꞌ naꞌ balaꞌana.
62004016	Canaꞌ neziro nadyëꞌë Diuzi raꞌo lente yugulute benëꞌ. Lëscanꞌ, raꞌo, chi idyëꞌëro tu ituro, naꞌ nuero Diuzi balaꞌana, lëscanꞌ nue Diuzi raꞌo balaꞌana.
62004017	Canaꞌ hue quiero idyëꞌëro Diuzi du guicho du laꞌadyiꞌro, biidzebiro dza gaca juicio, porque bdyëꞌëro Diuzi dza udaro lao yedyi layu cabëꞌ bdyëꞌë Jesucristo Diuzi.
62004018	Chi neziro nadyëꞌe Diuzi raꞌo, biidzebironëꞌ. Chi du laꞌadyiꞌro nadyëꞌëro Diuzi biidzëbironëꞌ ni lëꞌëtiꞌ. Pero chi rdzebiro Diuzi, lenan ruluꞌen bineneziro chi tali nadyëꞌë Diuzi raꞌo.
62004019	Nadyëꞌëro Diuzi porque tanëro bdyëꞌë Diuzi raꞌo.
62004020	Chi inaro nadyëꞌëro Diuzi, pero rudiero ja benëꞌ, yëꞌ rziꞌro inaro nadyeꞌëro Diuzi. Chi binadyëꞌëro ja benëꞌ, benꞌ rlëꞌëro, yëꞌ rziꞌro inaro nadyëꞌëro Diuzi, benꞌ birlëꞌëro.
62004021	Chi nadyëꞌëro Diuzi, nacan zi hue quiero idyëꞌëro ja benëꞌ. Canaꞌ naca mandamiento udixo Jesucristo para raꞌo.
62005001	Chi galero useꞌelaꞌ Diuzi Jesús, chi galero bidëꞌ lao yedyi layu ta ute uselanëꞌ raꞌo, naꞌ nacaro z̃iꞌi Diuzi. Chi nadyëꞌëro Xuziro Diuzi, nacan zi hue quiero idyëꞌërëro benꞌ bichiro, benꞌ naca z̃iꞌi Diuzi.
62005002	Chi nadyëꞌëro Diuzi huero cabëꞌ mandado ruenëꞌ, canaꞌ ineziro tali naꞌ nadyëꞌëro ja benꞌ bichiro, benꞌ naca z̃iꞌi Diuzi.
62005003	Bisaqueꞌ inaro nadyëꞌëro Diuzi chi biruero ca mandado ruenëꞌ. Binaca ziꞌi mandado quienëꞌ. Mandado dyaꞌa ruenëꞌ.
62005004	Babë yugulu benꞌ naca z̃iꞌi Diuzi gan lao tamala de lao yedyi layu. Nun quie rzudyiꞌilëro Jesús abëro gan.
62005005	Chi bisudyiꞌilëro quie Jesús inaro z̃iꞌi Diuzi lëbëꞌ, bisaqueꞌ huero gan lao tamala de lao dyila yu.
62005006	Caora bida Jesucristo lao yedyi layu, caora naꞌ uyuꞌunëꞌ luꞌu nisa, ulato ren quienëꞌ gutinëꞌ lëꞌë yaga cruzo. Quele uyuꞌuzinëꞌ luꞌu nisa, pero lëscanꞌ guticazinëꞌ lëꞌë yaga cruzo ulato ren quienëꞌ. Naca Bichi Be quie Diuzi testigo con cabëꞌ guca quie Jesucristo. Puro tali rna Bichi Be quie Diuzi, birziꞌnëꞌ yëꞌ.
62005007	Tzona cueꞌ testigo naca ta de guibá rguixogueꞌn quie Jesucristo. Rguixogueꞌ Xuziro Diuzi, lënëꞌ diꞌidzaꞌ quienëꞌ, lënëꞌ Bichi Be quienëꞌ. Tuzi ca rguixogueꞌjëꞌ quie Jesucristo.
62005008	Lëscanꞌ tzona cueꞌ testigo nacarë ta de lao yedyi layu rguixogueꞌn quie Jesucristo. Rguixogueꞌ Bichi Be quie Diuzi. Lëscanꞌ caora uyuꞌu Jesucristo luꞌu nisa, lenaꞌ rguixogueꞌn quienëꞌ. Lëscanꞌ cati gutinëꞌ lëꞌë yaga cruzo, ulato ren quienëꞌ, lenaꞌ rguixogueꞌrënan quienëꞌ. Tuzi ca rguixogueꞌn lao yunaten quie Jesucristo.
62005009	Chi ralero quie benëꞌ cabëꞌ inajëꞌ raꞌo, reyaꞌalaꞌcazi galero quie Diuzi cabëꞌ unëꞌ, porque zacaꞌra cabëꞌ una Diuzi quie z̃iꞌinëꞌ.
62005010	Chi hue quiero diꞌidzaꞌ quie z̃iꞌi Diuzi, canaꞌ ineziro tali nacan diꞌidzaꞌ quienëꞌ cabëꞌ unëꞌ. Pero chi bihue quiero diꞌidzaꞌ quie z̃iꞌi Diuzi, lenaꞌ inaro naca Diuzi benꞌ huiziꞌ yëꞌ, porque biralero tali nacan cabëꞌ unëꞌ quie z̃iꞌinëꞌ.
62005011	Naꞌra con cabëꞌ una Diuzi, unëꞌ babënnëꞌ yelaꞌ naban quiero ta biyeyudyi yedu quië. Lëscanꞌ unëꞌ babënnëꞌ quiero len lao naꞌa z̃iꞌinëꞌ.
62005012	Nu benꞌ rale quie z̃iꞌinëꞌ, banapëꞌ yelaꞌ naban ta biyeyudyi yedu quie. Pero nu benꞌ birale quie z̃iꞌinëꞌ, binapëꞌ yelaꞌ naban ta biyeyudyi yedu quie.
62005013	Biaꞌ guichi ni useꞌelaꞌn laole leꞌe, benꞌ rale quie z̃iꞌi Diuzi, ta inezile banapale yelaꞌ naban ta biyeyudyi yedu quie.
62005014	Quie lenaꞌ du laꞌadyiꞌro reyaꞌalaꞌ ulidzaro Diuzi, porque neziro renëꞌ quiero chi inabaronëꞌ ca ta ugunnëꞌ gunnëꞌ quiero.
62005015	Como canaꞌ neziro re Diuzi quiero cati ulidzaronëꞌ, lëscanꞌ ineziro babënnëꞌ quiero ta unabaronëꞌ.
62005016	Chi rlëꞌëro rnao tu benꞌ bichiro neza mala ruenëꞌ xquia, pero binacan xquia ta udyiaguiꞌ Diuzi lëbëꞌ, reyaꞌalaꞌ ulidzaro Diuzi inabaronëꞌ chi bigacalë Diuzi lëbëꞌ ta usannëꞌ neza mala quienëꞌ yenaonëꞌ xneza Diuzi tatula. De tu cueꞌ xquia nacan ta udyiaguiꞌ Diuzi raꞌo. Biiniaꞌ leꞌe reyaꞌalaꞌ ulidzaro Diuzi por nu benꞌ napa xquia nacan ta udyiaguiꞌ Diuzi lëbëꞌ.
62005017	Yugulu xquia ruero nacan mala, pero de tu cueꞌ xquia nacan ta udyiaguiꞌ Diuzi raꞌo.
62005018	Neziro yugulu benꞌ naca z̃iꞌi Diuzi binaojëꞌ huejëꞌ xquia, porque rapa z̃iꞌi Diuzi lëjëꞌ. Bisaqueꞌ xanꞌ taxiꞌibiꞌ huelën lëjëꞌ.
62005019	Neziro nacaro benꞌ quie Diuzi. Lëscanꞌ neziro rue ja los demás benꞌ nitaꞌ lao yedyi layu ca mandado reꞌen xanꞌ taxiꞌibiꞌ huejëꞌ.
62005020	Lëscanꞌ neziro babida z̃iꞌi Diuzi lao yedyi layu bzioñeꞌenëꞌ raꞌo nuebëꞌro tuzi Diuzi zu guibá, neziro nunura Diuzi zu. Nacalëronëꞌ tuz̃e, ta inaro, nacalëro z̃iꞌinëꞌ Jesucristo tuz̃e. Tuzi lëbëꞌ naquëꞌ Diuzi, tuzi lëbëꞌ gunnëꞌ yelaꞌ naban quiero ta biyeyudyi yedu quie.
62005021	Z̃iꞌinaꞌ, gapale cuidado ta bi tzionladyiꞌle ja idolos ja ta binaca Diuzi. Amén.
63001001	Nëꞌëdiꞌ, benꞌ gula, biaꞌ guichi ni, useꞌelaꞌn laoloꞌ luëꞌ danꞌ nacoꞌ luëꞌ nigula ulio Diuzi. Lëscanꞌ useꞌelaꞌ guichi ni lao ja z̃iꞌiloꞌ. Nadyëꞌëdaꞌ leꞌe du guicho du laꞌadyaꞌ. Pero quele tuzaꞌ nëꞌëdiꞌ, lëscanꞌ nadyëꞌë ja los demás benꞌ nao xneza Jesús leꞌe.
63001002	Nadyëꞌëdaꞌ leꞌe por nun quie diꞌidzaꞌ li quie Diuzi yuꞌun luꞌu laxtaꞌoro. Lëdiꞌidzaꞌ naꞌ biyeyudyi yedu fuerza valor quien.
63001003	Rulidzaꞌ Xuziro Diuzi lënëꞌ z̃iꞌinëꞌ Jesucristo ta huelaꞌiyajëꞌ yeyëchiꞌlaꞌadyiꞌjëꞌ leꞌe, cuëchijëꞌ chizi guicho laxtaꞌole. Tabalacazi nedyëꞌë Xuziro Diuzi lënëꞌ z̃iꞌinëꞌ leꞌe.
63001004	Redaohuedaꞌ cabëꞌ rue bala ja z̃iꞌiloꞌ, barue quiejëꞌ diꞌidzaꞌ li quie Diuzi, baruejëꞌ ca mandado reꞌen Xuziro Diuzi huero.
63001005	Naꞌra zanaꞌ, quele mandamiento cubi iniaꞌ leꞌe lëꞌë guichi ni, dechanꞌ mandamiento gula ca ta unë Jesús nëtoꞌ desde dza naꞌte. Rniaꞌ leꞌe nacan zi hue quiero idyëꞌëro yugulu laguedyiro.
63001006	Nacan tali nadyëꞌëro yugulu laguedyiro, chi barue quiero xtiꞌidzaꞌ Diuzi. Banezile desde dza naꞌte cabëꞌ reꞌen Diuzi huero, reꞌennëꞌ idyëꞌëro yugulu laguedyiro.
63001007	Naꞌra nitaꞌ benꞌ zë, benꞌ hueziꞌ yëꞌ, benꞌ rnë biguca Jesucristo benëꞌ cati bidëꞌ lao yedyi layu. Pero yëꞌ rziꞌjëꞌ, rudyialaꞌadyiꞌjëꞌ Cristo rnëjëꞌ canaꞌ.
63001008	Gapale cuidado ta bisiꞌjëꞌ leꞌe yëꞌ, naꞌ te canaꞌzi dyin quie Diuzi ta ziole ruele.Hue quiele xtiꞌidzaꞌ Diuzi tacuenda gataꞌcazi quiele duz̃ete ca ta pcueza Diuzi gunnëꞌ leꞌe dza zazaꞌra.
63001009	Nutezi benꞌ rnë diꞌidzaꞌ quie Cristo rguixogueꞌnëꞌ, pero cabëꞌ rguixogueꞌnëꞌ binacan lëbi con cabëꞌ una Cristo, binubëꞌnëꞌ Diuzi, binaquëꞌ benꞌ quie Diuzi. Pero chi rguixogueꞌnëꞌ lëbi con cabëꞌ una Cristo, nubëꞌnëꞌ Xuziro Diuzi lënëꞌ z̃iꞌinëꞌ.
63001010	Chi guida benꞌ birguixogueꞌ lëbi con cabëꞌ una Cristo, bisiꞌlenëꞌ z̃an yuꞌu quiele, biugapalenëꞌ diuz̃i,
63001011	porque chi ugapalenëꞌ diuz̃i, huen quiele ca quie benꞌ rue tamala len lejëꞌ.
63001012	Zë diꞌidzaꞌ reꞌendaꞌ iniaꞌ leꞌe, pero bireꞌendaꞌ huaꞌ zë guichi. Mejorla naguidalaꞌ z̃an yuꞌu quiele ta hueꞌro diꞌidzaꞌ dyëꞌëdi, yedaohuero suro gusto.
63001013	Ja z̃iꞌi biꞌ z̃iloꞌ, benꞌ uliorë Diuzi, rugapajëꞌ luëꞌ diuz̃i. Amén.
64001001	Nëꞌëdiꞌ, benꞌ gula, biaꞌ guichi ni useꞌelaꞌn laoloꞌ luëꞌ, Gayo. Nacoꞌ amigo quiaꞌ, tabalacazi nadyëꞌëdaꞌ luëꞌ.
64001002	Bichaꞌ, rulidzaꞌ Diuzi ta ucuasa icuiꞌo tamala ta bibi gaca quioꞌ suloꞌ huen. Cabëꞌ rueloꞌ naoloꞌ xneza Jesús dyëꞌëdi, canaꞌ reꞌendaꞌ suloꞌ dyaꞌa tuzioli.
64001003	Bedaohuedaꞌ caora blaꞌ chopa tzona benꞌ bichiro, benꞌ nao xneza Jesús, unajëꞌ nëꞌëdiꞌ cabëꞌ rueloꞌ rnaoloꞌ xneza Jesús du guicho du laꞌadyoꞌ.
64001004	Lega redaohuedaꞌ bëꞌ bedaꞌ nenao ja benꞌ quie Jesús xnezanëꞌ du guicho du laꞌadyiꞌjëꞌ. Raquedaꞌjëꞌ ca z̃iꞌinaꞌ.
64001005	Bichaꞌ, tahuen naꞌ hueloꞌ caora gacalaoꞌ benꞌ bichiro, benꞌ nao xneza Jesús. Tahuen gula hueloꞌ gacalaoꞌ ja benꞌ zaꞌ yedyi tula.
64001006	Unajëꞌ rëbijëꞌ ja los demás benꞌ bichiro cabëꞌ rueloꞌ nadyëꞌëloꞌ lëjëꞌ. Chi huuꞌ cule, gacalëloꞌjëꞌ tzuꞌujëꞌ neza dyëꞌëdi, como lëzi lëjëꞌ rguixogueꞌrëjëꞌ xtiꞌidzaꞌ Diuzi.
64001007	Mandado quie Jesucristo aoyuꞌujëꞌ neza. Birnabajëꞌ benꞌ binao xneza Jesús ga gasijëꞌ len ga gaojëꞌ.
64001008	Nacan cuenda quiero hueꞌrojëꞌ ga gasijëꞌ, hueꞌrojëꞌ ta gaojëꞌ, gacalërojëꞌ tzuꞌujëꞌ neza tziojëꞌ tzetixogueꞌjëꞌ benëꞌ xtiꞌidzaꞌ Diuzi.
64001009	Aoseꞌelaꞌ tu guichi laole dza naꞌ ta inezile cabëꞌ reyaꞌalaꞌ huele. Pero bigule Diótrefes quiendoꞌ. Reꞌennëꞌ inabëꞌnëꞌ cuinzinëꞌ.
64001010	Lenan huaꞌ diꞌidzaꞌ len leꞌe cati guidaꞌ cabëꞌ ruenëꞌ, porque rudyialaꞌadyiꞌnëꞌ nëtoꞌ. Bireꞌennëꞌ gapachiꞌnëꞌ benꞌ bichiro z̃an yuꞌu quienëꞌ. Lëscanꞌ ruzegadyinëꞌ ja benꞌ reꞌen gapachiꞌ benꞌ bichiro z̃an yuꞌu quie. Biruꞌenëꞌ lato yedupalëjëꞌ benꞌ bichiro bëꞌ ruejëꞌ culto.
64001011	Bichaꞌ, biinaole huele ca rue benꞌ mala. Reyaꞌalaꞌ huele ca rue benꞌ huen. Chi huero tadyaꞌa, lenaꞌ ruluꞌen nubëꞌro Diuzi. Chi huero tamala, lenan ruluꞌen binubëꞌro Diuzi.
64001012	Naca Demetrio benꞌ huen, canaꞌ na ja benëꞌ yugulujëꞌ. Talicazi nacan con cabëꞌ najëꞌ quienëꞌ najëꞌ naquëꞌ benꞌ huen. Lëscanꞌ nëtoꞌ, nezirëndoꞌ naquëꞌ benꞌ huen. Luëꞌ neziloꞌ diꞌidzaꞌ li rnëndoꞌ.
64001013	-
64001014	Zë diꞌidzaꞌ reꞌendaꞌ iniaꞌ luëꞌ, pero bireꞌendaꞌ huaꞌ zë guichi. Mejorla naguidalaꞌ z̃an yuꞌu quioꞌ ta hueꞌro diꞌidzaꞌ dyëꞌëdi cabëꞌ nacan.
64001015	Rulidzaꞌ Diuzi cuëchinëꞌ chizi guicho laxtaꞌoloꞌ. Ja amigo quioꞌ, benꞌ zuliaꞌ tuz̃e ganꞌ ni, rugapajëꞌ luëꞌ diuz̃i. Ugapaloꞌ diuz̃i yugulu amigo quiaꞌ, benꞌ nitaꞌlaoꞌ tuz̃e. Amén.
65001001	Nëꞌëdiꞌ, Judas, nacaꞌ benꞌ rue mandado quie Jesucristo. Nacaꞌ bichaꞌ Santiago. Guichi ni biaꞌ useꞌelaꞌn laole leꞌe, benꞌ ulio Diuzi. Nadyëꞌë Xuziro Diuzi leꞌe, zunëꞌ rnaꞌnëꞌ leꞌe.
65001002	Rulidzaꞌ Diuzi ta yeyëchiꞌlaꞌadyiꞌnëꞌ leꞌe dyëꞌëdi, lëscanꞌ ta cuëchinëꞌ chizi laxtaꞌole idyëꞌënëꞌ leꞌe taz̃e.
65001003	Bichaꞌ, lega reꞌendaꞌ iseꞌelaꞌ tu guichi laole ta iniaꞌ leꞌe mazara cabëꞌ bë Diuzi bënnëꞌ yelaꞌ neban quiero tuzioli. Ruen dyabëꞌ iseꞌelaꞌ tu guichi laole ta iniaꞌ leꞌe cabëꞌ reyaꞌalaꞌ huele, reyaꞌalaꞌ gapale cuidado ta bisiꞌ benëꞌ leꞌe yëꞌ. Reyaꞌalaꞌ hue quiele xtiꞌidzaꞌ Diuzi ca diꞌidzaꞌ pcaꞌn Diuzi lao naꞌa ja benꞌ quienëꞌ.
65001004	Canaꞌ niaꞌ, porque belarazi aoyuꞌu benꞌ hueziꞌ yëꞌ ladole. Ja benꞌ naꞌ najëꞌ bibi huena chi huero tabayatza cabëꞌ rnan quiero. Najëꞌ bihue Diuzi raꞌo castigo, porque danꞌ nadyëꞌënëꞌ raꞌo. Pero bëꞌ nazijëꞌn yëꞌ rziꞌjëꞌ binacan canaꞌ. Nacajëꞌ benꞌ mala, benꞌ rudyialaꞌadyiꞌ Jesucristo. Tuzi Jesucristo naquëꞌ xaꞌnro, benꞌ Señor quiero. Pero lëjëꞌ rnajëꞌ bibi zacaꞌnëꞌ. Pues desde canaꞌte rnën lëꞌë guichi laꞌiya quie Diuzi bi gaca quie benꞌ rna canaꞌ. Rnën huachugubëꞌ Diuzi quejëꞌ dza gaca juicio.
65001005	Anezile dyëꞌëdi cabëꞌ bë Diuzi canaꞌte, pero decazide reꞌendaꞌ yezaꞌlaꞌadyiꞌle tatula. Bigalaꞌadyiꞌle cabëꞌ guca caora unitaꞌ ja benꞌ Israel nación Egipto. Psaca benꞌ Egipto benꞌ Israel bizinaquezi, pero pte psela Diuzi lëjëꞌ, uchugubëꞌcazi Diuzi quie balajëꞌ. Uchugubëꞌnëꞌ quie ja benꞌ bigule quienëꞌ cabëꞌ unëꞌ.
65001006	Lëzi bigalaꞌadyiꞌle cabëꞌ guca quie bala ángel. Bigulejëꞌ cabëꞌ una Diuzi, naꞌ berojëꞌ ga banaca xlatojëꞌ. Caora naꞌ bë Diuzi mandado uyuꞌujëꞌ ga naca chula ta iriojëꞌ caden para bira yerojëꞌ. Naꞌ yuꞌujëꞌ rbezajëꞌ dza gaca juicio.
65001007	Lëzi quie ja benꞌ ciudad Sodoma, len ja benꞌ ciudad Gomorra, len ja benꞌ yedyi reꞌ gaꞌalaꞌ, bigalaꞌadyiꞌle cabëꞌ ta uz̃acajëꞌ. Bigulejëꞌ quie Diuzi cabëꞌ bigule ja ángel dza naꞌ. Bëjëꞌ bizinaque, gusilëjëꞌ nigula binaca z̃gulajëꞌ, hasta gusilëjëꞌ laguedyi byujëꞌ ca nigula. Pues lente beꞌmbyu lente nigula bëjëꞌ bizinaquezi. Quie lenaꞌ uchugubëꞌ Diuzi quiejëꞌ, aoyeijëꞌ tzalasagazi cuenda naꞌ inezi ja benëꞌ de que ratza Diuzi cabëꞌ tamala bëjëꞌ.
65001008	Cabëꞌ bë ja benꞌ unitaꞌ tiempo, canaꞌ ruerë benꞌ hueziꞌ yëꞌ uyuꞌu ladole. Ca benꞌ rxusa, ruelëjëꞌ cuinjëꞌ tabayatza. Biralejëꞌ quie Diuzi. Rutasi runiojëꞌ ja benꞌ rnabëꞌ zu guibá.
65001009	Bigalaꞌadyiꞌle cabëꞌ bë xanꞌ ángel laohuëꞌ Miguel. Lao cuerpo quie Moisés gucayudyilënëꞌ xanꞌ taxiꞌibiꞌ huenë. Pero yelaꞌ benꞌ huen quienëꞌ, biptasi bnionëꞌ xanꞌ taxiꞌibiꞌ. Lëzi biudaonëꞌ xanꞌ taxiꞌibiꞌ xquia. Pero unë xanꞌ ángel rëbinëꞌ xanꞌ taxiꞌibiꞌ: “Huao Jesucristo luëꞌ xquia.”
65001010	Naꞌra ja benꞌ naꞌ, benꞌ hueziꞌ yëꞌ uyuꞌu ladole, ta birioñeꞌejëꞌ naꞌ rudyialaꞌadyiꞌjëꞌ. Nacajëꞌ ca bia guixiꞌ, biyuꞌujëꞌ pensari. Dulaꞌ napajëꞌ cuinzijëꞌ gataꞌ castigo quiejëꞌ tuzioli.
65001011	Gaca bayëchiꞌ gula quiejëꞌ nun quie naojëꞌ ruejëꞌ cabëꞌ bë Caín. Yelaꞌ rzaꞌlaꞌadyiꞌ dumi quiejëꞌ, ruejëꞌ cabëꞌ bë Balaam canaꞌte. Huacarë bayëchiꞌ quiejëꞌ cabëꞌ guca quie tu benꞌ lao Coré canaꞌte. Guca quie Coré uchugubëꞌ Diuzi lëbëꞌ, como danꞌ bdyialaꞌadyiꞌnëꞌ Diuzi.
65001012	Naca yelaꞌ stuꞌ quiele, como danꞌ raolële lëjëꞌ tuz̃e ga redupale ruele culto len benꞌ bichile, benꞌ nao xneza Jesús. Danꞌ rudyialaꞌadyiꞌjëꞌ Diuzi, bireyaꞌalaꞌ gaolële lëjëꞌ tuz̃e. Puro quiezijëꞌ reꞌenjëꞌ gataꞌ. Naca quiejëꞌ ca quie beo bidyi ruꞌunan be bedunꞌ. Lëzi naca quiejëꞌ ca quie yaga guꞌudzo naꞌ reyalan, birbian taz̃ixi. Canaꞌ naca quiejëꞌ, como danꞌ biralejëꞌ quie Diuzi.
65001013	Naca quiejëꞌ ca quie bdyinꞌ ta rzë ruꞌa yao z̃e dupen bëbi. Rdajëꞌ rnëtzeguejëꞌ, pero yëꞌ rziꞌjëꞌ. Naca quiejëꞌ ca tu bélo bizun xlaton. Bireꞌenjëꞌ inaojëꞌ xneza Jesús. Quie lenaꞌ udixu Diuzi tu lato chula ga yuꞌujëꞌ tuzioli.
65001014	Bigalaꞌadyiꞌle quie tu z̃iꞌisuba Adán, benꞌ uzu tiempote laohuëꞌ Enoc. Tanun quie Diuzi unënëꞌ quie ja benꞌ rdyialaꞌadyiꞌ Diuzi caora unënëꞌ gudyinëꞌ laguedyinëꞌ cani: “Huadyin dza cati guida Xuziro Diuzi lënëꞌ yugulute ja ángel quienëꞌ.
65001015	Caora naꞌ huenëꞌ juicio quie lao yugulute ja benëꞌ rue xquia, ja benꞌ rdyialaꞌadyiꞌ lëbëꞌ. Huenëꞌ lëjëꞌ castigo nun quie unëjëꞌ diꞌidzaꞌ bayatza bdyialaꞌadyiꞌjëꞌ Diuzi.” Canaꞌ una Enoc gudyinëꞌ laguedyinëꞌ canaꞌte.
65001016	Naꞌra ja benꞌ rdyialaꞌadyiꞌ Diuzi, puro huao xquia laguedyi ruejëꞌ. Puro ta rnazin quiejëꞌ ruejëꞌ. Ruejëꞌ cuinzijëꞌ z̃e. Cuenda huejëꞌ gan ta de quie benëꞌ, lenaꞌ ruꞌelëjëꞌ benëꞌ diꞌidzaꞌ dyaꞌa, pero bëꞌ rnazijëꞌ.
65001017	Pero leꞌe, bichaꞌ, bigalaꞌadyiꞌle con cabëꞌ una ja apóstol quie Señor quiero Jesucristo canaꞌte.
65001018	Cani unajëꞌ gudyijëꞌ laguedyijëꞌ: “Zaꞌ yeyudyi quie yedyi layu ga rz̃idyicala ja benëꞌ quie xtiꞌidzaꞌ Diuzi, ga ruejëꞌ ta rnazin quiejëꞌ, ga birapajëꞌ Diuzi balaꞌana.” Canaꞌ una ja apóstol dza naꞌ, unajëꞌ ca hue benꞌ naꞌ.
65001019	Lëzi quie benꞌ naꞌ rniaꞌ de que raxejëꞌ tzuꞌujëꞌ huedila cuenda huejëꞌ laguedyijëꞌ chopa cueꞌ. Biyuꞌu Bichi Be quie Diuzi luꞌu guicho laxtaꞌojëꞌ.
65001020	Pero leꞌe, bichaꞌ, huele tzutzu biyehuëdile inaole xneza Jesús. Ulenaba Bichi Be quie Diuzi ta gacalënëꞌ leꞌe ta hueꞌlële Diuzi diꞌidzaꞌ.
65001021	Yugu dza reyaꞌalaꞌ yezaꞌlaꞌadyiꞌro Diuzi cabëꞌ ruenëꞌ nadyëꞌënëꞌ raꞌo. Reyaꞌalaꞌ cuezaro dyëꞌëdi dza yeziꞌ Señor quiero Jesucristo raꞌo, dza yeyëchiꞌlaꞌadyiꞌnëꞌ raꞌo gunnëꞌ yelaꞌ naban quiero ta biyeyudyi yedu.
65001022	Reyaꞌalaꞌ uxiꞌidzeꞌro dyëꞌëdi benꞌ binenezi, benꞌ nerue pensari chi naojëꞌ, chi biinaojëꞌ xneza Jesús.
65001023	Reyaꞌalaꞌ yëbiro benëꞌ ta bihuejëꞌ xquia, porque chi huejëꞌ xquia, huabiaguiꞌjëꞌ cabëꞌ rbiaguiꞌ ta yuꞌu laguiꞌ reinan. Reyaꞌalaꞌ yeyëchiꞌlaꞌadyiꞌro benꞌ rue xquia, porque naca bayëchiꞌ gula quiejëꞌ. Reyaꞌalaꞌ gacalërojëꞌ ta usanjëꞌ bira huejëꞌ tamala. Pero con cuidado gacalërojëꞌ tacuenda bitzuꞌuro pensari huerëro xquia cabëꞌ rue lëjëꞌ.
65001024	-
65001025	Naca Diuzi benꞌ racalë raꞌo ta bira inaoro huero tamedian. Dyin quienëꞌ nacaro benꞌ laxtaꞌo yëri, binaparo xquia yedaohuero yedyinro laohuëꞌ. Tuzi Diuzi naquëꞌ benꞌ balaꞌana quie lao yugulutero. Tuzi lëbëꞌ rnabëꞌnëꞌ quie lao duz̃ete. Tuzi lëbëꞌ reyaꞌalaꞌ gapalaꞌn yugu benëꞌ. Tuzi lëbëꞌ rute ruselanëꞌ raꞌo tanun quie z̃iꞌinëꞌ Jesucristo. Tuzioli naca Diuzi benꞌ z̃era, laꞌacazi dza naꞌla, laꞌacazi naꞌa, laꞌacazi dza zazaꞌra. Amén.
66001001	Lëdiꞌidzaꞌ niga nacan diꞌidzaꞌ tabelao ta gudyi Diuzi Jesucristo tacuenda quixogueꞌnëꞌ ja benꞌ nao xnezëꞌ ta inezijëꞌ cabëꞌ bazaꞌ gaca dza zazaꞌra. Useꞌelaꞌ Jesucristo tu ángel ta gacalënëꞌ nëꞌëdiꞌ ta inezidaꞌ nëꞌëdiꞌ, Juan, nacaꞌ benꞌ nao xneza Cristo.
66001002	Tali rniaꞌ cabëꞌ blëꞌëdaꞌ. Nacaꞌ testigo nacan tali con cabëꞌ rna xtiꞌidzaꞌ Diuzi. Nacaꞌ testigo nacan tali con cabëꞌ una Cristo.
66001003	Huelaꞌiya Diuzi huaca huen gula quie nu benꞌ rulaba diꞌidzaꞌ lëꞌë guichi ni, nu benꞌ ruzënaga con cabëꞌ rnan. Lëscanꞌ huelaꞌiya Diuzi huaca huen gula quie nu benꞌ rue quie cabëꞌ rnën lëꞌë guichi ni, como danꞌ baidyin dza gaca con cabëꞌ rnën lëꞌë guichi ni.
66001004	Nëꞌëdiꞌ, Juan, biaꞌ guichi niga useꞌelaꞌn lao leꞌe, benꞌ nao xneza Cristo lao gadyi ciudad ga nitaꞌle yu nebaba Asia. Rnabaꞌ lao Diuzi, benꞌ zu tuzioli, ta huelaꞌiyanëꞌ leꞌe tacuenda su laxtaꞌole gusto bidëbile. Lëscanꞌ lenaꞌ rnabaꞌ lao benꞌ naca ca gadyi bichi be, benꞌ zu zacaꞌlao lao Diuzi ga naca xlatonëꞌ.
66001005	Lëscanꞌ lenan rnabaꞌ lao Jesucristo, benꞌ naca testigo dyaꞌa quie Diuzi. Naquëꞌ benꞌ nëro, benꞌ pseban Diuzi para tuzioli. Lëbëꞌ rnabëꞌnëꞌ yugulu benꞌ naca rey, benꞌ nitaꞌ lao yedyi layu. Nedyëꞌë Cristo raꞌo udubanëꞌ dulaꞌ xquia quiero cati ulato ren quienëꞌ gutinëꞌ lëꞌë yaga cruzo.
66001006	Ulionëꞌ raꞌo nacaro rey, nacaro pxuzi ta huero ca mandado reꞌen Xuzinëꞌ Diuzi huero. Benꞌ balaꞌana naquëꞌ tuzioli. Benꞌ napa yelaꞌ rnabëꞌ naquëꞌ tuzioli. Amén.
66001007	Uzë nagale quiaꞌ dyëꞌëdi. Baidyin dza guida Cristo lao beo. Hualëꞌë yugulu benëꞌ lëbëꞌ. Hasta benꞌ psaca lëbëꞌ bizinaquezi hualëꞌëjëꞌ lëbëꞌ. Huabedyi yugulu benꞌ nitaꞌ lao yedyi layu cati ilëꞌëjëꞌ lëbëꞌ. Nacan tali canꞌ gaca.
66001008	Naꞌra una Diuzi: “Lao naꞌa uzulaohuaꞌ ulëchaꞌ yedyi layu. Lëscanꞌ lao naꞌa yeyudyi yedu quie yedyi layu. Nacaꞌ ca quie letra A len letra Z quie abecedario.” Canaꞌ una Diuzi, benꞌ de yugulu yelaꞌ rnabëꞌ quie, benꞌ zu tuzioli.
66001009	Nëꞌëdiꞌ, Juan, nacaꞌ benꞌ bichile, benꞌ nao xneza Jesús. Nacaliaꞌ leꞌe tuz̃e nun quie redzagalaoro naoro xneza Cristo. Lëscanꞌ nacaliaꞌ leꞌe tuz̃e nun quie danꞌ nacaro benꞌ nao quie yelaꞌ rnabëꞌ quie Diuzi. Lëscanꞌ nacaliaꞌ leꞌe tuz̃e nun quie racalë Jesucristo raꞌo ta suero dyëꞌëdi. Naꞌra gucaꞌ preso dza naꞌ ga de yu bidyi luꞌu nisadaoꞌ laona Patmos nun quie danꞌ udixoguiꞌa benëꞌ xtiꞌidzaꞌ Diuzi guchaꞌjëꞌ cabëꞌ bë Jesucristo.
66001010	Naꞌra cani guca quiaꞌ tu dza quie Señor quiero. Guca quiaꞌ bluꞌe Bichi Be quie Diuzi nëꞌëdiꞌ cabëꞌ bazaꞌ gaca dza zazaꞌra. Bedaꞌ zidzo gula unë tu benëꞌ xcuꞌudzaꞌ. Como ca rchiꞌ trompeta unënëꞌ.
66001011	Naꞌra una benꞌ naꞌ rëbinëꞌ nëꞌëdiꞌ: ―Lao naꞌa uzulaohuaꞌ ulëchaꞌ yedyi layu. Lëscanꞌ lao naꞌa yeyudyi yedu quie yedyi layu. Nacaꞌ ca quie letra A len letra Z quie abecedario. Cabëꞌ ilëꞌëloꞌ ni, uzuloꞌ diꞌidzaꞌ lëꞌë guichi, hueloꞌ tu libro iseꞌeloꞌn lao gadyi ciudad ga nitaꞌ benꞌ nao xnezaꞌ yu nebaba Asia. Iseꞌeloꞌn lao ciudad Efeso, len lao ciudad Esmirna, len lao ciudad Pérgamo, len lao ciudad Tiatira, len lao ciudad Sardis, len lao ciudad Filadelfia, len lao ciudad Laodicea.
66001012	Naꞌra beyëchogaꞌ unaꞌa blëꞌëdaꞌ nuz̃i benꞌ unë nëꞌëdiꞌ. Naꞌra cati beyëchogaꞌ, unaꞌa blëꞌëdaꞌ gadyi candelero de oro.
66001013	Lao taoꞌ candelero naꞌ, blëꞌëdaꞌ tu benꞌ naca ca beꞌmbyu. Naconëꞌ tu laꞌariꞌ tona zun xcuꞌudzu labatenëꞌ. Naꞌra ruꞌachuꞌu laꞌariꞌ naconëꞌ, yuꞌun tu cinta ta naca de oro.
66001014	Naꞌra guitzaꞌ guichonëꞌ nacan ta bezëri cabëꞌ naca z̃aba becoꞌ z̃iꞌilaꞌ bezëri, lëscanꞌ cabëꞌ naca beiꞌ bezëri. Naꞌ rnaꞌ yulaonëꞌ ca rnaꞌ xniꞌ guiꞌ.
66001015	Lëscanꞌ labanëꞌ rnaꞌn raca titiꞌ cabëꞌ rnaꞌ guíba bronce yëri gula ta bro lao guiꞌ. Lëscanꞌ rchiꞌnëꞌ rnën zidzo gula ca rchiꞌ tu yao z̃e gula.
66001016	Naꞌra zënëꞌ gadyi bélo naꞌanëꞌ zaquëꞌ yebë. Lëscanꞌ bro tu ta naca ca quie tu espada neduchiꞌn rupalaꞌn luꞌu ruꞌanëꞌ. Lëscanꞌ rnaꞌ laonëꞌ cabëꞌ rnaꞌ lao ubidza raca titiꞌ cati rnaꞌ oba fuerte gula.
66001017	Naꞌra cati blëꞌëdaꞌ canaꞌ, byalaꞌ xniꞌanëꞌ guca quiaꞌ ca quie benꞌ baguti. Pero lëbëꞌ bdaꞌnëꞌ naꞌanëꞌ yebë nëꞌëdiꞌ. Naꞌra unëꞌ nëꞌëdiꞌ: ―Bidzeboꞌ. Lao naꞌa uzulaohuaꞌ ulëchaꞌ yedyi layu. Lëscanꞌ lao naꞌa yeyudyi yedu quie yedyi layu.
66001018	Nacaꞌ benꞌ de yelaꞌ neban quie tuzioli. Baꞌalaꞌcazi agutiaꞌ, pero bebanaꞌ zuaꞌ tuzioli. Nëꞌëdiꞌ rnabiꞌa lao yelaꞌ guti len lao guiꞌ gabila.
66001019	Naꞌra bzu diꞌidzaꞌ lëꞌë guichi cabëꞌ bablëꞌëloꞌ. Lëscanꞌ bzu diꞌidzaꞌ cabëꞌ rlëꞌëloꞌ raca naꞌa, len cabëꞌ ilëꞌëloꞌ bazaꞌ gaca.
66001020	Naꞌra cani naca diꞌidzaꞌ ta rguixogueꞌn quie gadyi bélo ziaꞌ zaquëꞌ naꞌa yebë ta bablëꞌëloꞌ. Lëscanꞌ cani naca diꞌidzaꞌ ta rguixogueꞌn quie gadyi candelero de oro ta bablëꞌëloꞌ. Naꞌra quie gadyi bélo, lejan rguixogueꞌn quie gadyi benꞌ quixogueꞌ xtiꞌidzaꞌ Diuzi lao gadyi ciudad ga nitaꞌ benꞌ nao xnezaꞌ. Lëscanꞌ quie gadyi candelero, lejan rguixogueꞌn quie gadyi ciudad naꞌ.
66002001	Naꞌra una Jesús gudyinëꞌ nëꞌëdiꞌ: ―Bzu diꞌidzaꞌ niga lëꞌë guichi iseꞌeloꞌn lao benꞌ nao xnezaꞌ, benꞌ zu rguixogueꞌ xtiꞌidzaꞌ Diuzi ciudad Efeso. Naꞌ yëboꞌjëꞌ: “Cani rna benꞌ zë gadyi bélo zaqueꞌ naꞌanëꞌ yebë, benꞌ rda lao taoꞌ candelero naꞌ:
66002002	Nezdaꞌ yugulu cabëꞌ ruele. Nezdaꞌ cabëꞌ ruele dyin quiaꞌ du guicho du laꞌadyiꞌle. Nezdaꞌ biusanlaꞌadyiꞌle huele dyin quiaꞌ. Nezdaꞌ bihueꞌle lato gacalë benꞌ mala leꞌe tuz̃e. Nezdaꞌ bële prueba quie benꞌ na nacajëꞌ apóstol, pero bëꞌ nazijëꞌ binacajëꞌ apóstol. Nezdaꞌ banezile benꞌ huiziꞌ yëꞌ nacajëꞌ.
66002003	Nezdaꞌ cabëꞌ ruele rnaole xnezaꞌ dyëꞌëdi. Nezdaꞌ lega bedzagalaole tanun quie danꞌ naole xnezaꞌ. Nezdaꞌ bële dyin quiaꞌ biruhuëdile.
66002004	Pero de tu ta ruele biraxedaꞌ. Bira nedyëꞌële nëꞌëdiꞌ cabëꞌ bdyëꞌële nëꞌëdiꞌ dza naꞌ, dza uzulaole inaole xnezaꞌ.
66002005	Quie lenaꞌ reyaꞌalaꞌ yezaꞌlaꞌadyiꞌle cabëꞌ bële dza naꞌ. Reyaꞌalaꞌ yetzaꞌle pensari quiele huele tatula cabëꞌ bële dza naꞌ. Chi bihuele ca niaꞌ, laguidatiaꞌ huagubaꞌ leꞌe ga zule, bira gacale ca quie candelero quiaꞌ chi biyetzaꞌle pensari quiele.
66002006	Pero tahuen naꞌ cabëꞌ pensari ruele rudiele ca rue ja benꞌ nicolaítas, benꞌ rionlaꞌadyiꞌ ja ídolo. Lëscanꞌ nëꞌëdiꞌ, rudiedaꞌ cabëꞌ ruejëꞌ.
66002007	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ. Nu ja benꞌ sue biusanlaꞌadyiꞌjëꞌ xnezaꞌ, huayojëꞌ guibá ta gaojëꞌ taz̃ixi ta dyia tu yaga ta zu naꞌ. Lëtaz̃ixi naꞌ ruꞌen yelaꞌ neban.” ―Canaꞌ una Jesús dza naꞌ.
66002008	Naꞌra una Jesús gudyinëꞌ nëꞌëdiꞌ: ―Lëscanꞌ bzu diꞌidzaꞌ niga lëꞌë guichi ta iseꞌeloꞌn lao benꞌ rguixogueꞌ xtiꞌidzaꞌ Diuzi, benꞌ zu ciudad Esmirna. Naꞌ yëboꞌjëꞌ: “Cani na benꞌ una lao nëꞌë uzulao cuëchi yedyi layu, benꞌ una lao nëꞌë yeyudyi yedu quie yedyi layu, benꞌ baguti beban, benꞌ bazu tuzioli:
66002009	Banezdaꞌ yugulu cabëꞌ ruele. Banezdaꞌ cabëꞌ redzagalaole. Banezdaꞌ nacale benꞌ yëchiꞌ, pero huadyin dza gacale benꞌ uñaꞌa como danꞌ huaguiz̃u Diuzi leꞌe quie dyin quienëꞌ ruele. Banezdaꞌ cabëꞌ rudie ja benëꞌ leꞌe, benꞌ na nacajëꞌ benꞌ Israel, pero nacajëꞌ benꞌ nao rue cabëꞌ mandado rue Satanás.
66002010	Naꞌra biidzebile cabëꞌ bazaꞌ gaca quiele yedzagalaole. Biidzebile baꞌalaꞌcazi dyin quie xanꞌ taxiꞌibiꞌ bazaꞌ gaca quiele udzeꞌ ja benëꞌ bala leꞌe luꞌu dyiguiba cuenda gacale prueba chi tali naole xnezaꞌ biusanlaꞌadyiꞌlen. Naꞌra baba dzazi bazaꞌ yedzagalaole. Pero suele dyëꞌëdi inaole xnezaꞌ baꞌalaꞌcazi guti ja benëꞌ leꞌe. Naꞌra gunaꞌ yelaꞌ neban quiele tuzioli.
66002011	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ. Nu ja benꞌ sue biusanlaꞌadyiꞌ xnezaꞌ, bibi tamala gaca quiejëꞌ, bëꞌ te gueyudyi gatijëꞌ, bitziojëꞌ lao guiꞌ gabila.” ―Canaꞌ una Jesús dza naꞌ.
66002012	Naꞌra una Jesús gudyinëꞌ nëꞌëdiꞌ: ―Naꞌra bzu diꞌidzaꞌ niga lëꞌë guichi iseꞌeloꞌn lao benꞌ rguixogueꞌ xtiꞌidzaꞌ Diuzi, benꞌ zu ciudad Pérgamo. Naꞌ yëboꞌnëꞌ: “Cani rna benꞌ zë espada neduchiꞌ rupalao:
66002013	Nëꞌëdiꞌ nezdaꞌ yugulu ca ruele. Nezdaꞌ zule ciudad ga lega nao ja benëꞌ ca mandado rue Satanás. Pero baꞌalaꞌcazi zule ciudad naꞌ, birusanlaꞌadyiꞌle inaole xnezaꞌ. Bipsanlaꞌadyiꞌle inaole xnezaꞌ laꞌacazi bëti ja benëꞌ Antipas, benꞌ naca testigo quiaꞌ. Bëtijëꞌ lëbëꞌ yedyi quiele ga rnabëꞌ Satanás.
66002014	Pero de tu ta ruele biraxedaꞌ. Biraxedaꞌ ruꞌele lato cabëꞌ rue benꞌ zu ladole, benꞌ nenao nerue cabëꞌ consejo bdzeꞌ tu benꞌ lao Balaam len itu benꞌ lao Balac dza naꞌ. Bdzeꞌnëꞌ Balac consejo ta yëbinëꞌ benꞌ Israel ta gaojëꞌ bëꞌëlaꞌ ta bdyia ja benꞌ lao ruꞌaba ga zu ídolo. Lëscanꞌ bdzeꞌnëꞌ Balac consejo ta yëbinëꞌ benꞌ Israel ta huejëꞌ tamala gasilëjëꞌ nigula tula, nigula binaca z̃gulajëꞌ.
66002015	Lëscanꞌ biraxedaꞌ ruꞌele lato cabëꞌ rue benꞌ zu ladole, benꞌ nenao nerue cabëꞌ consejo rudzeꞌ benꞌ nicolaítas. Pero rudiedaꞌ cabëꞌ consejo rudzeꞌjëꞌ lejëꞌ.
66002016	Quie lenaꞌ ruen dyabëꞌ yetzaꞌle pensari quiele, como danꞌ chi biyetzaꞌle pensari quiele, laguidatiaꞌ ga zule tilaliaꞌ lëjëꞌ conlë espada ta rero ruꞌa.
66002017	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ. Nu ja benꞌ sue biusanlaꞌadyiꞌjëꞌ xnezaꞌ, huaꞌjëꞌ yëta xtila laona maná ta gaojëꞌ, pero yëta xtila ta nagachiꞌn naꞌ. Lëscanꞌ huaꞌjëꞌ tu huio yo bezëri quie quiejëꞌ. Naꞌ lëꞌë yo naꞌ zun tu laojëꞌ cubi ta binezi ja benꞌ tula. Tuzi benꞌ siꞌ len nezinëꞌ nu laohue zun.” ―Canaꞌ una Jesús dza naꞌ.
66002018	Naꞌ una Jesús nëꞌëdiꞌ: ―Naꞌra bzu diꞌidzaꞌ niga lëꞌë guichi iseꞌeloꞌn lao benꞌ zu rguixogueꞌ xtiꞌidzaꞌ Diuzi ciudad Tiatira. Naꞌ yëboꞌnëꞌ: “Cani rna benꞌ naca z̃iꞌi Diuzi, benꞌ yuꞌu laohue ca yuꞌu xniꞌ guiꞌ, benꞌ rnaꞌ labe ca rnaꞌ guibá bronce yëri gula:
66002019	Naꞌra nezdaꞌ yugulu cabëꞌ ruele. Nezdaꞌ cabëꞌ nadyëꞌële nëꞌëdiꞌ. Nezdaꞌ cabëꞌ rnaole xnezaꞌ. Nezdaꞌ ruele cabëꞌ mandado reꞌendaꞌ huele. Nezdaꞌ rzuele birusanlaꞌadyiꞌle inaole xnezaꞌ. Nezdaꞌ arnaorale xnezaꞌ dyaꞌara ca dza uzulaole unaole xnezaꞌ.
66002020	Pero de tu ta ruele biraxedaꞌ. Biraxedaꞌ ruꞌele lato zu tu nigula, benꞌ lao Jezabel, ladole. Rnanëꞌ nun quie Diuzi rnanëꞌ, pero yëꞌzi rziꞌnëꞌ, como danꞌ rudzeꞌnëꞌ ja benꞌ nao xnezaꞌ consejo ta huejëꞌ tamala. Rudzeꞌnëꞌ lëjëꞌ consejo ta gasilëjëꞌ ja nigula binaca z̃gulajëꞌ. Lëscanꞌ rudzeꞌnëꞌ lëjëꞌ consejo gaojëꞌ bëꞌëlaꞌ ta bdyia ja benëꞌ lao ruꞌaba ga zu ídolo.
66002021	Naꞌra nëꞌëdiꞌ abiꞌanëꞌ lato ta yetzaꞌnëꞌ pensari quienëꞌ, pero bireꞌennëꞌ usanlaꞌadyiꞌnëꞌ tamala quienëꞌ rasilënëꞌ con nutezi beꞌmbyu.
66002022	Pero nëꞌëdiꞌ huaꞌnëꞌ castigo gaca z̃hueꞌnëꞌ gatanëꞌ lao cama naꞌ. Lëscanꞌ huaꞌ castigo ja benꞌ ruelë lëbëꞌ tamala chi biusanlaꞌadyiꞌjëꞌ cabëꞌ tamala ruelëjëꞌ lëbëꞌ.
66002023	Naꞌra cati gutiaꞌ ja benꞌ nao nigula naꞌ, caora naꞌ huanezi yugulu benꞌ nao xnezaꞌ de que nezdaꞌ duz̃ete ca naca pensari yuꞌu luꞌu guicho laxtaꞌo benëꞌ. Caora naꞌ gunaꞌ leꞌe tu premio chi bële tahuen, pero huaꞌ leꞌe tu castigo chi bële tamala.
66002024	Pero leꞌe, benꞌ nao xnezaꞌ, benꞌ zu ciudad Tiatira, leꞌe benꞌ binao birue cabëꞌ consejo rudzeꞌ nigula naꞌ, leꞌe benꞌ binezi cabëꞌ diꞌidzaꞌ rnajëꞌ, rnajëꞌ diꞌidzaꞌ negachiꞌ quie Satanás, naꞌ nëꞌëdiꞌ rniaꞌ leꞌe, tuzi ca reꞌendaꞌ huele, reꞌendaꞌ inaole xnezaꞌ.
66002025	Huele seguir inaole xnezaꞌ dyëꞌëdi hasta dza cati yeguidaꞌ.
66002026	Naꞌra quie benꞌ rzue birusanlaꞌadyiꞌ xnezaꞌ, quie benꞌ rue ca mandado reꞌendaꞌ huejëꞌ hasta dza gatijëꞌ, huaꞌjëꞌ lato inabëꞌjëꞌ lao yedyi layu.
66002027	Cabëꞌ lato bën Xuzaꞌ nëꞌëdiꞌ rnabiꞌa, canaꞌ huaꞌjëꞌ lato inabëꞌjëꞌ. Conlë tu xagaꞌ de guíba inabëꞌjëꞌ lao yedyi layu. Chi tilalë ja benëꞌ lëjëꞌ, udyiaguiꞌ ja benꞌ nao xnezaꞌ lëjëꞌ uz̃oz̃ojëꞌ lëjëꞌ como si fuera nacajëꞌ yesoꞌ yu.
66002028	Huaꞌjëꞌ lato sulëjëꞌ nëꞌëdiꞌ, benꞌ naca ca bélo quie bala.
66002029	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ.” ―Canaꞌ una Jesús dza naꞌ.
66003001	Naꞌ una Jesús nëꞌëdiꞌ: ―Naꞌa bzu diꞌidzaꞌ niga lëꞌë guichi iseꞌeloꞌn lao benꞌ rguixogueꞌ xtiꞌidzaꞌ Diuzi, benꞌ zu ciudad Sardis. Naꞌ yëboꞌjëꞌ: “Cani rna benꞌ yuꞌu Bichi Be quie Diuzi naca ca gadyi bichi be, benꞌ zë gadyi bélo: Nezdaꞌ yugulu cabëꞌ ruele. Nezdaꞌ binaca huen quiele, naca quiele ca quie benꞌ baguti baꞌalaꞌcazi nezule nabanle.
66003002	Ulehue pensari cabëꞌ raca quiele. Gapale cuidado biusanlaꞌadyiꞌle ca tu tadaoꞌ bicuꞌ rnaole xnezaꞌ. Pues ilëꞌëtiꞌzi bipsanlaꞌadyiꞌle xnezaꞌ. Blëꞌëdaꞌ cabëꞌ naole xnezaꞌ, binegaolen dyaꞌa cabëꞌ reꞌendaꞌ.
66003003	Naꞌra bigalaꞌadyiꞌle cabëꞌ bë quiele quie xtiꞌidzaꞌ Diuzi dza naꞌ. Reyaꞌalaꞌ inaole dyëꞌëdi hue quiele quie xtiꞌidzaꞌ Diuzi tatula. Reyaꞌalaꞌ utzaꞌle pensari quiele, como danꞌ chi bihue quiele cabëꞌ rniaꞌ leꞌe, naꞌra guidaꞌ binezile bi hora idechuguliaꞌ quiele. Cabëꞌ guida benꞌ uban, binezile bi hora guidëꞌ, canaꞌ guidaꞌ.
66003004	Pero zu bala benꞌ zu ladole ciudad Sardis, benꞌ binaca z̃abajëꞌ besu, ta inaro, tuzi xnezaꞌ rnaojëꞌ. Naꞌra huaꞌjëꞌ laꞌariꞌ bezëri ta gacojëꞌ, huazuliaꞌ lëjëꞌ tuz̃e, como danꞌ canaꞌ zacaꞌjëꞌ gaca quiejëꞌ.
66003005	Nu ja benꞌ rzue biusanlaꞌadyiꞌ xnezaꞌ, huaꞌjëꞌ laꞌariꞌ bezëri ta gacojëꞌ, biusulaꞌ laojëꞌ zu lëꞌë guichi naca libro ga naca lista bi lao benꞌ gataꞌ yelaꞌ naban quie tuzioli. Huëpaꞌ Xuzaꞌ len ja ángel quienëꞌ: “Benꞌ ni nacajëꞌ benꞌ quiaꞌ.”
66003006	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ.” ―Canaꞌ una Jesús dza naꞌ.
66003007	Naꞌra una Jesús nëꞌëdiꞌ: ―Naꞌra bzu diꞌidzaꞌ niga lëꞌë guichi iseꞌeloꞌn lao benꞌ rguixogueꞌ xtiꞌidzaꞌ Diuzi, benꞌ zu ciudad Filadelfia. Naꞌ yëboꞌjëꞌ: “Cani rna benꞌ naca laꞌiya, benꞌ rnë tali, benꞌ rnabëꞌ lao ciudad quie rey David, benꞌ rsalo puerta nunu saqueꞌ usio len, benꞌ rsio puerta nunu saqueꞌ isalo len:
66003008	Nezdaꞌ yugulu cabëꞌ ruele. Para leꞌe apsalogaꞌ puerta quie guibá, nunu saqueꞌ usio len. Canaꞌ biaꞌ quiele como danꞌ rnaole xnezaꞌ, rue quiele quie xtiꞌidzaꞌ, birusebiꞌle nëꞌëdiꞌ.
66003009	Cani huaꞌ quiele: Ulaohuaꞌ ja benꞌ nao xneza Satanás, benꞌ huiziꞌ yëꞌ, benꞌ na nacajëꞌ benꞌ Israel, pero binaojëꞌ xnezaꞌ. Huaꞌ mandado quitzujëꞌ z̃ibijëꞌ laole ta inezijëꞌ nedyëꞌëdaꞌ leꞌe.
66003010	Lëscanꞌ, como danꞌ rue quiele quie xtiꞌidzaꞌ, rzuele bipsanlaꞌadyiꞌle xnezaꞌ, quie lenaꞌ ucuasa ucuiꞌogaꞌ leꞌe dza sazaꞌra cati gaca tazëdi gula lao duz̃ete yedyi layu. Naꞌ gaca tazëdi gula lao yedyi layu ta uluꞌen quie ja benꞌ nitaꞌ naꞌ cabëꞌ benꞌ mala nacajëꞌ.
66003011	Laguidatiaꞌ. Quie lenaꞌ biusanlaꞌadyiꞌle cabëꞌ babële naole xnezaꞌ cuenda bigaca quiele bigataꞌ premio quiele guibá.
66003012	Nu ja benꞌ hue gan lao tamala, huaꞌjëꞌ fuerza valor cuenda gaca quiejëꞌ ca quie tu pilare zu luꞌu yuꞌu quie Xuzaꞌ. Naꞌ huegaꞌnjëꞌ luꞌu yuꞌu naꞌ tuzioli. Uzuaꞌ lëꞌë laxtaꞌojëꞌ laohuaꞌ, len lao Xuzaꞌ, len lao ciudad quienëꞌ, ciudad Jerusalén cubi yeyëzi guibá yedyinnan lao yedyi layu.
66003013	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ.” ―Canaꞌ una Jesús dza naꞌ.
66003014	Naꞌ una Jesús nëꞌëdiꞌ: ―Bzu diꞌidzaꞌ niga lëꞌë guichi iseꞌeloꞌn lao benꞌ rguixogueꞌ xtiꞌidzaꞌ Diuzi, benꞌ zu ciudad Laodicea. Naꞌ yëboꞌjëꞌ: “Cani rna benꞌ rna puro tali, benꞌ naca testigo dyaꞌa, benꞌ birziꞌ yëꞌ, benꞌ zulë Diuzi tuz̃e cati uzulao Diuzi bzaloguëꞌ yugulu ta de:
66003015	Nezdaꞌ yugulu ca ruele. Nezdaꞌ nica naole xnezaꞌ du guicho du laꞌadyiꞌle, nica rusebiꞌle nëꞌëdiꞌ. Chi bireꞌenle inaole xnezaꞌ du guicho du laꞌadyiꞌle, mejorla usebiꞌle nëꞌëdiꞌ.
66003016	Pero como binaole xnezaꞌ du guicho du laꞌadyiꞌle, lenaꞌ bizuaꞌ gusto cabëꞌ ruele.
66003017	Naꞌra nale nacale benꞌ uñaꞌa. Nale raca huen quiele. Nale lega raxe Diuzi ca ruele. Nale gabi rdzioguele. Pero nica nezile ca tamala raca quiele. Nica nezile araca quiele ca quie benꞌ yëchiꞌ, ca quie benꞌ laochula, ca quie benꞌ rda du guidi.
66003018	Quie lenaꞌ gunaꞌ leꞌe tu consejo. Reyaꞌalaꞌ inabale nëꞌëdiꞌ chi bigutiꞌa quiele ta naca puro oro cuenda gacale dugalo benꞌ uñaꞌa. Reyaꞌalaꞌ inabale nëꞌëdiꞌ chi bigutiꞌa quiele laꞌariꞌ bezëri ta gacole cuenda ucachiꞌn cuerpo quiele, naꞌ bigaca yelaꞌ stuꞌ quiele. Reyaꞌalaꞌ inabale nëꞌëdiꞌ chi bigutiꞌa quiele huento ta udzeꞌle yulaole cuenda yelëꞌële.
66003019	Rdilaꞌ ruegadyaꞌ yugu benꞌ nedyëꞌëdaꞌ. Quie lenaꞌ reyaꞌalaꞌ inaole xnezaꞌ du guicho du laꞌadyiꞌle. Reyaꞌalaꞌ utzaꞌle pensari quiele uzënagale quiaꞌ.
66003020	Naca quiaꞌ ca quie tu benꞌ zë ruꞌa yuꞌu, benꞌ rulidza leꞌe. Chi nu benꞌ be quiaꞌ inanëꞌ nëꞌëdiꞌ: Uda luꞌu yuꞌu, caora naꞌ tzuꞌa luꞌu yuꞌu quienëꞌ gaoliaꞌnëꞌ tuz̃e, naꞌ gaolënëꞌ nëꞌëdiꞌ tuz̃e.
66003021	Nu benꞌ hue gan lao tamala, huaꞌnëꞌ lato cueꞌlënëꞌ nëꞌëdiꞌ cuëtaꞌ ga riꞌa xlatogaꞌ. Canaꞌ huaꞌ quienëꞌ con cabëꞌ biaꞌ nëꞌëdiꞌ, biaꞌ gan lao tamala, ben Xuzaꞌ nëꞌëdiꞌ lato cuiꞌa cuëtaꞌnëꞌ ga reꞌnëꞌ xlatonëꞌ.
66003022	Ulezënaga dyëꞌëdi cabëꞌ na Bichi Be quie Diuzi rëbinëꞌ ja benꞌ nao xnezaꞌ.” ―Canaꞌ una Jesús dza naꞌ.
66004001	Naꞌra ude beyudyi canaꞌ, blëꞌëdaꞌ nayalo puerta guibá bedaꞌ unë benꞌ unë nëꞌëdiꞌ tanëro, benꞌ yuꞌu rchiꞌ ca yuꞌu rchiꞌ trompeta. Naꞌra unanëꞌ nëꞌëdiꞌ caniga: ―Uyëpicara niga. Uluꞌenaꞌ luëꞌ cabëꞌ ta bazaꞌ gaca.
66004002	Canaꞌ bë Bichi Be quie Diuzi bluꞌenëꞌ nëꞌëdiꞌ ta bazaꞌ gaca. Naꞌra blëꞌëdaꞌ ga cueꞌ tu benëꞌ ta zu guibá. Lëscanꞌ blëꞌëdaꞌ reꞌ tu benëꞌ laonan.
66004003	Lëbenꞌ naꞌ, benꞌ reꞌ laonan, raca titiꞌnëꞌ ca raca titiꞌ yo jaspe o ca raca titiꞌ yo cornalina. Lëscanꞌ blëꞌëdaꞌ ruꞌalao ga reꞌnëꞌ, neyëchon byetaꞌ ta raca titiꞌ ca raca titiꞌ yo esmeralda.
66004004	Lëscanꞌ blëꞌëdaꞌ ruꞌalao ga reꞌ benꞌ naꞌ, zura igalobetapa ga cueꞌra benëꞌ. Blëꞌëdaꞌ naꞌ ureꞌ galobetapa benꞌ gula, benꞌ rnabëꞌja. Lëbenꞌ naꞌ nacojëꞌ laꞌariꞌ bezëri, yuꞌu coron de oro guichojëꞌ.
66004005	Ga reꞌ benꞌ naꞌ, rguino rëpiyesa, ratzo bdyito hueziuꞌ. Naꞌ zacaꞌlao ga reꞌ benꞌ naꞌ, zu gadyi lámpara raꞌalaꞌn guiꞌ. Lëlámpara naꞌ nacan bichi be quie Diuzi ta naca gadyi.
66004006	Zacaꞌlao ga reꞌ benꞌ naꞌ, blëꞌëdaꞌ tu ta naca ca nisadaoꞌ, pero rnaꞌn ca yaohuan yeniꞌ gula. Lëscanꞌ blëꞌëdaꞌ lao taoꞌ tu laꞌa huio, zacaꞌ ga reꞌ benꞌ naꞌ, zu tapa benꞌ naca forma ca bia guixiꞌ. Naꞌ yuꞌu yulaojëꞌ duz̃etejëꞌ xcuꞌudzujëꞌ len laojëꞌ.
66004007	Naꞌra blëꞌëdaꞌ benꞌ nëro, naquëꞌ ca tu bëdyi guixiꞌ, naꞌ benꞌ urupe, naquëꞌ ca tu bëdyihuaga, naꞌ benꞌ uyune, zu laohuëꞌ ca zu lao benëꞌ, naꞌ benꞌ udape, naquëꞌ ca psia bia rzë.
66004008	Blëꞌëdaꞌ zu tzona huio xilajëꞌ tzalaꞌ tzalaꞌjëꞌ. Lëscanꞌ dyia yulaojëꞌ duz̃ete xilajëꞌ rupalaꞌn. Naꞌra du dza, du yela, birusanjëꞌ rnajëꞌ cani: Benꞌ laꞌiya nacoꞌ, benꞌ laꞌiya nacoꞌ, benꞌ laꞌiya nacoꞌ. Nacoꞌ Diuzi, benꞌ de yugulute yelaꞌ rnabëꞌ quie, benꞌ zu tuzioli.
66004009	Naꞌra cati rapalaꞌnjëꞌ benꞌ reꞌ lao xlatogue, benꞌ naban tuzioli,
66004010	caora naꞌ uditzu z̃ibi galobetapa benꞌ gula, benꞌ rnabëꞌja, lao benꞌ reꞌ naꞌ. Canaꞌ rionlaꞌadyiꞌjëꞌ benꞌ naban tuzioli. Lëscanꞌ blëꞌëdaꞌ bdyiajëꞌ coron quiejëꞌ lao xlato benꞌ naꞌ. Naꞌra unajëꞌ rëbijëꞌ lëbëꞌ cani:
66004011	Señor, luëꞌ nacoꞌ Diuzi quiendoꞌ. Luëꞌ zacaꞌloꞌ hue ja benëꞌ luëꞌ benꞌ z̃e. Luëꞌ zacaꞌloꞌ hue ja benëꞌ luëꞌ benꞌ balaꞌana. Luëꞌ zacaꞌloꞌ hue ja benëꞌ luëꞌ benꞌ de yelaꞌ rnabëꞌ quië. Canaꞌ zacaꞌloꞌ, como danꞌ luëꞌ bëloꞌ yugulute ta de. Lao naꞌaloꞌ bzaloꞌjan.
66005001	Naꞌra blëꞌëdaꞌ benꞌ reꞌ xlatogue zënëꞌ tu libro zaquëꞌ naꞌanëꞌ yebë. Blëꞌëdaꞌ naca libro forma ca rollo. Yuꞌu letra laonan len xcuꞌudzun. Blëꞌëdaꞌ gadyi cueꞌ nerioranan.
66005002	Lëscanꞌ blëꞌëdaꞌ tu ángel, benꞌ de yelaꞌ rnabëꞌ quie. Blëꞌëdaꞌ unënëꞌ zidzo unanëꞌ cani: ―¿Nu benꞌ zacaꞌ ta uchipa ta nerio libro naꞌ ta ixëdyinëꞌn?
66005003	Naꞌ blëꞌëdaꞌ ganu benꞌ zu, benꞌ zacaꞌ ixëdyi libro naꞌ, ni ta ulabanëꞌn bisaqueꞌ. Blëꞌëdaꞌ ganu benꞌ rdzela, ni guibá, ni yedyi layu, ni ga yuꞌu benꞌ huati.
66005004	Naꞌra uredyitzayaꞌ nun quie danꞌ ganu benꞌ nedzela saquëꞌ ixëdyi libro naꞌ, ni ta ulabanëꞌn bisaqueꞌ.
66005005	Naꞌra unë tu benꞌ gula, benꞌ rnabëꞌ, unanëꞌ nëꞌëdiꞌ caniga: ―Bira cuedyoꞌ como danꞌ bazacaꞌ Jesús, benꞌ naca benꞌ rnabëꞌ quie familia quie Judá, benꞌ naca z̃iꞌisuba rey David, bazacaꞌnëꞌ ichipanëꞌ gadyi cueꞌ ta nerio libro ixëdyinëꞌn.
66005006	Lao taoꞌ ga reꞌ benꞌ naꞌ xlatogue, ga zu tapa benꞌ naca ca forma bia guixiꞌ, len galobetapa benꞌ gula, benꞌ rnabëꞌja, naꞌ blëꞌëdaꞌ Jesús, benꞌ naca ca quie becoꞌ z̃iꞌilaꞌ. Zënëꞌ naꞌ baꞌalaꞌcazi naquëꞌ hueꞌ nun quie bëti ja benëꞌ lëbëꞌ. Naꞌ blëꞌëdaꞌ dyia gadyi luzu becoꞌ z̃iꞌilaꞌ. Lëscanꞌ yuꞌu gadyi yalaobaꞌ. Naꞌra naca gadyi yalaobaꞌ ca gadyi bichi be quie Diuzi ta useꞌelëꞌ duz̃ete yedyi layu.
66005007	Lëscanꞌ blëꞌëdaꞌ uyo lëbenꞌ naca ca quie becoꞌ z̃iꞌilaꞌ naꞌ, yexiꞌnëꞌ libro zë benꞌ reꞌ xlatogue naꞌ zaquëꞌ naꞌanëꞌ yebë.
66005008	Cati baoz̃iꞌ benꞌ naca ca quie becoꞌ z̃iꞌilaꞌ libro naꞌ, naꞌra uditzu z̃ibi tapa benꞌ naca forma ca bia guixiꞌ, len galobetapa ja benꞌ gula, benꞌ rnabëꞌja, lao benꞌ naca ca quie becoꞌ z̃iꞌilaꞌ. Naꞌra ja benꞌ gula, benꞌ rnabëꞌja naꞌ, zëjëꞌ tu huio arpa, zëjëꞌ tu huio copa de oro yuꞌun yalo. Naca yalo naꞌ ca quie diꞌidzaꞌ ruꞌelë ja benꞌ rue quie xtiꞌidzaꞌ Diuzi lëbëꞌ.
66005009	Naꞌra rulajëꞌ tu tacubi rnajëꞌ caniga: Luëꞌ naꞌ zacoꞌ siꞌloꞌ libro naꞌ, ichipoꞌ ta nerionan. Luëꞌ zacoꞌ, como danꞌ bëti ja benëꞌ luëꞌ, ulato ren quioꞌ. Canaꞌ udiz̃uloꞌ quie dulaꞌ xquia quie ja benëꞌ cuenda gacajëꞌ benꞌ quie Diuzi. Udiz̃uloꞌ quie dulaꞌ xquia quie benꞌ naca con nutezi ja raza, con nutezi ja diꞌidzaꞌ, con bitezi ja yedyi, con bitezi ja nación.
66005010	Ulioloꞌ lëjëꞌ gacajëꞌ rey, gacajëꞌ pxuzi quie Diuzi quiero. Naꞌra inabëꞌjëꞌ lao yedyi layu.
66005011	Caora naꞌ unaꞌa bedaꞌ ja ángel zë gula. Neyëchojëꞌ ruꞌalao xlato benꞌ naꞌ, len benꞌ naca ca forma bia guixiꞌ, len benꞌ gula, benꞌ rnabëꞌja. Zë million naca ja ángel.
66005012	Naꞌ unëjëꞌ zidzo unajëꞌ caniga: Benꞌ naca ca quie becoꞌ z̃iꞌilaꞌ, bëti ja benëꞌ lëbëꞌ, zacaꞌnëꞌ tzionlaꞌadyiꞌ ja benëꞌ lëbëꞌ. Zacaꞌnëꞌ yëbijëꞌ lëbëꞌ caniga: Luëꞌ nacoꞌ benꞌ de yelaꞌ rnabëꞌ quie. Luëꞌ nacoꞌ xaꞌn yugulute ta de. Luëꞌ nacoꞌ benꞌ rioñeꞌe yugulute. Luëꞌ nacoꞌ benꞌ de yelaꞌ huaca quie. Luëꞌ nacoꞌ benꞌ balaꞌana, benꞌ belaotzague. Luëꞌ nacoꞌ benꞌ huendoꞌ benꞌ z̃e.
66005013	Naꞌra bedaꞌ unë yugulu ta bë Diuzi, ta inaro, yugulu ta zu guibá, len yugulu ta zu lao yedyi layu, len yugulu ta zu ga yuꞌu benꞌ huati, len yugulu ta zu luꞌu nisadaoꞌ, len yugulute ta de. Bedaꞌ unëjan unajan caniga: Benꞌ reꞌ xlatogue, len benꞌ naca ca quie becoꞌ z̃iꞌilaꞌ, nacajëꞌ benꞌ huendoꞌ benꞌ z̃e. Nacajëꞌ benꞌ balaꞌana, benꞌ belaotzegue. Nacajëꞌ benꞌ de yelaꞌ rnabëꞌ quie. Canaꞌ naca quiejëꞌ tuzioli.
66005014	Naꞌra una tapa benꞌ naca forma ca bia guixiꞌ caniga: ― Canꞌ gaca. Lëscanꞌ uditzu z̃ibi galobetapa benꞌ gula, benꞌ rnabëꞌja, uyonlaꞌadyiꞌjëꞌ benꞌ zu tuzioli.
66006001	Naꞌra blëꞌëdaꞌ cati pchipa benꞌ naca ca quie becoꞌ z̃iꞌilaꞌ ta nerio libro naꞌ tanëro lao gadyi ta nerionan. Bedaꞌ rchiꞌ tu benꞌ nëro, benꞌ naca quie lao tapa benꞌ naca forma ca bia guixiꞌ. Bedaꞌ rchiꞌnëꞌ ca rchiꞌ bdyito hueziuꞌ. Naꞌ unanëꞌ nëꞌëdiꞌ: ―¡Udacara ilëꞌëloꞌ!
66006002	Naꞌra cati unaꞌa blëꞌëdaꞌ tu caballo bezëri. Lëscanꞌ blëꞌëdaꞌ dyia tu benëꞌ xcuꞌudzubaꞌ. Lëbenꞌ naꞌ zënëꞌ tu ta chuꞌun flecha. Naꞌ bëꞌjëꞌ lebëꞌ tu coron. Lëscanꞌ bëꞌjëꞌ lëbëꞌ yelaꞌ rnabëꞌ. Naꞌ uzaꞌnëꞌ zionëꞌ ta sueranëꞌ hueranëꞌ gan tilalënëꞌ ja benꞌ naca enemigo quienëꞌ.
66006003	Cati pchipa benꞌ naca ca quie becoꞌ z̃iꞌilaꞌ ta nario libro naꞌ taurupe, caora naꞌ bedaꞌ cati unë benꞌ urupe, benꞌ naca quie lao tapa benꞌ naca forma ca bia guixiꞌ. Unanëꞌ nëꞌëdiꞌ: ―¡Udacara ilëꞌëloꞌ!
66006004	Naꞌra cati unaꞌa blëꞌëdaꞌ bro itu caballo z̃na dyia tu benëꞌ xcuꞌudzubaꞌ. Naꞌra benꞌ dyia xcuꞌudzubaꞌ naꞌ, napëꞌ yelaꞌ rnabëꞌ ta uxenëꞌ dila lao yedyi layu ta guti ja benëꞌ laguedyijëꞌ. Caora naꞌ bëꞌjëꞌ lëbëꞌ tu espada z̃e gula.
66006005	Naꞌra cati pchipa benꞌ naca ca quie becoꞌ z̃iꞌilaꞌ tauyune nerio libro naꞌ, caora naꞌ unë benꞌ uyune, benꞌ naca quie lao tapa benꞌ naca forma ca bia guixiꞌ. Naꞌ unanëꞌ nëꞌëdiꞌ: ―¡Udacara ilëꞌëloꞌ! Naꞌ cati unaꞌa blëꞌëdaꞌ itu caballo gaso dyia benëꞌ xcuꞌudzubaꞌ. Blëꞌëdaꞌ benꞌ dyia xcuꞌudzubaꞌ zënëꞌ tu z̃igaꞌ de onza.
66006006	Caora naꞌ bedaꞌ cati unë benꞌ uyune, benꞌ naca quie lao tapa benꞌ naca forma ca bia guixiꞌ, rëbinëꞌ benꞌ dyia xcuꞌudzu caballo: ―Laz̃o quie benꞌ rue dyin tu dza, canaꞌ sacaꞌ tu kilo trigo, canaꞌ sacaꞌ tzona kilo cebada. Pero biudyiaguiꞌloꞌ yaga olivo ta cuio ja benëꞌ aceite. Lëscanꞌ biudyiaguiꞌloꞌ luba bedzuliꞌ ta cuio ja benëꞌ vino.
66006007	Naꞌra cati pchipa benꞌ naca ca quie becoꞌ z̃iꞌilaꞌ taudape ga nerio libro naꞌ, caora naꞌ bedaꞌ unë benꞌ udape, benꞌ naca quie lao tapa benꞌ naca forma ca bia guixiꞌ. Unënëꞌ unanëꞌ nëꞌëdiꞌ: ―¡Udacara ilëꞌëloꞌ!
66006008	Naꞌra cati unaꞌa blëꞌëdaꞌ bro itu caballo gachi, bia dyia tu benëꞌ xcuꞌudzubaꞌ. Naꞌ benꞌ dyia lëbaꞌ naꞌ laohuëꞌ Yelaꞌ Guti. Lëscanꞌ blëꞌëdaꞌ xcuꞌudzunëꞌ zenao itu benꞌ laohuëꞌ Yero Ba Ga Yuꞌu Benꞌ Huati. Bëꞌ Diuzi lëjëꞌ lato ta gutijëꞌ tu naga quie ja benꞌ nitaꞌ lao yedyi layu. Bëꞌnëꞌ lato gutijëꞌ lëjëꞌ conlë huedila, conlë ubin, conlë yelaꞌ huëꞌ, conlë ja bia guixiꞌ mala gula, bia yuꞌu ja lao yedyi layu.
66006009	Naꞌra cati pchipa benꞌ naca ca quie becoꞌ z̃iꞌilaꞌ tagaꞌyoꞌ ga nerio libro naꞌ, caora naꞌ unaꞌa blëꞌëdaꞌ z̃an ruꞌaba ta zu guibá, blëꞌëdaꞌ zu ja bichi be quie ja benꞌ guti nun quie udixogueꞌjëꞌ xtiꞌidzaꞌ Diuzi. Ta bë ja benꞌ nitaꞌ lao yedyi layu bëtijëꞌ lëjëꞌ nun quie danꞌ udixogueꞌjëꞌ xtiꞌidzaꞌ Diuzi.
66006010	Naꞌra bedaꞌ unë ja benꞌ zu z̃an ruꞌaba ta zu guibá, bedaꞌ rnëjëꞌ zidzo gula rnajëꞌ caniga: ―Señor, benꞌ laꞌiya luëꞌ. Luëꞌ uzuloꞌ diꞌidzaꞌ ca unaoꞌ hueloꞌ. ¿Bata ichuguliloꞌ hueloꞌ castigo ja benꞌ nitaꞌ lao yedyi layu, ja benꞌ bëti nëtoꞌ?
66006011	Naꞌra bëꞌ Diuzi lëjëꞌ tu huio z̃abajëꞌ bezëri ta gucojëꞌ. Caora naꞌ una Diuzi rëbinëꞌ lëjëꞌ: ―Ulecueza itu tiempo cuenda gacale completo, porque nezu benꞌ nerdziogue, benꞌ nuelë leꞌe tuz̃e, benꞌ rue ca mandado rue Cristo. Binedyin dza guti ja benëꞌ lëjëꞌ cabëꞌ bëtijëꞌ leꞌe.
66006012	Naꞌra cati pchipa benꞌ naca ca quie becoꞌ z̃iꞌilaꞌ taxopa ga nerio libro naꞌ, caora naꞌ guca tu uz̃uꞌ huala gula, naꞌ beyaca ubidza chula ca tu laꞌariꞌ gaso gula. Lëscanꞌ beyaca biuꞌ rnaꞌn ca ren.
66006013	Caora naꞌ bguino bélo gusiꞌjan lao dyilayu. Guca quie bélo cabëꞌ raca quie yaga higo cati rda tu be bedunꞌ fuerte gula, rguino ja higo yaꞌa quienan rasiꞌjan layu.
66006014	Naꞌra bedubi ladza cabëꞌ retubiro guichi, bira ilëꞌëron. Lëscanꞌ bzisi ja yaꞌa, len ga de yu bidyi luꞌu nisadaoꞌ ga zujan naca xlaton.
66006015	Caora naꞌ pcachiꞌlao ja benꞌ naca ja rey nitaꞌ lao yedyi layu. Pcachiꞌlaorë ja benꞌ naca benꞌ belao quiejëꞌ, len ja benꞌ uñaꞌa, len ja benꞌ naca comandante, len ja benꞌ de yelaꞌ rnabëꞌ quie. Laꞌacazi benꞌ nadaꞌo, laꞌacazi benꞌ libre, pcachiꞌlaojëꞌ z̃an beló, pcachiꞌlaojëꞌ z̃an yo yela.
66006016	Naꞌra unajëꞌ rëbijëꞌ yaꞌa len yo yela: ―Ulecachiꞌ nëtoꞌ cuenda bira ilëꞌë benꞌ reꞌ xlatogue guibá nëtoꞌ ta bigaca quiendoꞌ ca castigo huala gula rue benꞌ naca ca quie becoꞌ z̃iꞌilaꞌ nëtoꞌ.
66006017	Pues abdyin dza hue Diuzi castigo lao yedyi layu. ¿Ca nuz̃i benꞌ sue, benꞌ gacaja ca castigo huenëꞌ?
66007001	Naꞌra ude beyudyi naꞌ, blëꞌëdaꞌ tapa ángel zëjëꞌ tu huiojëꞌ lao dapa squin yedyi layu. Zëjëꞌ ruzaꞌagajëꞌ ta bita lao dapate be rda lao yedyi layu. Canaꞌ bëjëꞌ tacuenda bita be lao yedyi layu, ni lao nisadaoꞌ, ni ta utan ja yaga.
66007002	Naꞌra lëscanꞌ blëꞌëdaꞌ zaꞌ itu ángel zaquëꞌ ga rlë ubidza, zënëꞌ tu sello quie Diuzi, benꞌ zu neban tuzioli. Naꞌra lëángel naꞌ uredyiyaꞌnëꞌ zidzo gula blidzanëꞌ tapa ángel. Naꞌ bëꞌ Diuzi tapa ángel yelaꞌ rnabëꞌ ta udyiaguiꞌjëꞌ yedyi layu len nisadaoꞌ. Naꞌra una ángel naꞌ rëbinëꞌ tapa ja ángel naꞌ caniga:
66007003	―Tu raca naꞌ nerdzioguen cuiobëꞌro uquichiro sello z̃ga ja benꞌ quie Diuzi, biudyiaguiꞌle yedyi layu, biudyiaguiꞌle nisadaoꞌ, biudyiaguiꞌle ja yaga.
66007004	Naꞌra bedaꞌ tu cani naca ja benꞌ neguichiꞌ sello, benꞌ naca ja familia quie benꞌ Israel. Bedaꞌ tu gayuhua chopa galo tapa mila nacajëꞌ.
66007005	Chipchopa mila naca ja benꞌ familia quie Judá, naꞌ chipchopa mila naca ja benꞌ familia quie Rubén, naꞌ chipchopa mila naca ja benꞌ familia quie Gad,
66007006	naꞌ chipchopa mila naca ja benꞌ familia quie Aser, naꞌ chipchopa mila naca ja benꞌ familia quie Neftalí, naꞌ chipchopa mila naca ja benꞌ familia quie Manasés,
66007007	naꞌ chipchopa mila naca ja benꞌ familia quie Simeón, naꞌ chipchopa mila naca ja benꞌ familia quie Leví, naꞌ chipchopa mila naca ja benꞌ familia quie Isacar,
66007008	naꞌ chipchopa mila naca ja benꞌ familia quie Zabulón, naꞌ chipchopa mila naca ja benꞌ familia quie José, naꞌ chipchopa mila naca ja benꞌ familia quie Benjamín. Canaꞌ naca lista quie ja benꞌ neguichiꞌ sello.
66007009	Naꞌra ude beyudyi naꞌ, cati unaꞌa blëꞌëdaꞌ naguꞌudiꞌ benꞌ zë gula. Naguꞌudiꞌ benꞌ quie yugulute nación, len benꞌ quie yugulute ren, len benꞌ quie yugulute cueꞌ diꞌidzaꞌ, len benꞌ quie yugulute yedyi. Naꞌra blëꞌëdaꞌ neyëchojëꞌ ruꞌalao ganꞌ reꞌ benꞌ reꞌ xlatogue, len ganꞌ zë benꞌ naca ca quie becoꞌ z̃iꞌilaꞌ. Naꞌra ja benꞌ neyëcho naꞌ, nacajëꞌ benꞌ zë gula. Nitu ganu sue ulaba lëjëꞌ. Nacojëꞌ yugulutejëꞌ laꞌariꞌ bezëri, zëjëꞌ laꞌagaꞌ zin.
66007010	Lëscanꞌ yugulujëꞌ uredyiyaꞌjëꞌ zidzo gula unajëꞌ caniga: Diuzi quiero, benꞌ reꞌ xlatogue, len benꞌ naca ca quie becoꞌ z̃iꞌilaꞌ, lëjëꞌ bapselajëꞌ nëtoꞌ.
66007011	Naꞌra yugute ja ángel naꞌ neyëchojëꞌ ruꞌalao ganꞌ reꞌ benꞌ reꞌ xlatogue, len ganꞌ reꞌ benꞌ gula, benꞌ rnabëꞌja, len ganꞌ zë ja benꞌ naca forma ca bia guixiꞌ. Caora naꞌ byëcho ja ángel, bdaꞌ ruꞌajëꞌ layu ganꞌ reꞌ benꞌ reꞌ xlatogue, uyonlaꞌadyiꞌjëꞌ lëbëꞌ.
66007012	Naꞌ unajëꞌ cani: Cani nacan quie Diuzi quiero. Naca Diuzi benꞌ tzionlaꞌadyiꞌro, benꞌ huero benꞌ z̃e. Naca Diuzi benꞌ rioñeꞌe yugulute, benꞌ yëbiro diuxcaleloꞌ. Naca Diuzi benꞌ balaꞌana, benꞌ de yelaꞌ rnabëꞌ quie, benꞌ de yelaꞌ huaca quie. Canaꞌ nacan quie Diuzi quiero tuzioli. Amén.
66007013	Naꞌra tu benꞌ gula, benꞌ rnabëꞌ naꞌ, unabanëꞌ nëꞌëdiꞌ: ―¿Nuz̃i ja benꞌ niga, benꞌ naco ja laꞌariꞌ bezëri? ¿Gaz̃i uzaꞌjëꞌ?
66007014	Naꞌra guchaꞌnëꞌ caniga: ―Señor, luëꞌ nezoꞌ. Naꞌ unëꞌ rëbinëꞌ nëꞌëdiꞌ: ―Lëja benꞌ niga uzaꞌjëꞌ ga guca zëdi gula lao yedyi layu. Abeyacajëꞌ benꞌ laxtaꞌo yëri lao Diuzi nun quie danꞌ unaojëꞌ xneza benꞌ naca ca quie becoꞌ z̃iꞌilaꞌ. Naꞌ nacojëꞌ laꞌariꞌ bezëri ta uyërin conlë ren quienëꞌ.
66007015	Quie lenaꞌ nitaꞌjëꞌ zaquëꞌlao ga reꞌ Diuzi ga naca xlatonëꞌ. Rionlaꞌadyiꞌjëꞌ Diuzi du dza, du yela, ga zu idaoꞌ quienëꞌ guibá. Naꞌra rapa Diuzi lëjëꞌ ta gabi gaca quiejëꞌ.
66007016	Bira yedzagalaojëꞌ, bira idzioguejëꞌ ta gaojëꞌ ta yoꞌojëꞌ. Bira udyiaguiꞌ oba lëjëꞌ, nicara gaquejëꞌ xla quien.
66007017	Canaꞌ gaca quiejëꞌ como danꞌ bazë benꞌ naca ca quie becoꞌ z̃iꞌilaꞌ zacaꞌlao ga reꞌ Diuzi xlatonëꞌ. Rapa benꞌ naca ca quie becoꞌ z̃iꞌilaꞌ lëjëꞌ ca quie benꞌ rapa becoꞌ z̃iꞌilaꞌ quie. Rehuaꞌanëꞌ lëjëꞌ ga zu nisa ta riꞌojëꞌ ta ruꞌen lëjëꞌ yelaꞌ naban quiejëꞌ tuzioli. Bira cuedyijëꞌ, porque barapa Diuzi lëjëꞌ.
66008001	Naꞌra cati pchipa benꞌ naca ca quie becoꞌ z̃iꞌilaꞌ naꞌ tagadyi ta nerio libro naꞌ, caora naꞌ ureꞌ chizi guibá ca du gatzo hora.
66008002	Caora naꞌ blëꞌëdaꞌ igadyi ángel nitaꞌjëꞌ zaquëꞌ lao ga zu Diuzi. Naꞌra bëꞌ Diuzi lëjëꞌ gadyi trompeta.
66008003	Beyudyi ude naꞌ, blëꞌëdaꞌ itu ángel zënëꞌ tu yeꞌn yalo de oro. Naꞌ zunëꞌ zaquëꞌlao lao ruꞌaba bëꞌjëꞌ lëbëꞌ yalo zë gula ta bdyianëꞌ lao ruꞌaba ca gun quie Diuzi ta tzëpi dzen quien ga zu Diuzi tuz̃e conlë diꞌidzaꞌ ruꞌelë benꞌ rue quie xtiꞌidzaꞌ Diuzi lëbëꞌ. Naꞌ lëruꞌaba naꞌ nacan de oro, zun zacaꞌlao ga reꞌ Diuzi.
66008004	Naꞌra lao naꞌa ángel naꞌ uyëpi dzen quie yeꞌn yalo tuz̃e len diꞌidzaꞌ ruꞌelë benꞌ rue quie xtiꞌidzaꞌ Diuzi lëbëꞌ ta bdyinnan ga reꞌ Diuzi.
66008005	Caora naꞌ uz̃iꞌ ángel yeꞌn yalo naꞌ psedzaꞌnëꞌn baoꞌ ureꞌn guiꞌ ta dyia lao ruꞌaba uz̃iꞌnëꞌn uruꞌunnëꞌn lao yedyi layu. Canaꞌ guca uyëpi yesa, gotzo bdyito hueziuꞌ, guca uz̃uꞌ lao yedyi layu.
66008006	Naꞌra lao gadyi ja ángel, benꞌ zë ja gadyi trompeta naꞌ, ulisajëꞌ trompeta quiejëꞌ ta ucuedyijëꞌn.
66008007	Naꞌra cati pcuedyi ángel nëro trompeta quienëꞌ, caora naꞌ bguino yo hueziuꞌ len guiꞌ dupen ta naca ca ren lao yedyi layu. Dyin quie len, uyei tu cueꞌ quie lao tzona cueꞌ yedyi layu, lëscanꞌ uyei tu cueꞌ quie lao tzona cueꞌ yaga, lëscanꞌ uyei tu cueꞌ quie lao tzona cueꞌ guixiꞌ yaꞌa.
66008008	Naꞌra cati pcuedyi ángel urupe trompeta quienëꞌ, caora naꞌ bguino tu ta naca ca tu yaꞌa raꞌalaꞌn guiꞌ luꞌu nisadaoꞌ. Guca tu cueꞌ quie lao tzona cueꞌ nisadaoꞌ ca ren.
66008009	Lëscanꞌ guti tu cueꞌ quie lao tzona cueꞌ bia yuꞌu luꞌu nisadaoꞌ, lëscanꞌ udyiaguiꞌ tu cueꞌ quie lao tzona cueꞌ ja barco rda lao nisadaoꞌ.
66008010	Naꞌra cati pcuedyi ángel uyune trompeta quienëꞌ, caora naꞌ bguino tu bélo z̃e gula lao yedyi layu raꞌalaꞌn guiꞌ. Dyin quie len udyiaguiꞌ tu cueꞌ quie lao tzona cueꞌ yao, lëscanꞌ udyiaguiꞌ tu cueꞌ quie lao tzona cueꞌ ga rlë nisa.
66008011	Lëbélo naꞌ lao bélo slaꞌ gula. Dyin quie len beyaca tu cueꞌ quie lao tzona cueꞌ nisa slaꞌ gula. Aguti benꞌ zë nun quie danꞌ hueꞌejëꞌ nisa naꞌ, como danꞌ slaꞌ gula gucan.
66008012	Naꞌra cati pcuedyi ángel udape trompeta quienëꞌ, caora naꞌ udyiaguiꞌ tu cueꞌ quie lao tzona cueꞌ ubidza, lëscanꞌ udyiaguiꞌ tu cueꞌ quie lao tzona cueꞌ biuꞌ, lëscanꞌ udyiaguiꞌ tu cueꞌ quie lao tzona cueꞌ bélo. Quie lenaꞌ begaꞌn tu cueꞌ quie lao tzona cueꞌjan lato chula. Naꞌra bipseniꞌ xniꞌ ubidza tu cueꞌ quie lao tzona cueꞌ quie dza. Lëscanꞌ bipseniꞌ xniꞌ biuꞌ, bipseniꞌ xniꞌ bélo. Tu cueꞌ quie lao tzona cueꞌ quie yela bipseniꞌjan.
66008013	Caora naꞌ unaꞌa bedaꞌ cati unë tu ángel rzënëꞌ ladza gatzo guibá. Rnënëꞌ zidzo rnanëꞌ caniga: ―¡Bayëchiꞌ gula nacan quie ja benꞌ nitaꞌ lao yedyi layu cati ucuedyi itzona ángel trompeta quiejëꞌ!
66009001	Naꞌra cati pcuedyi ángel gaꞌyoꞌ trompeta quienëꞌ, blëꞌëdaꞌ tu ta naca ca bélo uyëzin guibá bdyinnan lao yedyi layu beyacan ángel. Naꞌ bëꞌ Diuzi ángel naꞌ tu z̃iꞌguiba quie tu poso zitoꞌ gula.
66009002	Naꞌra psalo ángel naꞌ ruꞌa poso zitoꞌ gula. Caora naꞌ luꞌu poso naꞌ bro dzen cabëꞌ dzen rero ruꞌa horno. Nun quie rero dzen naꞌ, bechula xniꞌ ubidza, lëscanꞌ bechula ladza.
66009003	Naꞌra luꞌu dzen naꞌ bro ja bëchiꞌzu rdajabaꞌ rzëjabaꞌ lao yedyi layu. Bëꞌ Diuzi lato quiejabaꞌ ta quiꞌidyiꞌjabaꞌ ja benëꞌ cabëꞌ rguiꞌidyiꞌ xuniꞌ.
66009004	Pero bibëꞌ Diuzi lëjabaꞌ lato ta udyiaguiꞌjabaꞌ guixiꞌ ni ta udyiaguiꞌjabaꞌ ta raza ja benëꞌ, ni ta udyiaguiꞌjabaꞌ ja yaga. Pero bë Diuzi lëjabaꞌ mandado ta quiꞌidyiꞌjabaꞌ ja benꞌ bidaꞌ z̃ga sello quie Diuzi.
66009005	Bibëꞌ Diuzi lëjabaꞌ lato ta gutijabaꞌ ja benëꞌ, pero solamente ta quiꞌidyiꞌjabaꞌ lëjëꞌ ilajëꞌ lao gaꞌyoꞌ biuꞌ. Naꞌra cabëꞌ rla nu benëꞌ cati rguiꞌidyiꞌ xuniꞌ lëjëꞌ, canaꞌ ilajëꞌ.
66009006	Naꞌra lëdza cati gaca quie ja benꞌ nitaꞌ lao yedyi layu canaꞌ, lega gueꞌenjëꞌ gatijëꞌ, pero bigatijëꞌ. Baꞌalaꞌcazi gueꞌenjëꞌ iyudyi yedu quiejëꞌ, bisiꞌ yelaꞌ guti quiejëꞌ lëjëꞌ.
66009007	Naꞌra lëja bëchiꞌzu naꞌ, nacajabaꞌ forma ca caballo, bia listo ta rio lao dila. Zun guichojabaꞌ tu ta naca ca coron de oro. Pero zu laojabaꞌ ca zu lao benëꞌ.
66009008	Naca guitzaꞌ guichojabaꞌ ca guitzaꞌ guicho nigula. Lëscanꞌ dyia leijabaꞌ ca dyia lei león.
66009009	Naꞌra lëbëchiꞌzu naꞌ, yuꞌu ruꞌachuꞌubaꞌ tu ta naca de guíba. Lëscanꞌ xilabaꞌ ruen ruꞌbe cabëꞌ ruꞌbe rue zë carreta ta rguba ja caballo cati yuꞌujabaꞌ be tziojabaꞌ lao dila.
66009010	Lëscanꞌ zu z̃bamjabaꞌ ca zu z̃bam xuniꞌ. Zurën yëchiꞌ ca zu z̃bam xuniꞌ. Napa z̃banjabaꞌ fuerza ta quiꞌidyiꞌjabaꞌ ja benꞌ nitaꞌ lao yedyi layu lao gaꞌyoꞌ biuꞌ.
66009011	Naꞌra zu tu benꞌ naca xaꞌn bëchiꞌzu. Lëbenꞌ naꞌ naquëꞌ ángel, naquëꞌ benꞌ rnabëꞌ luꞌu poso zitoꞌ gula. Naꞌ diꞌidzaꞌ hebreo lao ángel naꞌ Abadón. Lëscanꞌ diꞌidzaꞌ griego lao ángel naꞌ Apolión, ta inaro xtiꞌidzaꞌro, benꞌ rudyiaguiꞌ ja benëꞌ.
66009012	Canaꞌ guca aode tu ta naca bayëchiꞌ gula, pero neracara falta gaca ichopan.
66009013	Quie lenaꞌ cati pcuedyi ángel xopa trompeta quienëꞌ, caora naꞌ bedaꞌ bro tu rchiꞌ benëꞌ lao dapa squin ruꞌaba de oro ta zu zaquëꞌlao ga zu Diuzi guibá.
66009014	Lëscanꞌ bedaꞌ rchiꞌ benꞌ naꞌ rëbinëꞌ ángel xopa, benꞌ zë trompeta quie unëꞌ caniga: ―Ulexëdyi dapa ángel, benꞌ nerio ruꞌa yao z̃e Eufrates.
66009015	Canaꞌ pxëdyijëꞌ dapa ángel naꞌ ta gutijëꞌ tu cueꞌ quie lao tzona cueꞌ ja benëꞌ nitaꞌ lao yedyi layu. Dyin bë Diuzi begaꞌnjëꞌ neriojëꞌ hasta idyin hora, hasta idyin dza, hasta idyin biuꞌ, hasta idyin iza ixëdyijëꞌ ja ángel naꞌ.
66009016	Naꞌra bedaꞌ anaca soldado quiejëꞌ chopa gayuhua million, benꞌ dyia ja caballo.
66009017	Naꞌra guca quiaꞌ ca quie benꞌ uxusa, blëꞌëdaꞌ caballo naꞌ. Lëscanꞌ blëꞌëdaꞌ benꞌ dyia lëbaꞌ yuꞌu guíba ruꞌachuꞌujëꞌ ta naca culuri z̃na, len culuri azul, len culuri gachi. Naꞌra naca guicho caballo naꞌ ca guicho león. Lëscanꞌ ruꞌa caballo naꞌ reron guiꞌ len dzen len ta raꞌalaꞌ guiꞌ laona azufre.
66009018	Naꞌra guti tu cueꞌ lao tzona cueꞌ ja benëꞌ nitaꞌ lao yedyi layu. Dyin quie tzona cueꞌ castigo ta bro ruꞌa caballo bdyiaguiꞌnan lëjëꞌ, ta inaro, bdyiaguiꞌ guiꞌ lëjëꞌ, lëscanꞌ bdyiaguiꞌ dzen lëjëꞌ, tu ta raꞌalaꞌ guiꞌ laona azufre lëjëꞌ.
66009019	Naꞌra luꞌu ruꞌa ja caballo yuꞌu fuerza quiejabaꞌ ta udyiaguiꞌjabaꞌ ja benëꞌ. Lëscanꞌ de fuerza quie z̃banjabaꞌ. Naca z̃banjabaꞌ ca bëla zë. Naꞌra conlë bëla naca z̃ban ja caballo bëjabaꞌ hueꞌ ja benëꞌ.
66009020	Naꞌra ja benꞌ begaꞌn, benꞌ biguti nun quie ja castigo, biptzaꞌjëꞌ pensari quiejëꞌ ta usanjëꞌ cabëꞌ ruejëꞌ. Lëscanꞌ bipsanjëꞌ cabëꞌ ruejëꞌ rionlaꞌadyiꞌjëꞌ taxiꞌihuiꞌ, bipsanjëꞌ cabëꞌ ruejëꞌ rionlaꞌadyiꞌjëꞌ ja ídolo ta naca de oro, len ja ídolo ta naca de plata, len ja ídolo ta naca de bronce, len ja ídolo ta naca de yo, len ja ídolo ta naca de yaga. Pues ja ídolo naꞌ birlëꞌën, birena, birzaꞌn.
66009021	Naꞌra lëscanꞌ biptzaꞌjëꞌ pensari quiejëꞌ ta usanjëꞌ bira gutijëꞌ benëꞌ, bira huejëꞌ brujo, bira gasilëjëꞌ ja nigula binaca z̃gulajëꞌ, bira cuanjëꞌ quie benëꞌ.
66010001	Naꞌra blëꞌëdaꞌ itu ángel, benꞌ lega de yelaꞌ huaca quie. Uyëzinëꞌ guibá dubinëꞌ beo bdyinnëꞌ lao yedyi layu. Naꞌra guichonëꞌ zunan tu byetaꞌ. Lëscanꞌ laohuëꞌ rnaꞌn raca titiꞌ ca rnaꞌ ubidza. Naca sunnëꞌ ca plare ta rnaꞌ ca guiꞌ.
66010002	Lëscanꞌ blëꞌëdaꞌ zënëꞌ tu guichi naca rollo nasalonëꞌn. Blëꞌëdaꞌ niꞌanëꞌ yebë blionëꞌ lao nisadaoꞌ. Lëscanꞌ itzalaꞌ niꞌanëꞌ yegaꞌ blionëꞌ lao layu bidyi.
66010003	Naꞌra uredyiyaꞌ ángel naꞌ unënëꞌ zidzo gula cabëꞌ rue león cati rbedyiyaꞌbaꞌ. Cati uredyiyaꞌ ángel naꞌ, caora naꞌ unë gadyi hueziuꞌ. Naꞌra bedaꞌ cabëꞌ unajan.
66010004	Cati ude beyudyi bedaꞌ cabëꞌ una gadyi hueziuꞌ naꞌ, naꞌra guꞌundaꞌ uzuaꞌn lëꞌë guichi ca unajan. Pero caora naꞌ bedaꞌ tu rchiꞌ benëꞌ unë nëꞌëdiꞌ guibá. Naꞌ unëꞌ rëbinëꞌ nëꞌëdiꞌ cani: ―Pcachiꞌ cabëꞌ una gadyi hueziuꞌ naꞌ luëꞌ. Biuzuloꞌn lëꞌë guichi.
66010005	Naꞌra lëángel naꞌ, benꞌ blëꞌëdaꞌ nulio lao nisadaoꞌ len yu bidyi, caora naꞌ ulisanëꞌ ladza naꞌanëꞌ yebë
66010006	bguntenëꞌ benꞌ zu tuzioli, benꞌ bzalo guibá, len dyilayu, len nisadaoꞌ, len yugulute ta de. Naꞌra unëꞌ caniga: ―Abdyin hora naꞌa. Bira de tiempo.
66010007	Naꞌra bëꞌ idyin tiempo sulao ángel gadyi ta ucuedyinëꞌ trompeta quienëꞌ, caora naꞌ su diꞌidzaꞌ gaca cabëꞌ diꞌidzaꞌ belao udixogueꞌ Diuzi ja benꞌ quienëꞌ, benꞌ udixogueꞌ xtiꞌidzëꞌ dza naꞌ.
66010008	Naꞌra tatula bedaꞌ unë ángel, benꞌ unë nëꞌëdiꞌ guibá. Naꞌ unëꞌ rëbinëꞌ nëꞌëdiꞌ cani: ―Uyo yexiꞌ guichi naca rollo nayalo ta zë ángel naꞌ, benꞌ nulio lao nisadaoꞌ len yu bidyi.
66010009	Naꞌra uyaꞌ ganꞌ zë ángel naꞌ, unabaꞌnëꞌ ta gunnëꞌn nëꞌëdiꞌ. Naꞌra unëꞌ rëbinëꞌ nëꞌëdiꞌ caniga: ―Uz̃iꞌn, udaona. Bëꞌ gaoloꞌn hueyacan z̃ixi gula ca bdyinꞌdaoꞌ luꞌu ruꞌaloꞌ. Pero bëꞌ baodëboꞌn baoyëzin luꞌu lëꞌëloꞌ, naꞌra hueyacan slaꞌ gula.
66010010	Naꞌra ben ángel naꞌ nëꞌëdiꞌ guichi naca rollo. Bëꞌ udaohuaꞌn beyacan z̃ixi gula ca bdyinꞌdaoꞌ luꞌu ruꞌa. Pero bëꞌ baodëbaꞌn baoyëzin luꞌu lëꞌënaꞌ, naꞌra beyacan slaꞌ gula.
66010011	Naꞌra unajëꞌ nëꞌëdiꞌ caniga: ―Tatula reyaꞌalaꞌ quixogueꞌloꞌ benëꞌ cabëꞌ una Diuzi cabëꞌ ta bazaꞌ gaca quie yedyi zë, len quie nación zë, len quie zë cueꞌ diꞌidzaꞌ, len quie zë cueꞌ benꞌ naca rey.
66011001	Naꞌra benjëꞌ nëꞌëdiꞌ tu huenixiꞌ ta naca ca yaga ta rzëjëꞌ rurixijëꞌ. Naꞌra bedaꞌ tu rchiꞌ benëꞌ unanëꞌ nëꞌëdiꞌ caniga: ―Uyo yerixi bala z̃icho naca idaoꞌ quiaꞌ len ruꞌaba quien. Lëzi canaꞌ ulaboꞌ bala naca benꞌ rionlaꞌadyiꞌ nëꞌëdiꞌ naꞌ.
66011002	Pero biurixoꞌ laliꞌa quie idaoꞌ nun quie danꞌ naꞌ rda ja benꞌ yedyi tula, benꞌ binaca ja benꞌ Israel. Pues lëbenꞌ naꞌ huadyinjëꞌ tajëꞌ bigapajëꞌ balaꞌana ciudad Jerusalén, ciudad naca laꞌiya. Canaꞌ huejëꞌ lao chopa galo chopa biuꞌ.
66011003	Naꞌra nëꞌëdiꞌ iseꞌelaꞌ chopa benꞌ naca testigo quiaꞌ, nacojëꞌ laꞌariꞌ ca laꞌariꞌ ta naco ja benꞌ guti familia quie. Huaguixogueꞌjëꞌ benëꞌ tanun quiaꞌ nëꞌëdiꞌ lao tu mila chopa gayuhua tzona galo dza. ―Canaꞌ unanëꞌ nëꞌëdiꞌ.
66011004	Naꞌra lëchopa ja benꞌ naca testigo quie Diuzi, nacajëꞌ ca quie chopa yaga olivo. Lëscanꞌ nacajëꞌ ca quie chopa candelero ta zu lao Diuzi, benꞌ naca xanꞌ yedyi layu.
66011005	Naꞌra chi nu benꞌ reꞌen udyiaguiꞌ benꞌ naca testigo quie Diuzi, huaro guiꞌ luꞌu ruꞌajëꞌ ta uzeijëꞌ benꞌ reꞌen udyiaguiꞌ lëjëꞌ. Canaꞌ gati nutezi benꞌ reꞌen udyiaguiꞌ lëjëꞌ.
66011006	Naꞌra bade yelaꞌ rnabëꞌ quiejëꞌ ta huejëꞌ mandado bihuen nisayo lao yedyi layu dza rdajëꞌ rguixogueꞌjëꞌ ja benëꞌ tanun quie Diuzi. Lëscanꞌ bade yelaꞌ rnabëꞌ quiejëꞌ yeyuejëꞌ nisa gueyacan z̃na ca ren. Lëscanꞌ bade yelaꞌ rnabëꞌ quiejëꞌ ta uxejëꞌ ta lega yedzagalao ja benꞌ nitaꞌ lao yedyi layu, lëscanꞌ ta uxejëꞌ zë cueꞌ ta udyiaguiꞌ benëꞌ. Con bala cueꞌ ta reꞌenjëꞌ gataꞌ ta udyiaguiꞌ ja benëꞌ, canaꞌ huejëꞌ mandado gaca.
66011007	Pero bëꞌ iyudyi huejëꞌ ca mandado reꞌen Diuzi huejëꞌ, naꞌra tilalë tu bia guixiꞌ mala gula lëjëꞌ, bia bro luꞌu pozo zitoꞌ gula. Naꞌra huebaꞌ lëjëꞌ gan, gutibaꞌ lëjëꞌ,
66011008	ucaꞌmbaꞌ cuerpo quiejëꞌ lëciudad naꞌ ga bdaꞌjëꞌ Señor quiero lëꞌë yaga cruzo. Biucachiꞌjëꞌ lejëꞌ, pero yegaꞌn cuerpo quiejëꞌ la callezi. Quie lëciudad naꞌ huazaqueꞌ inaro nacan ca quie ciudad Sodoma, ciudad mala gula. Lëscanꞌ nacan ca quie nación Egipto.
66011009	Benꞌ zaꞌ zë yedyi tula, benꞌ nacaja ren tula, benꞌ racaja zë cueꞌ diꞌidzaꞌ tula, benꞌ zaꞌ zë nación tula, hualëꞌëjëꞌ cuerpo quiejëꞌ lao tzona dza yugatzo, pero bihueꞌjëꞌ lato ucachiꞌjëꞌ cuerpo quiejëꞌ.
66011010	Naꞌra lega yedaohue ja benꞌ nitaꞌ lao yedyi layu sujëꞌ gusto danꞌ guti ja benꞌ naꞌ. Tantozi sujëꞌ gusto, iseꞌelaꞌjëꞌ regalo quie quie laguedyijëꞌ. Lega raxejëꞌ aguti ja benꞌ naꞌ, como danꞌ lega rdzaꞌjëꞌ benꞌ rguixogueꞌ tanun quie Diuzi.
66011011	Naꞌra ude guca lao tzona dza yugatzo, useban Diuzi lëjëꞌ yeyasajëꞌ tatula. Caora naꞌ yugulu benꞌ blëꞌë cabëꞌ guca quiejëꞌ, lega bdzebijëꞌ.
66011012	Caora naꞌ chopa benꞌ naca testigo, bejëꞌ rchiꞌ tu benꞌ unë zidzo guibá unëꞌ rëbinëꞌ lëjëꞌ caniga: ―Uleyëpi niga. Caora naꞌ beyëpijëꞌ lao beo zeyojëꞌ guibá blëꞌë ja benꞌ naca enemigo quiejëꞌ lëjëꞌ.
66011013	Ude naꞌ, lagucate tu uz̃uꞌ fuerte gula, byala tu cueꞌ yuꞌu quie lao chi cueꞌ yuꞌu quie ja benꞌ ciudad naꞌ. Lëscanꞌ nun quie uz̃uꞌ guti gadyi milajëꞌ. Caora naꞌ, benꞌ begaꞌnja bigutija, lega bdzebijëꞌ unajëꞌ naca Diuzi benꞌ de yelaꞌ huaca quie.
66011014	Canaꞌ ude taorupe ta naca bayëchiꞌ gula, pero taoyune lazaꞌte gaca ta naca bayëchiꞌ gula.
66011015	Naꞌra pcuedyi ángel gadyi trompeta quienëꞌ. Caora naꞌ unë ja benꞌ zulë Diuzi guibá zidzo unajëꞌ cani: Diuzi len z̃iꞌinëꞌ Cristo, benꞌ useꞌelëꞌ lao yedyi layu, abdyin dza inabëꞌjëꞌ lao yugulu benꞌ rnabëꞌ, benꞌ nitaꞌ lao yedyi layu. Biyeyudyi biyedu inabëꞌjëꞌ.
66011016	Naꞌra lëgalobetapa ja benꞌ gula, benꞌ rnabëꞌja reꞌja lao xlatojëꞌ zaquëꞌlao ga reꞌ Diuzi guibá, lëjëꞌ gutajëꞌ guzuruꞌala layu uyonlaꞌadyiꞌjëꞌ Diuzi.
66011017	Cani unajëꞌ rëbijëꞌ Diuzi: Rnandoꞌ luëꞌ diuxcaleloꞌ, Señor. Luëꞌ nacoꞌ Diuzi, benꞌ de yugulute yelaꞌ rnabëꞌ quie tuzioli. Zuloꞌ nabanloꞌ tuzioli. Abdyin hora hueloꞌ mandado ta hue ja benëꞌ ca reꞌenloꞌ huejëꞌ. Abdyin hora inabëꞌloꞌ lao yedyi layu.
66011018	Abdzaꞌ ja benꞌ nitaꞌ lao yedyi layu luëꞌ. Pero naꞌra abdyin dza hueloꞌjëꞌ castigo, abdyin dza ichuguliloꞌ quie ja benꞌ huati. Abdyin dza quiz̃oloꞌ benꞌ udixogueꞌ diꞌidzaꞌ quioꞌ, benꞌ naca benꞌ laꞌiya quioꞌ, benꞌ udapa luëꞌ balaꞌana. Abdyin dza quiz̃oloꞌjëꞌ yugulujëꞌ. Abdyin dza udyiaguiꞌloꞌ benꞌ rudyiaguiꞌ yedyi layu.
66011019	Naꞌra uyalo ga rionlaꞌadyiꞌjëꞌ Diuzi guibá. Caora naꞌ blëꞌëjëꞌ tu caja ga yuꞌu diꞌidzaꞌ begaꞌntzaꞌolë Diuzi ja benꞌ unitaꞌ canaꞌate. Cati uyalon, naꞌra uyëpi yesa, gotzo bdyito hueziuꞌ, lëscanꞌ guca uz̃uꞌ, bguino yo hueziuꞌ duz̃eten.
66012001	Naꞌra guca tu seña guibá. Blaꞌ tu nigula nedubinëꞌ xniꞌ ubidza. Naconëꞌn nacan ca quie z̃abanëꞌ. Lëscanꞌ xniꞌanëꞌ zu tu biuꞌ. Lëscanꞌ zu tu coron guichonëꞌ ga dyia chipchopa bélo.
66012002	Nuꞌanëꞌ bdaoꞌ rbedyiyaꞌnëꞌ redzagalaonëꞌ len bdaoꞌ. Ruen z̃hueꞌnëꞌ ta su bdaoꞌ quienëꞌ.
66012003	Naꞌra guca itu seña guibá. Blaꞌ tu bia guixiꞌ snia gula nacabaꞌ ca bëla, nacabaꞌ culuri z̃na. Naca gadyi guichobaꞌ. Dyia chi lozubaꞌ. Lëscanꞌ zu tu huio coron lao gadyi guichobaꞌ.
66012004	Conlë z̃bambaꞌ pquinobaꞌ tu cueꞌ quie lao tzona cueꞌ bélo lao yedyi layu. Caora naꞌ uzëbaꞌ lao nigula, benꞌ sa su bdaoꞌ quie, cuenda gaobaꞌ bdaoꞌ quienëꞌ bëꞌ subiꞌ.
66012005	Caora naꞌ uzu tu bdaoꞌ byu quie nigula naꞌ. Lëbdaoꞌ naꞌ, cati banacabiꞌ benꞌ huaca, huanabëꞌnëꞌ lao yedyi layu ta yuꞌu niꞌa xnezi. Naꞌra labeziꞌte Diuzi bdaoꞌ naꞌ, zeyuꞌanëꞌbiꞌ yesannëꞌbiꞌ ga reꞌnëꞌ lao xlatoguëꞌ.
66012006	Lëscanꞌ bz̃uno nigula naꞌ, zionëꞌ lao lato ga bidyia yuꞌu. Lëlato naꞌ nacan ga pcueza Diuzi ta gao nigula naꞌ lao tu mila chopa gayuhua tzona galo dza.
66012007	Cati ude beyudyi naꞌ, guca tu dila guibá. Naꞌra ángel Miguel len ja ángel quienëꞌ, udilalëjëꞌ lëbia guixiꞌ snia gula len ángel quiebaꞌ.
66012008	Pero biuz̃aqueꞌbaꞌ huelëbaꞌ ángel quiebaꞌ gan. Canaꞌ abeyudyi tiempo quiebaꞌ len ángel quiebaꞌ. Bira saqueꞌ sulëbaꞌ ángel quiebaꞌ guibá.
66012009	Canaꞌ guca uliojëꞌ lëbaꞌ guibá. Naꞌra lëbia guixiꞌ snia gula laobaꞌ xanꞌ taxiꞌihuiꞌ. Lëscanꞌ laobaꞌ Satanás. Lëbaꞌ rziꞌbaꞌ yëꞌ ja benꞌ nitaꞌ lao yedyi layu. Canaꞌ guca uruꞌunjëꞌbaꞌ lao yedyi layu len ja ángel quiebaꞌ.
66012010	Naꞌra bedaꞌ tu rchiꞌ benëꞌ unënëꞌ zidzo guibá unanëꞌ cani: ―Babdyin dza ute usela Diuzi ja benꞌ quienëꞌ. Barnabëꞌ Diuzi quiero len benꞌ naca Cristo quienëꞌ lao yedyi layu. Baoruꞌunjëꞌ benꞌ udao xquia ja benꞌ nao xneza Jesús. Du dza, du yela, udao Satanás lëjëꞌ xquia lao Diuzi.
66012011	Bëjëꞌ gan lao taxiꞌibiꞌ nun quie guti Cristo, benꞌ naca ca quie becoꞌ z̃iꞌilaꞌ, bia naca gun quie Diuzi. Bëjëꞌ gan nun quie bibdzebijëꞌ udixogueꞌjëꞌ xtiꞌidzaꞌ Diuzi. Bibdzebijëꞌ chi guti ja benëꞌ lëjëꞌ, naꞌ uzujëꞌ dispuesto gatijëꞌ.
66012012	Pues yedaohuele leꞌe, benꞌ zu guibá. Pero bayëchiꞌ gula nacan quiele leꞌe, benꞌ nitaꞌ lao yedyi layu, laꞌacazi zule yu bidyi, laꞌacazi zule lao nisadaoꞌ. Naca bayëchiꞌ gula quiele como danꞌ baoyëzi xanꞌ taxiꞌibiꞌ yedyi layu ga nitaꞌle. Lega bdzaꞌnëꞌ nun quie danꞌ nezinëꞌ baruen bago dza yeyudyi yedu quienëꞌ. ―Canaꞌ una benꞌ naꞌ.
66012013	Naꞌra cati blëꞌë lëbia guixiꞌ snia gula cabëꞌ bëjëꞌ quiebaꞌ, uliojëꞌbaꞌ guibá, pquinojëꞌbaꞌ lao yedyi layu, caora naꞌ uzaꞌbaꞌ ziobaꞌ unaobaꞌ nigula, benꞌ baozu bdaoꞌ quie.
66012014	Pero bëꞌ Diuzi nigula naꞌ chopa xila yela ca xila psia cuenda sënëꞌ ladza tzionëꞌ lao lato ga bidyia yuꞌu, ga naca zituꞌ. Lënigula naꞌ bëꞌjëꞌ ta udaonëꞌ lao tzona iza yugatzo.
66012015	Naꞌra bro nisa luꞌu ruꞌa bia guixiꞌ snia gula naꞌ, udixobaꞌ tu yao z̃e cuenda idyinnan ga zu nigula gatinëꞌ luꞌu nisa.
66012016	Pero gucalë layu nigula naꞌ, uxaꞌanaꞌ ruꞌan hueꞌenan nisa bro ruꞌa bia guixiꞌ snia gula.
66012017	Quie lenaꞌ lega bdzaꞌbaꞌ nigula naꞌ ziobaꞌ tzetilalëbaꞌ ja z̃iꞌisuba nigula naꞌ, ja benꞌ ruzu rue cabëꞌ mandado rue Diuzi, ja benꞌ rnao con cabëꞌ rna xtiꞌidzaꞌ Jesucristo du guicho du laꞌadyiꞌ.
66013001	Naꞌra uzuaꞌ ruꞌa nisadaoꞌ ga naca layu bidyi, caora naꞌ blëꞌëdaꞌ bro itu bia guixiꞌ bayatza gula luꞌu nisadaoꞌ. Blëꞌëdaꞌ naca gadyi guichobaꞌ. Lëscanꞌ blëꞌëdaꞌ dyia chi lozobaꞌ. Naꞌ tu huio lao luzubaꞌ zun tu huio coron. Lëscanꞌ lëꞌë gadyi guichojabaꞌ zu laojabaꞌ quie quie ca laojabaꞌ. Pero ca naca laojabaꞌ nacan ta utasi uniojan Diuzi.
66013002	Naꞌra lëbia guixiꞌ bayatza gula, bia blëꞌëdaꞌ, nacabaꞌ forma ca bëdyi. Naca niꞌabaꞌ ca niꞌa oso. Zu ruꞌabaꞌ ca zu ruꞌa león. Caora naꞌ lëbia guixiꞌ snia gula nacabaꞌ ca bëla, bëꞌbaꞌ xlato bia guixiꞌ bayatza gula ga cueꞌbaꞌ. Lëscanꞌ bëꞌbaꞌ lëbaꞌ yelaꞌ rnabëꞌ ta inabëꞌbaꞌ lao yedyi layu.
66013003	Naꞌra tu guichobaꞌ zun tu hueꞌ ta gutin lëbaꞌ, pero beyaca hueꞌ naꞌ. Quie lenan lega beban ja benꞌ nitaꞌ lao yedyi layu unaojëꞌbaꞌ.
66013004	Naꞌra uyonlaꞌadyiꞌjëꞌ bia guixiꞌ snia gula, como danꞌ bëꞌbaꞌ bia guixiꞌ bayatza gula yelaꞌ rnabëꞌ quiebaꞌ. Lëscanꞌ uyonlaꞌadyiꞌjëꞌ bia guixiꞌ bayatza gula. Naꞌ unajëꞌ caniga: ―Ganura zu naca ca lëbaꞌ. Nunu sue tilalë lëbaꞌ.
66013005	Naꞌra bia guixiꞌ snia gula bëꞌbaꞌ bia guixiꞌ bayatza gula lato ta huebaꞌ z̃e cuimbaꞌ ta utasi uniobaꞌ Diuzi. Lëscanꞌ bëꞌbaꞌ lëbaꞌ lato ta inabëꞌbaꞌ ca tu reꞌembaꞌ inabëꞌbaꞌ chopa galo chopa biuꞌ.
66013006	Naꞌra tamalatzague bë bia guixiꞌ bayatza gula unëbaꞌ contra Diuzi. Lega ptasi bniobaꞌ lëbëꞌ. Lëscanꞌ ptasi bniobaꞌ ga zu Diuzi guibá. Lëscanꞌ ptasi bniobaꞌ ja benꞌ zulënëꞌ naꞌ.
66013007	Caora naꞌ lëbia guixiꞌ snia gula bëꞌbaꞌ bia guixiꞌ bayatza gula lato ta tilalëbaꞌ ja benꞌ quie Diuzi hasta huebaꞌ lëjëꞌ gan.
66013008	Naꞌ ja benꞌ nitaꞌ lao yedyi layu, ja benꞌ bizu laojëꞌ lëꞌë lista ta bë Diuzi tu binecuëchinëꞌ yedyi layu, uyonlaꞌadyiꞌjëꞌ bia guixiꞌ bayatza gula. Lëlista napa benꞌ naca ca quie becoꞌ z̃iꞌilaꞌ, benꞌ guti dza naꞌ. Rguixogueꞌn quie benꞌ de yelaꞌ naban quie tuzioli.
66013009	Chi zu ja benꞌ ruzënaga, reyaꞌalaꞌ uzënagajëꞌ dyëꞌëdi ca rniaꞌ.
66013010	Chi nu benꞌ hue ja benꞌ quie Diuzi preso, lëscanꞌ huadyin dza gacarëjëꞌ preso. Chi nu benꞌ guti benꞌ quie Diuzi conlë espada, lëscanꞌ conlë espada gatirëjëꞌ. Quie lenaꞌ, reyaꞌalaꞌ sue benꞌ quie Diuzi sudyiꞌilëjëꞌ Diuzi dyëꞌëdi.
66013011	Naꞌra ude naꞌ, blëꞌëdaꞌ itu bia guixiꞌ bayatza gula ta brobaꞌ luꞌu yu. Dyia chopa luzubaꞌ ca luzu becoꞌ z̃iꞌilaꞌ, pero unëbaꞌ zidzo gula.
66013012	Naꞌra ca de yelaꞌ rnabëꞌ quie bia guixiꞌ bayatza gula, bia blëꞌëdaꞌ tanëro, lëscanꞌ derë yelaꞌ rnabëꞌ quie bia guixiꞌ bayatza gula, bia blëꞌëdaꞌ taorupe. Pues con ca mandado reꞌen bia nëro hue bia urupe, canaꞌ ruecazibaꞌ. Caora naꞌ bë bia urupe mandado tzionlaꞌadyiꞌ yugulu benꞌ nitaꞌ lao yedyi layu bia nëro, bia beyaca hueꞌ zu guichogue ta guti lëbaꞌ.
66013013	Lëscanꞌ bëbaꞌ yelaꞌ milagro quiebaꞌ hasta ruquinobaꞌ guiꞌ guibá rguinon lao yedyi layu ta ilëꞌë ja benëꞌ len.
66013014	Naꞌra nun quie yelaꞌ milagro bë bia urupe zaquëꞌlao bia nëro, canaꞌ uz̃iꞌbaꞌ yëꞌ ja benꞌ nitaꞌ lao yedyi layu. Canaꞌ bëbaꞌ mandado hue ja benëꞌ tu ta naca forma quie bia nëro, bia zu hueꞌ ga uchugu espada guichobaꞌ, pero bejabaꞌ zubaꞌ.
66013015	Naꞌra bia urupe bëbaꞌ yelaꞌ milagro quiebaꞌ, bëbaꞌ mandado ta inë tu ta naca forma quie bia nëro ta huenan mandado gati ja benꞌ birionlaꞌadyiꞌ lënan.
66013016	Lëscanꞌ bëbaꞌ itu mandado ta uzu tu sello quiebaꞌ zaquëꞌ naꞌa yebë ja benëꞌ, o zaquëꞌ z̃gajëꞌ, laꞌacazi xcuidiꞌ, laꞌacazi benꞌ huaca, laꞌacazi benꞌ uñaꞌa, laꞌacazi benꞌ yëchiꞌ, laꞌacazi benꞌ nadaꞌo, laꞌacazi benꞌ libre.
66013017	Lëscanꞌ, chi nu ja benꞌ bizu sello quiebaꞌ, o chi bizu laobaꞌ, o chi bizu número quie laobaꞌ, naꞌra bisaqueꞌ gaꞌojëꞌ bi cosa, bisaqueꞌ yeyutiꞌjëꞌ bi cosa.
66013018	Reyaꞌalaꞌ inezi nu benꞌ rioñeꞌe cabëꞌ nan niga. Chi nacale benꞌ rioñeꞌe, ulelaba ca naca número quie lëbia guixiꞌ bayatza gula. Lënúmero naꞌ nacan número quie tu beꞌmbyu. Cani naca número quiebaꞌ: Xopa gayuhua tzona galo xopa naca número quiebaꞌ.
66014001	Naꞌra ude naꞌ, unaꞌa blëꞌëdaꞌ benꞌ naca ca quie becoꞌ z̃iꞌilaꞌ. Zënëꞌ ga zu tu yaꞌa laona yaꞌa Sión. Zëlënëꞌ tu gayuhua chopa galo tapa mila benëꞌ. Blëꞌëdaꞌ z̃ga ja benꞌ naꞌ zu lao benꞌ naca ca quie becoꞌ z̃iꞌilaꞌ, lëscanꞌ zu lao xuzinëꞌ.
66014002	Naꞌra bedaꞌ ca tu rchiꞌ yao z̃e gula uyëzin guibá. Naca rchiꞌn ca tu rchiꞌ yesa cati rëpin ratzon fuerte gula. Lëscanꞌ naca rchiꞌn ca rchiꞌ zë ja benꞌ ruxidyi ja arpa.
66014003	Caora naꞌ bedaꞌ rula ja benꞌ naꞌ tu canto cubi. Zëjëꞌ zaquëꞌlao lao xlato Diuzi ga zu ja benꞌ naca ca forma bia guixiꞌ len ja benꞌ gula. Ni tu ja benꞌ tula biraca gula ca tacubi rula ja benꞌ naꞌ. Tuzi ja benꞌ naꞌ naca tu gayuhua chopa galo tapa mila, ja benꞌ psela Diuzi de entre ja benꞌ nitaꞌ lao yedyi layu, tuzi lëjëꞌ racajëꞌ rulajëꞌ tu tacubi.
66014004	Ni tu lasa bigusilëjëꞌ nigula binaca z̃gulajëꞌ. Bibi xquia napajëꞌ. Naꞌra rnaojëꞌ benꞌ naca ca quie becoꞌ z̃iꞌilaꞌ con gatezi zionëꞌ. Psela Diuzi lëjëꞌ de entre ja benꞌ nitaꞌ lao yedyi layu cuenda gacajëꞌ benꞌ nëro, benꞌ naca gun quie Diuzi lënëꞌ benꞌ naca ca quie becoꞌ z̃iꞌilaꞌ.
66014005	Ni tu diꞌidzaꞌ hueziꞌ yëꞌ biunajëꞌ. Ni tu xquia binapajëꞌ zëjëꞌ zaquëꞌlao lao xlato Diuzi.
66014006	Naꞌra blëꞌëdaꞌ itu ángel rzënëꞌ ladza gatzo guibá. Rguixogueꞌnëꞌ benꞌ nitaꞌ lao yedyi layu xtiꞌidzaꞌ Diuzi. Lëdiꞌidzaꞌ naꞌ nacan tali tuzioli. Rguixogueꞌnëꞌ benꞌ quie yugulute nación, len benꞌ quie yugulute ren, len benꞌ quie yugulute cueꞌ diꞌidzaꞌ, len benꞌ quie yugulute yedyi.
66014007	Caora naꞌ una ángel naꞌ zidzo gula unëꞌ cani: ―Reyaꞌalaꞌ gapale Diuzi balaꞌana huelenëꞌ benꞌ z̃e, como danꞌ abdyin hora huenëꞌ juicio. Reyaꞌalaꞌ tzionlaꞌadyiꞌle Diuzi, benꞌ bë guibá, len yedyi layu, len nisadaoꞌ, len ga rlë nisa.
66014008	Naꞌra una itu ángel unëꞌ cani: ―Aoca quie Babilonia, aoca quie Babilonia, porque naca ciudad Babilonia ca quie tu nigula ruꞌe benꞌ nitaꞌ lao yedyi layu vino ta yoꞌojëꞌ xudyijëꞌ huelëjëꞌ lëbëꞌ tabayatza gula.
66014009	Naꞌra unë ángel uyune. Unëneꞌ zidzo gula unanëꞌ caniga: ―Con nu benꞌ tzionlaꞌadyiꞌ lëbia guixiꞌ bayatza gula, o chi tzionlaꞌadyiꞌjëꞌ tu ta naca ca forma quiebaꞌ, chanꞌ hueꞌjëꞌ lato su marca quiebaꞌ lao z̃gajëꞌ, o chi lao naꞌajëꞌ,
66014010	caora naꞌ hue Diuzi lëjëꞌ tu castigo huala gula. Lega idzaꞌ Diuzi lëjëꞌ biyeyëchiꞌlaꞌadyiꞌnëꞌ lëjëꞌ. Huayeijëꞌ conlë guiꞌ len itu guiꞌ raꞌalaꞌ laona azufre. Huayeijëꞌ zacaꞌlao lao ángel quie Diuzi len benꞌ naca ca quie becoꞌ z̃iꞌilaꞌ.
66014011	Huayasa dzen ga tzeijëꞌ tuzioli. Yugu dza, yugu yela, bide huezilaꞌadyiꞌ quie benꞌ uyonlaꞌadyiꞌ lëbia guixiꞌ bayatza gula len benꞌ uyonlaꞌadyiꞌ tu ta naca ca forma quiebaꞌ, benꞌ bëꞌ lato uzu marca quiebaꞌ cabëꞌ laobaꞌ.
66014012	Quie lenaꞌ nu benꞌ naca benꞌ quie Diuzi, benꞌ rue ca mandado ruenëꞌ, benꞌ nao xneza Jesús du guicho du laꞌadyiꞌ, reyaꞌalaꞌ cuezajëꞌ dyëꞌëdi, reyaꞌalaꞌ gacajëꞌ benꞌ de paciencia.
66014013	Naꞌra bedaꞌ tu rchiꞌ benëꞌ uyëzin guibá. Unëꞌ nëꞌëdiꞌ caniga: ―Bzu lëꞌë guichi cabëꞌ niaꞌ caniga: “Huaca huen quie benꞌ baguti, benꞌ bë quie xtiꞌidzaꞌ Diuzi. Desde naꞌa sulao huaca huen quiejëꞌ.” Lëscanꞌ una Bichi Be quie Diuzi cani: “Huaca huen quiejëꞌ. Huezilaꞌadyiꞌjëꞌ abeyudyi cabëꞌ dyin quie Diuzi bëjëꞌ. Cabëꞌ unaojëꞌ quie Diuzi dza udajëꞌ lao yedyi layu, lenaꞌ ruluꞌen nacajëꞌ benꞌ quie Diuzi.”
66014014	Naꞌra unaꞌa blëꞌëdaꞌ tu beo bezëri. Lao beo naꞌ ureꞌ tu benꞌ naca bichi yugulu benëchiꞌ. Zu tu corona de oro guichonëꞌ. Zënëꞌ tu espada leco ta naduchiꞌtzague.
66014015	Naꞌra bero itu ángel ga zu Diuzi guibá. Unënëꞌ zidzo rulidzanëꞌ benꞌ reꞌ lao beo unëꞌ caniga: ―Conlë espada leco quioꞌ ichuguloꞌ yeziuꞌ cosecha, como danꞌ abdyin hora bahue cosecha de lao yedyi layu.
66014016	Naꞌra conlë espada leco quie benꞌ reꞌ lao beo, uchugunëꞌ beziꞌnëꞌ cosecha quienëꞌ de lao yedyi layu.
66014017	Naꞌra bero itu ángel ga zu Diuzi guibá. Zërënëꞌ itu espada leco ta naduchiꞌtzague.
66014018	Naꞌra bero itu ángel ga zu ruꞌaba quie Diuzi guibá, benꞌ rnabëꞌ quie guiꞌ. Unënëꞌ zidzo gula blidzanëꞌ benꞌ zë espada leco ta neduchiꞌtzague rëbinëꞌ lëbëꞌ cani: ―Ichugoꞌ z̃iza bedzuliꞌ de lao yedyi layu como aranan.
66014019	Naꞌra uchugo ángel naꞌ z̃iza bedzuliꞌ de lao yedyi layu. Uz̃iꞌnëꞌ cosecha z̃iza bedzuliꞌ bdzeꞌnëꞌn luꞌu pilo ta isinëꞌ nisa quien. Cabëꞌ guca quie z̃iza bedzuliꞌ, canaꞌ hue Diuzi quie ja benëꞌ dza huenëꞌ juicio.
66014020	Naꞌra bzi z̃iza bedzuliꞌ naꞌ nisa quien ruꞌa yedyi naꞌ. Caora naꞌ bro ren zila gula ruꞌa pilo. Tanto bro ren ureꞌn tasibi ca tu sibi naca ruꞌa caballo. Canaꞌ ureꞌn sibi tzona gayuhua kilómetro. Tu canaꞌ ureꞌn yelaꞌ z̃e quien.
66015001	Naꞌra blëꞌëdaꞌ itu seña taz̃e guibá ta naca ta yebanero: Blëꞌëdaꞌ igadyi ángel nuꞌajëꞌ gadyi cueꞌ castigo ta naca ga zelaozi gadyi castigo. Zelao naꞌ iyudyi yelaꞌ rdzaꞌa quie Diuzi.
66015002	Lëscanꞌ blëꞌëdaꞌ tu ta naca ca nisadaoꞌ, pero rnaꞌn ca yaohuan ta yuꞌu guiꞌ. Blëꞌëdaꞌ zë ja benꞌ lao nisadaoꞌ naꞌ, ja benꞌ uzue biuyonlaꞌadyiꞌjëꞌ lëbia guixiꞌ bayatza gula. Lëscanꞌ biuyonlaꞌadyiꞌjëꞌ tu ta naca ca forma quiebaꞌ, bi bëꞌjëꞌ lato sujëꞌ número quiebaꞌ ta bigaca quiebaꞌ lëjëꞌ. Napajëꞌ arpa ta bëꞌ Diuzi lëjëꞌ.
66015003	Naꞌra rulajëꞌ tu ta bila Moisés dza naꞌ. Lëscanꞌ rularëjëꞌ tu ta rula benꞌ naca ca quie becoꞌ z̃iꞌilaꞌ naꞌ. Lenaꞌ rnan cani: Yugulu ta bëloꞌ nacan tahuen gula, nacan ta yebanendoꞌ, Señor. Diuzi quiendoꞌ luëꞌ, nacoꞌ benꞌ de yugulute yelaꞌ huaca quie. Puro tali, puro ta naca dugalo naca quioꞌ. Luëꞌ rnabëꞌloꞌ yugulu nación.
66015004	Reyaꞌalaꞌ tzionlaꞌadyiꞌ yugulu ja benëꞌ luëꞌ, Señor. Reyaꞌalaꞌ hue yugulu ja benëꞌ luëꞌ benꞌ z̃e. Tuzi luëꞌ nacoꞌ benꞌ laꞌiya. Huida yugulu ja benꞌ nitaꞌ lao yedyi layu ta tzionlaꞌadyiꞌjëꞌ luëꞌ, porque blëꞌëjëꞌ rueloꞌ puro ta naca tali.
66015005	Ude beyudyi naꞌ, unaꞌa blëꞌëdaꞌ nayalo idaoꞌ ga zu Diuzi guibá. Blëꞌëdaꞌ ruꞌaba ga nudzeꞌjëꞌ tabla yo ga zu diꞌidzaꞌ ley quie Diuzi.
66015006	Luꞌu idaoꞌ naꞌ bro igadyi ángel. Nuꞌajëꞌ gadyi cueꞌ castigo. Nacojëꞌ laꞌariꞌ yëri gula ta raca titiꞌ. Yuꞌu cinta de oro ruꞌachuꞌujëꞌ.
66015007	Naꞌra blëꞌëdaꞌ tu benꞌ naca forma ca bia guixiꞌ bëꞌnëꞌ gadyi ángel tu huio copa de oro ta yudzu castigo huala gula ta hue Diuzi, benꞌ zu tuzioli.
66015008	Naꞌra yelaꞌ huaca quie Diuzi bedzaꞌ dzen luꞌu idaoꞌ quienëꞌ. Naꞌ nunu saqueꞌ tzuꞌu luꞌu idaoꞌ naꞌ tu bineyudyi hue Diuzi gadyi castigo ta nuꞌa gadyi ángel.
66016001	Naꞌra bedaꞌ rchiꞌ tu benëꞌ unënëꞌ zidzo gula luꞌu idaoꞌ naꞌ. Unëꞌ rëbinëꞌ gadyi ángel cani: ―Uletzio uletzelato copa ta yudzo castigo huala gula quie Diuzi lao yedyi layu.
66016002	Naꞌra uyo ángel nëro yelatonëꞌ copa quienëꞌ lao yedyi layu. Caora naꞌ yugulu benꞌ zu marca quie bia guixiꞌ bayatza gula, benꞌ uyonlaꞌadyiꞌ tu ta naca forma quiebaꞌ, ulë yëdzoꞌ bërëꞌ mala gula lëjëꞌ. Lega castigo gula gucajëꞌ.
66016003	Naꞌra uyo ángel urupe yelatonëꞌ copa quienëꞌ lao nisadaoꞌ. Caora naꞌ beyaca nisadaoꞌ naꞌ ca ren quie benꞌ huati, lëscanꞌ guti yugute bia yuꞌu neban luꞌunan.
66016004	Naꞌra uyo ángel uyune yelatonëꞌ copa quienëꞌ luꞌu ja yao len ga rlë nisa lao yedyi layu. Caora naꞌ beyaca nisa naꞌ ca ren.
66016005	Lëscanꞌ bedaꞌ unë itu ángel, benꞌ rnabëꞌ nisa de lao yedyi layu unëꞌ cani: ―Tahuen gula rueloꞌ rchugobëꞌloꞌ quie ja benëꞌ. Luëꞌ nacoꞌ Diuzi, benꞌ laꞌiya. Luëꞌ nacoꞌ benꞌ azucazi desde tiempote.
66016006	Nacan ta yuꞌu niꞌa xnezi babëloꞌ quiejëꞌ, como danꞌ bëtijëꞌ blatojëꞌ ren quie ja benꞌ naca laꞌiya quioꞌ, blatojëꞌ ren quie benꞌ udixogueꞌ xtiꞌidzoꞌ dza naꞌ. Naꞌra luëꞌ baoꞌ mandado yoꞌojëꞌ nisa ren naꞌ. Pues canaꞌ reyaꞌalaꞌ gaca quiejëꞌ.
66016007	Lëscanꞌ bedaꞌ unë itu benꞌ zu ruꞌaba unëꞌ caniga: ―Xuzindoꞌ Diuzi. Luëꞌ nacoꞌ benꞌ de yugulute yelaꞌ huaca quie. Nacan ta yuꞌu niꞌa xnezi cabëꞌ babëloꞌ baochugubëꞌloꞌ quiejëꞌ.
66016008	Naꞌra uyo ángel udape yelatonëꞌ copa quienëꞌ lao ubidza. Caora naꞌ bëꞌ Diuzi lëbëꞌ fuerza ta uzeinëꞌ ja benꞌ nitaꞌ lao yedyi layu.
66016009	Naꞌra uyeitzaguejëꞌ, pero bibetzaꞌjëꞌ pensari quiejëꞌ, bibëjëꞌ Diuzi benꞌ z̃e, denꞌ ptasi bniolajëꞌ Diuzi, benꞌ rue ca castigo raca quiejëꞌ.
66016010	Naꞌra uyo ángel gaꞌyoꞌ yelatonëꞌ copa quienëꞌ lao xlato bia guixiꞌ bayatza gula. Caora naꞌ begaꞌn chula lato ga rnabëꞌbaꞌ, lëscanꞌ udiꞌin ja benëꞌ ludyijëꞌ tanto ulajëꞌ.
66016011	Pero bibetzaꞌjëꞌ pensari quiejëꞌ ta bira huejëꞌ cabëꞌ naca tamala ruejëꞌ, denꞌ ptasi bniolajëꞌ Diuzi, benꞌ zu guibá, nun quie danꞌ lega ulajëꞌ uzujëꞌ yedzoꞌ bërëꞌ.
66016012	Naꞌra uyo ángel xopa yelatonëꞌ copa quienëꞌ luꞌu yao z̃e laona Eufrates. Caora naꞌ beyuꞌe nisa quie yao naꞌ, begaꞌanan layu bidyi cuenda uyalo tu neza ga ude ja soldado quie rey, benꞌ zaꞌ zaquëꞌ ga rlë ubidza.
66016013	Naꞌra blëꞌëdaꞌ bro tzona bichi be mala nacajan forma ca quiëꞌdzoꞌ. Brojabaꞌ luꞌu ruꞌa bia guixiꞌ snia gula, bia naca Satanás. Lëscanꞌ brojabaꞌ luꞌu ruꞌa bia guixiꞌ bayatza gula. Lëscanꞌ brojabaꞌ luꞌu ruꞌa benꞌ rguixogueꞌ diꞌidzaꞌ hueziꞌ yëꞌ.
66016014	Naꞌra lëja bichi be mala naꞌ, nacajan bichi be quie taxiꞌihuiꞌ. Ruejan seña, ruejan yelaꞌ milagro. Naꞌ riojan retupajan ja rey, benꞌ nitaꞌ lao yedyi layu, ta yedupajëꞌ tu dza bzu Diuzi, dza belaotzague, dza cati tilalëjëꞌ Diuzi, benꞌ de yugulute yelaꞌ huaca quie.
66016015	Naꞌra una Jesucristo: “Gapale cuidado, porque tu sasazi yeguidaꞌ baꞌalaꞌcazi raquele biyeguidaꞌ. Huaca huen quie benꞌ zu rbeza nëꞌëdiꞌ cati yeguidaꞌ, porque benꞌ birbeza nëꞌëdiꞌ, naca quienëꞌ ca quie benꞌ rasi, benꞌ biracabëꞌ tu sasazi idyin benꞌ uban z̃an yuꞌu quienëꞌ. Huele listo cuezale nëꞌëdiꞌ dyëꞌëdi cuenda bigaca yelaꞌ stuꞌ quiele cati idyin hora yeguidaꞌ.” Canaꞌ una Jesucristo.
66016016	Caora naꞌ bedupa ja bichi be mala quie ja rey nitaꞌ lao yedyi layu tu lugar ga lao Armagedón diꞌidzaꞌ hebreo.
66016017	Naꞌra uyo ángel gadyi yelatonëꞌ copa quienëꞌ ladzazi. Caora naꞌ desde luꞌu idaoꞌ zu guibá ga zu xlato Diuzi, naꞌte bro tu rchiꞌ beneꞌ unanëꞌ caniga: ―Aoca.
66016018	Caora naꞌ uyëpi yesa, gotzo bdyito hueziuꞌ, lëscanꞌ guca uz̃uꞌ fuerte gula. Naꞌ lega psisin yedyi layu. Ni tu lasa binexuꞌ fuerte gula cabëꞌ uz̃uꞌ huala gula guca. Tu lale nitaꞌ ja benëꞌ lao yedyi layu, binegacacazi canaꞌ.
66016019	Ba udyiaguiꞌ yedyi belaotera, naꞌ gucan tzona cueꞌ. Aozuriꞌ ja ciudad de lao yedyi layu. Caora naꞌ bezaꞌlaꞌadyiꞌ Diuzi quie ciudad Babilonia, ciudad belaotera. Bë Diuzi castigo huala gula quie benꞌ ciudad Babilonia nun quie lega bdzaꞌnëꞌ cabëꞌ bë ja benꞌ ciudad naꞌ.
66016020	Lëscanꞌ abeyula ga de yu bidyi luꞌu nisadaoꞌ, lëscanꞌ abeyula yugulu yaꞌa.
66016021	Gusiꞌ yo hueziuꞌ yela gula guibá. Gusiꞌn lao ja benꞌ nitaꞌ lao yedyi layu. Naca yelaꞌ ziꞌi quien chopa galo kilo tu tun. Pero ptasi bniola ja benëꞌ Diuzi nun quie danꞌ besiꞌnëꞌ yo hueziuꞌ gucajëꞌ tu castigo huala gula.
66017001	Caora naꞌ bida tu ángel, benꞌ naca benꞌ gadyi benꞌ yelato gadyi copa unanëꞌ nëꞌëdiꞌ caniga: ―Uda, uluꞌenaꞌ luëꞌ cabëꞌ castigo gaca quie nigula bayatza gula, nigula rutiꞌ gusto quie, benꞌ reꞌ lao nisadaoꞌ.
66017002	Naꞌra ja rey naꞌ, benꞌ nitaꞌ lao yedyi layu, bëꞌlëjëꞌ lënigula naꞌ tabayatza gula, ta bireyaꞌalaꞌ huelëjëꞌ lëbëꞌ. Lëscanꞌ ja benꞌ nitaꞌ lao yedyi layu, ahueꞌejëꞌ vino quienëꞌ uz̃udyijëꞌ bërëjëꞌ tabayatza gula ta bireyaꞌalaꞌ huelëjëꞌ lëbëꞌ.
66017003	Naꞌra dyin quie Bichi Be quie Diuzi guca quiaꞌ ca benꞌ rxusa blëꞌëdaꞌ tu ángel uquiëꞌnëꞌ nëꞌëdiꞌ tu lao lato ga bidyia yuꞌu. Naꞌ blëꞌëdaꞌ dyia tu nigula xcuꞌudzu tu bia guixiꞌ nacabaꞌ z̃na. Blëꞌëdaꞌ dyia laobaꞌ diꞌidzaꞌ ta rutasi runiobaꞌ lao Diuzi. Blëꞌëdaꞌ zu gadyi guichobaꞌ, lëscanꞌ dyia chi luzubaꞌ.
66017004	Naꞌra lënigula naꞌ naconëꞌ tu vestido naca culuri tamorado len taz̃na. Naca tzaꞌonëꞌ conlë oro, len yo tzaoꞌ, len perla. Lëscanꞌ zënëꞌ tu copa de oro ta yudzu ta naca bayatza gula cabëꞌ bëlënëꞌ ja beꞌmbyu.
66017005	Naꞌra z̃ga nigula naꞌ zu letra rguixogueꞌn cabëꞌ laohuëꞌ, pero negachiꞌzi naca laohuëꞌ. Cani rnën lëꞌë z̃ganëꞌ: “Nëꞌëdiꞌ laohuaꞌ Babilonia. Nacaꞌ z̃naꞌ yugulu nigula bayatza, nigula rutiꞌ gusto quie. Nacaꞌ z̃naꞌ yugulu ta naca mala gula de lao yedyi layu.”
66017006	Naꞌra blëꞌëdaꞌ raca tondo guicho nigula naꞌ ca raca tondo guicho benꞌ z̃udyi. Raca tondo guichonëꞌ nun quie dulaꞌ quienëꞌ ulato ren quie ja benꞌ quie Diuzi, len ja benꞌ udixogueꞌ xtiꞌidzaꞌ Jesús. Pues duꞌlaꞌ quienëꞌ gutijëꞌ. Caora blëꞌëdaꞌ ca naca quienëꞌ, lega bebanedaꞌ.
66017007	Naꞌra una ángel naꞌ nëꞌëdiꞌ cani: ―¿Bixquienꞌ lega rebaneloꞌ? Naꞌ uzioñeꞌedaꞌ luëꞌ cabëꞌ naca ta negachiꞌ quie nigula naꞌ, len quie bia guixiꞌ, bia dyia nigula naꞌ, bia zu gadyi guichogue, bia naca chi loze.
66017008	Lëbia guixiꞌ blëꞌëloꞌ, nacabaꞌ bia uzu dza naꞌte, pero bira zubaꞌ naꞌa, pero huarobaꞌ luꞌu pozo zitoꞌ gula ga yuꞌubaꞌ. Bëꞌ yeyudyi naꞌ, te quiebaꞌ tuzioli. Huebane ja benꞌ nitaꞌ lao yedyi layu, ja benꞌ bizu laohue luꞌu libro ta naca lista quie benꞌ de yelaꞌ naban quie tuzioli. Desde dza cati ureꞌ dyilayu bizu laojëꞌ lëꞌë lista. Huebanejëꞌ cati ilëꞌëjëꞌ lëbia guixiꞌ, bia uzu dza naꞌte, pero bira zubaꞌ naꞌa, pero huarobaꞌ yezubaꞌ tatula.
66017009	’Ni rniaꞌ tu diꞌidzaꞌ para nu benꞌ tzioñeꞌe len. Rniaꞌ lëgadyi guicho bia guixiꞌ rnërën quie gadyi yaꞌa ga dyia nigula naꞌ.
66017010	Lëscanꞌ lëgadyi guichobaꞌ rnërën quie gadyi rey. Naꞌra quie gaꞌyoꞌ rey naꞌ abeyudyi bedu quiejëꞌ. Itunëꞌ rnabëꞌnëꞌ naꞌa. Itunëꞌ nerdzioguera idyin dza inabëꞌnëꞌ. Cati idyin dza inabëꞌ zelao benꞌ gadyi, biinabëꞌnëꞌ zi dza.
66017011	Naꞌra lëbia guixiꞌ, bia uzu dza naꞌte, pero bira zubaꞌ naꞌa, lëbaꞌ huarobaꞌ gacabaꞌ xuna rey. Entre laguedyi gadyi benꞌ rey, huarobaꞌ gacabaꞌ rey xuna, pero bëꞌ yeyudyi naꞌ, te quiebaꞌ tuzioli.
66017012	’Quie lao chi luzubaꞌ ta blëꞌëloꞌ, lenan rnërën quie chi rey, benꞌ binesulao inabëꞌ. Huacajëꞌ rey, pero tu chiꞌzi inabëꞌjëꞌ len lëbia guixiꞌ.
66017013	Naꞌra lao chi rey naꞌ huazujëꞌ de acuerdo ta hueꞌjëꞌ lëbia guixiꞌ naꞌ yelaꞌ rnabëꞌ quiejëꞌ ta inabëꞌbaꞌ.
66017014	Caora naꞌ huadilalëjëꞌ benꞌ naca ca quie becoꞌ z̃iꞌilaꞌ, pero hue benꞌ naca ca quie becoꞌ z̃iꞌilaꞌ gan. Huenëꞌ gan como danꞌ naquëꞌ xanꞌ yugulu benꞌ rnabëꞌ, lëscanꞌ naquëꞌ xanꞌ yugulu benꞌ naca rey. Ulio Diuzi pserenëꞌ ja benꞌ naca benꞌ quienëꞌ. Nacajëꞌ benꞌ bipsan unao xnezëꞌ.
66017015	Lëscanꞌ una ángel naꞌ nëꞌëdiꞌ caniga: ―Nisadaoꞌ ta blëꞌëloꞌ ganꞌ dyia nigula bayatza gula, nigula rutiꞌ gusto quie, lenaꞌ rguixogueꞌn quie ja ciudad, len quie ja benëꞌ, len quie ja diꞌidzaꞌ len quie ja nación.
66017016	Naꞌra quie chi lozo bia guixiꞌ naca rey ta blëꞌëloꞌ, lëja rey naꞌ udiejëꞌ nigula bayatza gula, nigula rutiꞌ gusto quie. Usanlaꞌadyiꞌjëꞌ lëbëꞌ. Hualëchojëꞌ z̃abanëꞌ ta tanëꞌ du gaꞌalaꞌ guidinëꞌ. Lëscanꞌ gaojëꞌ bëꞌëlaꞌ z̃ubaꞌ quienëꞌ, naꞌ uzeijëꞌ cuerpo quienëꞌ.
66017017	Cabëꞌ reꞌen Diuzi gaca, canaꞌ udzeꞌnëꞌ pensari luꞌu guicho laxtaꞌojëꞌ ta huejëꞌ quienëꞌ cabëꞌ reꞌennëꞌ, laꞌacazi biracabëꞌjëꞌ chi Diuzi hue quiejëꞌ canaꞌ. Quie lenaꞌ huazujëꞌ de acuerdo hueꞌjëꞌ yelaꞌ rnabëꞌ quiejëꞌ lao naꞌa bia guixiꞌ ta gacabaꞌ rey inabëꞌbaꞌ lëjëꞌ. Canaꞌ gaca quiejëꞌ hasta su diꞌidzaꞌ cabëꞌ una Diuzi.
66017018	Naꞌra lënigula naꞌ blëꞌëloꞌ, naquëꞌ yedyi belaotera ga rnabëꞌjëꞌ ja rey nitaꞌ lao yedyi layu.
66018001	Naꞌra ude beyudyi naꞌ, blëꞌëdaꞌ itu ángel, benꞌ detzague yelaꞌ rnabëꞌ quie, uyëzinëꞌ guibá. Naꞌra tantozi naquëꞌ raca titiꞌ, uyuꞌu xniꞌ quienëꞌ lao yedyi layu.
66018002	Caora naꞌ unë ángel naꞌ zidzo unanëꞌ caniga: ―Aoca quie Babilonia, aoca quie Babilonia. Naca Babilonia ciudad belaotera, pero abeyacan ciudad ga rda ja taxiꞌihuiꞌ. Abeyacan ca beló ga yuꞌu yugu cueꞌ bichi be mala. Abeyacan lidyi ja bia mala gula, bia rzë ladza, bia naca bayatza gula.
66018003	Canaꞌ guca quie Babilonia, como danꞌ naca ciudad Babilonia ca quie tu nigula mala, nigula rutiꞌ gusto quie. Ahueꞌe benꞌ quie yugulu nación vino quienëꞌ. Bëlëjëꞌ lëbëꞌ tabayatza, ta bireyaꞌalaꞌ huelëjëꞌ nigula. Lëscanꞌ ja rey nitaꞌ lao yedyi layu, bëlëjëꞌ lëbëꞌ tabayatza gula, ta bireyaꞌalaꞌ huelëjëꞌ nigula. Lëscanꞌ ja benꞌ yuꞌu huëtiꞌ, benꞌ nitaꞌ lao yedyi layu, beyacajëꞌ benꞌ uñaꞌa gula nun quie danꞌ bërëlëjëꞌ nigula naꞌ tabayatza gula, ta bireyaꞌalaꞌ huelëjëꞌ nigula.
66018004	Naꞌra bedaꞌ tu rchiꞌ itu benꞌ zu guibá. Unanëꞌ cani: ―Leꞌe benꞌ naca benꞌ quiaꞌ. Ulero ciudad naꞌ tacuenda bihuerële cabëꞌ dulaꞌ xquia ruejëꞌ, ta bigaca quiele cabëꞌ castigo gacajëꞌ.
66018005	Tantozi baoye dulaꞌ xquia quiejëꞌ, una Diuzi abdyin dza huenëꞌ lëjëꞌ castigo.
66018006	Abdyin dza gaca nigula naꞌ castigo lëbi ca castigo bënëꞌ ja benꞌ tula. Chopa tantola huele nigula naꞌ castigo quie cabëꞌ tamala bënëꞌ. Hueꞌle nigula naꞌ ta yoꞌonëꞌ chopa tantola ta naca slaꞌ cabëꞌ ta bëꞌnëꞌ hueꞌe ja benꞌ tula.
66018007	Lëbizi ca bënëꞌ, bënëꞌ cuinnëꞌ benꞌ z̃e, lëbizi ca guquëꞌ benꞌ uñaꞌa nun quie bënëꞌ tabayatza, canaꞌ huele nigula naꞌ castigo ta yedzagalaotzeguenëꞌ. Cani rna nigula naꞌ luꞌu guicho laxtaꞌonëꞌ: “Ni riꞌa. Nacaꞌ benꞌ rnabëꞌ. Binacaꞌ nigula guti xquiuhue. Bisacaꞌyudyicazaꞌ.” Canaꞌ rnanëꞌ.
66018008	Quie lenaꞌ tu sasazi gataꞌ castigo quienëꞌ.Tu sasazi gataꞌ yelaꞌ guti quienëꞌ. Tu sasazi gataꞌ yelaꞌ rla quienëꞌ. Tu sasazi gataꞌ yelaꞌ rdue quienëꞌ. Naꞌ huayeinëꞌ conlë guiꞌ como danꞌ naca Diuzi benꞌ de yelaꞌ huaca quie baochugulinëꞌ quienëꞌ.
66018009	Huabedyi ja rey, benꞌ nitaꞌ lao yedyi layu, benꞌ bëlë lëbëꞌ tabayatza. Huabedyiyaꞌjëꞌ cati ilëꞌëjëꞌ rasa dzen ga reinëꞌ.
66018010	Naꞌra yegaꞌn ja rey naꞌ zituꞌ nun quie rdzebijëꞌ cabëꞌ castigo raca nigula naꞌ inajëꞌ caniga: ―¡Ay! ¡Bayëchiꞌ gula raca quie benꞌ ciudad Babilonia! Ciudad z̃e, ciudad belaotera naca ciudad Babilonia, pero tu sasazi blaꞌ castigo quiejëꞌ.
66018011	Lëscanꞌ huabedyi ja benꞌ yuꞌu huëtiꞌ, benꞌ nitaꞌ lao yedyi layu. Huabedyijëꞌ nun quie aodyiaguiꞌ ciudad naꞌ. Huabedyiyaꞌjëꞌ como danꞌ bira nitaꞌ nu ja benꞌ gaꞌo ta nuꞌajëꞌ rutiꞌjëꞌ
66018012	ta nuꞌajëꞌ oro, ta nuꞌajëꞌ plata, ta nuꞌajëꞌ yo tzaoꞌ, ta nuꞌajëꞌ perla, ta nuꞌajëꞌ laꞌariꞌ fino gula taculuri morado len taculuri z̃na. Lëscanꞌ bira nitaꞌ nu ja benꞌ gaꞌo ta nuꞌajëꞌ yugu cueꞌ ja yaga rlaꞌ z̃ixi z̃eo, ta nuꞌajëꞌ marfil, ta nuꞌajëꞌ yaga fino, ta nuꞌajëꞌ bronce, ta nuꞌajëꞌ guibá, ta nuꞌajëꞌ mármol.
66018013	Lëscanꞌ bira nitaꞌ nu ja benꞌ gaꞌo ta nuꞌajëꞌ canela, ta nuꞌajëꞌ rchinlaza, ta nuꞌajëꞌ yalo, ta nuꞌajëꞌ aceite mirra len aceite tula ta rlaꞌ badan gula, ta nuꞌajëꞌ vino, ta nuꞌajëꞌ aceite olivo, ta nuꞌajëꞌ yezo fino, ta nuꞌajëꞌ trigo. Lëscanꞌ nequiëꞌjëꞌ bia ruꞌa yuaꞌ, naquiëꞌjëꞌ becoꞌ z̃iꞌilaꞌ, naquiëꞌjëꞌ caballo, nusaꞌjëꞌ carreta, hasta nequiëꞌjëꞌ benëꞌ ta yeyutiꞌjëꞌ.
66018014	Naꞌra cani ina ja benꞌ huëtiꞌ yëbijëꞌ ja benꞌ ciudad naꞌ: ―Bira de taz̃ixi cabëꞌ taz̃ixi lega yaxele dza naꞌ. Aode quie yelaꞌ uñaꞌa quiele, aode quie tafino ta de quiele dza naꞌ.
66018015	Naꞌra ja benꞌ rutiꞌja tanaꞌ, benꞌ guca benꞌ uñaꞌa nun quie bëjëꞌ huëtiꞌ ciudad naꞌ, bira tziojëꞌ gaꞌalaꞌ ga reꞌ ciudad naꞌ. Huegaꞌnjëꞌ zituꞌ nun quie rdzebijëꞌ quie castigo raca ja benꞌ ciudad naꞌ. Huabedyijëꞌ huaquejëꞌ bayëchiꞌ.
66018016	Cani inajëꞌ: ―¡Ay! ¡Bayëchiꞌ gula raca quie ciudad naꞌ! Guca ciudad naꞌ ca quie tu nigula naco tu laꞌariꞌ fino de culuri morado len culuri z̃na. Guca ciudad naꞌ ca quie tu nigula naca tzaoꞌ con oro, len yo tzaoꞌ, len perlas.
66018017	Pero tu sasazi aoniti yelaꞌ uñaꞌa quienëꞌ. Naꞌra yugulu benꞌ naca xanꞌ barco, len benꞌ naca pasajero quiejëꞌ, len benꞌ rue dyin quie barco, len benꞌ huëtiꞌ, benꞌ rseꞌelaꞌ ja yuaꞌ quie ta tzion yedyi tula, caora naꞌ bira tziojëꞌ ciudad naꞌ huegaꞌnjëꞌ zitoꞌ.
66018018	Cati ilëꞌëjëꞌ rasa dzen rei ciudad naꞌ, naꞌra huabedyiyaꞌjëꞌ inajëꞌ caniga: ―¡Bira de ciudad belaotera ca ciudad niga!
66018019	Naꞌra udzeꞌjëꞌ yu bexte guichojëꞌ, huabedyijëꞌ gaquejëꞌ bayëchiꞌ, cuedyiyaꞌjëꞌ, inajëꞌ caniga: ―¡Ay! Bayëchiꞌ gula raca quie ciudad naꞌ. Conlë yelaꞌ uñaꞌa quie ciudad naꞌ beyaca benꞌ naca xanꞌ barco benꞌ uñaꞌa. Pero naꞌa tu sasazi aode quie ciudad naꞌ.
66018020	Pero leꞌe benꞌ zu guibá, len leꞌe benꞌ naca apóstol, len leꞌe benꞌ rguixogueꞌ xtiꞌidzaꞌ Diuzi, len leꞌe yugulu benꞌ naca quie Diuzi, reyaꞌalaꞌ yedaohuele cabëꞌ guca quie ciudad naꞌ, como danꞌ castigo bëꞌ Diuzi ciudad naꞌ. Canaꞌ apquiz̃u Diuzi lëjëꞌ cabëꞌ tamala bëjëꞌ quiele.
66018021	Naꞌra blëꞌëdaꞌ ulisa tu ángel huaꞌalaꞌ tu yo ta naca ca yo z̃e cabëꞌ ta rutujëꞌ z̃ubaꞌ. Blëꞌëdaꞌ uruꞌunnëꞌn luꞌu nisadaoꞌ. Naꞌ unëꞌ cani: ―Lëbizi cabëꞌ guca quie yo z̃e, canaꞌ gaca quie ciudad Babilonia. Tu sasazi te quien, bira ilëꞌë ja benëꞌ len.
66018022	Bira uxidyi ja benëꞌ arpa, bira ucuedyi ja benëꞌ flauta, bira ucuedyi ja benëꞌ trompeta, bira huejëꞌ música lao calle ciudad naꞌ. Nitu nitu benꞌ hue dyin, bira initaꞌjëꞌ ciudad naꞌ. Bira gutu molino yo,
66018023	bira useniꞌ lámpara guiꞌ, bira gaca ruꞌbe lani quie huetzaganaꞌ ciudad naꞌ. Canaꞌ gaca quie ciudad naꞌ laꞌacazi benꞌ yuꞌu huetiꞌ quie ciudad naꞌ, gucajëꞌ benꞌ belaora lao ja benꞌ nitaꞌ lao yedyi layu, pero uz̃iꞌjëꞌ benꞌ quie yugulu nación yëꞌ conlë yelaꞌ brujo quiejëꞌ.
66018024	Naꞌra lëciudad naꞌ nacan ciudad ga bëtijëꞌ blatojëꞌ ren quie benꞌ udixogueꞌ xtiꞌidzaꞌ Diuzi len ja los demás benꞌ naque quienëꞌ. Blatojëꞌ ren quie yugulu benꞌ unao xneza Cristo.
66019001	Naꞌra ude beyudyi naꞌ bedaꞌ rchiꞌ ja benꞌ zë, benꞌ zu guibá, unëjëꞌ zidzo gula caniga: Naca Diuzi benꞌ z̃e. Tuzi Diuzi quiero uselanëꞌ raꞌo. Tuzi Diuzi quiero de yelaꞌ balaꞌana quienëꞌ. Tuzi Diuzi quiero de yelaꞌ rnabëꞌ quienëꞌ.
66019002	Canaꞌ naca quienëꞌ, como danꞌ rchugulinëꞌ ta yuꞌu niꞌa xnezi, rchugulinëꞌ ta naca tali. Pues aochugulinëꞌ quie nigula bayatza gula, nigula rutiꞌ gusto quië, nigula psëdi ja benꞌ nitaꞌ lao yedyi layu, naꞌ bëjëꞌ tabayatza gula cabëꞌ psëdinëꞌ lëjëꞌ. Bapquiz̃u Diuzi nigula naꞌ cabëꞌ bënëꞌ bëtinëꞌ ja benꞌ quie Diuzi.
66019003	Caora naꞌ benajëꞌ tatula: ―¡Naca Diuzi benꞌ z̃e! Tuzioli raca dzen ga rei nigula naꞌ.
66019004	Naꞌra galobetapa ja benꞌ gula, len tapa benꞌ naca forma quie bia guixiꞌ, gutajëꞌ uzu ruꞌala layu uyonlaꞌadyiꞌjëꞌ Diuzi, benꞌ reꞌ lao xlatogue. Naꞌra unajëꞌ cani: ―¡Canaꞌ nacan! ¡Naca Diuzi benꞌ z̃e!
66019005	Naꞌra bedaꞌ itu rchiꞌ benëꞌ, benꞌ zu cuëta xlato Diuzi, unënëꞌ caniga: Huele Diuzi benꞌ z̃e, yugulu leꞌe benꞌ rue ca mandado ruenëꞌ. Huele Diuzi benꞌ z̃e, yugulu leꞌe benꞌ rionlaꞌadyiꞌ lëbëꞌ, len leꞌe benꞌ cuidiꞌ, len leꞌe benꞌ huaca.
66019006	Lëscanꞌ bedaꞌ itu rchiꞌ ja benꞌ zë. Unëjëꞌ cabëꞌ rnë ja yao z̃e, lëscanꞌ cabëꞌ rnë bdyito hueziuꞌ fuerte. Unajëꞌ caniga: ¡Naca Diuzi benꞌ z̃e! Abdyin dza tuzi lëbëꞌ rnabëꞌnëꞌ. Naca Diuzi quiero benꞌ de yugulute yelaꞌ rnabëꞌ quie.
66019007	Yedaohuetzeguero, suro gusto gula, hueronëꞌ benꞌ z̃e, como danꞌ abdyin hora quie huetzaganaꞌ quie benꞌ naca ca quie becoꞌ z̃iꞌilaꞌ. Azu nigula gaca z̃gulanëꞌ, rbezanëꞌ utzaganaꞌlënëꞌ lëbëꞌ.
66019008	Bëꞌ Diuzi lëbëꞌ laꞌariꞌ fino gula, laꞌariꞌ yëri gula, laꞌariꞌ raca titiꞌ ta gaconëꞌ. Lëlaꞌariꞌ fino gula rnën quie benꞌ naque quie Diuzi nun quie bë quiejëꞌ ca reꞌen Diuzi huejëꞌ.
66019009	Naꞌra una ángel naꞌ nëꞌëdiꞌ caniga: ―Bzu diꞌidzaꞌ lëꞌë guichi cani: “Tahuen gula nacan quie ja benꞌ guida lani quie huetzaganaꞌ quie benꞌ naca ca quie becoꞌ z̃iꞌilaꞌ.” Lëscanꞌ unëꞌ nëꞌëdiꞌ cani: ―Cabëꞌ diꞌidzaꞌ rniaꞌ luëꞌ nacan diꞌidzaꞌ quie Diuzi.
66019010	Naꞌra uditzogaꞌ z̃ibaꞌ lao ángel naꞌ ta tzionlaꞌadyaꞌ lëbëꞌ, pero unëꞌ nëꞌëdiꞌ caniga: ―Bihueloꞌ canaꞌ. Tuzi Diuzi reyaꞌalaꞌ tzionlaꞌadyoꞌ. Nacariaꞌ benꞌ rue bi mandado hue Diuzi nëꞌëdiꞌ cabëꞌ rueloꞌ luëꞌ, len ja benꞌ bichoꞌ, benꞌ rguixogueꞌ xtiꞌidzaꞌ Jesús. Pues nu benꞌ rguixogueꞌ xtiꞌidzaꞌ Jesús, yuꞌujëꞌ Bichi Be ca Bichi Be uyuꞌu ja benꞌ udixogueꞌ xtiꞌidzaꞌ Diuzi canaꞌate.
66019011	Naꞌra blëꞌëdaꞌ uyalo guibá, blëꞌëdaꞌ tu caballo bezëri dyia benëꞌ lëbaꞌ. Naꞌra benꞌ dyia lëbaꞌ laonëꞌ cani: “Benꞌ ruzu diꞌidzaꞌ, benꞌ rue puro tali.” Canaꞌ laonëꞌ, como danꞌ puro ca reꞌen Diuzi huenëꞌ, canaꞌ ruenëꞌ. Canaꞌ rnabëꞌnëꞌ rdilalënëꞌ benꞌ raca condra Diuzi.
66019012	Lëbenꞌ dyia caballo bezëri, naꞌ yuꞌu yulaohuëꞌ ca guiꞌ. Yuꞌu guichonëꞌ coron zë. Zu letra lëꞌë coron quienëꞌ cabëꞌ laohuëꞌ, pero tuzi lëbëꞌ nezinëꞌ cabëꞌ laonëꞌ.
66019013	Naꞌra naconëꞌ tu laꞌariꞌ nelaꞌo ren. Lëscanꞌ laonëꞌ: “Xtiꞌidzaꞌ Diuzi.”
66019014	Naꞌra unao yugulu benꞌ zu guibá benꞌ naꞌ. Lëscanꞌ nacojëꞌ laꞌariꞌ fino gula, laꞌariꞌ yëri bezëri. Lëscanꞌ dyiajëꞌ ja caballo bezëri.
66019015	Bro tu espada neduchiꞌ gula luꞌu ruꞌa benꞌ naꞌ. Conlë len rguinëꞌ ja benꞌ quie ja nación nitaꞌ lao yedyi layu. Inabëꞌnëꞌ lëjëꞌ ziꞌlaza gula. Huachugulinëꞌ quiejëꞌ tali gula. Gaca quiejëꞌ ca quie z̃iza bedzuliꞌ ta blio ja benëꞌ uzin. Yelaꞌ rdzaꞌ quie Diuzi, benꞌ de yugulute yelaꞌ huaca quie, huenëꞌ lëjëꞌ castigo huala gula.
66019016	Naꞌra blëꞌëdaꞌ zu letra lëꞌë z̃abanëꞌ len sunnëꞌ ga rguixogueꞌn bin laonëꞌ. Cani laonëꞌ: “Benꞌ rnabëꞌra ca ja rey, benꞌ rnabëꞌra ca ja benꞌ rnabëꞌ.”
66019017	Naꞌra blëꞌëdaꞌ tu ángel nulionëꞌ lao obidza uredyiyaꞌnëꞌ fuerte gula guz̃inëꞌ yugulu bia rzë ladza. Unëꞌ caniga: ―Uleda, idupale ta gaole rtzeꞌ quie Diuzi.
66019018	Uleda ta gaole bëꞌëlaꞌ z̃ubaꞌ quie ja rey, len quie ja xanꞌ soldado, len quie ja benꞌ naca tzutzu huala, len quie ja caballo, len quie ja soldado dyia caballo, len quie ja benꞌ zë. Gaole bëꞌëlaꞌ z̃ubaꞌ quiejëꞌ, laꞌacazi benꞌ libre, laꞌacazi benꞌ nadaꞌo, laꞌacazi benꞌ yëchiꞌ, laꞌacazi benꞌ belao.
66019019	Naꞌra blëꞌëdaꞌ lëbia guixiꞌ bayatza gula, lëscanꞌ blëꞌëdaꞌ ja rey nitaꞌ lao yedyi layu len ja soldado quiejëꞌ. Babedupajëꞌ ta tilalëjëꞌ benꞌ dyia caballo bezëri len ja benꞌ nao lëbëꞌ.
66019020	Naꞌra benꞌ dyia caballo bezëri len benꞌ nao lëbëꞌ, bëjëꞌ bia guixiꞌ bayatza gula len benꞌ rguixogueꞌ diꞌidzaꞌ hueziꞌ yëꞌ preso. Lëbenꞌ hueziꞌ yëꞌ naquëꞌ benꞌ bë seña, bënëꞌ yelaꞌ milagro uz̃iꞌnëꞌ yëꞌ ja benꞌ bë lato uzu marca quie bia guixiꞌ bayatza gula. Lëjëꞌ uyonlaꞌadyiꞌjëꞌ tu ta naca ca forma quie bia guixiꞌ bayatza gula. Naꞌra benꞌ dyia caballo bezëri len benꞌ nao lëbëꞌ, uruꞌunjëꞌ bia guixiꞌ bayatza gula len benꞌ rguixogueꞌ diꞌidzaꞌ hueziꞌ yëꞌ luꞌu guiꞌ z̃e naca ca lagun ga yuꞌu tu ta lao azufre ta lega raꞌalaꞌ guiꞌ. Du nebanjëꞌ aoruꞌunjëꞌ lëjëꞌ luꞌu guiꞌ naꞌ.
66019021	Naꞌra benꞌ dyia caballo bezëri bëtinëꞌ ja benꞌ begaꞌn, benꞌ naca rey len soldado quiejëꞌ. Conlë espada neduchiꞌ bero ruꞌanëꞌ, conlë len bëtinëꞌ lëjëꞌ. Naꞌra blaꞌ ja bia rzë ladza udaojabaꞌ bëꞌëlaꞌ z̃ubaꞌ quiejëꞌ belojabaꞌ.
66020001	Ude beyudyi naꞌ blëꞌëdaꞌ uyëzi tu ángel guibá zënëꞌ z̃iꞌguiba quie pozo zituꞌ gula, lëscanꞌ zënëꞌ tu caden reo.
66020002	Naꞌra bëxonëꞌ lëbia snia gula, bia naca ca bëla, bia naca xanꞌ taxiꞌihuiꞌ lao Satanás. Pquio ángel naꞌ lëbëꞌ lao tu mila iza.
66020003	Baoruꞌun ángel naꞌ lëbëꞌ luꞌu pozo zituꞌ gula ganꞌ psioguëꞌ lëbëꞌ, lëscanꞌ bzunëꞌ tu sello ruꞌa puerta quie pozo naꞌ tacuenda bira siꞌnëꞌ ja benꞌ nitaꞌ lao yedyi layu yëꞌ lao tu mila iza. Naꞌra bëꞌ aode lao tu mila iza, canaꞌ yeguidëꞌ itu chiꞌzi.
66020004	Caora naꞌ blëꞌëdaꞌ reꞌ ja benëꞌ lao xlatojëꞌ. De yelaꞌ rnabëꞌ quiejëꞌ ta huejëꞌ justicia. Lëscanꞌ blëꞌëdaꞌ ja bichi be quie ja benꞌ guti dza naꞌ. Aochugu benëꞌ lubaꞌjëꞌ dza naꞌ nun quie danꞌ unaojëꞌ xneza Jesús udixogueꞌjëꞌ xtiꞌidzaꞌ Diuzi. Biuyonlaꞌadyiꞌjëꞌ bia guixiꞌ bayatza gula. Lëscanꞌ biuyonlaꞌadyiꞌjëꞌ tu ta naca forma quiebaꞌ. Bibëꞌjëꞌ lato su marca quiebaꞌ z̃gajëꞌ. Lëscanꞌ bibëꞌjëꞌ lato su marca quiebaꞌ lao naꞌajëꞌ. Blëꞌëdaꞌ beban ja benꞌ naꞌ ta inabëꞌjëꞌ tuz̃e len Cristo lao tu mila iza.
66020005	Pero ja los demás benꞌ huati, bibebanjëꞌ hasta aode lao tu mila iza.
66020006	Naca huen gula quie benꞌ beban tanëro. Nacajëꞌ benꞌ laꞌiya quie Diuzi. Tuzioli bigataꞌ castigo quiejëꞌ, denꞌ huacajëꞌ pxuzi quie Diuzi len Cristo. Inabëꞌjëꞌ tuz̃e len Cristo lao tu mila iza.
66020007	Bëꞌ ba ude tu mila iza, naꞌra bero Satanás luꞌu ga yuꞌunëꞌ neyeyonëꞌ.
66020008	Huaronëꞌ ta tzexiꞌnëꞌ yëꞌ ja benꞌ nitaꞌ lao yedyi layu. Huaziꞌnëꞌ benꞌ quie nación Gog len benꞌ quie nación Magog yëꞌ. Huatupanëꞌ lëjëꞌ ta huejëꞌ dila. Tantozi naca soldado quiejëꞌ benꞌ zë gula, unaꞌn ca quie yoz̃o reꞌ ruꞌa nisadaoꞌ.
66020009	Naꞌra bedzaꞌjëꞌ lao yedyi layu, uyëchojëꞌ ga neguꞌudiꞌ ja benꞌ quie Diuzi, ta inaro uyëchojëꞌ lëciudad nedyëꞌë Diuzi. Pero naꞌra pchezi Diuzi guiꞌ guibá ta bzeinan lëjëꞌ beyudyi bedu.
66020010	Caora naꞌ uruꞌun Diuzi xanꞌ taxiꞌihuiꞌ, benꞌ uz̃iꞌ yëꞌ, luꞌu guiꞌ z̃e naca ca lagun ga yuꞌu azufre ta lega raꞌalaꞌ guiꞌ. Ga uruꞌun Diuzi bia bayatza gula, lën benꞌ udixogueꞌ diꞌidzaꞌ huiziꞌ yëꞌ, lëganꞌ naꞌ uruꞌun Diuzi xanꞌ taxiꞌihuiꞌ. Lëganꞌ naꞌ ilatzeguejëꞌ du dza, du yela, tuzioli.
66020011	Naꞌra blëꞌëdaꞌ xlato Diuzi ta naca bezëri. Blëꞌëdaꞌ nu benꞌ reꞌ laona. Nun quie reꞌ benꞌ naꞌ xlatoguëꞌ, aode quie ladza, aode quie dyilayu duz̃eten. Ni ilëꞌëtiꞌn bira begaꞌn.
66020012	Naꞌra blëꞌëdaꞌ ja benꞌ huati, benꞌ huaca len ja xcuidiꞌ, zëjëꞌ zaquëꞌ lao Diuzi. Naꞌra usalojëꞌ ja libro len itu libro ga yuꞌu lista quie benꞌ de yelaꞌ neban quie tuzioli. Caora naꞌ uchuguli Diuzi quie ja benꞌ huati cabëꞌ bëjëꞌ según ca rnën lëꞌë ja libro naꞌ.
66020013	Naꞌra blëꞌëdaꞌ abedupa benꞌ zë, benꞌ huati. Abedupa benꞌ guti luꞌu nisadaoꞌ len benꞌ guti con gatiꞌtezi ganꞌ zujëꞌ rbezajëꞌ. Uchuguli Diuzi quiejëꞌ cabëꞌ bëjëꞌ.
66020014	Caora naꞌ aode quie yelaꞌ guti, aode quie guiꞌ gabila. Beyudyi bedu quien uyuꞌun luꞌu guiꞌ naca ca lagun. Naꞌra quie nu benꞌ tzuꞌu luꞌu guiꞌ z̃e naca ca lagun, biyeyudyi yedu gaca castigo quiejëꞌ tuzioli.
66020015	Uyuꞌu luꞌu guiꞌ naca ca lagun nu benꞌ bizu laoje luꞌu libro ga yuꞌu lista quie benꞌ de yelaꞌ naban quie tuzioli.
66021001	Naꞌra ude beyudyi naꞌ, blëꞌëdaꞌ bazë tu guibá cubi len tu dyilayu cubi. Abeyula guibá gula len dyilayu gula. Lëscanꞌ bira de nisadaoꞌ.
66021002	Nëꞌëdiꞌ, Juan, blëꞌëdaꞌ uyëzi tu ciudad laꞌiya, tu ciudad Jerusalén cubi. Uyëzin guibá ga zu Diuzi. Banaca ciudad naꞌ dyaꞌa gula cabëꞌ dyaꞌa gula naca laꞌariꞌ naco nigula caora idyin beꞌmbyu ta utzaganaꞌlënëꞌ lëbëꞌ.
66021003	Naꞌra bedaꞌ rchiꞌ benëꞌ guibá, rnënëꞌ zidzo gula cani: ―Unaꞌcara, bazu Diuzi ga nitaꞌ ja benëꞌ. Huazunëꞌ len lëjëꞌ tuz̃e. Huacajëꞌ benꞌ quienëꞌ. Cuin Diuzi huazunëꞌ len lëjëꞌ ta nacanëꞌ Diuzi quiejëꞌ.
66021004	Bi huëꞌ Diuzi lato gaca tamala quiejëꞌ. Bira gatijëꞌ, bira cuedyijëꞌ, bira gaca bayëchiꞌ quiejëꞌ, bira ilajëꞌ, como danꞌ aode quie yugulu tagula, babeyulan.
66021005	Naꞌra una Diuzi, benꞌ reꞌ lao xlatogue, unënëꞌ cani: ―Unaꞌcara, tacubi reyuaꞌ yugulu ta de. Lëscanꞌ unëꞌ cani: ―Bzu diꞌidzaꞌ lëꞌë guichi cabëꞌ rniaꞌ, como danꞌ cabëꞌ rniaꞌ nacan ta sudyiꞌilëloꞌ.
66021006	Ude beyudyi naꞌ unëꞌ nëꞌëdiꞌ cani: ―Babiaꞌ cabëꞌ uniaꞌ huaꞌ. Lao naꞌa uzulaohuaꞌ ulëchaꞌ yedyi layu. Lëscanꞌ lao naꞌa yeyudyi yedu quie yedyi layu. Nacaꞌ ca quie letra A len letra Z quie abecedario. Con nu benꞌ rbile nisa, nëꞌëdiꞌ huaꞌjëꞌ nisa yoꞌojëꞌ, bibi siꞌa quien.Nisa zila rlë ta huaꞌjëꞌ yoꞌojëꞌ. Nu benꞌ yoꞌo nisa huaꞌjëꞌ, nabanjëꞌ tuzioli.
66021007	Lëscanꞌ nu ja benꞌ sue biusanlaꞌadyiꞌ xnezaꞌ, gaca quiejëꞌ tadyaꞌa gula cabëꞌ uniaꞌ gaca quiejëꞌ. Huacaꞌ Diuzi quiejëꞌ, naꞌ huacajëꞌ z̃iꞌinaꞌ.
66021008	Pero cabëꞌ gaca quie benꞌ rdzebi inao xnezaꞌ, benꞌ bibë quie xtiꞌidzaꞌ, len benꞌ bë tabayatza, len benꞌ bëti benëꞌ, len benꞌ udalë ja nigula binaca z̃gule, len benꞌ bë yelaꞌ brujo, len benꞌ uyonlaꞌadyiꞌ ja ídolo, len yugulu ja benꞌ hueziꞌ yëꞌ, lëjëꞌ naca quiejëꞌ tziojëꞌ luꞌu guiꞌ naca ca lagun ga yuꞌu tu ta lao azufre ta lega raꞌalaꞌ guiꞌ. Canaꞌ gataꞌ castigo quiejëꞌ tuzioli.
66021009	Naꞌra bida tu ángel, benꞌ nacaja gadyi, benꞌ zë ja gadyi copa ta yudzo zelao gadyi castigo bë Diuzi dza naꞌ. Naꞌra unanëꞌ nëꞌëdiꞌ cani: ―Udacara, uluꞌenaꞌ luëꞌ cabëꞌ naca nigula, benꞌ utzaganaꞌlë benꞌ naca ca quie becoꞌ z̃iꞌilaꞌ.
66021010	Naꞌra dyin quie Bichi Be quie Diuzi, guca quiaꞌ ca quie benꞌ uxusa. Blëꞌëdaꞌ tu ángel uquiëꞌnëꞌ nëꞌëdiꞌ tu lao yaꞌa z̃e naca sibi gula. Naꞌ bluꞌenëꞌ nëꞌëdiꞌ lëciudad z̃e, ciudad naca laꞌiya, ciudad Jerusalén ta zaꞌ guibá ga zu Diuzi.
66021011	Naꞌ raca titiꞌn ca raca titiꞌ ga zu Diuzi. Raca titiꞌn ca raca titiꞌ yo tzaoꞌ gula, ca raca titiꞌ yo jaspe rnaꞌn ca yaohuan.
66021012	Ruꞌa lao ciudad naꞌ zu tu besu z̃e gula nacan tasibi ta dyian chipchopa puerta. Naꞌra zu tu huio ángel ruꞌa ja puerta naꞌ. Lëzi canaꞌ lëꞌë ja puerta naꞌ zu letra cabëꞌ lao tu huio ja benꞌ Israel quie chipchopa familiajëꞌ.
66021013	Zu tzona puerta zaquëꞌ ga rlë obidza. Lëscanꞌ zu tzona puerta zaquëꞌ norte, lëscanꞌ zu itzonan zaquëꞌ sur, lëscanꞌ zu itzonan zaquëꞌ ga reyen obidza.
66021014	Naꞌra uzulao besu quie ciudad naꞌ lao chipchopa yo nacan lagaꞌ. Lëscanꞌ lëꞌë yo naꞌ zu tu huio lao ja apóstol quie lao chipchopajëꞌ, benꞌ naque quie benꞌ naca ca quie becoꞌ z̃iꞌilaꞌ.
66021015	Naꞌra lëángel naꞌ, benꞌ bëꞌlënëꞌ nëꞌëdiꞌ diꞌidzaꞌ, zënëꞌ tu ta naca ca huenixiꞌ de oro ta urixinëꞌ ciudad naꞌ, len ja puerta quien, len ja besu quien.
66021016	Blëꞌëdaꞌ lëciudad naꞌ nacan cuadrado. Nacan yelaꞌ tona quien lëbizi len yelaꞌ lagaꞌ quien. Caora naꞌ brixi ángel naꞌ ciudad naꞌ blëꞌëdaꞌ nacan tu gayuhua legua. Tu lëbizi nacan yelaꞌ tona quien len yelaꞌ sibi quien len yelaꞌ lagaꞌ quien.
66021017	Lëscanꞌ brixi ángel naꞌ besu quien blëꞌëdaꞌ tu gayuhua chopa galo tapa z̃icho yelaꞌ lagaꞌ quien, según ca rurixi ja benëꞌ como danꞌ canaꞌ brixi ángel naꞌ len.
66021018	Blëꞌëdaꞌ naca besu quien de yo jaspe. Lëscanꞌ lëciudad naꞌ nacan puro de oro rnaꞌn ca yaohuan yëri gula.
66021019	Lëꞌë yo naca lagaꞌ ga uzulao besu naꞌ, yuꞌun yugoꞌ cueꞌ yo tzaoꞌ. Naꞌ yo lagaꞌ nëro, yuꞌun yo jaspe. Naꞌ yo lagaꞌ urupe, yuꞌun yo safiro. Naꞌ yo lagaꞌ uyune, yuꞌun yo ágata. Naꞌ yo lagaꞌ udape, yuꞌun yo esmeralda.
66021020	Naꞌ yo lagaꞌ gaꞌyoꞌ, yuꞌun yo ónice. Naꞌ yo lagaꞌ xopa, yuꞌun yo cornalina. Naꞌ yo lagaꞌ gadyi, yuꞌun yo crisólito. Naꞌ yo lagaꞌ xuna, yuꞌun yo berilo. Naꞌ yo lagaꞌ ga, yuꞌun yo topacio. Naꞌ yo lagaꞌ chi, yuꞌun yo crisoprasa. Naꞌ yo lagaꞌ chiptu, yuꞌun yo jacinto. Naꞌ yo lagaꞌ chipchopa, yuꞌun yo amatista.
66021021	Naꞌra quie chipchopa puerta naꞌ nacajan de tu huio perla quie quien. Lëscanꞌ naca calle belao quie ciudad naꞌ de oro puro. Rnaꞌn ca yaohuan yëri gula.
66021022	Biblëꞌëdaꞌ nitu idaoꞌ bizu lao ciudad naꞌ como danꞌ cuin Diuzi, benꞌ de yugulute yelaꞌ huaca quie, zunëꞌ lao ciudad naꞌ len benꞌ naca ca quie becoꞌ z̃iꞌilaꞌ.
66021023	Lëscanꞌ birnaban tzuꞌun xniꞌ obidza ni xniꞌ biuꞌ ciudad naꞌ, como danꞌ cuin Diuzi len benꞌ naca ca quie becoꞌ z̃iꞌilaꞌ rseniꞌjëꞌ nacajëꞌ guiꞌ quien.
66021024	Nun quie xniꞌ quie ciudad naꞌ, hualëꞌë ja benꞌ quie ja nación ta tajëꞌ neza quiejëꞌ. Huida ja rey lao ciudad naꞌ ta gapalaꞌnjëꞌ Diuzi.
66021025	Naꞌra bireyeyo ja puerta quie ciudad naꞌ te dza. Bira rala lao ciudad naꞌ.
66021026	Lëscanꞌ huida ja benëꞌ quie quie nación lao ciudad naꞌ ta huejëꞌ Diuzi benꞌ z̃e gapalaꞌnjëꞌ lëbëꞌ.
66021027	Pero ja benꞌ mala, len ja benꞌ bayatza, len ja benꞌ hueziꞌ yëꞌ, bisaqueꞌ tzuꞌujëꞌ lao ciudad naꞌ. Tuzi benꞌ zu laohue lëꞌë lista zu luꞌu libro napa benꞌ naca ca quie becoꞌ z̃iꞌilaꞌ, tuzi lëjëꞌ huazaqueꞌ tzuꞌujëꞌ lao ciudad naꞌ. Lëlibro naꞌ nacan ga yuꞌu lao ja benꞌ de yelaꞌ neban quie tuzioli.
66022001	Naꞌra bluꞌe ángel naꞌ nëꞌëdiꞌ tu yao nacan nisa dyaꞌa gula raca titiꞌn ca yaohuan yëri gula. Lënisa naꞌ ruꞌen yelaꞌ neban. Naꞌra rero nisa naꞌ ga reꞌ xlato Diuzi len ga reꞌ xlato benꞌ naca ca quie becoꞌ z̃iꞌilaꞌ.
66022002	Lëscanꞌ lao taoꞌ calle belao quie ciudad naꞌ, de tu yao yëri gula. Itzalaꞌ huio yao naꞌ, zu ja yaga ruꞌe yelaꞌ neban. Rbia ja yaga naꞌ taz̃ixi quien chipchopa lasa tu iza, ta inaro, tu lasa tu biuꞌ. Lëxlaꞌagaꞌ ja yaga naꞌ nacan remedio ta iyaca ja benꞌ quie ja nación.
66022003	Naꞌra bira nudzeꞌdeꞌ Diuzi nitu benꞌ zu lao ciudad naꞌ. Lëscanꞌ huazu xlato Diuzi len benꞌ naca ca quie becoꞌ z̃iꞌilaꞌ lao yedyi naꞌ. Huayonlaꞌadyiꞌ ja benꞌ quienëꞌ lëbëꞌ.
66022004	Hualëꞌëjëꞌ ruꞌalao Diuzi. Badyia letra z̃gajëꞌ cabëꞌ lao Diuzi.
66022005	Naꞌra bira rala lao ciudad naꞌ. Lëscanꞌ ja benꞌ zu lao ciudad naꞌ, bira inaban useniꞌn guiꞌ ta ilëꞌëjëꞌ, bira inaban useniꞌ ubidza ganꞌ zujëꞌ, como danꞌ cuin Diuzi useniꞌnëꞌ guiꞌ quiejëꞌ ta ilëꞌëjëꞌ. Caora naꞌ inabëꞌjëꞌ tuzioli.
66022006	Naꞌra una ángel nëꞌëdiꞌ cani: ―Nacan diꞌidzaꞌ li ta babeloꞌ. Nacan ta sudyiꞌilëloꞌn. Caora naꞌ useꞌelaꞌ Diuzi tu ángel quienëꞌ ta uluꞌenëꞌ ja benꞌ quienëꞌ cabëꞌ ta bazaꞌ gaca. Naca Diuzi benꞌ rudzeꞌ Bichi Be quienëꞌ luꞌu guicho laxtaꞌo ja benꞌ rguixogueꞌ xtiꞌidzëꞌ ta gacalënëꞌ lëjëꞌ cabëꞌ inajëꞌ.
66022007	Naꞌra tanun quie Cristo una ángel cani: ―Baruen bago dza yeguidaꞌ. ¡Huaca huen quie ja benꞌ ruzënaga cabëꞌ diꞌidzaꞌ rguixogueꞌ libro ni!
66022008	Nëꞌëdiꞌ, Juan, bedaꞌ blëꞌëdaꞌ cabëꞌ bluꞌe ángel naꞌ nëꞌëdiꞌ. Caora cati beyudyi bedaꞌ blëꞌëdaꞌ canaꞌ, caora naꞌ uditzogaꞌ z̃ibaꞌ lao ángel naꞌ, benꞌ bluꞌe nëꞌëdiꞌ canaꞌ, ta tzionlaꞌadyaꞌ lëbëꞌ.
66022009	Caora naꞌ unëꞌ nëꞌëdiꞌ cani: ―Bihueloꞌ canaꞌ. Nacariaꞌ benꞌ rue mandado quie Diuzi cabëꞌ luëꞌ, cabëꞌ benꞌ bichoꞌ, benꞌ rguixogueꞌ xtiꞌidzaꞌ Diuzi, len yugulu benꞌ ruzënaga cabëꞌ diꞌidzaꞌ zu lëꞌë libro niga. Tuzi Diuzi reyaꞌalaꞌ tzionlaꞌadyoꞌ.
66022010	Lëscanꞌ unëꞌ nëꞌëdiꞌ caniga: ―Biucachoꞌ con cabëꞌ rna diꞌidzaꞌ zu lëꞌë libro niga, como danꞌ baruen bago dza su diꞌidzaꞌ gaca con cabëꞌ rnan lëꞌë libro ni.
66022011	Psan quie benꞌ mala. Huegarajëꞌ seguir huejëꞌ cabëꞌ tamala quiejëꞌ ruejëꞌ. Psan quie benꞌ rue tabayatza. Huegarajëꞌ seguir huejëꞌ cabëꞌ tabayatza quiejëꞌ ruejëꞌ. Pero benꞌ rue tahuen, huegarajëꞌ seguir huejëꞌ tahuen. Lëscanꞌ benꞌ naca laꞌiya, benꞌ quie Diuzi, huegarajëꞌ seguir gaca laꞌiyarajëꞌ. Naꞌra tatula una ángel tanun quie Cristo, unëꞌ cani:
66022012	―Tali naꞌ baruen bago dza yeguidaꞌ. Huaguiz̃ugaꞌ ja benëꞌ cabëꞌ naca ta bëjëꞌ.
66022013	Nacaꞌ benꞌ zu tuzioli. Lao naꞌa uzulaohuaꞌ ulëchaꞌ yedyi layu. Lëscanꞌ lao naꞌa yeyudyi yedu quie yedyi layu. Nacaꞌ ca quie letra A len letra Z quie abecedario.
66022014	Huaca huen quie benꞌ rguibi z̃abe cuenda gataꞌ derecho quiejëꞌ ta gaojëꞌ taz̃ixi rbia yaga ruꞌe yelaꞌ naban. Canaꞌ huazaqueꞌ tzuꞌujëꞌ luꞌu ruꞌa puerta quie ciudad naꞌ.
66022015	Pero bisaqueꞌ tzuꞌu ja benꞌ birue quie Diuzi, bisaqueꞌ tzuꞌu ja benꞌ rue yelaꞌ brujo, bisaqueꞌ tzuꞌu ja benꞌ rdalë ja nigula binaca z̃gule, bisaqueꞌ tzuꞌu ja benꞌ ruti benëꞌ, bisaqueꞌ tzuꞌu ja benꞌ rionlaꞌadyiꞌ ja ídolo, bisaqueꞌ tzuꞌu ja benꞌ raxe rue hueziꞌ yëꞌ.
66022016	―Nëꞌëdiꞌ, Jesús, ba useꞌelaꞌ ángel quiaꞌ ta quixogueꞌnëꞌ yugulu cabëꞌ uniaꞌ niga lao ja benꞌ nao xnezaꞌ. Nacaꞌ z̃iꞌisuba rey David. Nacaꞌ ca bélo raca titiꞌ quie bala.
66022017	Naꞌra cani una Bichi Be quie Diuzi len nigula utzaganaꞌlë benꞌ naca ca quie becoꞌ z̃iꞌilaꞌ: ―Rbezandoꞌ yeguidoꞌ, Señor Jesús. Lëscanaꞌ cani una nu benꞌ ruzënaga cabëꞌ diꞌidzaꞌ zu lëꞌë guichi ni: ―Rbezandoꞌ yeguidoꞌ, Señor Jesús. Lëscanꞌ huen guida nu benꞌ rbili nisa, nu benꞌ reꞌen guida yoꞌo nisa ta ruꞌe yelaꞌ neban. Biquiz̃ugaꞌjëꞌ ta yoꞌojëꞌn.
66022018	Naꞌra iniaꞌ leꞌe, benꞌ ruzënaga cabëꞌ diꞌidzaꞌ zu lëꞌë libro ni: Chi utzaꞌ benëꞌ diꞌidzaꞌ ni, huejëꞌn diꞌidzaꞌ falso, hue Diuzi lëjëꞌ ja castigo cabëꞌ rguixogueꞌn lëꞌë libro niga.
66022019	Lëscanꞌ chi uz̃ëchiꞌjëꞌ con cabëꞌ rna diꞌidzaꞌ zu lëꞌë libro niga, bihueꞌ Diuzi lato siꞌjëꞌ parte quiejëꞌ quie yaga ruꞌe yelaꞌ neban. Lëscanꞌ bihueꞌnëꞌ lato tzuꞌujëꞌ luꞌu ciudad naca laꞌiya cabëꞌ rguixogueꞌn lëꞌë libro niga.
66022020	Naꞌra Jesús, benꞌ naca testigo quie diꞌidzaꞌ zu lëꞌë libro niga, unanëꞌ cani: ―Baruen bago dza yeguidaꞌ. Naꞌra nëꞌëdiꞌ, Juan, rniaꞌ cani: ―Gaca canaꞌ. ¡Rbezandoꞌ yeguidoꞌ, Señor Jesús!
66022021	Rulidzaꞌ Señor quiero Jesucristo ta huelaꞌiyanëꞌ leꞌe yugulule. Amén.
