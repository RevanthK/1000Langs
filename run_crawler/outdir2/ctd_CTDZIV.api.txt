40001001	Abraham suan David tapa Jesu Khrist khang ciamtehna:
40001002	Isaac pa Abraham, Jacob pa Isaac, Judah le a sanggam pasalte pa Jacob,
40001003	A zi Tamar tawh a neih a tapa Perez le Zerah pa Judah, Hezron pa Perez, Ram pa Hezron,
40001004	Amminadab pa Ram Nahshon pa Amminadab, Salmon pa Nahshon,
40001005	A zi Rahab tawh a neih a tapa Boaz pa Salmon, A zi Ruth tawh a neih a tapa Obed pa Boaz, Jesse pa Obed,
40001006	Kumpi David pa Jesse, Uriah zi a hi ngei tawh a neih a tapa Solomon pa David,
40001007	Rehoboam pa Solomon, Abijah pa Rehoboam, Asa pa Abijah,
40001008	Jehoshaphat pa Asa, Joram pa Jehoshaphat, Uzziah pa Joram,
40001009	Jotham pa Uzziah, Ahaz pa Jotham, Hezekiah pa Ahaz,
40001010	Manasseh pa Hezekiah, Amon pa Manasseh, Josiah pa Amon,
40001011	Babylon khua pi-a a saltan lai-ua a neih Jeconiaha le a sanggam pasal teng pa Josiah
40001012	Babylon a, a saltan khit uh ciang in: Shealtiel pa Jeconiah, Zerubbabel pa Shealtiel,
40001013	Abiud pa Zerubbabel, Eliakim pa Abiud, Azor pa Eliakim,
40001014	Zadok pa Azor, Akim pa Zadok, Eliud pa Akim,
40001015	Eleazar pa Eliud, Matthan pa Eleazar, Jacob pa Matthan,
40001016	Joseph pa Jacob hi-a, Joseph zi Mary sung panin Khrist kici Jesu a suak hi.
40001017	Hih bangin Abraham pan David dong khang sawm le li, David pan Babylon a saltan dong khang sawm le li hi-a, saltan khit pan Khrist dong khang sawm le li ahi hi.
40001018	Jesu Khrist suahzia hih bang ahi hi. A nu Mary, Joseph tawh kiteng dinga kidongsa ahi hi. Amau gel a kigawm ma-un Khasiangtho in Mary a gaiisak hi.
40001019	A pasal Joseph, mi lungsim dik hi-a, mi lakah daisak nuam loin maksim ding a sawm hi.
40001020	Ahi hangin tua banga a ngaihsut laitakin Topa vansawltak khat a mang sungah kilanga, “David tapa Joseph aw, Mary paii nau pen Khasiangtho pan ahi manin amah na tenpih ding lauthawng kei in.
40001021	Tapa khat a nei ding hi; tua tapa in ama mite a mawhna uh panin honkhia ding ahi manin a min Jesu na phuak in,” a ci hi.
40001022	Kamsangpa tungtawna Topa gensa a tangtun nadingin hihte khempeuh a piang ahi hi.
40001023	"Tua nungak bit gaii-in tapa khat nei dinga, ama min Immanuel kici ding hi” d a khiatna in, “Eite tawh Pasian om khawm” cihna ahi hi.
40001024	Joseph a khanlawh ciangin Topa vansawltak thupiak bangin manga, Mary a tenpih hi.
40001025	Ahi hangin tapa a suah matengin a luppih kei hi. A suah ciangin a min Jesu a phuak hi.
40002001	Kumpi Herod uk hun laitakin Judea gam-a Bethlehem ah Jesu a suah khit ciangin nisuahna lam pan Jerusalem ah Mipiltea a tung uh hi.
40002002	Amaute in, “A suakkhinsab Jew-te kumpipa koi-ah om hiam? Nisuahna lamah ama aksi ka mu zo uh a, a bia dingin kong pai uh hi,” ci-in a dong uh hi.
40002003	Kumpi Herod in hih thu a zak ciangin a lungzing hi. Jerusalem a mi khempeuh in zong a lungzinpih uh hi.
40002004	Mipite’ siampi makaite khempeuh le thukham siate a kaihkhop khit ciangin, “Khristc suah nading koi lai ahi hiam?” ci-in a dong hi.
40002005	Amaute in, “Judea gam-a Bethlehem ah suak ding hi. Ahang in, kamsangpa in hih bangin na gelh khin hi:
40002006	"Judah gam-a om Bethlehem aw, ka mi Israel-te a cing dingin nang sung pan ukpa khat piang ding ahi manind Judah gam-ukte sungah nang a neupen na hi kei hi.” ci hi,” ci-in a dawng uh hi.
40002007	Tua ciangin Herod in Mipilte samsim a, aksi kilat hun lian amaute tung pan a theikhia hi.
40002008	Amaute Bethlehem ah sawlin, “Pai unla, tua naupang va limzon un. Kei zong pai-in amah ka biak theih nadingin na muh phetun hong ko pah un,” ci-in a vaikhak hi.
40002009	Amaute in kumpipa vaikhakna a zak khit uh ciangin a paikhia leuleu uh hi. Nisuahnae lama a muhsa uh aksi, naupang omna tung santakah a khawl mateng amau mai-ah a na paipai hi.
40002010	Amaute in aksi a muh uh ciangin a lungdam mahmah uh hi.
40002011	Tua inn a tun uh ciangin naungek le a nu Mary mu uh a, kunin a bia uh hi. A goute uh suahkhia-in letsong in kham, gimnamtui le paknamtui kha a pia uh hi.
40002012	Herod kiangah amaute a pai kik loh nadingun mang sunga kivauhilhsa bangin lamtuam tawnin a gamuah a ciah uh hi.
40002013	Amaute a ciah khit uh ciangin Joseph mang sungah Topa vansawltak khat a kilang hi. Amah in, “Tho inla naungek le a nu Egypt ah taipih in. Herod in naungek thah dingin zong ding ahi manin, kong hilh kik mateng tua lai-ah va om un,” a ci hi.
40002014	Tua ciangin amah tho-a azan azanin naungek le a nu paipih in Egypt ah a tai uh hi.
40002015	Herod sih khit dong tua gamah va om uh hi. Kamsangpa tungtawna Topa genna: “Egypt gam pan ka tapa ka samkhia hi.”f cih thu a tangtunna ahi hi.
40002016	Mipilte in amah a khem lam a theih ciangin Herod lungham a, Mipilte tung pana a theihsa hun tawh kituakin seh a, Bethlehem le akim apam khuate-a pasalno kum nih le a nuaisiah khempeuh thah dingin thu a pia hi.
40002017	Tua ciangin kamsangpa Jeremiah genkholhna:
40002018	"Ramah gamah nakpi-a dahna le, kahna awging kiza hi. Rachel in a tate a kahkah hangin khat beek om nawn lo a hi manin kihehnem zo lo hi,”g cih thu a tangtunna ahi hi.
40002019	Herod a sih khit ciangin Joseph mang sungah Topa vansawltak khat kilanga,
40002020	"Tho in, naupang thah sawmte si khin ta ahi manin naupang le a nu paipih inla Israel gamah pai ta un,” a ci hi.
40002021	Tua ciangin amah tho-a, naupang le a nu tawh Israel gamah a ciah uh hi.
40002022	Ahi hangin Archelaus in a pa Herod za luah in Judea gam uk hi, cih thu a zak ciangin tua gamah a pai ngam kei hi. A manga kivauhilhsa bangin Galilee gamah kihem a,
40002023	Nazareth kici khua-ah a va teng hi. Tua bangin: “Amah Nazareth mi kici ding hi,” ci-a kamsangpa tungtawna kigensa thu a tangtung hi.
40003001	Tua hun lai-in Baptize-pa John va pai- a,
40003002	"Kisik un. Vantung gam hong nai ta hi,” ci-in Judea gama Gamlakah thu a hilh hi.
40003003	Kamsangpa Isaiah tungtawna kigen: “Gamlak a kikopa aw in, ‘Topa ading lampi na sialkhol un, ama lampite na tangsak un,’”a a cih in hih pa ahi hi.
40003004	John in kala-oh mul kigan puan silhin savun kawnggakin a kawng a gak hi. Kauphe le gamlak khuaizu anin a nei hi.
40003005	Jerusalem, Judea gam sung khempeuh le Jordan kual bup pana mite ama kiangah a pai uh hi.
40003006	Amaute in a mawhnate uh pulak uh a, amah in Jordan Gun ah a baptise hi.
40003007	A baptisena phual-ah Pharisee-te le Sadducee-te tampi a pai John in a muh ciangin, “No mualtan suante! Hong tung ding Pasian thangpaihna pana taikhia dingin kua in hong vauhilh ahi hiam?
40003008	Kisikna tawh kilawm gah na gah un.
40003009	‘Abraham ka pa uh hi’ a ci thei dingin kingaihsun kei un. Pasian in hih suangte Abraham tate suaksak thei hi, cih kong hilh hi.
40003010	Sing phungah hei om khin ta hi. Gah hoih a gah lo kung peuhmah kiphukin meikhuk ah kikhul ding hi.
40003011	"Na kisikna hangun tui-inb kong baptize hi. Ahi hangin kei nunga hong pai ding pa, kei sangin a vanglianzaw hi; ama khedap tawi ding nangawnin ka kilawm kei hi. Amah in note Khasiangtho le mei-in hong baptize ding hi.
40003012	Amah in buhhah-ciangka tawi-in, ama buh phual hahsiang dinga, atak teng a sal sungah koihin, asi teng a mit ngei lo mei sungah a khul ding hi,” ci-in a hilh hi.
40003013	Tua hunin John kibaptisesak dingin Galilee pan Jordan ah Jesu va pai hi.
40003014	Ahi hangin John in, “Nang kei nong baptise ding hizaw napi, nang hong kibaptisesak dingin kei hong zuan zawsop na hi hiam?” ci-in a kho hi.
40003015	Jesu in, “Ahi ding bang hisak in; thumaan khempeuh i tangtunsak ding kilawm hi,” ci-in a dawng hi. Tua ciangin John in a mang hi.
40003016	Jesu a kibaptise phetin tuilak pan a paito hi. Tua hun lianin van kihong a, vakhu bangin Pasian Kha kum sukin, ama tunga khawl a mu hi.
40003017	Tua laitakin, “Hih in ka it ka Tapa ahi hi. Ama tungah ka lung a kim mahmah hi,” ci-in vantung pan aw khat a ging hi.
40004001	Tua ciangin dawimangpa zia-etna thuak dingin Kha in Jesu gamlakah a pi hi.
40004002	Sun sawmli le zan sawmli an a tan khit ciangin a gil kial hi.
40004003	Tua zia-etpa a kiangah va pai-a, “Nang Pasian Tapa na hileh hih suangte anlum suaksak in,” a ci hi.
40004004	Jesu in, “Mite anlum bek tawh nungta hi loin Pasian kam sung pana pusuak thu khempeuh tawh a nungta hizaw hi,’a ci-in kigelhhi,” ci-in a dawng hi.
40004005	Tua ciangin dawimangpa in amah khuapi siangtho ah paipih-a, biakinnpi khum a sang penna ah a dingsak hi.
40004006	Dawimangpa in, “Nang Pasian Tapa na hileh tuaksuk dih in. Ahang in: ‘Amah in nang hangin ama vansawltakte thu pia dinga, na khepekte suang tawh a kisukkhak loh nadingin a khut uh tawh hong domto ding uh hi,’b ci-in kigelh hi,” a ci hi.
40004007	Jesu in, “‘Na Topa Pasian na zia-et kei in,’c ci-in zong kigelh hi,” ci-in a dawng hi.
40004008	Tua khit ciangin dawimangpa in amah mual sangpi dawnah paipih leuleu a, leitunga om kumpi-gam khempeuh le a thupinate a lak hi.
40004009	Amah in, “Kunin kei nong biak leh hihte khempeuh nang kong pia ding hi,” a ci hi.
40004010	Jesu in, “Satan, paikhiamang in! ‘Na Topa Pasian bia inla, ama na bek sem in,’d ci-in kigelh hi,” a cih san hi.
40004011	Tua ciangin dawimangpa in amah paisan a, vansawltakte hong pai-in Jesu a don uh hi.
40004012	Jesu in John thongkiatna thu a zak ciangin Galilee ah a ciah kik hi.
40004013	Nazareth nusia in Zebulun le Naphtali gamhuam tuilipi gei khata om Capernaum ah pai-in a teng hi.
40004014	Hih in kamsang pa Isaiah tungtawna kigenkholsa:
40004015	"Zebulun gam le Naphtali gam, Jordan gun dunga tuipi zuatna lampi, Gentile-te tenna Galilee ah,
40004016	khuamial sunga teng mite in, khuavak lianpi a mu zo uh hi; sihna liim gam sunga teng mite tungah khuavak tang khin ta hi.”e cih thu a tangtun nading ahi hi.
40004017	Tua huna kipanin Jesu in, “Vantung gam hong nai zo ahi manin kisik un,” ci-in thuhilh a kipan hi.
40004018	Galilee Tuipi gei-a Jesu a pai laitakin Peter kici Simon le a nau Andrew-te unau a mu hi. Amaute nga bengte ahi manun tuilipi sungah len a khuh laitak uh ahi hi.
40004019	Jesu in, “Hong pai unla kei hong zui un. Mihing mante kong suaksak ding hi,” a ci hi.
40004020	Amau zong a lente uh nusia in amah a zuipah uh hi.
40004021	Tua pan a paikhiat ciangin unau dang nih, Zebedee tapa, James le a sang gampa John-te a mu hi. Amaute in a pa uh Zebedee tawh len puahin gunkuang sungah a om uh hi. Jesu in amaute a sam hi.
40004022	Amaute in zong gunkuang le a pa uh nusia pah uh a amah a zui uh hi.
40004023	Galilee gam sung tengah Jesu pai kawikawi a, synagogue-te ah thu hilhin, vantung gam lungdamna thuthak hilh-a, cina luna khempeuh a damsak hi.
40004024	Syria gam sung tengah ama thu a kizel hi. Natna tuamtuam a veite, a na valvalte, dawilutte, sibup natna veite le pumzawte khempeuh Jesu kiangah paipih uh a, amah in a damsak hi.
40004025	Galilee gam, Decapolisf, Jerusalem, Judea le Jordan gungal gama mihonte in amah a zui uh hi.
40005001	Jesu in mihonte a muh ciangin mualpangah paito-in a tu hi. Nungzuite ama kiangah va pai uh a,
40005002	amaute thu hilh ding kipanin:
40005003	"Kha-a gentheite thupha ngah ahi hi, ahang in, vangtung gam amau aa ahi hi.
40005004	A dahte thupha ngah ahi hi, ahang in, amaute a kihehnem ding hi.
40005005	Lungnemte thupha ngah ahi hi, ahang in, amaute in leitung a luah ding uh hi.
40005006	Thumaanna hanga gilkial dangtakte thupha ngah ahi hi, ahang in, amaute kitaiisak ding hi.
40005007	Mi lainat siamte thupha ngah ahi hi, ahang in, amaute lainatna kingahsak ding hi.
40005008	Lungsim siangthote thupha ngah ahi hi, ahang in, amaute in Pasian a mu ding uh hi.
40005009	Kilemna a bawlte thupha ngah ahi hi, ahang in, amaute Pasian tate kici ding hi.
40005010	Thumaanna hanga kibawlsiate thupha ngah ahi hi, ahang in, vantung kumpi-gam amau aa ahi hi."
40005011	"Keima hangin engkona, bawlsiatna le zuauthu tawh gitlohna nam khempeuh a hong kingawh ciangin thupha ngah na hi uh hi.
40005012	Note ma-a kamsangte zong tua mah bangin bawlsia uh ahi manin lungdamin kipak un, bang hang hiam cih leh vantung ah no ading pahtakman a lian hi.
40005013	"Note leitung ci na hi uh hi. Ahi hangin ci a alna mang leh bangci ki-alkiksak thei ding ahi hiam? Buakhia a mite tuatcil ding longal a hoihna om lo hi:
40005014	"Note leitung khuavak na hi uh hi. Mualtunga om khuapi a kiliah thei kei hi.
40005015	Mite in meivak a vak uh ciangin kuang a khuh kei uh hi. A khuh sangsikin inn sunga omte khempeuh in khua a muh theih nadingin meivak tunna tungah kikoih zaw hi.
40005016	Tua mah bangin mite in na gamtatna hoihte uh a muh ciangin vantunga om na Pa uh a phat nadingun na khuavak uh mite mai-ah na tangsak un.
40005017	"Thukham ahi zongin, Kamsangte thu ahi zongin a beisak dinga hong pai hi, ci-in hong ngaihsun kei un; tuate a beisak dinga hong pai hi loin, a tang tungsak dinga hong pai ka hizaw hi.
40005018	Thutak kong geninah, van le lei a manthan masiah Thukham khempeuh a tangtun kim khit mateng, laimal neupen ahi-a sutvom ciau khat ahi zongin a mangthang kei ding hi.
40005019	Hih thupiakte lak pan a neu pen palsatin, tua banga palsat ding midangte a hilh peuhpeuh vantung gamah a neu pen kici ding hi. Ahi hangin hih thupiakte zui-a, midangte a hilh peuhpeuh vantung gamah alian kici ding hi.
40005020	Ken kong geninah, note thumaanna in Pharisee-te le thukham siate aa a khup zawh kei leh vantung gamah na lut peuhmah kei ding uh hi.
40005021	"Tanglai mite kiangah, ‘Tual that kei in;a tual that peuhmah in thukhenna a thuak ding hi,’ a kici thu na zaksa uh ahi hi.
40005022	Ahi hangin ken kong geninah, a sanggamb tunga a hehte peuhmah in thukhenna a thuak ding hi. Tua banah a sanggamte tunga, ‘Raca,c ’ a ci peuhmah in Sanhedrin-te thusitna a thuak ding hi. Ahi hangin, ‘Nang mihai!’ a ci peuhmah in hell meipi a thuak ding lauhuai hi.
40005023	"Tua ahi ciangin biaknatau ah biakna na piak laitakin na sanggam pa in na tungah lungkimlohna nei hi, ci-a na phawk leh,
40005024	biaknatau mai-ah na piak nate nusia phot in. Pai inla na sanggampa tawh va kilem phot in; tua khit ciangin pai-in na biakna pia pan in.
40005025	"Thukhenna mun hong tun na lawmpa tawh kilem mengmeng in. Na paikhawm laitak un kilem zawh nading hanciam in. Tua hi kei leh thukhenpa tungah hong pia dinga, thukhenpa in bupa khut sungah hong pia-in thong sung hong kidenna kha ding hi.
40005026	Thutak kong geninah, na liausumd na piak khit kiuhkeuh mateng na suakta kei ding hi.
40005027	"‘Ang kawm kei in,’e a kici thu na zaksa uh ahi hi.
40005028	Ahi hangin ken kong geninah, mi khatpeuh in lunggulhluatna tawh numei khatpeuh a et leh ama lungtang sungah amah tawh angkawm khin ahi hi.
40005029	Na taklam mittang in hong khialhsak leh khelkhia inla paimang in. Na pumpi kimin hell sunga hong kipaih sangin na pumpi na khat a hem ding nang adingin hoihzaw hi.
40005030	Na taklam khut in hong khialhsak leh sattan inla paimang in. Na pumpi kimin hell sungah na lut angin na pumpi hiang khat a hem ding, nang adingin hoihzaw hi.
40005031	"‘Zi ma peuhmah in makna lai pia ta hen,’f a kici thu a omsa ahi hi.
40005032	Ahi hangin ken kong geninah, ang kikawmsanna hang longal, a zi a ma peuhmah in a zi angkawmsak a suak hi. A kimasa numei a tenpih peuhmah angkawm a suak hi. Lk 16:18
40005033	"Tua ciang leuleu-in tanglai mite kiangah, ‘Ciampel kei in; Topa tawh na kiciamnate tangtun in,’ a kici thu na zaksa uh ahi hi.
40005034	Ahi hangin ken kong geninah, tomlo peuhmah kei un: vantung, Pasian tokhom ahi manin tomlawhna-in zang kei un;
40005035	leitung, Pasian khengakna ahi manin tomlawhna-in zang kei un; Jerusalem, Kumpi Lianpa khuapi a hi manin tomlawhna-in zang kei un.
40005036	Na samzang khat nangawn vomsak, kangsak thei lo na hi manin na lutang zong tomlawhna-in zang kei un.
40005037	A hite, ‘Himah,’ a hilote, ‘Hikei,’ ci lel un. Tua bansiah peuhmah gilopa kiang pana hong pai ahi hi.
40005038	"‘Mittang tangin mittang, ha tangin ha,’g a kici thu na zaksa uh ahi hi.
40005039	Ahi hangin ken kong geninah, migilopa na nang kei un. Na pang taklam hong bet leh alang lam zong na dawh in.
40005040	Na puan-ak hong deihgawh mana thusia hong zongte, na puantualpi zong na piakbeh in.
40005041	Zawhthawh thu-a tai khat hong paipihte, tai nih dong na zui in.
40005042	Hong ngente na pia inla, hong leitawite nungngat san kei in.
40005043	"‘Na vengteh it inla, na galte mudah in,’ a kici thu na zaksa uh ahi hi.
40005044	Ahi hangin ken kong geninah, na galtei na it un; hong bawlsiate ading thu na ngetsak un.
40005045	Tua hileh vantunga na Pa uh tate na suak thei ding uh hi. Amah in miphate le misiate tungah ni tangsak a, thumaante le thumaan lote tungah guah a zusak hi.
40005046	Hong itte bek na it uh leh bang pahtakman ngah ding na hi uh hiam? Siahdongte nangawn in tua bangin hih uh hi lo ahi hiam?
40005047	Na sanggamte bek uh na muak uh leh midangte sangin a hoihzaw na bawl uh bang om ding ahi hiam? Lawkite nangawn in tua bangin hih uh hi lo ahi hiam?
40005048	Tua ahi ciangin vantunga om na Pa uh a hoihkim bangin note zong na hoihkim un.
40006001	“Note in thumaanna nasepte na sep uh ciangin mihing muh ding utna tawh mite mai-ah sem kei un. Tua bangin na sep uh leh vantunga om na Pa uh tung pan pahtakman na ngah kei ding uh hi.
40006002	"Tua ahi ciangin a tasamte na piak uh ciangin kineihsiamte in mite pahtawi ding a ut manun synagogue-te sung le lamdungah pengkul mutin, a tangko uh bangin na hih kei un. Thutak kong geninah, amaute in pahtakman a cingin a ngah zo uh hi.
40006003	Ahi hangin note in a kitasamte na piak uh ciangin na taklam khut hihna, na veilam khut theisak kei un.
40006004	Tua ciangin a sima kihihte a mu na Pa un note pahtakman hong pia ding hi.
40006005	"Note in thu na nget uh ciangin kineihsiamte bangin na hih kei un. Amaute in mite muh theihtheih dingin synagogue-te sung le lamkabom khawngah dinsa in a ngen nuam se uh hi. Thutak kong geninah, amaute in pahtakman a cingin a ngah zo uh hi.
40006006	Note in thu na nget uh ciangin na inndei sunguah pai unla, kong khakin a kimu thei lo na Pa uh kiangah na ngen un. Tua ciangin a sima kihihte a mu na Pa un note pahtakman hong pia ding hi.
40006007	Note in thu na nget uh ciangin kammal tampi kizang leh kingah diak ding ci-a a ngaihsun lawkite bangin na guitam kei un.
40006008	Na Pa un na nget ma un na kisapnate uh thei ahi manin, amaute bangin na hi kei un.
40006009	Note in hih bangin thu na ngen un: “‘Vantunga om kote Pa aw, nangma min kisiangthosak ta hen;
40006010	na gam hong tung ta hen, vantungah na deihna a kihih bangin, leitung ah zong kihih ta hen.
40006011	Ka nisim an uh tu ni-in ko hong pia in.
40006012	Ko tunga hong bate ka maisak uh bangin, kote leibate hong maisak ta in.
40006013	Zia-etna sungah hong pi kenla, gilopa panin hong hukhia in.’a ci un.
40006014	Ahang in, no tunga hong mawhte na maisak uh leh vantunga om na Pa un no zong hong maisak ding hi.
40006015	Ahi hangin mite mawhna na maisak kei uh leh note mawhnate na Pa un hong maisak lo ding hi.
40006016	"Note in an na tan uh ciangin, an a tan lam uh mite a lah nop manun a maitang uh a kilamdangsak kineihsiamte bangin na mai uh mualsak kei un. Thutak kong geninah, amaute in pahtakman a cingin ngah zo uh hi.
40006017	Ahi hangin note in an na tan uh ciangin na sam uh sathau nilh unla na mai uh phiat un.
40006018	Tua hileh an na tan lam uh mi mai-ah kilang lo dinga, a kimu lo na Pa uh maitang bekah kilang ding hi. Tua ciangin a sima kihihte a mu na Pa un note pahtakman hong pia ding hi.
40006019	"Nget le kekseu in a siatsak theihna le gutate in luh a, a guk theihna mun hih leitungah na goute uh khol kei un.
40006020	Nget le kekseu in a siatsak theih lohna le gutate in luh a, a guk theih lohna mun vantungah na goute uh khol un.
40006021	Ahang in, na goute uh omna munah na lungsim uh zong om ding hi.
40006022	"Mittang in pumpi meivak ahi hi. Na mit a hoih leh na pumpi tung khempeuh a vak ding hi.
40006023	Ahi hangin na mit a siat leh na pumpi tung khempeuh a mial ding hi. No sunga om khuavak, khuamial ahileh bangzah in a mial tazen tam!
40006024	"Kuamah in tonih na semkhawm thei lo hi. Khat itin khat a mudah hiam, khat belin a khat a simmawh hiam, khat zawsang hi ding hi. Note in Pasian nasep le sum nasep na thuahkhawm thei kei ding uh hi.
40006025	"Hong hilh tektek ka hi, na nuntak nading, na nek na dawn ding ahi zongin na pumpi uh ading, na silh na ten ding uh bangmah lunghimawh kei un. An sangin nuntakna thupizaw hi lo ahi hiam? Puansilh sangin pumpi thupizaw hi lo ahi hiam?
40006026	Huih laka leng vasate en dih un; tuate in vawh lah vawh lo, at lah at lo, ansal ah zong khol lo napi vantunga om na Pa un tuate a vak hi. Vasate sangin note manphazaw tham hi lo na hi uh hiam?
40006027	A lunghimawh manin a nuntak hun nai khat sung bek a sotto thei note lakah kua om ahi hiam?b
40006028	"Bang hangin na silh na ten ding uh lunghimawh na hi uh hiam? Gamlak a unok kungte ngaihsun dih un. Na sem loin khau lah a khek kei uh hi.
40006029	Ahi hangin Solomon nangawn a thupina na khempeuh tawh a kizep laitakin hih unok pak khat zahin zong a kizem zo kei hi, cih kong gen hi.
40006030	Upna neu mite aw, tu ni-in hih lai-ah om a, zing ciangin mei-a kikhul ding gamlak lopa kung khat Pasian in tua zahin zem ahileh note, puan hong silhsak zawtham lo ding ahi hiam?
40006031	Tua ahi ciangin, ‘Bang i ne tam? Bang i dawn tam? Bang i silh tam?’ ci-in lunghimawh kei un.
40006032	Lawkite in hih nate khempeuh nakpi in a zong uh hi. Hih nate na kisap lam uh vantunga om na Pa un a thei hi.
40006033	Ahi hangin Pasian kumpigam le ama thumaanna zong masa un. Tua hileh hih nate khempeuh hong piathuah ding hi.
40006034	Tua ahi manin zingciang ading lung himawh kei un; zingciang, amah le amah kilunghimawh na ding hi. Ni khat in ama buaina khop nei ciat hi.
40007001	“Midangte tungah thu khen kei un. Na khen uh leh no tungah zong thu hong kikhen ding hi.
40007002	Midangte tunga na khen bangun no tungah zong hong kikhen dinga, no zat tehna mah tawh no aa zong hong kitehsak ding hi.
40007003	"Nang mittanga singpek ngaihsun loin bang hanga na sanggampa mita singatvui them en na hi hiam?
40007004	Nang mittang ah singpek om napi na sanggampa kiangah, ‘Na mit-a ninthem hong lakkhiatsak ning,’ bangci cih thei na hi hiam?
40007005	Kineihsiampa aw, nang mit-a singpek lakhia masa in, tua hileh na sanggampa mit-a na lakkhiat ding ninthem na telmuh pan ding hi.
40007006	"A siangtho nate ui pia kei un. Vok mai-ah na kep manphate uh pai kei un. Tua banga na hih uh leh a tuatcil gawp khit uh ciangin kihei-in note hong balnen ding uh hi.
40007007	"Ngen un hong kipia ding hi; zong un na mu ding uh hi; kiu un kongkhak hong kihon ding hi.
40007008	Ahang in, a ngen khempeuh in a ngah uh hi; a zongte in a mu hi; a kiute ading kongkhak kihon ding hi.
40007009	Note lakah a tapa in anlum a nget ciangin suang a pia ding kua om ahi hiam?
40007010	Ahikeh ngasa a nget ciangin gul a pia ding kua om ahi hiam?
40007011	Tua ahileh note migilo hi napi, na tate uh na hoih piak ding thei na hi uh leh vantunga om na Pa un a ngente na hoih pia nuam zawtham lo ding ahi hiam!
40007012	Na khempeuh ah no tunga hong kibawl ding na deih bangun midangte tungah bawl un. Hih in Thukham le kamsangte thu khempeuh huam khin hi.
40007013	"Kong kawcik ah lut un. Ahang in, siatna a tun kongpi tanzau-in lampi zai-a mi tampi a lut hi.
40007014	Ahi hangin nuntakna a tun kongpi neu a, lampi kawcik in mi tawmcik bek a lut hi.
40007015	"Kamsang zuaute hangin na kigalging un. Amaute tuuvun silhin note kiangah hong pai uh hi; ahi hangin amaute sunglam, ngia hangsan ahi hi.
40007016	Amaute a gah un na khentel thei ding uh hi. Lingkung panin lenggah kilo ngei ahi hiam? Thangling kung panin theigah kilo ngei ahi hiam?
40007017	Tua mah bangin kung hoih in gah hoih gah a, kung hoih lo in gah hoih lo a gah hi.
40007018	A kung hoih in gah hoih lo gah thei lo a, tua mah bangin a kung hoih lo in gah hoih gah thei lo hi.
40007019	Gah hoih a gah lo singkung peuhmah kiphukin meikhukah kikhul hi.
40007020	Tua bangin amaute a gah panun na khentel thei ding uh hi.
40007021	‘Topa, Topa’ hong ci khempeuh vantung gamah a lut kim kei ding hi. Ahi hangin vantunga om ka Pa deihna banga gamtate bek a lut ding hi.
40007022	Tua ni ciangin mi tampi in ka kiangah, ‘Topa, Topa, nangma minin thu hilh hi lo ka hi uh hiam; nangma minin dawite hawlkhia in, nalamdang tampi bawl hi lo ka hi uh hiam?’ hong ci ding uh hi.
40007023	Tua ciangin, ‘Note kong thei ngei kei hi. Gitlohna a bawlte aw, kei kiang pan taikhia un!’ teltakin ka ci ding hi.
40007024	"Tua hi-a hih ka thute za-a, a zuipahte peuhmah suangpi tunga inn lam mipilpa tawh kibang hi.
40007025	Guah zu in tui khang a, huih nungin tua inn a nawk hi. Ahi zongin suangpi tunga bulkip nei ahi manin tua inn a puk kei hi.
40007026	Ka thute za napi, a zuipah lote sehnel tunga inn lam mihaipa tawh kibang hi.
40007027	Guah zu-a tui khangin, huih nunga tua inn a nawk ciangin pukgawp hi,” a ci hi.
40007028	Hih thu teng a gen khit ciangin mihonte in Jesu thuhilhnate lamdang a sa uh hi.
40007029	Bang hang hiam cih leh amah in thukham siate bang hi loin thuneipa khat bangin a hilh hi.
40008001	Mualpang pan Jesu a paisuk ciangin mihon tampi in amah zui uh hi.
40008002	Miphaka khat va pai-a a mai-ah khukdinin, “Topa aw, ut peuh lecin nong siangsak thei hi,” a ci hi.
40008003	Jesu in a khut zanin tuapa lawnga, “Ka ut hi. Siang ta in!” a ci hi. Thakhatin a phak natna a damb pah hi.
40008004	Tua ciangin Jesu in ama kiangah, “Kuama kiangah gen kei in. Ahi hangin pai-in siampipa kiangah va kilak inla amaute tunga teci panna-in Moses thupiak bangin biakna na pia in,” a ci hi.
40008005	Capernaum ah Jesu a lut ciangin ama kiangah zakhat-uk bupa va pai-in huhna a ngen hi.
40008006	"Topa aw, ka nasempa pumzawtin lumcip-a, a gim mahmah hi,” a ci hi.
40008007	Jesu in, “Hong pai-in ka damsak ding hi,” a ci hi.
40008008	Zakhat-ukpa in, “Topa aw, ka inn sungah nang kong lutsak ding kilawm lo hi. Kammal khat gen ziau lecin ka nasempa dam ding hi.
40008009	Kei mahmah zong thuneihna nuai-a om mi ka hi-a, keima nuai-ah galkapte a om hi. Khat kiangah, ‘Pai in,’ ka cihleh pai-a, adang khat kiangah, ‘Hong pai in,’ ka cihleh hong pai hi. Ka nasempa kiangah, ‘Hih sem in,’ ka cih ciangin a sem hi,” a ci hi.
40008010	Jesu in hih thu a zak ciangin lamdang sa a, amah a zuite kiangah, “Thutak kong geninah, Israel-te lakah hih zah-a lian upna a nei khat beek ka mu nai kei hi.
40008011	Ken kong cihinah, ni suahna le nitumna pan mi tampi hong pai-in vantung gam pawipi-ah Abraham, Isaac le Jacob-te tawh a tukhawm ding uh hi.
40008012	Ahi hangin kumpi-gam mite ahi uh leh kahna le hagawina a omna mun khuamial lakah kipaii ding hi,” a ci hi.
40008013	Tua ciangin Jesu in zakhat-ukpa kiangah, “Pai in. A piang dinga na up bangin piang ding hi,” a ci hi. Tua hun lianin a nasempa a dam hi.
40008014	Peter inn sungah Jesu a lut ciangin Peter sungnu nattuna lupna-a lum a mu hi.
40008015	Jesu in a khut lawnsaka, nattun a dam hi. Amah tho in zin a do hi.
40008016	Nitak lam ciangin dawilut mi tampite ama kiangah paipih uh a, kammal khat tawh dawite hawlkhia in cina khempeuh a damsak hi.
40008017	Hih in kamsangpa Isaiah tunga genkholhna: “I zawngkhalnate amah in la-a, i natnate a pua hi,”c cih thu a tangtunna ahi hi.
40008018	Jesu in a kima mihonpite a muh ciangin tuili galkhat lama pai dingin thu a pia hi.
40008019	Tua laitakin thukham siapa khat va pai-a, “Sia aw, na paina peuhpeuh ah kong zui ding hi,” a ci hi.
40008020	Jesu in, “Ngiate in kua nei a, huihlak vasate in bu nei uh hi. Ahi hangin Mihing Tapa in a lutang ngak nading mun a nei kei hi,” ci-in a dawng hi.
40008021	Nungzui dang khat in, “Topa aw, va ciahin ka pa va vui masa phot leng,” a ci hi.
40008022	Ahi hangin Jesu in, “Ka nung hong zui in, misite in amau misite na vui uh hen,” ci-in a gen hi.
40008023	Tua ciangin amah gunkuang sungah tuanga, a nungzuite in a zui uh hi.
40008024	Theih kholh lohin tui tungah huihpi nasiatakin kinuai a, tuihualte in gunkuang a zialnelh hi. Ahi hangin Jesu a ihmu lai hi.
40008025	Nungzuite pai-in, “Topa, hong honkhia in! Tui ka kia petmah uh hi!” ci-in a phong uh hi.
40008026	Amah in, “No upna neute aw, bang dinga tua zah a lau lawmlawm na hi uh hiam?” ci-in a dawng hi. Tua ciangin amah tho a huih le tuihualte a tai ciangin a daipah dikdek hi.
40008027	Tua mite in lamdang sa mahmah uh a, “Hih pa bangci mi hiam? Huih le tuihual nangawn in a thu a mang tazen a!” a kici uh hi.
40008028	A galkhat lam Gadarenesd kualah Jesu a tun ciangin hanlak, panin dawilut mi nih paikhia-in na dawntuah uh hi. Amaute ngongtat lua uh ahi manin tua lai tawn ngam kuamah a om kei hi.
40008029	Amaute in, “Pasian Tapa aw, ko bang cih hong sawm na hi hiam? A kisehsa hun a tun ma-in kote bawlsia dinga hih lai-a hong pai na hi hiam?” ci-in a kiko uh hi.
40008030	Tua pan a gamla simah vok honpi khat a gamta hi.
40008031	Dawite in Jesu kiangah, “Ko nong hawlkhiat leh vokte sungah hong lutsak tapeuh in,” ci-in a ngen uh hi.
40008032	Jesu in amaute kiangah, “Pai un!” a ci hi. Tua ciangin amaute pusuak in vokte sungah a lut uh hi. Vok honte kensang pan tuili sungah tuaksukin a si khin uh hi.
40008033	Vok cingte khuapi sungah tai uh a, dawilutte gel tunga thupiang le hih thu teng a ko uh hi.
40008034	Tua ciangin Jesu dawn dingin khuazangpi in a kuankhia uh hi. Amah a muh uh ciangin amaute in tua kual a nusiat nadingin a thum uh hi.
40009001	Gunkuang tungah Jesu tuanga galkahin ama khua a tung hi.
40009002	Mi pawlkhat in pumzaw khat zawngin ama kiangah va paipih uh a, phek tungah a sial uh hi. Jesu in amau upna a muh ciangin pumzawpa kiangah, “Ka tapa aw, lungkhauh in; na mawhnate kimaisak zo hi,” a ci hi. 4:13; Jn 16:33
40009003	Hih thu ah, thukham siate pawlkhat in, “Hih pa in Pasian a gendai hi,” a ci uh hi.
40009004	Jesu in amau ngaihsutna thei ahi ciangin, “Bang hangin na lungsim uhah thusia ngaihsun na hi uh hiam?
40009005	‘Na mawhnate kimaisak zo hi,’ cih ding baihzaw ahi hiam? ‘Tho inla pai in,’ cih ding baihzaw ahi hiam?
40009006	Ahi hangin Mihing Tapa in hih leitungah mawhnate maisak theihna thu nei hi, cih na theih nadingun....” a cih khit ciangin pumzawpa kiangah, “Tho in, na phek la inla ciah in,” a ci hi.
40009007	Tua ciangin cinapa thoin a innah a ciah hi.
40009008	Mihonpite in hih thu a muh uh ciangin lamdang a sa mahmah uh a, hih bang thuneihna mihingte tunga a pia Pasian a phat uh hi.
40009009	Tua lai pan Jesu pai lai-a siahdonna bukno-a tu Matthew kici mi khat a mu hi. Ama kiangah, “Kei hong zui in,” a cih ciangin Matthew dingto in a zui hi.
40009010	Matthew innah Jesu in nitak-an a nek laitakin siahdongte tampitak le mawhneite tampi va pai uh a, Jesu le nungzuite tawh ankuang a um khawm uh hi.
40009011	Pharisee-te in hih a muh ciangin, “Na siapa un bang hangin siahdongte le mawhneite tawh ankuang umkhawm ahi hiam?” ci-in a nungzuite a dong uh hi.
40009012	Jesu in hih thu a zak ciangin, “Siavuan kisam cidamte hi loin cinate hizaw hi.
40009013	Pai unla,a Kei lunggulh biakpiakna hi loin lainatna hizaw hi,’ a kici bang gennopna hiam, va sin un. Ahang in, mi thumaante sam dinga hong pai hi loin mawhneite sam dinga hong pai ka hi hi,” a ci hi.
40009014	Tua ciangin John nungzuite va pai uh a, “Ko le Pharisee-te in an ka tang uh hi, bang hangin na nungzuite in tang lo uh hiam?” ci-in a dong uh hi.
40009015	Jesu in, “Zineipa tawh a omkhawm kimlai bangci in mopawi simte dah thei ding uh ahi hiam? Zineipa amau kiang pan a kilakkhiat hun hong tung ding hi. Tua ciangin amaute in an a tang ding uh hi.
40009016	"Kuamah in puanthakin puanlui a thuap ngei kei hi. Puanthakin puanlui kithuap leh puanlui kaikekin a kek beh zaw ding hi.
40009017	Kuamah in savun-um lui sungah lenggahzu thak thun ngei lo hi. Tua bangin kithun leh savun-um kitamin lenggahzu bua dinga savun-um a kisia ding hi. Savun-um thak sungah lenggahzu thak a kithun ciangin a nihin sia lo a, kikembit thei hi,” ci-in a dawng hi.
40009018	Hih thu a gen laitakin ukpa khat va pai-a amai-ah khukdinin, “Ka tanu tu mahmah in si hi. Ahi hangin hong pai-in ama tungah na khut nga lecin hing ding hi,” a ci hi.
40009019	Jesu dingto-in amah a zui hi. A nungzuite in zong a zui uh hi.
40009020	Tua laitakin kum sawm le nih hul siluang natna a vei numei khat Jesu nunglamah pai-a, a puantualpi mongtep a lawng hi.
40009021	Amah in, “A puantualpi lawngkha peuh leng ka dam ding hi,” a kici hi.
40009022	Jesu kihei-in tuanu a mu hi. Jesu in, “Ka tanu aw, lungkhauh in. Na upna in nang hong damsak zo hi,” a ci hi. Tua hun lianin tua numei a dampah hi.
40009023	Ukpa innah Jesu a tun ciangin tamngai mutte le mipi gamlum a mu hi.
40009024	Amaute kiangah, “Na kihemkhia dih un. Numeino a si hi lo hi; a ihmu ahi hi,” a ci hi. Ahi hangin amaute in amah a nuihsan uh hi.
40009025	Mihonpite a kipusuahsak khit ciangin Jesu tuma numeino khut a let leh numeino a thoto hi.
40009026	Hih thu tua kual tengah a kizel hi.
40009027	Tua panin Jesu a paikhiat ciangin mittaw nih in ama nung zui a, “David Tapa aw, kote hong lainat in!” ci-in a galsap uh hi.
40009028	Amah inn sungah a lut khit ciangin tua mittawte gel a kiangah va pai uh hi. Amah in, “Hih bang hih thei dingin nong um uh hiam?” ci-in amaute a dong hi. Amaute in, “Kong um uh hi, Topa aw,” ci-in a dawng uh hi.
40009029	Tua ciangin amaute mit lawnsak a, “Na up uh bangin note tungah kihih ta hen,” a ci hi.
40009030	Tua ciangin khua a mu thei uh hi. Jesu in amaute kiangah, “Hih thu kuamah theisak kei un,” ci-in khauhtakin a kham hi.
40009031	Ahi hangin tua kual bupah amaute paikhia in hih thu a thehzak uh hi.
40009032	Amaute a paikhiat laitakun, dawilut-a, a pau thei lo mi khat Jesu kiangah a paipih uh hi.
40009033	Dawi a kihawlkhiat khit ciangin tua a pau thei lo pa a pau thei hi. Mihonpite in lamdang sa uh a, “Israel gamah hih bang thu a kimu ngei nai kei hi,” a ci uh hi.
40009034	Ahi hangin Pharisee-te in, “Dawite kumpitapa suangin dawite a hawlkhia hi,” a ci uh hi.
40009035	Khuapi le khuaneu khempeuh ah Jesu pai kawikawi a, amaute synagogue-te ah vantung gam tawh kisai lungdamna thu hilhin natna satna namkim a damsak hi.
40009036	Amah in mihonpite a muh ciangin a cing om lo tuute bangin cimawh le lungnuam loin om uh ahi manin amaute a khuatuah hi.
40009037	Tua ciangin a nungzuite kiangah, “An lak ding tampi om a, ahi hangin nasem ding mi tawm hi.
40009038	Tua ahi ciangin lo sungah an la ding mi tampi hong sawl nadingin an la Topa kiangah ngen un,” a ci hi.
40010001	Amah in a nungzui sawm le nihte samin kha gilotea a hawlkhiat theih nading uh le natna satna namkim a damsak theih nadingun thuneihna a pia hi.
40010002	Hihte, sawltakpi sawm-le-nihte min ahi hi: Amasa penin Simon (Peter kici) le a sanggampa Andrew; Zebedee tapa James le a saggampa John;
40010003	Philip le Bartholomew; Thomas le siah dong Matthew; Alphaeus tapa James le Thaddaeus;
40010004	Zealot pawl-a Simon le Jesu lehhekpa Judas Iscariot-te ahi hi.
40010005	Jesu in sawm-le-nihte thu hilhin hih bangin a sawlkhia hi: “Gentile-te lakah pai kei unla Samaria-te khua ah zong lut kei un.
40010006	Israel tuu mangthangte lak bekah pai un.
40010007	Na pai kawmun, ‘Vantung gam hong nai ta hi,’ cih thupuak va hilh un.
40010008	Cinate damsak unla misite thosak un. Miphakteb siangsak unla, dawite hawlkhia un. Man nei lo-a na ngah bangun man nei loin na pia un.
40010009	Na kawnggak sung uhah kham, ngun le sumsante khat beek vom kei un.
40010010	Na khualzinna uhah thung-ip ahi zongin puantungsilh val ahi zongin khedap le ciangkhutte keng kei un. Ahang in, nasemte in a nekkhop ding uh ngah na ding uh hi.
40010011	Khuapi ahikeh khuaneu khat peuh peuhah na lut uh ciangin zintun nadinga kilawm mi zong unla, na ciah mateng uh tuapa innah om un.
40010012	Tua innah na lut uh ciangin hopih masa un.
40010013	Tua innah nopna a tung dinga kilawm ahileh na piak uh nopna om ta hen; a kilawm lo ahileh na piak uh nopna no tungah hong kileh kik ta hen.
40010014	Note hong sang lo, na thu uh a ngai nuam lo khua le innte na nusiat uh ciangin na khepek-ua leivuite na singkhia un.
40010015	Thutak kong geninah, thukhen ni ciangin tua khua thuak nading sangin Sodom le Gomorrah thuakna a zangzaw ding hi.
40010016	"Ngiate lakah tuute bangin note kong sawlkhia hi. Tua ahi ciangin gul bangin na pilvang unla, vakhu bangin na cinghkam un.
40010017	Ahi hangin mite lakah na kigalging un; amaute in tualsung vaihawmte khutah note hong puak ding uh a, amaute synagogue-te sungah note hong sat ding uh hi.
40010018	Keima hangin gam-ukte le kumpite mai-ah hong puak ding uh a, tuate tung le Gentile-te tungah ka teci na hi ding uh hi.
40010019	Ahi hangin note hong mat uh ciangin bang ka gen ding hiam, bang ka ci gen ding hiam, ci-in lunghimawh kei un. Tua hun ciangin na gen ding uh hong kihilh ding hi.
40010020	Ahang in, no a gen hi loin no tungtawnin na Pa uh’ Kha in a gen ding hi.
40010021	"Sungkhat suak unau khat le khat ahi zongin, pata ahi zongin, sih nading dongin a kilehhek ding uh hi. Nu le pa-te langah tate pang ding uh a, thatsak ding uh hi.
40010022	Keima hangin mi khempeuh in note hong mudah ding uh hi. Ahi hangin a tawp donga kipte kihonkhia ding hi.
40010023	Mun khatah bawlsiatna na thuak uh leh a mundang khatah na tai un. Thutak kong geninah, Mihing Tapa hong pai ma-in Israel gam khuapite na sikkim man kei ding uh hi.
40010024	"Sang naupangte a siate sangin siamzaw lo-a, nasemte a pu sangin a lianzaw kei hi.
40010025	Sang naupangte a siapa a bata nasemte a pu a bat nak leh phazo hi. Inn sunga pa pen Beelzebubc a kicih leh a innkuanpihte kinak cih ngel ve!
40010026	"Tua ahi ciangin amaute na kihta kei un. A kilakkhia lo dinga kiselcip bangmah a om kei hi; a kitheikhia lo dinga ki-imcip zong bangmah a om kei hi.
40010027	Khuamial sunga note kong hilhte khuavak sungah gen un. Na bil-ua hong kihuausimte innkhum pan na tangko un.
40010028	Pumpi a thah hangin kha a that thei lote kihta kei un. Kha le pumpi meili sunga a siasak thei pa na kihta zaw un.
40010029	Kawlgit nih in dangkasand khat man lel hi lo ahi hiam? Ahi zongin na Pa uh deihna ahikeh tuate khat nangawn zong lei-ah a mawk kiat kei ding hi.
40010030	Na lu ua samzang khempeuh zong kisim khin hi.
40010031	Tua ahi ciangin lau kei un; Kawlgit tampi sangin na manphazaw uh hi.
40010032	"Mite mai-a kei hong gumte peuh mah vantunga om ka Pa mai-ah kei zong ka gum ding hi.
40010033	Mite mai-a hong kitheihmawhbawlte peuhmah vantunga om ka Pa mai-ah ka kitheihmawhbawl ding hi.
40010034	"Leitungah kilemna puak dingin hong pai hi, ci-in na vawh kha kei un. Kilemna puak dinga hong pai ka hi kei-a namsau khah dinga hong pai ka hizaw hi.
40010035	" ‘A pa langah tapa pangsak ding, a nu langah tanu pangsak ding, a teknu langah monu pangsak ding –
40010036	mi khat gal ama innkuanpihte mah a hisak dinga’e hong pai ka hi hi.
40010037	"Kei sangin a nu a pa a itzawte peuhmah kei adingin a cin kei hi. Kei sangin a tanu, a tapate a itzawte peuhmah kei adingin a cin kei hi.
40010038	Ama singlamteh kisuana ka nung hong zui lote peuhmah kei adingin a cin kei hi.
40010039	Ama nuntakna a hu nuamte peuhmah in taan dinga keima hanga a nuntakna a taan peuhmah in a nuntakna a hu ding hi.
40010040	"No hong sangte, kei hong sang hi-a, kei hong sangte, kei hong sawlpa a sang ahi hi.
40010041	Kamsangpa, kamsang ahi mana a sang peuhmah in kamsangpa pahtakman a ngah ding hi. Thumaan mipa, mi thumaan ahi mana a sang peuhmah in thumaan mipa pahtakman a ngah ding hi.
40010042	Thutak kong geninah, hih naupangnote lakah khat peuhpeuh keima nungzui ahi mana tuisik hai khat a suah peuhmah in ama pahtakman a taan peuhmah kei ding hi,” a ci hi.
40011001	Jesu in a nungzui sawm le nihte a thuhilh khit ciangin tua lai pan Galileea gama khuapite ah thugen ding le thuhilh dingin a paisuak lai hi.
40011002	John in thong sung pan Khrist nasepna a zak ciangin a nungzuite sawl a,
40011003	"Hong pai ding pa mah na hi hiam. Midang khatpeuh ka na lamen lai ding uh hiam?” ci-in a dongsak hi.
40011004	Jesu in, “Note ciah kik unla na zaksa uh le na muhsa uh thu teng John kiangah va ko un:
40011005	Mittawte in khua mu a, khebaite lam pai-in, miphakteb damsiang uh a, bilngongte in khua za hi; misite kithosakin, mizawngte kiangah lung damna thu kigen hi.
40011006	Kei hanga a pukmang lo mi thupha ngah ahi hi,” ci-in a dawng hi.
40011007	John nungzuite a dinkhiat laitakun Jesu in mihonpite kiangah John thu hih bangin a gen hi: “Bang en dingin gamlakah pai na hi uh hiam? Huih muta huang pumpeng en ding na hi uh hiam?
40011008	Ahikeh bang en dinga paikhia na hi uh hiam? Puan hoih silhte en dinga paikhia na hi uh hiam? Hi lo hi. Puan hoih silhte kumpite inn sungah om uh hi.
40011009	Tua ahileh bang en dingin paikhia na hi uh hiam? Kamsangpa en dingin maw? Hi mah hi, ken kong geninah, kamsangpa sangin a lianzaw hi.
40011010	‘Ka thu puapa na mai-ah ka sawl dinga, amah in nangma mai-ah na lampi ding a sialkhol ding hi,’c ci-a kigelhpa hih pa ahi hi.
40011011	Thutak kong geninah, numei sung pana suakte lakah Baptize-pa John sanga lianzaw kuamah a khangkhia nai kei hi. Ahi zongin vantung gam ah a neupen nangawn amah sangin lianzaw hi.
40011012	Baptize-pa John hun-a kipan tu dong thahat thu-in vantung gam in ma kek a, mihatte in a lenkip hi.
40011013	Ahang in, Kamsangte khempeuh le Thukham in, John hun dong thu na gen khol zo hi.
40011014	Na san nop uh leh amah, hong pai ding pa Elijah ahi hi.
40011015	Bil nei peuh in za ta hen.
40011016	"Hih khang mite bang tawh ka genteh ding hiam? Sumzuakna munah tu a:
40011017	"‘Tamngai kong mutsak uh hangin na lam kei uh hi; dahla ka sak uh hangin lah, na kap kei uh hi,’ ci-a kigal to naupangte tawh kibang uh hi.
40011018	Ahang in, ne lo dawn loin John hong pai-a, ‘Dawi lawmnei pa hi,’ a ci uh hi.
40011019	Mihing Tapa hong pai ciangin ne-in dawna, ‘An hai zu hai pa, siahdongte le “Mawhneite” lawmpa hi,’ a ci zel uh hi. Ahi hangin pilna ahileh a sepnate in amaan ahina a lak hi.
40011020	Tua ciangin nalamdang a tam pen a bawlna khuapite kisik lo uh ahi manin Jesu in mawhpaih a,
40011021	"Korazin aw, gimna nak thuak na nicia! Bethsaida aw, gimna nak thuak na nicia! No sunga kibawl nalamdangte Tyre le Sidon khuate ah kibawl hileh amaute in sawtpi in, ippi puan silhin, vut kibuakin a kisik zo ta ding uh hi.
40011022	Ahi hangin ken kong geninah, thukhen ni ciangin no thuak ding sangin Tyre le Sidon-te thuakna zangzaw ding hi.
40011023	Nang Capernaum aw, vanlai dongin hong kilaamto ding ahi hiam? Hi peuhmah lo hi, a thuk pennad mun dongin na kiasuk ding hi. Nang sunga kibawl nalamdangte Sodom ah kibawl kha hileh tuni dong tua khuapi kip lai ding hi.
40011024	Ahi hangin thukhen ni cianga nang thuak ding sangin Sodom thuakna zangzaw ding hi,” a ci hi.
40011025	Tua hun laitakin Jesu in, “Leitung le vantung Topa, Pa aw, mipilte le misiamte tungah hih thute na im a, naupangnote tungah lakkhia na hi manin nang kong phat hi.
40011026	Hihi Pa aw, hih in nangma deihna ahi hi.
40011027	"Ka Pa in na khempeuh kei hong ap zo hi. Pa longal kuamah in Tapa a thei kei hi. Tapa le Tapa in amah a lah theih nadinga a teel mite longal in Pa a thei kei uh hi.
40011028	"Vangik pua a gim mite khempeuh aw, ka kiangah hong pai ta un; tawldamna kong pia ding hi.
40011029	Keima hakkol kisuan unla kei kiangah kisin ta un. Ahang in, keimah lungsim nem le lungsim ki niamkhiat mi ka hi hi, na hinna un tawldamna a ngah ding hi.
40011030	Ahang in, ka hakkol nuam in ka van zong a zang hi.
40012001	Tua hun lai Sabbath ni khat buhlei tawnin Jesu a pai hi. A nungzuite a gil uh kial a, buhvui zutin a ne uh hi.
40012002	Pharisee-te in a muh uh ciangin ama kiangah, “En dih in! Na nungzuite Sabbath ni-in thukham tawh kituak loin a gamta uh hi,” a ci uh hi.
40012003	Jesu in, “David le a pawlte in a gilkial laitakun bang hih uh cih sim ngei lo na hi uh hiam?
40012004	Pasian inn sungah lutin amau ading ahi lo, siampite ading beka kisiangsaksa anlumte a ne uh hi.
40012005	Ahikeh siampite in biakinnpi sungah Sabbath ni a tan loh uh hangin mawhpeng hi veve uh hi, cih Thukham sungah sim kha ngei lo na hi uh hiam?
40012006	Biakinnpi sanga lianzaw khata hih lai-ah a om hi, cih kong gen hi.
40012007	‘Kei lunggulh in biakpiakna hi loin lainatna hizaw hi.’b cih thu a khiatna thei khin hi le uh cin a mawhpengte na mawhpaih kei ding uh hi.
40012008	Mihing Tapa, Sabbath ni Topa ahi hi,” a ci hi.
40012009	Tua mun pan paikhia-a amaute synagogue sungah a lut hi.
40012010	Tua lai-ah a khut langkhat a tem mi khat a om hi. Amaute in Jesu mawhna a zon nop manun, “Sabbath ni-in cina damsak ding thukham tawh a kituak hiam?” ci-in a dong uh hi.
40012011	Jesu in amaute kiangah, “Note lakah khatpeuh in tuu khat nei in, tua tuu Sabbath ni-in kawhawm ah kia zenzen leh, lakhia lo ding na hi uh hiam?
40012012	Tuu sangin mihing bangzahin manphazaw ahi hiam! Tua ahi ciangin Sabbath ni-in a hoih bawl ding thukham tawh kituak hi,” a ci hi.
40012013	Tua khit ciangin amah in khuttempa kiangah, “Na khut zan in,” ci-in a sawl hi. Amah in a khut a zan leh a langkhat mah bangin a sa dim a, a damsiang kiuhkeuh hi.
40012014	Ahi hangin Pharisee-te paikhia uh a, Jesu thah theih nading zia a geelsim uh hi.
40012015	Jesu in hih thu thei-a tua mun pan a kihemkhia hi. Mi tampi in a mah zui uh a, cinate khempeuh damsak in,
40012016	amah kua hiam cih a gen loh nadingun a kham hi.
40012017	Hih in kamsangpa Isaiah tungtawna kigen:
40012018	"Ka it ka lung hong kimsak, ka teel ka nasempa hih lai-ah om hi; ama tungah ka Kha ka koih dinga, minamte tungah thutang a tangko ding hi.
40012019	Amah in kuamah tawng lo, kiko lo dinga, kongzing lakah kuamah in ama aw a za kei ding hi.
40012020	Thutang a gualzawhsak mateng, satliamsa pumpeng kuaitan lo dinga, mei kuang liakliak a sumit kei ding hi.
40012021	Minamte in a lametna uh ama minah a nga ding uh hi,”c cih thu a tangtun nading ahi hi.
40012022	Tua ciangin amaute in mittaw-a pauthei lo, dawilut mi khat ama kiangah va puak uh a, tuapa in khua mu thei a, a pau theih nading in Jesu in a na damsak hi.
40012023	Mite khempeuh in lamdang sa uh a, “Hih pa David Tapa ahi kha thei tam?” a ci uh hi.
40012024	Ahi hangin hih thu Pharisee-te in a zak uh ciangin, “Hih pa in dawite kumpitapa Beelzebubd bek suangin dawite a hawlkhia hi,” a ci uh hi.
40012025	Jesu in amaute ngaihsutna thei-a, amaute kiangah, “Amah le amah ki langpanga kikhenthang gam a sia ding hi;amah le amah kilangpanga ki khenthang khuapi ahi a, innkuan ahi zongin a kip kei ding hi.
40012026	Satan in Satan hawlkhia leh amah le amah a kilem lo ahi hi. Tua hileh ama gam bangci kip thei ding ahi hiam?
40012027	Ken Beelzebub suangin dawite hawlkhia ka hileh na mite un kua suangin tuate hawlkhia ahi uh hiam? Tua ahi ciangin amaute no tungah thukhente a suak ding uh hi.
40012028	Ahi hangin Pasian Kha suanga hawlkhia ka hileh note tungah Pasian gam hong tung zo hi.
40012029	"Tua tham loin mi khatpeuh in mihatpa hencip masa loin tuapa inn sungah lutin a neihsa bangci puak khiatsak thei ding ahi hiam? A hencip khit ciangin a inn luh thei pan ding hi.
40012030	"Kei hong koppih lote kei langa pang ahi hi. Kei hong kaihkhoppih lote a thehthang ahi hi.
40012031	Tua ahi ciangin ken kong geninah, mawhna le Pasian gen daina khempeuh kimaisak zo dinga, ahi hangin langpanga Kha gendaina a kimaisak zo kei ding hi.
40012032	Mihing Tapa a langgente peuhmah kimaisak dinga, ahi hangin Khasiangtho a langgen peuhmah tu khang ahi zongin, hong tung ding khang ahi zongin a kimaisak kei ding hi.
40012033	"Singkung a gah in kikhentel thei ahi manin a kung na hoihsak un, tua hileh gah hoih a gah ding hi; a kung na hoihsak kei un, tua hileh gah hoih lo a gah ding hi.
40012034	No mualtan suante aw, migilo note in bangci in thu hoih gen thei ding na hi uh hiam? Ahang in, lungsim a dimlet ciangin kamah pusuak pan hi.
40012035	Mi hoih in a sunga a kholsa na hoihte pusuah a, migilo in a sunga a kholsa na hoih lote a pusuah hi.
40012036	Ahi hangin mite in amau motpaunasate uh tawh kisai-in thukhen ni ciangin a telin a gen ding uh hi.
40012037	Ahang in, nomau kammalte tawh kizui-in note na mawhpeng ding uh a, nomau kam malte tawh kizui-in note hong kimawhpaih ding hi,” a ci hi.
40012038	Tua ciangin Pharisee-te le thukham siate kimkhat in ama kiangah, “Sia aw, nang khut panin lim lamdang khat ka mu nuam uh hi,” a ci uh hi.
40012039	Jesu in, “A tatsia le angkawm hat no tu khang mite in lah lim lamdang nong ngen tazen ua! Kamsangpa Jonah lim longal lim dang hong kilak kei ding hi.
40012040	Ahang in, ngapi gil sungah Jonah sun thum le zan thum a om mah bangin Mihing Tapa zong lei sungah sun thum le zan thum a om ding hi.
40012041	Thukhen ni ciangin hih khang mite langah Nineveh a mite ding ding uh a, a mawhpaih ding uh hi. A hang in, Jonah thuhilhna hangin amaute a kisik uh hi. Tu-in hih lai-ah Jonah sanga lianzaw mi khate a om hi.
40012042	Thukhen ni ciangin hih khang mite langah Leitaw-lam Kumpinu dingin a mawhpaih ding hi. Ahang in, tua Kumpinu, Solomon pilna ngai dingin leimong panin a pai hi. Tu-in Solomon sanga lianzaw hih lai-ah a om hi.
40012043	"Mi khat sung pan kha gilof khat pusuak-a, a khawl nading a keuna mun zongin a vak kawikawi hangin a mu kei hi.
40012044	Tua ciangin, ‘Ka nusiatsa innah ciah kik ning,’ ci hi. A tun kik ciangin tua inn awng a, kiphiat siangin a kipuah sinsen a mu hi.
40012045	Tua ciangin amah pai-a amah sanga tatsiazaw adang kha sagihte zawnin, tua lai-ah a va teng uh hi. Tua mipa omdan nunung in a masa sangin a siazaw hi. Hih a tatsia khang mite zong tua mah bang ahi ding uh hi.
40012046	Jesu in mihonpite kiangah thu a hilh laitakin amah hopih nuamin a nu le a sanggamte inn pua-ah ding uh hi.
40012047	Mi khat in, “Na nu le na sanggamte nang hong hopih nuamin inn pua-ah ding uh hi,”g ci-in a gen hi.
40012048	Amah in, “Ka nu kua hi-a, ka sang gamte kua ahi hiam?” a cih khit ciangin
40012049	a nungzuite kawka, “Ka nute ka saggamte hih lai-ate ahi hi.
40012050	Ahang in, vantung a om ka Pa deihna a hih peuhpeuh ka sanggam-nu, ka saggampa le ka nu ahi hi,” ci-in a dawng hi.
40013001	Tua ni mah in tua inn pan Jesu paikhia a, tuilipi gei-ah a tu hi.
40013002	A kimkotah mi tam lua ahi manin amah gunkuang sungah pai-in a tu hi. Mihonte a hileh tuigei ah a ding uh hi.
40013003	Amah in gentehnate-in na tampi gena: “Lokhopa khat ama khaici vawh dingin a kuankhia hi.
40013004	Khaici a theh ciangin pawlkhat lam-dungah tu-a vasate pai-in a nemang uh hi.
40013005	Pawlkhatte leitak tam lohna mun suang lakah a tu hi. Leitak dai ahi manin popah sam hi.
40013006	Ahi hangin ni a san ciangin ankungte kangdulh a, zung kha lo ahi manin a vulpah hi.
40013007	Pawlkhat ling lakah tu-a a po tei hangin lingkung in a depgawp hi.
40013008	A dang pawlkhat pen lei hoihna ah tu-in, a kivawh zah za khat, azah sawmguk, azah sawmthum a gahkhia hi.
40013009	Bil nei peuh in za ta hen,” a ci hi.
40013010	Ama kiangah nungzuite va pai uh a, “Bang hangin gentehnate tawh mite hilh na hi hiam?” ci-in a dong uh hi.
40013011	Amah in, “Vantung gam thusimte theih theihna no tungah hong kipiak hangin amaute tungah a kipia kei hi.
40013012	A nei peuhpeuh kipiakbeh ding a, tampitak a nei ding hi. A nei lo peuhmah tung panin a neihsa nangawn kilakkhiatsak ding hi.
40013013	Hih thu hangin amaute kiangah gentehnate ka gen hi: “Amaute in en napi a mutel thei kei uh hi; amaute in ngai napi zatel thei loin a theitel thei kei uh hi.
40013014	Amaute tungah kamsangpa Isaiah in: ‘“Note in na zak ngitnget uh hangin, na theitel ngei kei ding uh hi; na muh ngitnget uh hangin na mutel ngei kei ding uh hi.
40013015	Hih mite lungtang kheeng lua ahi manin; a bil uh tawh za mialmial in, a mit uh si uh hi. Tua hi kei leh a mit-un mu-in a bil uh tawh za-in a lungtang uh tawh theitel in kihei ding uh a, amaute ka damsak kha ding hi,’a ci-a a genkholhna tangtung hi.
40013016	"Note na hi uh leh na mitun mu thei na hi manun na mit uh thupha ngah hi-a; na bilun za thei na hi manun na bil uh thupha ngah ahi hi.
40013017	Thutak kong geninah, kamsangte le mi thumaan tampite in na muhte uh a muh nop uh hangin mu lo uh a, na zakte uh a zak nop uh hangin a za kei uh hi.
40013018	"Tua ahileh khaici vawhpa tawh gentehna bang cihnopna hiam, cih na ngai un:
40013019	Mi khatpeuh in vantung gam thu a zak hangin a theihtel kei leh, gilopa pai-in a lungtang sunga kivawhsate a sutkhia hi. Hih khaici pen lamdunga tute ahi hi.
40013020	Suang laka tute ahileh thu a zak ciangin lungdamin thakhatin a sangpahte ahi hi.
40013021	Ahi hangin zung kha lo ahi manin tawmvei sung bek a hing zo hi. Thu hangin lungmanna ahi zongin bawlsiatna ahi zongin a tun ciangin pukmang pah hi.
40013022	Ling laka tute ahileh thu za napi hih leitung nuntak nading lunghimawhna le hauhna’ khemna in depgawp a gah a gah lote ahi hi.
40013023	Ahi hangin lei hoihna-a tute ahileh thu a zak uh ciangin a theitel pah mipa ahi hi. Tuate a kivawh zah za khat, azah sawmguk, azah sawmthum a gahpa ahi hi,” ci-in a dawng hi.
40013024	Jesu in gentehna dang khat gen a: “Vantung gam pen ama lo sunga khaici hoih a vawh mi khat tawh kibang hi.
40013025	Ahi hangin mi ihmut kalin a galpa va pai-a buh kivawhna ah tahum a vawh khit ciangin a paikhia hi.
40013026	Buh poto in a vuih ciangin tahumte zong a kilang hi.
40013027	"Lo nei pa kiangah nasemte pai uh a, ‘Pu aw, na lo sungah khaici hoih vawh hi lo na hi hiam! Hih tahumte koi pana hong piang ahi hiam?’ ci uh hi.
40013028	"Amah in, ‘Hih in galpa hih ahi hi,’ ci-in dawng hi. “A nasemte in, ‘Pai-in va botkhia le ung na phal hiam?’ ci-in dong uh hi.
40013029	"‘Tahumte bot le uh cin buh tawh botkhawm kha ding na hi manun ka phal kei hi.
40013030	Anlak hun mateng pokhawm tadih hen. Tua hun ciangin anlate kiangah: Tahumte khawm masa unla khultum dingin a lomlomin hen un; tua ciangin buh teng kaikhawm unla, ka sal sungah na koih un,’ ka ci ding hi,” a ci hi.
40013031	Jesu in amaute tungah gentehna dang khat gena: “Vantung gam in mi khatin a lo sungah a cin ankam tang tawh kibang hi.
40013032	Tua ankam tang, khaici khempeuh lak pan a neu pen hangin a khan ciangin huan ankungte khempeuh lakah a lian pen ahi hi; kungpi a suah ciangin vana vasate pai-in a hiangte tungah a tuang uh hi,” a ci hi.
40013033	Jesu in gentehna dang khat genbeh lai-a: “Vantung gam in, numei khat in a mekman buhnel lompib khat a tawkkim zo-a kisawh silngo tawh kibang hi,” a ci hi.
40013034	Jesu in mihonpite kiangah hih thute khempeuh gentehna tawh a hilh hi. Gentehna zang loin amaute kiangah bangmah a gen kei hi.
40013035	Hih in kamsangpa tungtawna kigen: “Gentehnate zangin ka kamka dinga, leitung piansak cil-a kipan a ki-imcip thute ka genkhia ding hi,”c cih thu a tangtunna ahi hi.
40013036	Tua ciangin mihonpite nusia in inn sungah a lut hi. Nungzuite a kiangah va pai uh a, “Lo sunga tahumte tawh gentehna hong hilhcian dih in,” a ci uh hi.
40013037	Jesu in, “Khaici hoih a vawhpa, Mihing Tapa ahi hi.
40013038	Lo sung pen leitung hi-a khaici hoih in kumpi-gam tapate cihna ahi hi. Tahum ahileh gilopa tate cihna ahi hi.
40013039	Tua tahum tangte a vawh galpa in dawimangpa ahi hi. An lak hun in tu khang bei hun hi-a anlate in vansawltakte ahi hi.
40013040	"Tahumte kibotin mei-ah a kikhul mah bangin, tu khanghun a bei ciangin zong tua mah bang ahi ding hi.
40013041	Mihing Tapa in ama vansawltakte sawlkhia dinga, a gam sungah mawhna a piangsak na khempeuh le gitlohna a hihte khempeuh a botkhiasak ding hi.
40013042	Tua vansawltakte in amaute a sa mahmah mei-am khukpi sungah a khul ding uh hi. Tua munah kahna le hagawina a om ding hi.
40013043	A thumaante ahileh tua hun ciangin amau Pa gam sungah ni bangin a tang ding uh hi. Bil nei peuh in za ta hen.
40013044	"Vantung gam in lo lai-a kisel gou tawh kibang hi. Mi khat in tua gou a muh ciangin sel-a, lungdamin ciaha, a neih khempeuh a zuak khit ciangin tua lo a lei hi.
40013045	"Khat leuleu ah vantung gam in kepmanpha hoih a zong sumbukpa tawh kibang hi.
40013046	Tam a man mahmah kep manpha khat a muh ciangin ciah kika, a neih khempeuh a zuak khit ciangin tua kepmanpha a lei hi.
40013047	"Khatvei leuleu, vantung gam in, tui sunga a kikhuh ciangin ngasa namkim a awk len tawh kibang hi.
40013048	Len dima ngasa a awk khit ciangin ngasa bengte in tui gei-ah a kaikhia uh hi. Tua ciangin amaute tu uh a, ngasa hoih teng khawmin bawm sungah koih uh a, a hoih lo teng a pai uh hi.
40013049	Tu khanghun a bei ciangin hih bang ahi ding hi: Vansawltakte hong pai-in mi thumaante lak pan a tatsia mite khenkhia ding uh a,
40013050	a sa mahmah mei-am khukpi sungah a khul ding uh hi. Tua mun ah kahna le hagawina a om ding hi” a ci hi.
40013051	Jesu in, “Hih thu teng na theitel uh hiam?” ci-in a dong hi. Amaute in, “Theitel mah ung,” ci-in a dawng uh hi.
40013052	Amah in amaute kiangah, “Tua ahi ciangin vantung gam thu tawh kisai-a lam a kilaksa thukham siate khempeuh, ama sumkholna pana a gou a lui le a thak a pusuahkhia inn neipa tawh kibang hi,” a ci hi.
40013053	Jesu in hih gentehna teng a gen khit ciangin tua mun panin a paikhia hi.
40013054	Ama khua a tun ciangin synagogue sungah mite thuhilh kipana, amaute in lamdang a sa uh hi. Amaute in, “Hih pilna le hih bang nalamdang bawl theihna vangte hih pa in koi pana a ngah ahi hiam?
40013055	Khutsiampa tapa hi lo ahi hiam? Anu min Mary hi-a James, Joseph, Simon le Judas-te ama sanggam hilo ahi hiam?
40013056	A sanggam numeite ei tawh tengkhawm hilo ahi hiam? Tua ahileh hih pa in, hihte khempeuh koi pana a ngah hiam?” ci-in a kidong uh hi.
40013057	Tua ciangin amaute in amah a phunsan uh hi. Ahi hangin Jesu in amaute kiangah, “Kamsangpa in ama khua sung le ama inn sung bekah pahtawina a ngah kei hi,” a ci hi.
40013058	Tua hi-a amaute uplahna hangin Jesu in tua lai-ah nalamdang tampi a bawl kei hi.
40014001	Tua hun laitakin gam-ukpa Herod in Jesu thu a kigenna a za hi.
40014002	Tua ciangin a sawltakte kiangah, “Hih pa, Baptize-pa John ahi hi. A sisa hong tho kik hi ngel ding hi! Tua hanga amah in nalamdang bawl theihna vang nei hi,” a ci hi.
40014003	Herod in a naupa Philip zi Herodia hangin John mana a hen khit ciangin thong sungah a khum hi.
40014004	Tua pen John in Herod kiangah, “Tuanu na tenpih ding thukham tawh kituak peuhmah lo hi,” a cih hang ahi hi.
40014005	Herod in amah a thah nop hangin mipite in amah kamsangin ngaihsun uh ahi manin mipite a kihta hi.
40014006	Herod suah ni pawi-in amau et dingin Herodia tanu a lam hi. Herod a lungkim lua ahi manin,
40014007	kiciam a tuanu nget peuhpeuh piak dingin a kamciam hi.
40014008	A nu hilhtawm bangin, “Baptize-pa John lutang kuangdai khatin hong pia in,” ci-in a ngen hi.
40014009	Kumpipa lungdong a, ahi hangin a kiciamnasa le a lenglate hangin tuanu ngetna banga piak ding le
40014010	thong sunga John ngawng tan dingin thu a pia hi.
40014011	Ama lutang kuangin hong kitawi-a numeino kipia hi; amah in a nu a piasawn hi.
40014012	John nungzuite pai uh a. a luang la in a vui uh hi. Tua ciangin pai uh a Jesu a ko uh hi.
40014013	Jesu in tua thupiang teng a zak ciangin gunkuangin tuanga gamdaih na mun lamah a kihemkhia hi. Hih thu a zak uh ciangin khuapite panin mihonte khe-in va pai uh a, a nung a zui uh hi.
40014014	Jesu a kumkhiat ciangin mihonte mu a, amaute khuatuah in a cinate uh a damsak hi.
40014015	Nitak lam neh ta ahi ciangin a nungzuite a kiangah va pai uh a, “Hih lai lah gamtawng hi-a ni lah niam lua ta hi. Khuate ah pai-in a an ding uh lei dingin mihonte ciahsak in,” a ci uh hi.
40014016	Jesu in, “Amaute paikhiat kul lo hi. A nek ding uh bang khatpeuh pia un,” ci-in a dawng hi.
40014017	Amaute in, “Anlum nga le ngasa nih bek ka nei uh hi,” ci-in a dawng uh hi.
40014018	Amah in, “Tuate hiah hong la dih un,” a ci hi.
40014019	Tua ciangin mipite lopa tungah a tusak uh hi. Tua anlum nga le ngasate gel la-a vantung lam ento in, lungdam a koh khit ciangin anlumte a balkham hi. Tua ciangin nungzuite pia a, nungzuite in mipite lakah a hawm uh hi.
40014020	Amaute khempeuh in ne uh a, a kham pikpek uh hi. Nungzuite in a khamvalte uh a neng a themin a top uh leh bawmta sawm-le-nih tak a pha hi.
40014021	Tua an nete numei le naupang simloh pasal tulnga bang a pha hi.
40014022	Jesu in a nungzuite thakhatin gun kuangah tuangsak a, ama maiah galkah sakin mihonpite a ciahsak hi.
40014023	Mihonpite a ciahsak khit ciangin a mah kia thungen dingin mualtung ah a paito hi. Nitak ciangin amah kia tua lai ah a om hi.
40014024	Ahi hangin gunkuang pen tuigei panin gamlaa simna tung ta a, huih in lehmut ahi manin tuihualte in a satsat hi.
40014025	Zingsang vil lina sungin Jesu a mau lam zuanin tui tungah a pai hi.
40014026	Nungzuite in amah tui tungah a pai a muh uh ciangin a lau mahmah uh hi. Amaute in, “Hua lai-ah sikha,” ci-in lau lua in nakpi in a awng uh hi.
40014027	Ahi hangin amaute kiangah Jesu in, “Lau kei un! Keimah ka hi hi. Hong kihta kei un,” a cipah hi.
40014028	Peter in, “Topa nang na hileh, kei zong na kiang zuanin tui tungah kong pai nading thu hong pia in,” ci-in a dawng hi.
40014029	Jesu in, “Hong pai ou,” a ci hi. Tua ciangin gunkuang panin Peter tuakkhia a, Jesu lam zuanin tui tungah a pai hi.
40014030	Ahi hangin huihpi a muh ciangin lau-in tumsuk dektak a, “Topa hong hon ou,” ci-in a awng khia zal hi.
40014031	Jesu in a khutin manphei pah a, “Upna neupa aw, bang hangin lunghei nei se na hi hiam?” a ci hi.
40014032	Gunkuang sung a tun uh ciangin huih nung a dai kiuhkeuh hi.
40014033	Gunkuang sunga om teng in, “Pasian Tapa na hi takpi hi,” ci-in Jesu a bia uh hi.
40014034	Amaute galkah uh a Gennesaret a tung uh hi.
40014035	Tua lai-a mite in Jesu a hilam a theihtel uh ciangin a kima khua khempeuhah thu a zasak uh hi. Mite in amau cinate paipih uh a,
40014036	a puantualpi mong a lawnsak nadingin a thum uh hi. Amah a lawng khempeuh a damsiang hi.
40015001	Tua ciangin Jerusalem panin Pharisee-te le thukham siate pawl khat va pai uh a Jesu kiangah,
40015002	"Bang hangin na nungzuite in upate tangngeina palsat uh ahi hiam? An a nek ma-un a khut uh a sil kei uh hi!” ci-in a dong uh hi.
40015003	Jesu in, “No zong tangngeina na zuih nop manun bang hangin Pasian thupiak palsat na hi uh hiam?
40015004	Ahang in, Pasian in, ‘Na nu le na pa pahtawi in,a a nu le a pa a hamsiatte kithat pelmawh ding hi,’b ci hi.
40015005	Ahi hangin note in, mi khatpeuh in a nu le a pa-te kiangah, ‘Kei tung pana na ngah ding uh huhna peuhmah, Pasian tungah letsong a kipia ahi hi. A cihleh
40015006	a pa a pahtawi kul lo hi,’c na ci uh hi. Tua bang tangngeina na kiplet manun Pasian thu na phiat mang uh hi.
40015007	No kineih siamte! Isaiah in note tawh kisai-a a genkholhna:
40015008	‘Hih mite in a muk uh tawh kei hong pahtawi uh a, ahi hangin a lungtang uh kei panin gamla hi.
40015009	Amaute in a mawkna-in kei hong bia uh a, a thuhilhnate uh mihing bawltawm ngeina ahi hi,’d a cih a man mahmah hi,” ci-in a dawng hi.
40015010	Jesu in mihonpite a kiangah sam a, “Ngai unla theitel un.
40015011	Mite kam sunga a tumsukte in mi a ‘ninsak’ kei hi. Kam sung pana pusuakte in mi a ‘ninsak’ hi,” a ci hi.
40015012	Tua ciangin nungzuite in ama kiangah va nai uh a, “Pharisee-te in hih thu a zak uh ciangin a lungkim loh lam uh na thei hiam?” ci-in amah a dong uh hi.
40015013	Amah in, “Vantunga ka Pa in a suan loh kung peuhmah a zungin kibotkhia ding hi.
40015014	Amaute thudon dah lel un; amaute, mittaw lamhilhtee ahi uh hi. Mittaw khat in mittaw dang khat makaih leh a nih un kawhawm sungah kiakhawm ding uh hi,” ci-in a dawng hi.
40015015	Peter in, “Tua gentehna kote hong hilhcian dih in,” a ci hi.
40015016	Jesu in amaute kiangah, “Tua zahin lungmawl lai zawzen na hi uh hiam?
40015017	Kam sunga tumte, gilpi sungah tumsuk a, tua ciangin pumpi pualamah a pu suakkhia hi, cih thei lo na hi uh hiam?
40015018	Kam sung pana pusuakkhiate ahileh lungtang pana piang hi-a tuate in mi a ‘ninsak hi.
40015019	Lungtang pana piangte: ngaihsut khel, tualthahna, angkawmna, numei le pasal paktatna, guktakna, zuau teci panna le gensiatna-te ahi hi.
40015020	Hihte in mi a ‘ninsak’ hi, ahi hangin khut sil lo-a an nek in amah a ‘ninsak’ kei hi,” a ci hi.
40015021	Jesu in tua mun nusia in, Tyre le Sidon kual lamah a kihem to hi.
40015022	Tua kimnai panin Canaan numei khat va pai a, “Topa David Tapa aw, kei hong lainat in! Ka tanu sungah dawi luta, a gim lua mahmah hi,” ci-in a kiko hi.
40015023	Jesu in kam khat zong a dawng kei hi. Tua ciangin nungzuite a kiangah pai uh a, “Tuanu in i nungah hong zui-in hong gal sapsap ahi manin hawlkhia in,” ci-in Jesu a kun uh hi.
40015024	Amah in, “Kei, Israel tuu mangte kiang bekah hong kisawl ahi hi,” ci-in a dawng hi.
40015025	Tua numei pai-in a mai ah khukdina, “Topa aw, hong huh tapeuh in!” a ci hi.
40015026	Amah in, “Tate nek anlum laksakin a uite uh piak ding kilawm lo hi,” ci-in a dawng hi.
40015027	Tua numei in, “Himah hi, Topa aw, ahi hangin uite in zong a topa sabuai pana kia annengte a ne uh hi,” a ci hi.
40015028	Tua ciangin Jesu in, “Numei aw, upna lian na nei hi! Nong nget bangin kong pia hi,” ci-in a dawng hi. Tua hun lianin a tanu a dampah hi.
40015029	Tua mun nusia in Galilee Tuipi dungah Jesu a pai hi. Tua ciangin mualpang ah kahto in a tu hi.
40015030	Mihon tampi ama kiangah pai-in mittawte, khebaite, a poite, a pautheilote le cina dang tampi va paipih uh a, a khe phungah a nga uh hi. Jesu in amaute a damsiangsak hi.
40015031	Tua mite in, a pautheilote pau thei a, a poite dam kikin, khebaite lam pai thei a, mittawte in khua a muh theih a muh uh ciangin lamdang a sa uh hi. Tua ciangin Israel-te Pasian a phat uh hi.
40015032	Jesu in nungzuite a kiangah sam a, “Hih mite ka khuatuah hi. Ka kiangah a om zawh uh ni thumtak pha ta a, a nek ding uh bangmah a nei kei uh hi. Gilkial pi in ka ciahsak nuam kei hi; tua bangin ciah le uh phukhong vei in pukgawp ding uh hi,” a ci hi.
40015033	A nungzuite in, “Hih bang gamtawngah mihon hih zahta vak nading an koi pan kingah thei ding hiam?” ci-in a dawng uh hi.
40015034	Jesu in, “Anlum bangzah na nei uh hiam?” ci-in a dot ciangin, “Lum sagih le ngasa tawmkha om lai hi,” ci-in a dawng uh hi.
40015035	Amah in mihonpite leitual ah a tusak hi.
40015036	Tua ciangin tua anlum sagih le ngasate la a, lungdam a koh khit ciangin balkhamin a nungzuite a pia hi. Nungzuite in mipite a piasawn uh hi.
40015037	Mipite in ne uh a, a kham pikpek uh hi. Nungzuite in khamval teng athem anengin a top uh leh bawm sagihtak a pha hi.
40015038	Tua an nete numei naupang sim loh tulli a pha hi.
40015039	Jesu in mihonpite a ciahkhiatsak khit ciangin gunkuang ah tuangin Magadan kim nai lam zuanin a pai hi.
40016001	Pharisee-te le Sadducee-te Jesu kiangah pai uh a, vantung pan lim khat ngetna tawh amah a zia-et uh hi.
40016002	Amah in,a “Nitakin, ‘Meiisan a suah ciangin khuapha ding hi,’ na ci uh a,
40016003	zingsangin, ‘Meiisan suak a khua a nim ciangin huihpi nungin guahpi zu ding hi,’ na ci uh hi. Van maitang pianzia na khiat theih uh hangin hun lahna limte na thei thei kei uh hi.
40016004	A tatkhel le angkawmhat hih khang mite in lim lamdang a zon uh hangin Jonah lim longal adang khat beek a kilak kei ding hi,” ci-in a dawng hi. Tua ciangin Jesu in amaute nusia in a paikhia hi.
40016005	Tuilipi a kantan laitakun nungzuite in an a pua mangngilh uh hi.
40016006	Jesu in amaute kiangah, “Pilvang unla, Pharisee-te le Sadducee-te silngo panin kikem un,” a ci hi.
40016007	Amaute in, “Anlum khat beek i puak loh hang hi,” ci-in a kikum uh hi.
40016008	Jesu in amaute kikupna a theih ciangin, “Upna neute aw, bang hangin anlum om loh thu kikum tazen na hi uh hiam!
40016009	Theitel nai lo lailai na hi uh hiam? Mi tul nga ading anlum nga le a val bawm bangzah na kaikhawm uh cih phawk nawn lo na hi uh hiam?
40016010	Ahikeh mi tulli adingin lum sagih le a val bawm bangzah na kaikhawm uh cih phawk nawn lo na hi uh hiam?
40016011	Bangci-a an thu gen ka hi loh lam theitel lo na hi uh hiam? Ahi hangin Pharisee-te le Sadducee-te silngo panin na kikem un,” a ci hi.
40016012	Tua ciangin anlum bawl cianga kizang silngo gen hi loin Pharisee-te le Sadducee-te hilhna pana kikep ding gen ahilam a theitel pan uh hi.
40016013	Caesarea Philipi kuala Jesu a pai ciangin a nungzuite kiangah, “Mite in Mihing Tapa kua hi, a ci uh hiam?” ci-in a dong hi.
40016014	Amaute in, “Mi pawlkhat in, ‘Baptize-pa John hi; pawlkhatte in Elijah hi; pawlkhat leuleu in, Jerimiah hiam, kamsang khatpeuh hiam, hi ding hi,’ hong ci uh hi,” ci-in a dawng uh hi.
40016015	"Tua ahileh no e leh? Kei kua hi nong ci uh hiam?” ci-in a dong hi.
40016016	Simon Peter in, “Nang, a nungta Pasian Tapa, Khristb na hi hi,” ci-in a dawng hi.
40016017	Jesu in, “Jonah tapa Simon aw, thupha ngah na hi hi; ahang in, hih in mihing hong laak hi loin vantung a om ka Pa hong laak ahi hi.
40016018	Tua hi a, nang Peterc na hi hi. Hih suangpi tungah ka pawlpi ka phut dinga Gawtmund kongpite in a zo zo kei ding uh hi.e
40016019	Vantung gam tawhtangte nang kong pia ding hi. Leitung a na hen peuhpeuh vantungah kihen dingaf, leitung a na phel peuhpeuh vantungah kiphel dingg hi,” a ci kik hi.
40016020	Tua ciangin Jesu in amah Khrist ahilam kuamah a hilh loh nadingun a nungzuite a vauhilh hi.
40016021	Jerusalem ah Jesu pai-in upate, siampi makaite le thukham siate khutah tampi thuak pelmawh dinga, pel loin amah kithatin, a ni thum ni ciangin kihingkiksak ding hi, cih thute tua hun pana kipan a nungzuite a hilhcian hi.
40016022	Peter in amah tang paikhiatpih in tai a, “Topa, hi ngei mahmah lo e! Hih thu nang tungah tung ngei peuhmah lo ding hi!” a ci hi.
40016023	Jesu kihei a Peter kiangah, “Satan ka nunglamah kihem in! Kei adingin kimuk-tukna na hi hi. Pasian thute ngaihsun loin mihing thute na ngaihsun hi,” a ci hi.
40016024	Tua ciangin Jesu in a nungzuite kiangah, “Mi khatpeuh in ka nung hong zuih ding leh amah le amah kinialin, ama singlamteh kisuanin hong zuih pelmawh kul hi.
40016025	Ahang in, ama nuntaknah a honkhia nuamte in taan dinga, ahi hangin kei hanga ama nuntakna a taante in, nuntakna a ngah ding hi.
40016026	Mi khatpeuh in leitung buppi a neih hangin a hinna tanlawh leh ama adingin bang phatuam ding ahi hiam? Ahikeh mi khatpeuh in ama kha bang tawh khek thei ding ahi hiam?
40016027	Ahang in, Mihing Tapa ama vansawl takte tawh a Pa minthanna kengin hong pai ding hi. Tua ciangin mi khempeuh in amau sepna tawh kizui-in pahtakman a sang ciat ding uh hi.
40016028	Thutak kong geninah, hih lai-a ding mi pawlkhat in, Mihing Tapa ama kumpi-gam tawh hong pai, a muh matengun sihna a ciamkha kei ding uh hi,” a ci hi.
40017001	Niguk khit ciangin Jesu in Peter, James le James sanggampa John-te zawnin mualsang tungah a kahtohpih hi.
40017002	Tua lai-ah amaute mitmuhin a pum piandan a kikhel hi. Amai ni bangin tanga, a puante khuavak bangin a leng hi.
40017003	Tua khit phetin amaute mai-ah Moses le Elijah kilang a, Jesu tawh a kiho uh hi.
40017004	Peter in Jesu kiangah, “Topa, hih lai-ah i om nuam mahmah hi. Nong awi leh, buk thum—nang ading khat, Moses ading khat, Elijah ading khat, hong lamsak ning,” a ci hi.
40017005	Tua banga a pau laitakin meiingo khat in amaute tuama, tua meii lak panin, “Hih in, ka it ka Tapa ahi hi, ama tungah ka lung a kim mahmah hi; ama thu na ngai ta un!” ci-in aw khat a ging hi.
40017006	Nungzuite in hih awging a zak uh ciangin lau uh a, lei ah a khupbawh uh hi.
40017007	Ahi hangin Jesu pai-in amaute lawnga, “Tho un, lau kei un,” a ci hi.
40017008	Amaute a khuadak uh leh Jesu longal kuamah a mu kei uh hi.
40017009	Amaute mualtung pan a paisuk kawmkawmun Jesu in amaute kiangah, “Mihing Tapa misi pan a thawh mateng, na muhsate uh kuama kiangah gen peuhmah kei un,” a ci hi.
40017010	Nungzuite in, “Tua ahileh thukham siate in, ‘Elijah hong pai masa pelmawh ding hi,’ ci-in bang hangin hilh uh ahi hiam?” ci-in a dong uh hi.
40017011	Jesu in dawnga, “A taktakin, Elijah hong pai-a na khempeuh a bawlpha ding hi.
40017012	Ahi hangin ken kong geninah, Elijah hong pai khin zo napi amaute in amah a thei kei uh hi. Ama tungah amau ut bangin a bawl uh hi. Tua mah bangin Mihing Tapa in amaute khutlum a thuak ding hi,” a ci hi.
40017013	Tua ciangin Jesu in Baptize-pa John tawh kisai-in a gen ahilam nungzuite in a theitel pan uh hi.
40017014	Mihonpite lakah amaute a pai laitakun mi khat in Jesu va naih a, a mai ah a khukdin hi.
40017015	Amah in, “Topa aw, ka tapa lainat in. Amah sibupbupin, gim mahmah hi. Mei sung khawng tui sung khawngah puk zelzel hi.
40017016	Na nungzuite kiangah ka paipih hangin a damsak thei kei uh hi.” a ci hi.
40017017	Jesu in, “Thu um lo-a a lehtat khang mite aw, note tawh bang tan vei om khawmin bang tan vei hong dawhdawh zo ding ka hi hiam? Tua naupang ka kiangah hong paipih un,” a ci hi.
40017018	Jesu in tua dawi a tai ciangin naupang sung panin paikhia-a, tua hun lianin naupang a damsiang pah hi.
40017019	Tua ciangin Jesu kiangah nungzuite va paituam uh a, “Bang hanga ko hawlkhia thei lo ka hi uh hiam?” ci-in a dong uh hi.
40017020	Amah in, “Na upna uh a neu luat hang ahi hi. Thutak kong geninah, upna ankam tang cia-a neu khat na neih uh leh hih mualpi kiangah, ‘Hih mun pan hua lai-ah kisuankhia in,’ ci le uh cin kisuankhia ding hi. No adingin a hi thei lo bangmah a om kei ding hi.
40017021	Ahi hangin thungetna le antanna longal in hih bangte a hisak thei kei hi,”a a ci hi.
40017022	Amaute Galilee a tunkuan uh ciangin amaute kiangah, “Mite khutah Mihing Tapa kilehhek ding hi.
40017023	Amaute in amah that ding uh a, a ni thum ni ciangin kihingkiksak ding hi,” a ci hi. Tua ciangin nungzuite a dah lua mahmah uh hi.
40017024	Jesu le a nungzuite Capernaum a tun khit uh ciangin siah drachma nih dongte Peter kiangah va pai uh a, “Na siapa un biakinnpi siah pia lo hiam?”b ci-in a dong uh hi.
40017025	Amah in, “Pia mah hi,” a ci hi. Inn sungah Peter a lut ciangin Jesu in na hopih masa a, “Simon aw, nang bang na ci ngaihsut hiam? Leitung kumpite in mangmu le siah kua tungah dong uh ahi hiam? Amau tate tung hiam? Midangte tung ahi hiam?” ci-in a dong hi.
40017026	Peter in, “Midangte tungah a dong hi,” ci-in a dawng hi. Jesu in, “Tua bang ahileh tate a peng hi.
40017027	Ahi hangin amaute i lungkimsak nadingin tuilipi ah va pai inla, ngathang va siah in. Na mat masakpen a kam phen lecin drachma tang li man sumtang khat na mu ding hi. Hong tawi inla, kei le nang siah dingin amaute pia in,” a ci hi.
40018001	Tua hun laitakin Jesu kiangah nungzuite va pai uh a, “Vantung gamah kua lian pen ahi hiam?” ci-in a dong uh hi.
40018002	Amah in naupang neu khat samin amaute lakah a dingsak hi.
40018003	Tua ciangin amah in, “Thutak kong geninah, note kikhela naupangno na bat kei uh leh vantung gam sungah na lut ngei kei ding uh hi.
40018004	Tua ahi ciangin hih naupangno banga a ki niamkhiat peuhpeuh vantung gam ah a lianpen ahi hi.
40018005	Tua ciangin keima min hangin hih bang naupangno khat a sangte peuhmah, kei hong sang ahi hi.
40018006	"Ahi hangin kei hong um hih naupangnote khat peuhpeuh mawhna a bawlsak a om leh a ngawngah angawina suang lianpi khihin tuipi thuk sungah tuakin tummang leh ama adingin a hoihzaw ding hi.
40018007	Mite mawhna a bawlsakte hangin hih leitung in gimna nak thuak na zen in cia! Tua bang a piang pelmawh ding ahi hi; ahi hangin mawhna bawl nadinga kizang mite in gimna nak thuak na zen in cia!
40018008	Na khut a hi a na khe ahi zongin mawhna hong bawlsak penpen sattan inla paimang in. Khut kim khe kimin tawntung meikhuk ah hong kikhul sangin, khutbui khebui-in nuntakna ah na lut ding hoihzaw hi.
40018009	Na mittang in mawhna hong bawlsak leh khelkhia inla paimang in. Mittang kimin meili sungah hong kikhul sangin mit lang khat bek tawh nuntakna ah na lut ding hoihzaw hi.
40018010	"Hih naupangnote khat beek na simmawh kha kei in. Ahang in, vantunga om amau vansawltakte in, vantunga ka Pa maitang a mu ngitnget uh hi.a
40018011	Mihing Tapa, a mangb te hon dinga hong pai ahi hi.
40018012	"Bang na ci ngaihsut uh hiam? Mi khat in tuu za khat nei henla, tuate lakah khat gammang leh, a om lai sawm kua le kuate mual tungah nusia-in, tua a gammang tuu pen zong lo ding ahi hiam?
40018013	Thutak kong geninah, tua a gammang tuu a muh kik ciangin a gammang lo tuu sawm kua le kuate sangin, tua tuu khat hangin a lungdam zaw ding hi.
40018014	Tua mah bangin hih naupangte khat nangawn a manthan ding vantunga om na Pa un a phal kei hi.
40018015	"Nangc tungah na sanggampa hong mawh leh pai-in nogel bek omkhawmin ama khialhna na lak in. Na thu hong man leh nang lamah na sanggampa na zo hi.
40018016	Ahi hangin na thu hong man nop kei leh ‘teci nih hiam thum hiam a om ciangin thu khempeuh thukip suak’d ahi manin midang khat hiam nih hiam zawnin na pai kik in.
40018017	Amaute thu a man nop kei lai leh pawlpi na ko in; pawlpite thu a man nop kei lailai leh, lawkipa ahikeh siah dongpa bang lelin na koih in.
40018018	"Thutak kong geninah, leitungah na hen peuhpeuh vantungah kihen dingae, lei tungah na phel peuhpeuh vantungah kiphel dingf hi.
40018019	"Kong genbeh lai-inah, leitungah note nih kithukima na nget peuhpeuh uh vantunga om ka Pa in hong pia ding hi.
40018020	Ahang in, keima minin nih le thum a kikhop leh amaute tawh tua munah ka om hi,” a ci hi.
40018021	Tua ciangin Jesu kiangah Peter va pai a, “Topa aw, ka sanggam khat ka tungah hong mawh leh bangzah vei ciang ka maisak ding hiam? Sagih vei ciang dong hiam?” ci-in a dong hi.
40018022	Jesu in, “Sagih vei ciang bek hi lo, sawm sagih mun sagihg vei ciang dong maisak in, kong ci hi.
40018023	"Tua hi-a vantung gam in ama na semte sum ciamtehna a sittel nuam kumpipa tawh kibang hi.
40018024	Tua sum ciamtehna a sittel ciangin talenth tulsawm a bapa ama kiangah a paipih uh hi.
40018025	A sum bat pia zo lo ahi manin a leiba loh nadingin a zi a tate le a neihsa khempeuh zuak dingin a pu in thu a pia hi.
40018026	"Tua nasempa a pu mai-ah khukdin in, ‘Hong thuak keikai lai in. A vekpi-in kong loh ding hi,’ ci-in a thum hi.
40018027	Tua ciangin a pu in amah hehpih a, a leiba khempeuh maisak in a khah hi.
40018028	"Ahi hangin tua nasempa a paikhiat ciangin ama tunga denariii zakhat a ba a naseppihte khat a mu hi. Amah pumbawh in a gawl meka, ‘Nong sum bat hong loh meng in,’ ci-in a siik hi.
40018029	"A lawmpa zong khukdin a, ‘Hong thuak keikai lai in; kong loh na ding hi,’ ci-in a thum hi.
40018030	"Ahi hangin a ut kei hi. A ut sangsikin paikhia-a a leiba teng a loh khit matengin tuapa thong sungah a khum hi.
40018031	Nasem dangte in tua thu teng a muh uh ciangin lungdong mahmah uh a, pai-in thu piang teng khempeuh a pu uh a ko uh hi.
40018032	"Tua ciang a pu in inn sungah tua nasempa sama, ‘Nasem tatsiapa aw, nong thum manin na leiba teng kong maisak hi.
40018033	Nang kong lainat bang tektekin na naseppihpa tungah na hih ding hi lo hiam?’ ci hi.
40018034	A pu heh lua ahi manin a bat khempeuh a loh khit matengin tua nasempa a kigawt dingin thong ukte khut sungah a pia hi.
40018035	"No zong na lungsim takpi uh tawh na sanggamte uh mawhna na maisak kei uh leh vantunga om ka Pa in hih bangin note tung ciatah hong hih ding hi,” a ci hi.
40019001	Jesu in hih thu teng a gen khit ciangin Galilee gam nusia in Jordan gal khat lam Judea kualah a pai hi.
40019002	Mihon tampi in amah zui uh a, tua munah amaute a damsak hi.
40019003	Amah zia-et dingin Pharisee-te pawlkhat va pai uh a, “Thu khat peuhpeuh hangin pasal in a zi a mak ding thukham tawh a kituak hiam?” ci-in a dong uh hi.
40019004	Jesu in, “‘A kipatcilin Piangsakpa in numei le pasal a bawl hi,’a cih thu leh
40019005	‘Hih thu hangin pasal in a nu a pa nusia in a zi tawh kigawm dinga, amau gel sa khat a suak ding uh hi,’b cih thute sim ngei lo na hi uh hiam?
40019006	Tua hi-a amaute nih hi loin khat ahi hi, tua ahi ciangin Pasian in a gawmsate mihing in khen kei ta hen,” a ci hi.
40019007	Amaute in, “Tua ahileh, ‘Mikhat in a zi a makna lai pia henla, a zi nawkiksak ta hen,’ ci-in bang hangin Moses in thu pia ahi hiam?” ci-in a dong uh hi.
40019008	Jesu in, “Note na lungtang uh khauh lua ahi manin, zi na mak theih nadingun Moses in phalna hong pia hi. Ahi hangin a cila kipan hih bang a hi kei hi.
40019009	Ken kong geninah, ang kikawmsanna hang longal a zi ma a numei dang a tenpih peuhmah, angkawm a suak hi,” ci-in a dawng hi.
40019010	Nungzuite in ama kiangah, “Nupa kal thu hih bang ding ahileh kuamah kitenpih loh ding hoihzaw hi,” a ci uh hi.
40019011	Jesu in, “Amau tunga kipiasate simloh kuamah in hih thuhilhna a sang thei kei ding uh hi.
40019012	Ahang in, mi pawlkhatte gehsa in a suak uh hi; pawlkhatte ahileh mite geh ahi hi; adang pawlkhatte in vantung gam hangin kuamah a tenpihc kei uh hi. Hih thu a sang thei peuh in san ding ahi hi,” a ci hi.
40019013	Tua ciangin amaute tungah khut ngasak ding le amau ading thu a ngensak dingin Jesu kiangah naupangnote a kipaipih hi. Ahi hangin nungzuite in tua a paipihte a tai uh hi.
40019014	Jesu in, “Naupangnote ka kiangah hong paisak un. Amaute dal kei un. Vantung gam i cih, hih bangte aa ahi hi,” a ci hi.
40019015	Amaute tungah a khutte a ngak khit ciangin tua mun pan a paikhia hi.
40019016	Tua laitakin Jesu kiangah mi khat va pai a, “Sia aw, nuntak tawntungna ka ngah theih nadingin a hoih bang ka sem ding hiam?” ci-in a dong hi.
40019017	Jesu in, “A hoih thu bang hangin kei hong dong na hi hiam? Mi hoih Khat bek a om hi. Nuntakna na ngah nop leh thupiakte zui in,” a ci hi.
40019018	Tua mipa in, “Koite hiam?” ci-in a dong hi. Jesu in, “‘Tual that kei in; angkawm kei in; gu kei in; zuau teci pang kei in;
40019019	na nu na pa pahtawi in;d nang le nang na ki-it bangin na vengte it in,’”e a ci hi.
40019020	Tua khangnopa in, “Hih teng ka zuih zawhsa ahi hi. Bang ka sam lai hiam?” a ci hi.
40019021	Jesu in, “Na hoihkim nop leh pai-in, na neihsa khempeuh zuak inla mizawngte na pia in. Tua hileh vantungah gou na nei ding hi. Tua khit ciangin hong pai inla ka nung hong zui in,” ci-in a dawng kik hi.
40019022	Khangnopa in hih thu a zak ciangin hau mahmah ahi manin lungsi dedu-in a paikhia hi.
40019023	Tua ciangin Jesu in nungzuite kiangah, “Thutak kong geninah, mihaute vantung gam a lut zawh nading a haksa mahmah hi.
40019024	Kong gen kik inah mihau khat Pasian gam a lut ding sangin Kala-oh khat phim bilvangah a thawl ding baihzaw ding hi,” a ci hi.
40019025	Nungzuite in hih thu a zak uh ciangin lamdang sa mahmah uh a, “Tua himawk leh kua kihonkhia zo peuhmah ding hiam?” a ci uh hi.
40019026	Jesu in amaute en a, “Hih thu mihing in hih thei lo hi. Ahi hangin Pasian in na khempeuh hih thei hi,” a ci uh hi.
40019027	Peter in, “Kote in na khempeuh nusia in nang kong zui uh hi! Tua ahileh ko bang ka lemlawh ding uh hiam?” ci-in a dong hi.
40019028	Jesu in amaute kiangah, “Thutak kong geninah, na khempeuh a kibawl thak hun, Mihing Tapa ama kumpi tokhom minthang tungah a tut ciangin keima nung hong zui note zong kumpi tokhom sawm le nih tungah tuin, Israel mi beh sawm le nihte tungah thu na khen ding uh hi.
40019029	Keima hangin a inn, a lo, a sanggamnu, a sanggampa, a nuf, a pa le a tate a nusia peuhmah in, a zah zakhat ngahin nuntak tawntungna zong a luah ding hi.
40019030	Ahi hangin a masate tampi nunung ding uh a, a nunungte tampi a masa ding uh hi.
40020001	"Vantung gam in, ama lenggui lo a nasem ding mi cial dingin zing tunga kuankhia lo-neipa tawh kibang hi.
40020002	Nitha denarii khat piak dingin a thukim khit uh ciangin a lenggui lo ah a kuansak hi.
40020003	"Nai thumna pawl ciangin amah paikhia a, sumzuakna muna bangmah sem lo-a ding mawkmawk midangte a mu hi.
40020004	Amaute kiangah, ‘No zong pai unla ka lenggui lo ah na va sem un; thaman a kituak zah kong pia ding hi,’ ci hi.
40020005	Tua ciangin amaute a kuan uh hi. “Nai gukna pawl le nai kuana pawl ciangin paikhia leuleu a, tua mah bangina hih hi.
40020006	Nai sawm le khatna pawl a sat ciangin paikhia kik leuleu a, a ding mawkmawk mi pawlkhat a mu lai hi. Amaute kiangah, ‘Bang hangin bangmah sem loin sun nilohin ding mawkmawk na hi uh hiam?’ ci-in dong hi.
40020007	"Amaute in, ‘Kuamah in ko hong cial lo hi,’ ci-in dawng uh hi. “Amah in amaute kiangah, ‘No zong pai unla ka lenggui lo ah na va sem un,’ ci hi.
40020008	"Nitak lam ciangin loneipa in a sum kempa kiangah, ‘Na sem teng sam inla a kicial nunung pente pan panin a masa pente dong a thaman uh pia in,’ ci hi.
40020009	"Nai sawm le khat pawla kicial nasemte pai uh a, denarii khat ciat a ngah uh hi.
40020010	A kicial masate a pai uh ciangin a tamzaw ngah dingin a kilamen uh hi. Ahi zongin denarii khat ciat mah ngah veve uh hi.
40020011	Tua banga a ngah uh ciangin loneipa a phunsan uh hi.
40020012	‘Hih na cial nunung pente in nai khat sung bek na sem napi, nisa thuaka na hampi teng a sem kote tawh nong kikimsak hi,’ ci-in gen uh hi.
40020013	"Ahi hangin loneipa in tua nasemte laka khat kiangah, ‘Lawm aw, nang tungah a kilawm lo-a ka tatna a om kei hi. Denarii khat thalawh ding na thukimsa hi lo ahi hiam?
40020014	Na sum la inla ciah in. Ka cial nunung penpa zong nang kong piak zah mah ka pia nuam hi.
40020015	Keima sum ka ut bangin zek thei hi lo ka hi hiam? Ahikeh ka citnate hong haza na hi hiam?’ ci hi.
40020016	"Tua ahi ciangin a nunungte masa dinga a masate a nunung ding hi,” a ci hi.
40020017	Jerusalem ah Jesu a pai toh laitakin nungzui sawm le nihte tuam tonpih a, amaute kiangah,
40020018	"Jerusalem ah i paito dinga, siampi makaite le thukham siate tungah Mihing Tapa kilehhek ding hi. Amaute in amah mawhpaihin sihna thuaksak ding uh hi.
40020019	Tua ciangin selpho ding, sat ding le kilhlup dingin Gentile-te khutah amah a piakhia ding uh hi. A ni thum ni ciangin kihing kiksak ding hi!” ci-in a gen hi.
40020020	Tua ciangin Jesu kiangah Zebedee tapate nu, a tapate tawh va pai-in khukdina, a angvan ding a ngen hi.
40020021	Jesu in, “Bang deih na hi hiam?” ci-in a dong hi. Amah in, “Na gam sungah hih ka tapate gel khat na taklamah khat na veilamah a tut theih nadingun thu hong pia in,” a ci hi.
40020022	Jesu in amaute kiangah, “Nong nget uh na thei kei uh hi. Ka dawn ding hai na dawn thei ding uh hiam?” a ci hi. Amaute in, “Ka dawn thei ding uh hi,” ci-in a dawng uh hi.
40020023	Jesu in amaute kiangah, “Kei hai panin na dawn takpi ding uh hi. Ahi hangin ka taklam ahi a, ka veilam ahi zongin kei piak theih ahi kei hi. Ka Pa in tua munte ah a tu dinga a sehkholhsate ading bek ahi hi,” a ci hi.
40020024	Nungzui sawmte in hih thu a zak uh ciangin tua unau nihte tungah a lungkim kei uh hi.
40020025	Jesu in a vekun sama, “Gentile-te a gam-ukte uh, a nuai-ate tungah kiliansak uh a, a uliante uh amau tungah kithuneisak uh hi.
40020026	Note tua bang na hi kei uh hi. Note lakah a lian nuam peuhmah na nasem uh hi ding hi.
40020027	Note lakah mapi ahi nuam peuhmah na sila uh hi pelmawh ding hi.
40020028	Mihing Tapa, midangte ama na a semsak dinga hong pai hi lo, midangte ading nasem ding le mi tampi tat nadinga ama nuntakna a pia dingin hong pai ahi hi,” a ci hi.
40020029	Jesu le a nungzuite in Jericho a nusiat uh ciangin mi tampi in amah a zui uh hi.
40020030	Lamgei-a tu mittaw nih in Jesu in tua lai tawn cih a zak uh ciangin, “Topa David Tapa aw, kote hong lainat in!” ci-in a kiko uh hi.
40020031	Mihonpite in amaute tai-in daitaka a om nadingun a gen uh hi. Ahi hangin amaute in, “Topa David Tapa aw, kote hong lainat in,” ci-in a kinak ko semsem uh hi.
40020032	Jesu khawlin amaute sama, “Bang kong hihsak ding deih na hi uh hiam?” ci-in a dong hi.
40020033	Amaute in, “Topa aw, khua ka mu thei nuam uh hi,” ci-in a dawng uh hi.
40020034	Jesu in amaute khuatuah mahmah a, a mit uh a lawnsak hi. Amaute in khua mu theipah lian uh a, a nung a zui uh hi.
40021001	Amaute Jerusalem zuanin pai uh a, Olive Vum tunga om Bethpage a tun uh ciangin Jesu in a nungzuite nih a mapaisak hi.
40021002	Jesu in amaute kiangah, “Mai-a khuaah pai le uh cin laapi khat a kikhihsa-a om na mu pah ding uh hi; a no zong a gei-ah om ding hi. A nuta in sut unla hong paipih un.
40021003	Mi khatpeuh in bang khatpeuh hong cih leh, Topa in a deihna om hi; hong puak kikpah ding hi,’ ci-un,” ci-in a sawl hi.
40021004	Kamsangpa tungtawna kigen:
40021005	"En un, na kumpipa uh, lungsim niam tawh, laapi tung le, a kituang nai lo laano, laapi ta laano tungah, tuangin note kiangah hong pai hi,’ ci-in Zion Tanu kiangah na gen in,”a cih thu a tangtunna-in hih thu a piang ahi hi.
40021006	Nungzuite pai uh a, Jesu hilh bangin a hih uh hi.
40021007	Laapi le laano paipih uh a, a tungah a puantualpite uh phahin Jesu in tuate a tutphah hi.
40021008	Mihonpite in a puantualpite uh lampi ah a phah uh hi. Pawlkhatte in singhiangte khiakin lampi ah a phah uh hi.
40021009	A nung le a mai-a pai mihonpite in, “David Tapa tungah Hosanna!b “Topa mina hong paipa in thupha a ngah hi!”c “A sang penna munah Hosanna!”d ci-in a awng uh hi.
40021010	Jerusalem ah Jesu a lut ciangin khuazangpi-in linglawng henhan uh a, “Hih pa kua ahi hiam?” a ci uh hi.
40021011	Mihonpite in, “Galilee gam Nazareth pana kamsangpa Jesu hi,” ci-in a dawng uh hi.
40021012	Biakinnpi huang sungah Jesu lut a, tua lai-a sumleite le sumzuakte khempeuh a hawlkhia hi. Sumkhengte sabuaite le vakhuzuakte tutphahsaute a sawn thalsak hi.
40021013	Amaute kiangah, “‘Ka inn, thungetna inn kici ding hi,’e ci-in ‘kigelh’ hi. Ahi hangin note in ‘misuamte kuapi’f na suaksak uh hi,” a ci hi.
40021014	Biakinnpi-a ama kiangah mittawte le khelbaite va pai uh a, amaute a damsak hi.
40021015	Ahi hangin siampi makaite le thukham siate in, a nalamdang bawlte mu uh a biakinnpi huang sungah, “David Tapa tungah Hosanna,” ci-a naupangte otna a zak uh ciangin a lungkim kei uh hi.
40021016	Amaute in, “Hih naupangte gen na za hiam?” ci-in a dong uh hi. Jesu in, “Za mah ing, ‘Naupangnote le naungekte muk pan phatna a ginkhiat ding, nangma sehkholhsa ahi hi,’g cih thu sim ngei lo na hi uh hiam?” a ci hi.
40021017	Tua ciangin amaute nusia-in tua khuapi panin Bethany ah pai-a tua lai-ah a giak hi.
40021018	Zingsang tungin khuapi zuana a ciah kik leh a gil kial hi.
40021019	Lampi gei-ah theikung khat a muh ciangin a zuan to hi. Ahi hangin theikung tungah a teh longal bangmah a mu kei hi. Tua ciangin, “Gah nawn peuhmah kei in!” a cih leh thei kung a dinggaw pah hi.
40021020	Nungzuite in hih a muh uh ciangin lamdang a sa uh hi. Amaute in, “Bangci a theikung dinggaw pah mawk ahi hiam?” ci-in a dong uh hi.
40021021	Jesu in, “Thutak kong geninah, lunghei loin upna na neih nak uh leh theikung tunga kihih bang hih thei bek tham loin hih mualpi kiangah, ‘Pai inla tuipi sungah nang le nang kipai in,’ ci le uh cin, na cih bangun piang ding hi.
40021022	Na up nak uh leh thungetna-a na nget peuhpeuh uh na ngah ding uh hi,” a ci hi.
40021023	Biakinnpi tualah Jesu luta thu a hilh laitakin siampi makaite le mipite’ upate a kiangah va pai uh hi. Amaute in, “Bang thuneihna tawh hihte hih na hi hiam? Hih thuneihna kua hong piak hiam?” ci-in a dong uh hi.
40021024	Jesu in, “Kei zong khat kong dong ding hi. Nong dawn uh leh bang thuneihna tawh hihte hih ka hi hiam, cih kong gen ding hi.
40021025	John baptisena koi pana hong kipan ahi hiam? Vantung pan hiam, mihing tung pan hiam?” a ci hi. “‘Vantung pan hi,’ ci leng, ‘Tua ahileh bang hangin amah um lo na hi uh hiam?’ hong ci ding hi.
40021026	‘Mihing tung pan hi,’ ci leng lah John pen kamsang khatin sang uh ahi manin mipite i kihta zel hi,” ci-in amaute a kikum uh hi.
40021027	"Tua ahi ciangin, “Ka thei kei uh hi,” ci-in a dawng uh hi. Tua ciangin Jesu in, “Ken zong bang thuneihna tawh hihte ka hih cih kong gen kei ding hi.
40021028	"Bang na ci ngaihsut uh hiam? Tapa nih a nei mi khat a om hi. Khat kiangah pai masa a, ‘Ka ta aw, tu ni-in lenggui lo ah va kuan inla na va sem in,’ ci-in sawl hi.
40021029	"A tapa in, ‘Kuan kei ning,’ ci hi. Ahi hangin a den ciangin a lungsim khela a kuan hi.
40021030	"Tua ciangin a tapa dang khat kiangah pai-a tua mah bangin a sawl hi. A tapa in, ‘Pa aw, va kuan ning,’ ci napi a kuan kei hi.
40021031	"Tua nihte kua zaw in a pa deihna bangin hih ahi hiam?” a ci hi. Amaute in, “Amasa pen in,” a ci uh hi. Jesu in amaute kiangah, “Thutak kong geninah, siahdongte le numei kizuakte in vantung gam hong lutsan ding uh hi ta hi.
40021032	Note kiangah thumaanna lampi lak dingin John hong pai hangin na um kei uh a, ahi zongin siahdongte le numei kizuakte in a um uh hi. Hih thu na muh khit ciang nangawnun kisikin na um tuan kei uh hi.
40021033	"Gentehna dang khat na ngai un: Lenggui a cing loneipa khat a om hi. Amah in a kimkotah dai kai-a, lengtui sukna khuk khat to-in tausang khat a dawh hi. Tua khit ciangin a lenggui lo, lokho pawlkhat a khawhlawhsak hi. Tua ciangin khual a zinsan hi.
40021034	A lak hun a tun ciangin lenggah khawm dingin lo-khawh-lawhte kiangah a nasemte a sawl hi.
40021035	"Lo-khawhlawhte in nasemte man uh a, khat sat, adang khat thatin, a thumna a deng uh hi.
40021036	Tua ciangin a sawl masakte sangin nasem tamzaw a paisak hi. Lo-khawhlawhte in tuate zong a masate mah bangin a bawl uh hi.
40021037	A tawpkhakna ah, ‘Ka tapa na zahtak buang ding uh hi,’ ci-in a tapa a paisak hi.
40021038	"Ahi hangin lo-khawhlawhte in tua a tapa a muh uh ciangin, ‘Hih pa a innluahpa ahi hi. Hong pai un, amah thatin a luah ding teng tang ni,’ kici uh hi.
40021039	Tua ciangin amah manin dai pua-ah kaikhia uh a, a that uh hi.
40021040	"Tua ahi ciangin loneipa a pai ciangin tua lo-khawhlawhte bang a ci bawl ding hiam?” ci-in a dong hi.
40021041	Amaute in, “Siatna khukah tua migentheite tun dinga, an lak ciangin loneipa tan ding zah a pia ding lo-khawhlawh dangte a khosak ding hi,” ci-in a dawng uh hi.
40021042	Jesu in amaute kiangah, “Laisiangtho sungah: “‘Inn lamten a nilkhiat suang, inntungkhum suang a suak hi;h hih thu Topa hih hi-a, eite mitmuh in a piandang hi,’i cih thu sim ngei lo na hi uh hiam?
40021043	"Tua ahi ciangin ken kong geninah, note kiang pan Pasian gam kilakhia dinga, ama gah a gahsak ding mite khutah kipia ding hi.
40021044	Hih suang tunga a puk peuhmah kitamzan dinga, ahi hangin hih suang in a delhkhakte peuhmah a zancim ding hi,”j a ci hi.
40021045	Siampi makaite le Pharisee-te in Jesu gentehnate a zak uh ciangin amau a genna ahilam a thei uh hi.
40021046	Amah mat theih nading lampi zong uh a, ahi hangin mipite in Jesu kamsangin sang uh ahi manin mihonpite a kihta uh hi.
40022001	Jesu in gentehnate zangin amaute tungah gen kik a:
40022002	"Vantung gam in, a tapa ading mopawi bawl kumpipa tawh kibang hi.
40022003	A khohsate sam dingin a nasemte a sawl hangin a khohsate a hawh nuam kei uh hi.
40022004	"Tua ciangin nasem dangte sawlbeh a, ‘Nitak-an min khin ta hi: Ka bawngtalte le ka bawng vakthaute kigo zo a, na khempeuh kiman ta hi. Mopawi hong siim ta un,’ ci-in a khohsate kiangah a gensak hi.
40022005	"Ahi hangin amaute in awlmawh lo uh a, khat in lo kuansan in, adang khat in a sumbukah paisan hi.
40022006	Tua lo teng in a nasemte man uh a, bawlsia in a that uh hi.
40022007	Kumpipa a lungso hi. A galkapte sawla, tua tualthatte thatsakin a khuapi uh a haltumsak hi.
40022008	"Tua ciangin a nasemte kiangah, ‘Mopawi ankuang kilui ta hi. Ahi hangin ka khohsate lah hong hawh dingin a kilawm kei hi.
40022009	Kongzing lakah va pai unla, na muh peuhpeuh uh hong sam un,’ ci-in sawl hi.
40022010	Tua ciangin nasemte kongzing tengah pai kawikawi uh a, misia mipha a muh peuhpeuh uh a khawm uh hi. Tua ciangin mopawi bawlna innpi dimin a kisamte a om uh hi.
40022011	"Ahi hangin a kisamte en dingin kumpipa a tum ciangin mopi puan silh lo mi khat a mu hi.
40022012	Amah in tuapa kiangah, ‘Lawm aw, mopi puan silh lopi-in hih lai-ah bangci lut theih na hi hiam?’ ci-in dong hi. Tuapa in a gen ding a thei kei hi.
40022013	"Tua ciangin kumpipa in a sawltakte kiangah, ‘A khut a khe hen unla, kahna le hagawina a omna mun pualam khua mialna-ah paikhia un,’ ci-in a sawl hi.
40022014	"A kisamte tampi ahi hangin a kiteelte tawmkha ahi hi,” a ci hi.
40022015	Tua ciangin Pharisee-te paikhia uh a, ama kammalte pan a awk theih nadingin a geel uh hi.
40022016	Amaute in a nungzuite uh le Herod pawlte a kiangah a sawl uh hi. Tuate in, “Sia aw, mi thutak khat na hi-a, Pasian thutak tawh kituakin na hilh cih kong thei uh hi. Amaute hina en lo na hi manin kuama thu-in na gamta kei hi.
40022017	Tua hi-a Caesar tungah siah piak tuak hiam, piak tuak lo, cih na ngaihsutna hong gen dih in,” ci-in a dong uh hi.
40022018	Ahi hangin Jesu in amaute ngimna khel a theih ciangin, “No kineihsiamte aw, bang hangin kei hong thangsiah na hi uh hiam?
40022019	Siah-a kipia sumtang hong lak dih un,” a ci hi. Amaute in denarii tang khat a lak uh hi.
40022020	Tua ciangin Jesu in, “Hih kua lim hi-a hih kua min ahi hiam?” ci-in a dong hi.
40022021	Amaute in, “Caesar aa ahi hi,” a ci uh hi. Tua ciangin amah in amaute kiangah, “Caesar aa-te Caesar pia unla, Pasian aa-te Pasian na pia un,” a ci hi.
40022022	Amaute in hih thu a zak uh ciang- in lamdang a sa uh hi. Tua ciangin amah nusia in a paikhia uh hi.
40022023	Tua ni mah in: Thawhkikna om lo hi, a ci Sadducee-te Jesu kiangah thu dong dingin va pai uh hi.
40022024	Amaute in, “Sia aw, Moses in, ‘Ta nei man lo-a si pisal khatpeuh a om leh a sanggampa in a u zi luah henla, ta neihsak hen,’ ci-in gen hi.
40022025	Tu-in ko lakah unau pasal sagih a om hi. A u pen in zi nei-a, ta nei man loin si ahi manin a sanggampa adingin a zi a nusiat hi.
40022026	Tua bangin a nihna, a thumna, a banbanin a sagihna dong a kibangin hi suksuk hi.
40022027	A tawp khakna ah tua numei si hi.
40022028	Tua ahileh tua numei in, unau pasal sagihte tenpih kim ahi ciangin, thawhkik hun teh amah kua pen zi hi ding hiam?” ci-in a dong uh hi.
40022029	Jesu in, “Note in Laisiangtho ahi zongin, Pasian vangliatna ahi zongin thei lo na hi manun na khial uh hi.
40022030	Thawhkik ni ciangin mopina le mo khakna a om kei ding hi; mite, vantungah vansawltakte bang ding uh hi.
40022031	Ahi hangin misite thawhkikna tawh kisai-in Pasian in note kianga a gen,
40022032	‘Keimah in Abraham’ Pasian, Issac’ Pasian le Jacob’ Pasian ka hi hi’a cih thu sim ngei lo na hi uh hiam? Amah in a site Pasian hi lo, a hingte Pasian ahi hi,” a ci hi.
40022033	Mihonpite in hih thu a zak uh ciangin a thuhilhna lamdang a sa uh hi.
40022034	Jesu in Sadducee-te a daihsak lam Pharisee-te in a theih uh ciangin a kikaikhawm uh hi.
40022035	Amaute lakah thukham a thei mahmah khat in a zia-etna in,
40022036	"Sia aw, Thukham lakah koi pen thupiak lianpen ahi hiam?” ci-in a dong hi.
40022037	Jesu in, “Na Topa Pasian na lungsim khempeuh, na hinna khempeuh le na ngaihsutna khempeuh tawh it in.’b
40022038	Hih thupiak a masapen le a lianpen ahi hi.
40022039	A nihna in, ‘Nang le nang na ki-it bangin na vengpa it in,’ cih ahi hi.c
40022040	Thukham le Kamsangte thu khempeuh, hih thupiak nihte tung pana mengkhia ahi hi,” ci-in a dawng hi.
40022041	Pharisee-te a kikhopkhawm laitak un Jesu in amaute kiangah,
40022042	"Khristd bangin na ngaihsun uh hiam? Amah kua tapa ahi hiam?” ci-in a dong hi. Amaute in, “David tapa ahi hi,” a ci uh hi.
40022043	Amah in amaute kiangah, “Tua ahileh bangci a David in Kha tawh thu genin amah ‘Topa’ ci thei ahi hiam?
40022044	"‘Topa in ka Topa kiangah: Na galte khempeuh na khenuai ah ka koih matengin ka taklamah na tu-in,’”e na ci hi.
40022045	Tua hi-a amah David in Topa ci ahileh ama tapa bangci hi thei ding ahi hiam?” a ci hi.
40022046	A dawng kik thei khat bek om lo uh a, tua ni-a kipan kuamah in bangmah a dong ngam nawn kei uh hi.
40023001	Tua ciangin mihonpite le a nungzuite kiangah Jesu in,
40023002	"Moses tutphahah thukham siate le Pharisee-te a tu uh hi.
40023003	Tua ahi ciang in amau thu na mang unla, amau hong gen khempeuh na hih un. Ahi hangin amaute in a hilh bangun hih lo uh ahi manin amau hih bangin na hih kei un.
40023004	Amaute in vangik pipi lomhenin mite liangko ah suan uh hi. Ahi hangin tuate khin nadingin a khutme nangawn uh a tangsak nuam kei uh hi.
40023005	"Amaute hih peuhmah mite muh ding deihin a hih uh hi: Amaute in a phylact-tea uh liansak in, a thunget puante uh a mongtep a sausak uh hi.
40023006	Pawi bawlna ah a kipahtawi mun le synagogue-te sunga tutna thupipente ah tu nuam diak uh hi.
40023007	Vanzuakna munte ah pibawl ding le ‘Rabbi’ ci-a mite sap ding a ut se uh hi.
40023008	"Ahi zongin note ‘Rabbi’ a kici ding na hi kei uh hi. To khat bek nei na hi manun na vekun unau khat na hi uh hi.
40023009	Vantunga om Pa khat bek nei na hi manun, leitungah kuamah ‘pa’ na ci kei un.
40023010	Sia khat na nei uh a, amah Khristb ahi manin ‘sia’ cih ding kuamah na om kei uh hi.
40023011	Note lakah a lianpen note nasem hi ding hi.
40023012	Ahang in, amah leh amah a kitawisangte kiniamsak dinga, amah le amah a kiniamsakte kitawisang ding hi.
40023013	"No kineihsiam thukham siate le Pharisee-te, gimna nak thuak na nu cia! Note in mite mai ah vantung gam kongkhak na khak uh hi. No lah lut loin a lut nuamte lah na lutsak kei uh hi.c
40023014	No kineihsiam thukham siate le Pharisee-te gimna nak thuak na nu cia! Note in meigongte innte na netum uh a, mi theih dingin thu sau pipi na ngen uh hi. Tua ahi manin note a nasiazaw in hong kigawt ding hi.
40023015	"No kineihsiam thukham siate le Pharisee-te gimna nak thuak na nu cia! Note in mi khat na khel zawh nadingun leitung le tuitungah na zin kawikawi uh hi. Amah hong kikhel ciangin no zah nihvei-in hell tapa na suaksak uh hi.
40023016	"No mittaw lamhilhte, gimna nak thuak na nucia! Note in, ‘Mi khatpeuh biakinnpi-in a kitomlawh leh phamawh lo hi. Ahi hangin biakinnpi sunga khamte-in a kitomlawh leh ama kiciamna in amah a hen hi,’ na ci uh hi.
40023017	No mittaw mihaite aw! Tua khamte thupizaw ahi hiam? Ahi kei leh tua khamte a siangthosak biakinnpi thupizaw ahi hiam?
40023018	‘Mi khatpeuh biakna-tau-in a kitomlawh hangin pha mawh lo hi. Ahi zongin biakna-tau tunga om nate tomlawhna-a a zang peuhmah ama kiciamna in a hen hi,’ na ci uh hi.
40023019	No mittawte aw! Biakna-tau tunga nate le tua nate a siangthosak biakna-tau koi thupizaw ahi hiam?
40023020	Tua ahi manin biakna-tau-a tomlopa tua biakna-tau le a tunga om nate khempeuhin a tomlo suak hi.
40023021	Biakinnpi-a tomlo mi, tua sunga tengpa tawh tomlo a suak hi.
40023022	Vantung tawh a tomlote Pasian tokhom le a tunga tupa-in a tomlo suak hi.
40023023	"No kineihsiam thukham siate le Pharisee-te, gimna nak thuak na nu cia! Note in na masalate uh, mint, dill le cummin-te, sawmah khat na pia uh hi. Ahi hangin thukham tawh kisai-a a thupizaw, thutangna, lainatna le muanhuainate na thudon kei uh hi. Amasa thudon lo tuan loin a nunungte na hih ding uh ahi hi.
40023024	No mittaw lamhilhte aw! Note in thovai om loh nadingin tui na khaih uh hangin kala-ohe na nawmvalh uh hi.
40023025	"No kineihsiam thukham siate le Pharisee-te, gimna nak thuak na nu cia! Note in hai le kuangte a pualam na silsiang uh a, ahi hangin a sungah duhgawlna le angsung khualna tawh kidim hi.
40023026	Pharisee mittawte aw! Hai le kuang a sunglam silsiang masa un. Tua ciangin a pualam a siang ding hi.
40023027	"No kineihsiam thukham siate le Pharisee-te, gimna nak thuak na nu cia! Note, a pualam etlawm napi a sungah misi guh le nin kihhuai khempeuh a dim a kanga kizut hante tawh na kibang uh hi.
40023028	Tua mah bangin mite muhna ah na pualam uh a thumaan a bat hangin na sung uh kineihsiamna le kheltatna tawh a dim hi.
40023029	"No kineihsiam thukham siate le Pharisee-te, gimna nak thuak na nu cia! Note in kamsangte han bawlsak in, a dikte aa na zem uh hi.
40023030	Tua ciangin, ‘I pu i pa-te khan lai-in eite om hi lehang kamsangte a sisan suah amaute lakah kihel buang kei ni,’ na ci uh hi.
40023031	Tuaci-in kamsangte a thatte suan le khak na hihna uh no le no in na langsak uh hi.
40023032	Tua ahileh na pu na pa-te uh mawhna tehna dimsak vet ve ua!
40023033	"No gulte! No gul gilo mualtan suante! Note meili sung tun nading mawhpaihna pan bangci suahtak thei ding na hi uh hiam?
40023034	Tua ahi ciangin note kiangah kamsangte, mipilte le siate kong sawl hi. Amaute pawlkhat thatin, pawlkhatte na kilhcip ding uh hi. Adangte synagogue-te sungah na sat ding uh a, khuapi khat pan khuapi khatah na delh kawi kawi ding uh hi.
40023035	Tua bangin mi thumaan Abel sisan-a kipan biakinnpi le biakna-tau kikala na thah uh Berakiah tapa Zechariah sisan dong, leitunga mi thumaante sisan khempeuh no tungah hong tu ding hi.
40023036	Thutak kong geninah, hihte khempeuh hih khang mite tungah a tung ding hi.
40023037	"Jerusalem aw, Jerusalem, kamsangte thata, na kianga hong kisawlte suang tawh a deng note, akpi in a note a kha nuai-ah a khop bangin na tate ka kaihkhop ding bangzah vei lunggulh ta ka hi hiam, ahi hangin na ut kei uh hi.
40023038	En un, na inn uh a hawmmangsa in kinusia hi.
40023039	Ken kong geninah, ‘Topa mina hong paipa in thupha a ngah hi’ na cih matengun kei nong mu kik nawn kei ding uh hi,d” a ci hi.
40024001	Biakinnpi nusia-in Jesu a paikhiat laitakin tua innte ensak dingin nungzuite a kiangah a pai uh hi.
40024002	Jesu in, “Hihte khempeuh na mu uh hiam? Thutak kong geninah, hih taka suang khat tungah suang dang khat beek a kiciang om loin, a vekpi in a kicimmang kiuhkeuh ding hi,” a ci hi.
40024003	Olive Vum tungah Jesu a tut laitakin a nungzuite ama kiangah a paisim uh hi. Amaute in “Hih thu cik cianga piang dinga, nong pai kik nading le khanghun bei nading lim bang hi ding hiam, hong hilh in,” a ci uh hi.
40024004	Jesu in, “Note kuamah in hong khem zawh loh nadingin na kigalging un.
40024005	Keima minin mi tampi hong pai ding uh a, ‘Keimah, Khrista ka hi hi,’ ci-in mi tampi khem ding uh hi.
40024006	Galthu le galthuthangte na za ding uh hi; ahi hangin na patau nai peuhmah kei un. Tua thute a piang pelmawh ding mah ahi hi. Ahi hangin a beina hi nai lo hi.
40024007	Minam khat le minam khat kido dinga, gam khat le gam khat a kido ding uh hi. Mun tuamtuamah kialpi tung dinga, zin a ling ding hi.
40024008	Hihte khempeuh nausuahnat kipatna ahi hi.
40024009	"Tua ciangin note bawlsiat ding le thah dingin hong kipiakhia dinga, keima hangin minam khempeuh in note hong mudah ding uh hi.
40024010	Tua hun ciangin mi tampitak in upna taisan dinga, khat le khat kimudah in kilehhek ding uh hi.
40024011	Kamsang-zuau tampi hong kilangin mi tampi a khem ding uh hi.
40024012	Tatsiatna khang ding ahi manin mi tampite ki-itna a kiam ding hi.
40024013	Ahi hangin a bei donga kipte in hotkhiatna a ngah ding uh hi.
40024014	Tua ciangin mi namkim tungah teci ahi dingin leitung buppi ah kumpi-gam lungdamna-thu kihilh dinga tua khit ciangin beina a tung ding hi.
40024015	"Tua hi-a kamsangpa Daniel tung tawna kigensa, mun siangtho ah ‘a hawm mangsak kihhuaina’b a din na muh uh ciangin—a simte in theitel ta hen.
40024016	Judea gama omte mualte tungah tai uh hen.
40024017	A innkhum tunga omte kuamah inn sungah na khatpeuh la dingin kumsuk kei hen.
40024018	Lo-a omte kuamah puantualpi la dingin ciah kik kei hen.
40024019	Naupaiite le naungek nei numeite adingin tua nite mulkimhuai lua na’n cia!
40024020	Na galtai hun uh phalbi lai le Sabbath ni tawh a kituah loh nadingin thu na ngen un.
40024021	Ahang in, leitung piancil a kipan tu hun dong tuazah a om ngei lo le a om ngei nawn lo ding lungdonna hong tung ding hi.
40024022	Tua nite kitomsak lo hileh kuamah a suakta zo kei ding hi. Ahi hangin a kiteel mite cihna-in tua nite kitomsak ding hi.
40024023	Tua hun ciangin note kiangah mi khatpeuh in, ‘En un, hih lai-ah Khrist om hi! Ahikeh ‘Hua lai-ah om hi,’ hong cih leh um kei un.
40024024	Ahang in, Khrist-zuaute le kamsang-zuaute hong kilang ding uh a, ahi thei hileh telsate nangawn a khem nadingun lim le na lamdang lianpipite bawl ding uh hi.
40024025	Thei ta un, hih thute a hun ma-in kong hilh hi.
40024026	"Tua ahi ciangin note kiangah mi khatpeuh in, ‘Hua gamlakah amah om hi,’ hong cihleh paikhia kei un; ahikeh ‘Inndei sungah amah om hi,’ hong cihleh um kei un.
40024027	Ahang in, khuaphelep in nisuahna pan nitumna dong a tanzal bangin Mihing Tapa hong pai ciangin tua bang hi ding hi.
40024028	Gan siluang omna peuhpeuh ah musanete a kikhawm ding uh hi.
40024029	"Tua lungdonnite khit phetin, ‘ni kimialsak dinga, kha a tang nawn kei ding hi; van panin aksite kiasuk dinga, vana om nate kiling ding hi’c
40024030	"Tua hun ciangin vanah Mihing Tapa lim hong kilang dinga, leitung a om minam khempeuh a kap ding uh hi. Vangliatna le minthanna lianpi tawh Mihing Tapa vana meii tungah tuanga hong pai amaute in a mu ding uh hi.
40024031	Amah in ngaihtakin pengkul-a sapna tawh tonin a vansawltak-te a sawlkhia ding hi. Amaute in van mong khat pan mong khat dong huih lite panin a teelsa mite a kaikhawm ding uh hi.
40024032	"Tu-in hih thute theikung panin na sin un; a hiang menga, a teh a sel ciangin khuakhal nai ta hi, cih na thei uh hi.
40024033	Tua mah bangin hih nate na muh uh ciangin tua thud kongbiang dongin hong nai ta hi, cih na thei un.
40024034	Thutak kong geninah, hih thute khempeuh a tun khit mateng hih khange mite a bei kei ding uh hi.
40024035	Van le lei a mangthang ding hi; ahi hangin ka thute a mangthang ngei kei ding hi.
40024036	"A ni le a hun kuamah in a thei kei hi; vana om vansawltakte nangawn in a thei kei uh hi. Tapaf in zong thei lo a, ahi hangin Pa bek in a thei hi.
40024037	Mihing tapa hong pai ding, Noah hun lai mah bang hi ding hi.
40024038	Tuiciin a tun ma-in gunkuangpi sungah Noah a lut ni dongin mite in ne-in, dawnin, mopi mokha-in a om uh hi.
40024039	Tui khanga, amaute a lakmang hun mateng bang thu piang ding cih a thei kei uh hi. Mihing Tapa hong pai ciangin zong tua mah bang hi ding hi.
40024040	Lo khokhawm mi nih, khat kila-in khat kinusia ding hi.
40024041	An gawi khawm numei nihte khat kila-in khat kinusia ding hi.
40024042	"Tua ahi ciangin na Topa uh hong pai ding hun thei lo na hi manun na kigalging un.
40024043	Ahi hangin note in hih thu na theitel un: Inn neipa in zan lai bang hunin gutate pai ding hiam, cih theikhol hileh na kigalging dinga, a inn a kiluhsak kei ding hi.
40024044	Tua hi-a na lamet loh laitakun Mihing Tapa hong pai ding ahi manin kigingsa in om den un.
40024045	"Tua ahileh ama inn sunga nasem dangte ukin, amaute a hunhunin an a pia dinga a pu in a koih a muanhuai a pil nasempa kua ahi hiam?
40024046	A pu a ciah kik ciangin tua banga a sep laitak a tuah nasempa a hampha ding hi.
40024047	Thutak kong geninah, a pu in tuapa a neihsa khempeuh a saisak ding hi.
40024048	Ahi hangin tua nasempa mi tatsia khat hi henla, ‘Ka pu sawt veipi hong tam ding hi,’ ci-in
40024049	a naseppihte satin, zu khamkhamte tawh ne-in dawnkhawm leh a,
40024050	tua nasempa a pu a upmawhloh ni le a khuadon loh hun laitakin tung leh,
40024051	tua nasempa a pu in atnenin, kahna le hagawina a omna munah kineihsiamte tawh a koihkhawm ding hi.
40025001	"Tua hun ciangin vantung gam in a meivakte uh kengin zineipa dawn dinga kuankhia nungak bit sawmte tawh kibang ding hi.
40025002	Tuate lakah nga hai-a nga a pil hi.
40025003	Tua a hai teng in meivak keng napi, meitui a keng kei uh hi.
40025004	A pilte in ahileh a meivak uh leh thawl sungah meitui a keng uh hi.
40025005	Zineipa tung hak lua ahi manin a vekun ihmut suakin a ihmu uh hi.
40025006	"Zankim laitakin, ‘Zineipa hong tung ta hi! Pai-in dawn un!’ ci-in kitangko hi.
40025007	"Tua ciangin nungak bitte a vekun khanglo uh a, a meivak uh a puah tek uh hi.
40025008	Nungak hai teng in a pilte kiangah, ‘Ka meivak uh mit hi, na meitui uh hong hawm un,’ ci-in ngen uh hi.
40025009	"Nungak pilte in, ‘I vek adingin kicing lo ding ahi manin kong hawm zo kei ding uh hi. Tua sangin, pai-in meitui zuakte kiangah no ading va lei un,’ ci uh hi.
40025010	"Tua bangin meitui lei dinga a pai kalun, zineipa a tung hi. A kigingkholsa nungakte, zineipa tawh mopawi-ah lutkhawm uh hi. Tua ciangin kong kikhak hi.
40025011	"Tua nung ciangin adangte zong pai uh a, ‘Pu aw! Pu aw, kote kong hong hon in!’ ci uh hi.
40025012	"Ahi hangin amah in, ‘Thutak kong geninah, note kong thei kei hi,’ ci-in dawng hi.
40025013	"Tua ahi manin a ni, a hun thei lo na hi manun na kigingkhol un.
40025014	"Tua ciang leuleu-in, mi khatin a nasemte sama, a neihsa teng amaute khutah a kepsak khit ciangin khual a zinkhia mipa tawh kibang ding hi.
40025015	Amau hihtheihna ciat tawh kizui-in, nasem khat tungah talenta nga, a dang khat tungah talent nih, adang khat tungah talent khat tua bangin a pia ciat hi. Tua khit ciangin khual a zinsan hi.
40025016	Talent nga a ngah pa paikhia pah a, summet bawlin a met talent nga a ngah hi.
40025017	Tua mah bangin talent nih a ngah pa in zong a met talent nih mah a ngah hi.
40025018	Ahi hangin talent khat a ngah pa paikhia-in lei to-a, a pu sum a phum hi.
40025019	"Hun sawtpi khit ciangin tua nasemte’ pu ciah kika, amaute sum kepna thu teng a sittel hi.
40025020	Talent nga a ngah pa in adang nga hong tawi thuah a, ‘Pu aw, kei muanga nong kepsak talent nga ahi hi. En in, hih lai-ah a met nga ka ngah hi,’ ci hi.
40025021	"A pu in, ‘A hoih a muanhuai nasempa aw, pha hi! Na tawmkha tungah na muanhuai hi; na tampi kong uksak ding hi. Hong pai inla na pu tawh lungdam khawm in!’ ci hi.
40025022	"Talent nih a ngah pa zong va pai a, ‘Pu aw, kei muanga nong kepsak talent nih ahi hi. En in, a met nih ka ngah hi,’ ci hi.
40025023	"A pu in, ‘A hoih, a muanhuai na sempa aw, pha hi! Na tawmkha tungah na muanhuai hi; na tampi kong uksak ding hi. Hong pai inla na pu tawh lungdam khawm in!’ ci hi.
40025024	"Tua ciangin talent khat a ngah pa va pai a, ‘Pu aw, nang mi genhak na hi hi, na vawh lohna munah na at a, khaici na theh lohna munah a kaikhawmpa na hilam ka thei hi.
40025025	Tua ahi ciangin kong kihta a paikhia-in na talent lei sungah ka sel hi. En in, nang aa teng mah ahi hi,’ ci hi.
40025026	"A pu in, ‘A tatsia, a thadah na sempa aw! Ka vawh lohna munah atin, khaici ka theh lohna munah ka kaihkhop lam thei takpi na hi hiam?
40025027	Tua ahileh kong ciah kik cianga a met le a sumpi ka ngah kik theih nadingin bang dinga ka sum, sumsinte na ap lo na hi hiam.
40025028	"Tua talent khat ama tung pan lakhia unla, talent sawm neipa na pia un.
40025029	Ahang in, a nei peuhmah kipiabeh dinga, tampitak a nei ding hi. A nei lo peuhmah a neihsun nangawn a kilakkhiatsak ding hi.
40025030	Kimanna nei lo tua nasempa, kah-na le hagawina a omna mun pualam khuamialna ah paikhia un,’ ci hi.
40025031	"Mihing Tapa Vansawltakte khempeuh tawh ama minthanna tawh hong pai ciangin, vantung minthanna kumpi tokhom tungah hong tu ding hi.
40025032	Ama mai-ah mi namkim khempeuh kikhawm dinga, tuucingpa in tuu le keel a tuam khen mah bangin mite a tuamkhen ding hi.
40025033	Tuute a taklamah koihin keelte a veilamah a koih ding hi.
40025034	"Tua hun ciangin Kumpipa in a taklama omte kiangah, ‘Ka Pa in thupha hong piaksate aw, hong pai un; leipiansak cil-a kipan no adinga kibawlsa na luah ding uh gam hong luah un.
40025035	Ahang in, ka gilkial laitakin ka nek ding nong pia uh a, ka dangtak laitakin ka dawn ding nong pia uh hi. Mikhual ka hi laitakin zin nong do uh hi.
40025036	Puan ka neih loh laitakin nong silhsak uh hi. Ka cinat laitakin nong khoi uh a, ka thong kiat laitakin nong veh uh hi,’ ci ding hi.
40025037	"Tua ciangin a thumaante in, ‘Topa aw, na gilkial laitak cikin hong mu-a, hong vakin, na dangtak laitak na dawn ding hong pia ka hi uh hiam?
40025038	Mikhual na hi laitak cikin hong mu-a, zin hong do ka hi uh hiam? Puan na neih loh laitak cikin hong mu-a, puan hong silhsak ka hi uh hiam?
40025039	Na cinat laitak ahi a, na thongkiat laitak ahi zongin cikin hong mu-a, hong veh ka hi uh hiam?’ ci ding uh hi.
40025040	"Kumpipa in, ‘Thutak kong gen-inah, hih ka sanggamte a neupen khat adinga na bawlte khempeuh uh kei adinga hong bawl na hi uh hi,’ ci-in dawng ding hi.
40025041	"Tua khit ciangin a veilam a omte kiangah, ‘Hamsiatna a thuakte aw, kei kiang pan taikhia un, dawimangpa le ama vansawltakte adinga kibawlsa tawntung meikuang sungah pai un.
40025042	Ahang in, ka gilkial laitakin ka nek ding bangmah nong pia kei uh hi.
40025043	Mikhual ka hi laitakin zin nong do kei uh hi. Puan ka kisap laitakin nong silhsak kei uh hi. Ka cinat laitak ahi zongin ka thongkiat laitak ahi zongin nong khoi kei uh hi,’ ci ding hi.
40025044	"Amaute in zong, ‘Topa aw, na gilkial laitak, na dangtak laitak, puan na neih loh laitak, mikhual na hi laitak, na cinat laitak le na thongkiat laitak cikin hong mu-a, hong don lo ka hi uh hiam?’ ci-in dawng ding uh hi.
40025045	"Amah in, ‘Thutak kong geninah, hihte a neu pen khat adinga na bawl loh khempeuh uh, kei adinga hong bawl lo na hi uh hi,’ ci kik ding hi.
40025046	"Tua ciangin amaute tawntung gawtna ah pai ding uh a, a thumaante ahi uh leh tawntung nuntakna ah a pai ding uh hi,” a ci hi.
40026001	Jesu in hih thu teng a gen khit ciangin a nungzuite kiangah,
40026002	"Na theihsa bangun tu zawh ni nih khit ciangin Paisan pawi hong tung dinga - Mihing Tapa kilhcip dingin kipia ding hi,” ci-in a gen hi.
40026003	Tua ciangin Caiaphas kici tulpipa innpi-ah siampi makaite le mipite’ upate a kikhawm uh hi.
40026004	Tua ciangin amaute in Jesu mansim a thahlup ding a sawmsim uh hi.
40026005	Ahi hangin, “Mipite hong so kha ding ahi ciangin Pawi sungah hih kei ni,” a ci uh hi.
40026006	Bethany a Simon kici Miphakpa innah Jesu a om laitakin,
40026007	a manpha mahmah sathau namtui suangngo thawl khat tawi-in numei khat ama kiangah a pai hi. Sabuai tungah kingama a om laitakin tuanu in a lutungah a sathau namtui a buak hi.
40026008	Nungzuite in a muh uh ciangin a lungkim kei uh hi. Amaute in, “Pammaih lel hi lo hiam?
40026009	Hih sathau namtui man tampi-in zuakin a sum mizawngte piak tuak zaw hi,” a ci uh hi.
40026010	Jesu in a theih ciangin amaute kiangah, “Hih nu bang dinga buaisak na hi uh hiam? Amah in kei tungah a kilawm na hoih khat a hih khin hi.
40026011	Mizawngte tawh note na omkhawm den ding uh a, ahi hangin kei tawh na omkhawm den kei ding uh hi.
40026012	Ka pumpi sathau nam-tui hong buah ciangin kei kivui nading a bawlkhol ahi hi.
40026013	Thutak kong geninah, hih lungdamna-thu a kihilhna leitung mun khempeuh ah amah a kiphawk gige nadingin ama hihsa thu zong a kigen ding hi,” a ci hi.
40026014	Tua ciaingin sawm-le-nihte lakah khat - Judas Iscariot kici pa siampi makaite kiangah va pai a,
40026015	"Amah note khutah hong pia leng, kei bang nong pia ding uh hiam?” ci-in a dong hi. Tua ciangin amaute in sumtang sawm thum a sehkhia uh hi.
40026016	Tua huna kipan Judas in amaute khutah Jesu a piak theih nading hun hoih a ngak gige hi.
40026017	Silngo sawh loh Anlum Pawi ni masa pen ni-in Jesu kiangah nungzuite va pai uh a, “Paisan-pawi an nek nading koi lai-ah na bawlkhol le ung na deih hiam?” ci-in a dong uh hi.
40026018	Amah in, “Khuapi sunga mi khat kiangah, ‘Siapa in: “A kisehsa ka hun tung dek ta hi. Ka nungzuite tawh na innah Paisan-pawi kong bawl ding uh hi, ci hi,’ va ci un,” ci-in a dawng hi.
40026019	Tua ciangin nungzuite in Jesu cih bangin Paisan-pawi bawl nading a bawlkhol uh hi.
40026020	A nitak ciangin, Sawm-le-nihte le Jesu sabuai ah a kingam uh hi.
40026021	Amaute in an a nek laitakun Jesu in, “Thutak kong geninah, note lakah khat in kei hong lehhek ding hi,” a ci hi.
40026022	Amaute dah mahmah uh a, a ban banin ama kiangah, “Kei hi buang kei ning maw Topa?” a ci ciat uh hi.
40026023	Jesu in, “Kei tawh ankuang a sawk khawmpa in kei hong lehhek ding hi.
40026024	Ama thu a kigelhsa bangin Mihing Tapa a pai ding hi. Ahi hangin Mihing Tapa a lehhekpa in gimna nak thuak na zen in cia! A piang vet lo hileh ama adingin hoih zaw ding hi ven,” a ci hi.
40026025	Tua ciangin amah lehhek ding pa Judas in, “Kei hi buang kei ning maw Rabbi?” a ci hi. Jesu in, “Hihi, nang na hi hi,”a ci-in a dawng hi.
40026026	Amaute in an a nek laitakun, Jesu in anlum la a, lungdam koin balkhama, a nungzuite pia-in, “Hih ka pumpi ahi hi, la unla ne un,” a ci hi.
40026027	Tua khit ciangin hai la a, lungdam koin, amaute pia-a, “Hih hai-in dawn kim ciat un.
40026028	Mi tampi mawh mai nadinga kibuakhia, thukhunnab ka sisan ahi hi.
40026029	Ken kong geninah, ka Pa gam sungah note tawh a thaka ka dawn khawm mateng, tu-a kipan lenggahzu ka dawn nawn kei ding hi,” a ci hi.
40026030	Amaute in biakna la a sak khit uh ciangin Olive Vum ah a pai uh hi.
40026031	Tua ciangin Jesu in amaute kiangah: “‘Tuucingpa ka sat dinga, tuuhonte a kithehthang ding hi,’c ci-a kigelhsa bangin tu zan mahmah in kei hangin na vekun na puk ding uh hi.
40026032	Ahi hangin ka thawh kik khit ciangin note mai-ah Gililee gamah ka na pai ding hi,” ci-in a gen hi.
40026033	Peter in, “Nang hangin mi khempeuh a puk zongin kei ka puk ngei kei ding hi,” ci-in a dawng hi.
40026034	Jesu in, “Thutak kong geninah, tu zan mahmah ak khuan ma-in thumvei nong kitheihmawhbawl ding hi,” a ci kik hi.
40026035	Ahi hangin Peter in, “Nang tawh sihkhawm nading ahi zongin kong kitheihmawhbawl ngei kei ding hi,” a ci teitei hi. Tua mah bangin nungzui dangte in zong a ci ciat uh hi.
40026036	Tua khit ciangin Jesu a nung zuite tawh Gethsemane kici munah pai uh a, amaute kiangah, “Hua lai-ah pai-a thu ka nget kalin hih lai-ah na tu un,” a ci hi.
40026037	Amah in Peter le Zebedee tapate gel tonpih a, tua ciangin amah dah lua-in a lungmang hi.
40026038	Tua ciangin amaute kiangah, “Dah luatna in sih nading zah dongin hong zen hi. Hih lai-ah na om unla, kei tawh kigalging khawm un,” a ci hi.
40026039	Tawmkha pai lai-in lei-ah boka, “Pa aw, ahi theih leh hih hai tawh hong kipelhsak in. Ahi zongin kei deih bang hi loin nangma deihna bang hizaw hen,” ci-in thu a ngen hi.
40026040	Tua ciangin nungzuite kiangah pai kika, amaute a na ihmu khin uh hi. Jesu in Peter kiangah, “Note in nai khat sung nangawn hong kigalginpih zo lo na hi uh hiam?
40026041	Khem na na thuak loh nadingun thungenin kigalging un. A kha a ut hangin pumpi thanem hi,” a ci hi.
40026042	Amah a nihveina va pai kika, “Pa aw, hih hai kei dawn loh a kipelh thei lo ahileh, nangma deihna bang hi ta hen,” ci-in thu a ngen hi.
40026043	Amaute ihmut suak lua uh ahi manin amah a pai kik ciangin a ihmut laitak uh a tuak leuleu hi.
40026044	Tua ciangin amaute nusia-in paikhia leuleu a, a nget ngei mah a thumveina a ngen hi.
40026045	Tua khit ciangin nungzuite kiangah pai kik-a, “Note ihmu lailai in tawlnga lailai na hi uh hiam? En un, Mihing Tapa mawhneite khut sungah a kilehhek hun naita hi.
40026046	Tho un, pai ta ni! Kei hong lehhekpa hih lai-ah hong pai ta hi!” a ci hi.
40026047	Tua banga a paupau laitakin, Sawm le nihte lakah khat Judas a tung hi. Amah tawh, siampi makaite le mipite’ upate in a sawl, namsau le khetbuk tawi mihonpi tawh a tonkhawm hi.
40026048	Tua a lehhekpa in, “Ka nap penpen Jesu hi ding hi; tuapa man pah un,” ci-in amaute tawh lim a kilahkholhsa bangin
40026049	Jesu kiangah Judas paipah a, “Rabbi dam maw!” ci-in amah a nam hi.
40026050	Jesu in, “Lawm aw, hih dinga nong paina hih in,”d ci-in a dawng hi. Tua ciangin mihonte in Jesu nehphei uh a, lencipin a man uh hi.
40026051	Tua laitakin Jesu pawlte khat in ama namsau mana, dokin tulpipa nasempa sat-a, a bil a satkhia hi.
40026052	Jesu in ama kiangah; “Na namsau a paii ah siat in. Namsau zangte namsau mah in si ding hi.
40026053	Ka Pa ko thei lo dingin hong ngaihsun na hi uh hiam? Ko leng ka deih banga ka zat theih ding van sawltak legionb sawm le nih sanga tamzawte thakhatin hong puakpah ding hi.
40026054	Tua bang hileh hih bang tektekin piang ding hi, ci-a Laisiangtho gensa bangci tangtun thei ding ahi hiam?” a ci hi.
40026055	Tua laitakin Jesu in mihonpite kiang ah, “Kei man dinga namsau le khetbuk tawh nong kuan uh, kumpi langpangte makai ka hi hiam? Nisimin biakinnpi tualte ah thu ka hilh laitakin nong man kei uh hi.
40026056	Ahi hangin kamsangte gelhsate a tangtun theih nadingin hih bang teng a piang ahi hi,” a ci hi. Tua ciangin nungzuite khempeuh amah nusia-in a tai uh hi.
40026057	Jesu a mante in thukham siate le upate omkhawmna mun tulpi Caiaphas inn a tun uh hi.
40026058	Ahi hangin Peter in tulpipa inntual dong kihal simsimin Jesu a zui hi. Bang thu piang ding hiam, cih thei nuamin inntual ah lut-a a cingte tawh a va tukhawm hi.
40026059	Siampi makaite le Sanhedrin buppi in Jesu a thah theih nadingun a langah zuau teci a zong uh hi.
40026060	Zuau teci pang tampi a pai uh hangin thu-a santak ding thukho a mu zo kei uh hi. A tawpna ah nih va pai uh a,
40026061	"Hih pa in, ‘Pasian biakinnpi susia in nithum sungin ka lam kik thei ding hi,’ ci hi,” ci-in teci a pang uh hi.
40026062	Tua ciangin tulpipa dingin Jesu kiangah, “Dawng lo ding na hi hiam? Na lang khata hihte teci pannate bangci bang ahi hiam?” ci-in a dong hi.
40026063	Ahi hangin Jesu a dai dide hi. Tulpipa in ama kiangah, “Nang Pasian Tapa Khriste na hi hiam hong gen in, ci-in a nungta Pasian ah tomlo-in nang kong sawl hi,” a ci hi.
40026064	Jesu in, “Himah ing, na cih bangin ka hi hi. Ahi hangin note khempeuh kiangah kong gen hi: Mailam hunah Mihing Tapa, Thahat Pa’ taklamah tu-in meii tungah hong tuangsuk na mu ding uh hi,” ci-in a dawng hi.
40026065	Tua ciangin tulpipa in a puansilhte balkeka, “Pasian a gendai zo hi! Teci dang kul nawn ding ahi hiam? En un, Pasian a gendaina kam na za zo uh hi.
40026066	Bang na ci ngaihsut uh hiam?” a ci hi. Amaute in, “Amah sihsak taak hi,” ci-in a dawng uh hi.
40026067	Tua ciangin amaute in a maitang cilphih uh a, a khuttum uh tawh a tum uh hi. Adangte in a pang bengin,
40026068	"Khrist aw, nang kua’n hong su hiam, hong gen dih in,” a ci uh hi.
40026069	Inntual ah Peter a tut laitakin nasem numei khat a kiangah va pai-in, “Nang zong Galilee mi Jesu tawh na kipawl hi,” va ci hi.
40026070	Ahi hangin amah in, “Na thu gente ka thei kei hi,” ci-in amaute khempeuh mai ah a nial hi.
40026071	Tua ciangin inntualkong lam manawhin a pai leh numei dang khat in amah mu-a, mipite kiangah, “Hih pa Nazareth mi Jesu tawh kipawl hi,” a ci hi.
40026072	Amah in, “Tua mipa ka thei kei hi,” ci-in tomlo-in a nial kik hi,
40026073	Tawlkhat khit ciangin tua lai-a dingte Peter kiangah va pai uh a, “Ama pawlte lakah khat na hi taktak hi; na aw suah in zong kithei hi,” a va ci uh hi.
40026074	Tua ciangin amah le amah kihamsiat-in, “Tuapa ka thei peuhmah kei hi!” ci-in amaute mai-ah a kiciam hi. Tua khit phetin ak a khuang hi.
40026075	Tua ciangin, “Akkhuan ma-in kei thum vei nong kitheihmawhbawl ding hi,” ci-a Jesu gen Peter in a phawk hi. Tua ciangin amah a pualamah pusuak a, kah cihtakin a kap hi.
40027001	Zingsang tungin siampi ma-kaite le mipite’ upate khempeuh in Jesu, thah dingin a khensat uh hi.
40027002	Amaute in amah henin paikhiatpih uh a, ukpipa Pilate khutah a pia uh hi.
40027003	Amah lehhekpa Judas in Jesu a kimawhpaih lam a muh ciangin mawh kisa in dah lua ahi manin siampi makaite le upate kiangah ngun tang sawmthum va pia kik-a,
40027004	"Ka mawh zo hi; mawhpeng sisan ka lehhek zo hi,” a ci hi. Amaute in, “Tua leh ko bang kisai ahi hiam? Tua pen nangma thu hi hen,” ci-in a dawng uh hi.
40027005	Tua ciangin Judas in a sumte biakinnpi sungah lawnin a paisan hi. Tua khit ciangin amah paikhia a, amah le amah a gui-awk hi.
40027006	Siampite in sumtangte tawm uh a, “Hih sum sisan man ahi manin sumkholna sunga koih ding thukham tawh kilehbulh hi,” a ci uh hi.
40027007	Tua ahi ciangin amaute in tua sum, gamdang mite kivuina mun dingin belseekpa lo leina-a zat dingin a khensat uh hi.
40027008	Tua hangin tua mun, tuni dong Sisan Lo, kici hi.
40027009	Tua hunin, kamsangpa Jeremiah gensa: “Israel mipite in ama man ding a ciangtansa bangin, amaute in sumtang sawmthum la uh a,
40027010	Topa in kei hong thupiak bangin bellei lakna mun lei nadingin tua sumte a zang uh hi,”a cih thu a tangtung hi.
40027011	Tua hun laitakin ukpipa mai-ah Jesu a ding hi. Ukpipa in ama kiangah, “Nang Jew-te kumpipa na hi hiam?” ci-in a dong hi. Jesu in, “Hi mah hi, na cih bangin ka hi hi,” ci-in a dawng hi.
40027012	Siampi makaite le upate in amah a mawhsak uh ciangin amah’n a dawng kik kei hi.
40027013	Tua ciangin Pilate in, “Amaute in nang langa a teci pannate uh za lo na hi hiam?” ci-in a dong hi.
40027014	Ahi hangin Jesu in dawng lo a, amau mawhmatnate khat beek nangawn a dawng kik peuhmah kei hi. Tua pen ukpipa in lamdang a sa mahmah hi.
40027015	Tua lai-in Pawi kibawl hunin mipite teel thongkia khat ta khahkhiat ding, ukpipa ngeina ahi hi.
40027016	Tua laitakin Barabbas kici a gilo-a minthang thongkia khat a om hi.
40027017	Tua ahi ciangin mihonpite a kikhop uh ciangin Pilate in amaute kiangah, “Barabbas le Khrist kici Jesu kua zaw khah leng na deih uh hiam?” ci-in a dong hi.
40027018	Ahang in, amaute in Jesu a hazat manun ama khutah pia uh ahilam a thei hi.
40027019	Pilate a thukhenna tokhom ah a tut laitakin a zi in, “Tua mawhpengpa bangmah na cih kha kei in; ama hangin tuni-in ka mangin tampitak ka thuak hi,” ci-in thu a khak hi.
40027020	Ahi hangin in, Barabbas khaha, Jesu thah dinga a nget nadingun siampi makaite le upate in mihonpite a thuzawh uh hi.
40027021	Ukpipa in, “Kua zaw hong khahkhia leng na deih uh hiam?” ci-in a dong hi. Amaute in, “Barabbas,” a ci uh hi.
40027022	Pilate in, “Tua ahileh Khrist kici Jesu bang ka cih ding hiam?” ci-in a dong hi. Amaute in a vekpi un, “Amah kilhlum in!” ci-in a dawng uh hi.
40027023	Pilate in, “Bang hang in? Amah’n bang tatkhialhna nei ahi hiam?” ci-in a dong hi. Ahi hangin amaute in, “Amah kilhlum in,” ci-in a ngaihzaw-in a kiko uh hi.
40027024	Pilate in a cih nading thei lo tham loin mipite so dinga kipan a muh ciangin tui la-in mihonpite mai-ah a khut sil-a, “Hih pa sisan tawh kisai-in ka mawhpeng hi. Nomau thuthu hi ta hen,” a ci hi.
40027025	Mipite khempeuh in, “Ama sisan kote tung le ka suan ka khakte uh tungah tu ta hen!” ci-in a dawng uh hi.
40027026	Tua ciangin amaute kiangah Barabbas a khahkhia hi. Ahi hangin Jesu a satsak khit ciangin kilhlup dingin amaute khutah a pia hi.
40027027	Tua ciangin ukpipa galkapte in ukpipa innpi ah Jesu paipih uh a, galkap company buppi a kimah a umcihsak uh hi.
40027028	Amaute in Jesu puan hawkkhiatsakin kumpi puan dupsan khat silhsak uh a,
40027029	ling tawh kumpi lukhu khat phanin a lutungah a khusak uh hi. A taklam khutah ciangkhut khat tawisak uh a, a mai-ah khukdinin, “Jew-te kumpipa aw, khansawt in,” ci-in a zahko uh hi.
40027030	Amah cilphihin, a ciangkhut la kik uh a, a lutang a satsat mai uh hi.
40027031	Amah a zahko khit uh ciangin a kumpi puan suahkhiat sak uh a, ama puan a silhsak kik uh hi. Tua khit ciangin kilhlup dingin amah a paikhiatpih uh hi.
40027032	Amaute a paikhiat laitakun Simon kici Cyrene pana mi khat tuak uh a, zawhthawh thu-in singlamteh a puasak uh hi.
40027033	Amaute Golgotha (Luguh mun cihna) kici mun a tung uh hi.
40027034	Tua lai-ah a khaa tawh kihel lenggahzu a pia uh hi. Ahi hangin a ciap ciangin a dawn nuam kei hi.
40027035	Singlamteh tungah Jesu a kilh khit uh ciangin amaute in ai saninb ama puan a hawm uh hi.
40027036	Tua ciangin amaute tu-in amah a vil uh hi.
40027037	Amaute in: HIH JEW-TE KUMPIPA, JESU HI, ci-in a mawhmatna uh lai, a lutung sanah a suang uh hi.
40027038	Misuamte nih a taklam khat, a veilam khat, singlamteh ah a kilh uh hi.
40027039	Tua lai a tawnte in amah engko uh a lupeisanin,
40027040	"Biakinnpi susia-a ni thum sunga lam kik zo ding pa aw, nang le nang kihonkhia in! Pasian Tapa na hileh singlamteh tung pan hong kumsuk in!” a ci uh hi.
40027041	Tua mah bangin siampi makaite, thukham siate le upate in amah a zahko uh hi.
40027042	Amaute in, “Amah in midangte honkhia zo napi, amah le amah kihonkhia zo lo pi! Amah Israel-te kumpipa hi ven! Tu laitakin singlamteh tung pan hong kumsuk leh amah um ni.
40027043	Amah’n Pasian a muang hi. ‘Pasian Tapa ka hi;’ a cih buangin Pasian in a ut leh amah tu-in hon ta hen,” a ci uh hi.
40027044	Tua mah bangin amah tawh kikhai khawm misuamte in zong a eng koko uh hi.
40027045	Tua gam bupah nai gukna-a kipan nai kuana dong khim a zing hi.
40027046	Nai kua hun pawlin Jesu in, “Eloi, Eloi, c lama sabachthani?” ci-in nakpi in a kiko hi. A khiatna, “Ka Pasian, ka Paisan aw, bang hangin kei hong paisan na hi hiam?”d cihna ahi hi.
40027047	Tua lai-a ding mi pawlkhat in hih a cih a zak uh ciangin, “Amah’n Elijah sam hi,” a ci uh hi.
40027048	Tua khit phetin amaute lakah khat va tai a tuihup a va la hi. Lenggahzu thuk sungah tuihup a diah khit ciangin, ciang dawnah koihin Jesu dawn dingin a pia hi.
40027049	Ahi hangin adangte in, “Bangmah cih dah dih in; amah honkhia dingin Elijah hong pai hiam en phot dih ni,” a ci uh hi.
40027050	Jesu nakpi in a kiko khit ciangin a kha a khah hi.
40027051	Tua hun lianin biakinnpi puanzak alu pan ataw dong kikekin phel nih a suak hi. Lei kilokin suangtumpite kitamkham hi.
40027052	Hante kihonga, a sisa misiangthote luang tampi hing kikin a tho hi.
40027053	Amaute han panin pusuakkhia uh a, Jesu thawhkik khit ciangin khuapi siangtho sungah pai-in mi tampi kiangah a kilang uh hi.
40027054	Jesu luang a cingte le zakhat-ukpa in, zinling le thupiang teng a muh uh ciangin lau mahmah uh a, “Pasian Tapae lah a hi takpi a!” a ci uh hi.
40027055	A gamla sim pana a galvil numei tampi tua lai-ah a om uh hi. Amaute, Jesu kisapnate a hihsak dingin Galilee pana amah a zuite ahi uh hi.
40027056	Tuate lakah Mary Magdalene, James le Joseph-te nu Mary le Zebedee tate’ nu a om uh hi.
40027057	Nitak lam ciangin Jesu nungzui a suak khin Joseph min nei mihau khat Arimathea panin va pai hi.
40027058	Amah Pilate kiangah pai-a Jesu luang a nget ciangin, amah piak dingin Pilate in thu a pia hi.
40027059	Joseph in siluang la a, saihadial puan siangtho-in a tun khit ciangin,
40027060	amah mah in suangpi a khuak han thak sungah a sial hi. Tua han kongvang suangtumpi khatin a huk khit ciangin a paikhia hi.
40027061	Mary Magdalene le Mary dang khat han galsan takah a tu uh hi.
40027062	Kiginkholh Ni khit a zingciang in Pilate kiangah siampi makaite le Pharisee-te a pai uh hi.
40027063	Amaute in, “Pu aw, tua mikhempa in a nuntak lai-in, ni thum khit ciangin ka tho kik ding hi,’ a cih ka phawk gige uh hi.
40027064	Tua ahi ciangin a ni thum ni dong tua han, bangmah a kicih loh nadingin thu pia in. Tua hi kei leh a nungzuite pai-in a luang gu ding uh a, amah misi pan tho zo hi, ci-in mite kiangah gen kha ding uh hi. Tua hileh hong khem masak sangin hong khem nunung a nasiazaw lai ding hi,” a ci uh hi.
40027065	Pilate in, “A cing mi khat paipih un. Pai unla na theih bangun tua han a muanhuai theithei dingin na bawl un,” a ci hi.
40027066	Tua ciangin amaute pai uh a, han kongvang khakna suang tungah seal in ciamteh uh a, a bit nadingin a cingsak uh hi.
40028001	Sabbath ni khit nipikal ni masa pen ni, phalvak tungin Mary Magdalen le adang Mary-te han hawh dingin a pai uh hi.
40028002	Ziin nakpi-in a ling hi; Topa vansawltak khat, van panin paisuk a, tua hanah pai-in han kongvang khakna suang likkhia-in, a tungah a tu hi.
40028003	Ama mel khuaphelep banga, a puante vuk bangin a pak hi.
40028004	Han cingte in amah kihta mahmah uh ahi manin liingin a si tawh kibang uh hi.
40028005	Vansawltak in numeite kiangah, “Lau kei un, a kikilhlum Jesu a zong na hilam uh ka thei hi.
40028006	Amah hih lai-ah om lo hi; a gensa bang tektekin tho kik zo hi. Hong pai-in a kisialna mun hong en un.
40028007	Tua khit ciangin pai mengmeng unla a nungzuite kiangah, ‘Amah misi pan tho kik khina, note mai-ah Gililee ah a pai hi. Tua lai-ah amah na mu ding uh hi,’ ci-in va gen un. Tu-in no kong hilh khin hi,” a ci hi.
40028008	Tua ciangin tua numeite lau le lungdam mahmah thuahin a nungzuite kiangah tua thu gen dingin han panin manlangtakin a tai uh hi.
40028009	Jesu in amaute thakhatin na dawntuah a, “Dam maw,” ci-in a hopih hi. Amaute ama kiangah pai uh a, a khete kawi-in a bia uh hi.
40028010	Tua ciangin Jesu in amaute kiangah, “Lau kei un. Pai unla, ka sanggamte Galilee a pai dingin na sawl un; tua lai-ah kei hong mu ding uh hi,” a ci hi.
40028011	Numeite lampi ah a pai laitakun, han cingte pawlkhat khuapi sungah pai uh a, thu piang khempeuh siampi makaite kiangah a ko uh hi.
40028012	Siampi makaite le upate a kisuktuah khit uh ciangin ngaihsutna khat a geel uh hi. Galkapte sum tampi pia uh a,
40028013	"‘Zan laitakin a nungzuite hong pai uh a, ka ihmut kalun a luang a gumang uh hi,’ ci un.
40028014	Hih thukohna gam ukpipa kiang a tun leh kote in amah ka na lungkimsak ding uh a, na buai loh nadingun kong hu ding uh hi,” ci-in a sawl uh hi.
40028015	Tua ciangin galkapte in sumte sang uh a, a hilh bangbangun a hih uh hi. Tua hi-a tuni ciang dong Jew-te lakah hih thu a kigen kawikawi hi.
40028016	Tua ciangin nungzui sawm-le-khatte Galilee ah pai uh a, Jesu in amaute pai nadinga a genna mun mual tungah a pai uh hi.
40028017	Amaute in amah a muh uh ciangin a bia uh hi. Ahi hangin pawlkhat a lunghei nei lai uh hi.
40028018	Tua ciangin amaute kiangah Jesu pai a, “Vantung le leitungah thuneihna khempeuh kei hong kipia khin hi.
40028019	Tua ahi manin pai unla, minamte khempeuh nungzui na suaksak un; Pa, Tapa le Khasiangtho minina na baptise unla,
40028020	kong thupiak khempeuh a zuih nadingun na hilh un. Khanghun a bei tektek dong a tawntungin note kong ompih taktak ding hi,” a ci hi.
41001001	Pasian Tapaa Jesu Khrist tawh kisai lungdamna-thu a kipatna.
41001002	Kamsangpa Isaiah lai sungah: “Na lampi a sialkhol dingin, ka thupuakpa na mai-ah ka sawl ding hi,”b
41001003	"Gamlak-a kikopa aw in ‘Topa ading lampi sialkhol unla, ama lampi na tangsak un,’”c ci-in kigelh hi.
41001004	Tua bangin John in sehnel-gam kual sungah baptise in mawhnate maisak nading kisikna tawh kisai baptisena thu hilh in a pai hi.
41001005	Judea gam sung teng le Jerusalem a mite khempeuh ama kiangah a pai uh hi. A mawhnate uh pulak uh a, amah in Jordan Gun sungah a baptise hi.
41001006	John in kala-oh mul tawh kibawl puan silhin savun kawnggak a gak hi. Kauphe le gamlak khuaizu an in a nei hi.
41001007	Ama thupuak hih ahi hi: “Ka nungah kei sanga vanglianzaw khat hong pai ding hi. Kun in ama khedap khaute sut ding nangawnin ka kilawm kei hi.
41001008	Kei in note tui ind kong baptize hi. Ahi hangin amah in note Khasiangtho in hong baptize ding hi.”
41001009	Tua hunin Galilee gam Nazareth panin Jesu pai-a, Jordan gun sungah John a kibaptisesak hi.
41001010	Tui lakpanin Jesu a paikhiat toh laitakin van kihong a, ama tungah vakhu bangin Kha a kumsuk a mu hi.
41001011	Tua laitakin vantung panin aw khat ginga, “Nang, ka it ka Tapa na hi hi; nang tungah ka lungkim mahmah hi,” a ci hi.
41001012	Thakhatin Kha in amah sehnelgamah sawlpah a,
41001013	Satan zia-etna thuakin ni sawmli sung a om hi. Gamsate tawh amah omkhawm a, vansawltakte in a don uh hi.
41001014	John thong a kiat khit ciangin Pasian lungdamna thuthak tangko in Galilee gam sungah Jesu va pai hi.
41001015	Amah in, “A hun hong tung zo hi. Pasian gam hong nai ta hi. Kisik unla thupha um un!” a ci hi.
41001016	Galilee Tuipi gei-a Jesu a pai laitakin nga beng mi ahi Simon le a sanggampa Andrew-te in tui sungah len a khuh laitak uh a mu hi.
41001017	Jesu in, “Hong pai unla kei hong zui un. Mi a mante kong suaksak ding hi,” a ci hi.
41001018	Amau zong a lente uh nusia pah in amah a zui uh hi.
41001019	Tua pan tawmkha a pai lai leh Zebedee tapa James le a sanggampa John, a lente uh puaha gunkuang sunga om a mu hi.
41001020	Amah in amaute sampah a, amau zong a pa uh Zebedee le sumthalawhte gunkuang sungah nusia-in amah a zui uh hi.
41001021	Amaute Capernaum ah pai uh a, Sabbath ni a tun ciangin synagogue ah Jesu lutin thuhilh a kipan hi.
41001022	Thukham siate bang hi loin thuneipa khat bangin a hilh manin mite in a thuhilh zia lamdang a sa mahmah uh hi.
41001023	Tua laitakin synagogue sungah kha giloe a lut mi khat in,
41001024	"Nazareth mi Jesu aw, kote bang hong cih nuam na hi hiam? Kote susia dingin hong pai na hi hiam? Nang kua na hiam cih kong thei hi - Pasian Mi Siangtho na hi hi!” ci-in a kiko hi.
41001025	Jesu in khauhtakin, “Pau ken! Ama sung pan paikhia in!” a ci hi.
41001026	Kha gilo in tua mipa a pumlinsak gawp khit ciangin kiko zekzak kawmin a paikhia hi.
41001027	Mite in lamdang sa mahmah uh a, “Hih in bang ahi hiam? Thuneihna tawh thuhilhna thak khat hilh mawk! Kha gilote thu a piak ciang nangawnin amaute in a mang tazen uh hi,” ci-in khat le khat a kidong uh hi.
41001028	Galilee kual bupah ama thu a kizel khinpah hi.
41001029	Synagogue pan amaute a paikhiat khit phetun James le John tawh Simon le Andrew-te innah a hawh uh hi.
41001030	Simon sungnu nattun a lupna-a lum ahilam amaute in Jesu kiangah a gen uh hi.
41001031	Tua ciangin ama kiangah Jesu pai-a, a khut lenin a phongto hi. A nattun dam a, amaute a zindo hi.
41001032	Tua nitak, ni a tum khit ciangin mite in cinate le dawilutte khempeuh Jesu kiangah a puak uh hi.
41001033	Khuazangpi in kongkhak kiangah kikhawm uh a,
41001034	natna tuamtuam a vei mi tampi Jesu in a damsak hi. Amah in dawi tampi zong hawlkhia a, tua dawite in amah kua hiam cih thei uh ahi manin Jesu in amaute pau ding a phal kei hi.
41001035	Zingkhangpi phalvak ma-in Jesu tho a, tua inn panin gamdaihna munah pai-in tua lai-ah thu a ngen hi.
41001036	Simon le a pawlte amah zong dingin a pai uh hi.
41001037	Amah a muh uh ciangin, “Mi khempeuh in nang hong zong uh hi lo hiam!” ci-in a ko uh hi.
41001038	Jesu in, “Thu hilh dinga hong pai ka hi manin hih khuate khatpeuhah thuhilh dingin paikhia ni” a ci hi.
41001039	Tua ciangin amah Galilee gam sung tengah zin kawikawi a, synagogue-te ah thu hilhin dawite a hawlkhia hi.
41001040	Miphakf khat a kiangah va pai a, khukdinin, “Ut peuh lecin nong siangsak thei hi,” ci-in a thum hi.
41001041	Khuatuahna tawh Jesu kidimin, a khut zana, tuapa lawngin, “Ka ut hi. Siang ta in!” a ci hi.
41001042	Tua khit phetin a phak natna in amah nusia-a, a damsiang hi.
41001043	Jesu in vauhilhna khauh tawh amah sawlkhiapah a,
41001044	"Hih thu kuamah hilh peuhmah kei in. Ahi hangin pai inla siampipa kiangah va kilak in; amaute tungah teci pang na suah nadingin na sian nading a Moses thupiak biakpiakna na pia in,” a ci hi.
41001045	Tuapa in tua banga a hih sangsikin paikhia-a genthang in tua thu a kizelsak hi. Tua hangin khuapi sungah Jesu a langtangin lut thei nawn lo-a, a pualam kuama om lohna munmun ah a om kawikawi hi. Tua hi napi mun khempeuh panin mihonte ama kiangah a pai veve uh hi.
41002001	Ni tawmvei khit Capernaum ah Jesu a lut kik ciangin inn tung kik hi, cih thu mite in a za uh hi.
41002002	Inn pua nangawnah om nading om lo zah dongin mi tampi va kikhawm uh a, amah in amaute kiangah thu a hilh hi.
41002003	Mi pawlkhat va pai uh a, mi li in a zawn pumzaw khat a kiangah a paipih uh hi.
41002004	Mihonpite hangin Jesu kiang a tut theih loh manun Jesu tung santak innkhum phelkhia in vangsak uh a, tua ciangin a zawna phekin pumzawpa a khaisuk uh hi.
41002005	Jesu in amaute upna a muh ciangin pumzawpa kiangah, “Tapa aw, na mawhnate kimaisak zo hi,” a ci hi.
41002006	Tua lai-a tu thukham siate pawlkhat in,”
41002007	Bang hangin hih pa tua bangin pau ahi hiam? Amah in Pasian a gendai hi! Pasian longal kua in mawhna maisak thei ahi hiam!” ci-in a ngaihsun uh hi.
41002008	Amaute lungsim sunga a ngaihsutna uh Jesu in a kha-in theipah ahi manin amaute kiangah, “Hih thute bang hangin ngaihsun na hi uh hiam?
41002009	Pumzawpa kiangah, ‘Na mawhnate kimaisak zo hi,’ cih ding le, ‘Tho in, na phek la-in pai in,’ cih ding koi baihzaw ahi hiam?
41002010	Ahi hangin Mihing Tapa in hih leitungah mawh maisak theih nading thu nei hi, cih na theih nadingun...,” a cih khit ciangin pumzawpa kiangah,
41002011	"Tho in, na phek la inla innah ciah in, kong ci hi,” a ci hi.
41002012	Amah tho a, a phek la-in amaute khempeuh muhin a paikhia hi. Mi khempeuh in lamdang mahmah sa uh a, “Hih bang peuhmah mu ngei nai kei hang maw!” kici-in Pasian a phat uh hi.
41002013	Khatvei tuilipi gei-ah Jesu a pai leuleu hi. Mihon tampi ama kiangah va pai uh a, amah in amaute thu a hilh hi.
41002014	Amah a pai kawikawi laitakin Alphaeus tapa Levi, siahdonna bukno sunga tu a mu hi. Jesu in, “Kei hong zui in,” a cih ciangin Levi dingto in a zui hi.
41002015	Levi innah Jesu in nitak-an a nek laitakin mi tampi in a nung zui ahi manin siahdongte tampi le “mawhneite” in amah le a nungzuite tawh a nekhawm uh hi.
41002016	Thukham sia ahi Pharisee-te in “mawhneite” le siahdongte tawh an a nekkhawm a muh uh ciangin, “Amah in bang hangin siahdongte le “mawhneite” tawh ankuang umkhawm ahi hiam?” ci-in a nungzuite kiangah a dong uh hi.
41002017	Jesu in hih thu a zak ciangin amaute kiangah, “Siavuan kisam cidamte hi loin cinate hizaw hi. A thumaante sam dinga hong pai ka hi kei a, mawhneite sam dinga hong pai ka hi hi,” a ci hi.
41002018	John nungzuite le Pharisee-te in an a tang uh hi. Jesu kiangah mi pawlkhat va pai uh a, “John nungzuite le Pharisee-te nungzuite in an tang napi bang hangin nang nungzuite in an tang lo uh hiam?” ci-in a dong uh hi.
41002019	Jesu in, “Zineipa tawh a omkhawm kimlai bangci in mopawi simte in an tang thei ding uh hiam? Zineipa tawh a omkhawm lai tengun an a tang thei kei ding uh hi.
41002020	Ahi hangin amaute kiang pan zineipa a kilakkhiat hun hong tung ding hi. Tua ni ciangin amaute in an a tang ding uh hi.
41002021	"Kuamah in a ton nai lo puanbekin puanlui a thuap ngei kei hi. A thuap leh tua puanthak them in puanlui kaikekin a kek semsem ding hi.
41002022	Savun-um lui sungah lenggahzu thak kuamah in a thun ngei kei hi. Tua bangin thun leh lenggahzu in savun-um phukham dinga, lenggahzu le savun-um a kisia khawm ding hi. Tua bang hi lo zaw in, savun-um thak sungah lenggahzu thak thun zaw hi,” a ci hi.
41002023	Sabbath ni khat Jesu buhlei tawnin a pai hi. Nungzuite in a pai kawmkawmun buhvuite a zut uh hi.
41002024	Pharisee-te in a kiangah, “En in, bang hangin amaute Sabbath ni-in thukham tawh kituak loin gamta uh hiam?” a ci uh hi.
41002025	Amah in, “David le a pawlte in a gilkial laitak uh le a kisap laitakun bang hih uh cih sim ngei nai lo na hi.uh hiam?
41002026	Tulpi Abiathar hunlai-in Pasian inn sungah amah luta, siampite bekin a nek theih a ki-apsa anlum ne-in, a pawlte zong a pia hi,” ci-in a dawng hi.
41002027	Tua ciangin amah in amaute kiangah, “Mite adingin Sabbath kibawl hi-a Sabbath ni adingin mite a kibawl kei hi.
41002028	Tua hi-a Mihing Tapa, Sabbath ni Topa nangawn ahi hi,” a ci hi.
41003001	Khatvei synagogue ah a pai leh a khut teem mi khat a na om hi.
41003002	Amaute lakah pawlkhat in Jesu a mawhmat nading uh zongin, tua mipa Sabbath ni-in a damsak kha hiam, ci-in a vil gige uh hi.
41003003	Jesu in khutteem pa kiangah, “Mi khempeuh mai-ah ding dih in,” ci-in a sawl hi.
41003004	Tua ciangin Jesu in amaute kiangah, “Sabbath ni-in a sia hih ding le a pha hih ding, nuntakna hot ding le thah ding, koi pen thukham tawh kituakzaw hiam?” ci-in a dong hi. Ahi hangin amaute a dai khipkhep uh hi.
41003005	Amah hehin akim apam en-a, amaute lungkhauhna hangin lungdong ngeungau-a khutteempa kiangah, “Na khut zan in,” ci-in a sawl hi. Amah in a khut a zan leh, a sa dim kikin a damsiang kiuhkeuh hi.
41003006	Tua ciangin Pharisee-te paikhia uh a, Jesu a thah theih nadingun Herod pawlte tawh a geelsim uh hi.
41003007	Jesu a nungzuite tawh tuilipi lamah kihemkhia uh a Galilee panin mihon tampi in a zui uh hi.
41003008	Amaute in ama hihte khempeuh a zak uh ciangin Judea, Jerusalem, Idumea le Jordan gungal kual teng le Tyre le Sidon kima gamte panin mi tampi in amah a zuan uh hi.
41003009	Mihonpite in amah a nehcip gawp khak loh nadingin gunkuang khat kigingsa-a a koih nadingun Jesu in a nungzuite kiangah a gen hi.
41003010	Ahang in, amah in mi tampi damsak khin ahi manin a cina laite in amah lawng nuamin mailam a phu tentan uh hi.
41003011	Amah kha gilotea in a muh peuhpeuh uh ciangin a mai-ah bokin, “Pasian Tapa na hi hi,” ci-in a kiko uh hi.
41003012	Ahi hangin amah kua hiam, cih a gen loh nadingun amaute thukhauh a pia hi.
41003013	Jesu mualtung lamah kahto a, ama deihte a kiangah samin amaute in amah a zuan uh hi.
41003014	Amah in sawm-le-nihte sehkhia-a, sawltakpi,b ci-in a minvawh hi. Tua in amaute ama kiangah a om theih nading, thu hilh ding le
41003015	dawite hawlkhiat theihna thuneihna nei-a a sawlkhiat theih nading ahi hi.
41003016	A sehkhiat sawm le nihte hih teng ahi hi: Simon (Peter min a phuah);
41003017	Zebedee tapa James le a sanggampa John (Vanging Tapate cih nopna in amau unau Boanerges, ci-a min a phuah);
41003018	Andrew, Philip, Bartholomew, Matthew, Thomas, Alphaeus tapa James, Thaddaeus, Zealot pawl-a Simon
41003019	le amah lehhekpa Judas Iskariot-te ahi hi.
41003020	Tua ciangin Jesu inn khatah luta mihonpite va kikhawm leuleu uh ahi manin amah le a nungzuite in an nangawn a ne thei kei uh hi.
41003021	A innkuanpihte in hih thu a zak uh ciangin, “Amah a lungmawk ahi hi,” ci-in a kemcing dingin a pai uh hi.
41003022	Jerusalem pana paisuk thukham siate in, “Ama sungah Beelzebubc lut hi! Amah in dawite kumpitapa suangin dawite a hawlkhia hi,” a ci uh hi.
41003023	Tua ahi ciangin Jesu in amaute samin gentehnate zangin amaute kiangah thu gen a, “Bangci bangin Satan in Satan hawlkhia thei ding ahi hiam?
41003024	Amah le amah kilangpanga a kikhenthang kumpi-gam a kip kei hi.
41003025	Amah le amah kilangpanga kikhenthang innkuan a kip kei ding hi.
41003026	Tua ahi ciaingin Satan, amah le amah kilangpangin kikhenthang leh a kip kei ding hi; ama beina a tung ta hi.
41003027	A taktak in mi khatpeuh in mihatpa hencip masa loin tuapa inn sungah lutin a neihsa bangci puakkhiatsak thei ding ahi hiam? A hencip khit ciangin a inn a luh thei pan ding hi.
41003028	Thutak kong geninah, mite mawhnate khempeuh le Pasian gen dainate khempeuh kimaisak ding hi.
41003029	Ahi hangin Khasiangtho a gendai peuhmah a kimaisak ngei kei ding hi; amah tawntung khialhna ah a mawh hi,” a ci hi.
41003030	Amaute in, “Amah in kha gilo nei hi,” a cihna uh hangin amah in hih thu a gen hi.
41003031	Tua ciangin Jesu nu le a sanggamte a tung uh hi. Amaute innpua ah ding uh a, amah sam dingin inn sungah mi khat a sawl uh hi.
41003032	A kimkotah mihonpi tu uh a, amaute in ama kiangah, “Na nu le na sanggamte nang hong zongin inn pua-ah om uh hi,” ci-in a hilh uh hi.
41003033	Amah in, “Ka nu kua hi a, ka sanggamte kua ahi hiam?” ci-in a dong hi.
41003034	Tua ciangin amah in a kimkot-a tute en a, “Hih lai-ah ka nu le ka sanggamte a om uh hi!
41003035	Pasian deihna a hih peuhpeuh ka sanggampa, ka sanggamnu le ka nu ahi uh hi,” a ci hi.
41004001	Hun dang khatin Jesu in tuilipi gei-ah thuhilh a kipan hi. Ama kimkota kikhawm mi tam lua ahi manin tuilipi tunga gunkuang sungah kahin a tu hi. Mipite ahileh tui gei sehtak tungah a tu uh hi.
41004002	Amah in amaute gentehnate tawh na tampi hilh a:
41004003	"Ngai un! Lokhopa khat ama khaici vawh dingin a kuankhia hi.
41004004	Khaici a vawh ciangin pawlkhat lamdung-ah tu-a, vasate pai-in tawmin a nemang uh hi.
41004005	Pawlkhatte leitak tam lohna mun, suang lakah a tu hi. Leitak dai ahi manin popah sam hi.
41004006	Ahi hangin ni a san ciangin ankungte kangdulh a, zung kha zo lo ahi manin vulpah hi.
41004007	Adang pawlkhatte ling lakah tu-a, lingkungte khangin ankungte depgawp ahi manin gah a gah zo kei hi.
41004008	Adang pawlkhatte leuleu lei hoihna ah a tu hi. Ankung po-a, khangtoin, a kivawh zah sawmthum, sawmguk tham lo zakhat nangawn a gahkhia hi,” a ci hi.
41004009	Tua ciangin Jesu in, “Bil nei peuh in za ta hen,” a ci hi.
41004010	Amah kia a om laitakin, Sawm-le-nihte le ama kima om adangte in tua gentehna thute, amah a dong uh hi.
41004011	Amah in amaute kiangah, “Note tungah Pasian gam thusim hong kipia zo hi. Ahi hangin a pualama omte gentehnate tawh ka hilhna pen,
41004012	"‘Amaute in mu ngitnget napi, mutel ngei lo ding uh a, za ngitnget napi, a theitel ngei kei ding uh hi; tua hi kei leh amaute lunghei in, kimaisak kha ding hi!’a cih a tangtun nading ahi hi,” a ci hi.
41004013	Tua ciangin Jesu in amaute kiangah, “Hih gentehna theitel lo na hi uh hiam? Tua ahileh gentehna khatpeuh bangci theihtel thei ding na hi uh hiam?
41004014	Lokhopa in thu a vawh hi.
41004015	Mi pawlkhatte thu kivawhna lamdung a tu khaici tawh kibang uh hi. Tua thu a zak phetun Satan va pai-a amaute sunga kivawhsa thu a lak mangsak hi.
41004016	Adangte, suang laka tu khaici tawh kibangin thu ngai uh a, lungdamin a sangpah uh hi.
41004017	Ahi hangin zung kha lo ahi manin tawmvei sung bek a hing zo hi. Thu hangin lungmanna ahi zongin bawlsiatna ahi zongin a tun ciangin a pukmang pah uh hi.
41004018	Adangte leuleu, ling laka tu khaici kivawh tawh kibang uh hi; thu ngai uh a,
41004019	ahi hangin leitung nuntak nading lunghimawh nate, hauhna’ khemna-te le nadangte lunggulhna lutin, thu depgawp a, gah a gahsak kei hi.
41004020	A dangte lei hoihna-a tu khaici tawh kibang uh hi; thu ngai-in sang uh a, a kivawh zah sawmthum, sawmguk tham lo za khat nangawn a gahkhia uh hi,” a ci hi.
41004021	Amah in amaute kiangah, “Note in kuangkum nuai peuh lupna nuai peuh a koih dingin meivak keng na hi uh hiam? A tunna tungah tungzaw hi lo na hi uh hiam?
41004022	Ahang in, a ki-imcip peuhmah a kigenkhia ding cihnopna hi-a, a kiselcip peuhmah a kipholak ding cihnopna ahi hi.
41004023	Zak nading bil nei peuh in za ta hen,” a ci hi.
41004024	Amah in, “Na zakte uh limtakin ngaihsun un. Midangte aa na tehna uh tawh no aa zong hong kitehsak tham loin a tamzaw in hong kiteh kik ding hi.
41004025	A nei peuhmah a kipia beh ding hi; a nei lo peuhmah a neihsun nangawn a kilak khiatsak ding hi,” a ci lai hi.
41004026	Amah in, “Pasian gam pianzia hih bang ahi hi: Mi khat in leitungah khaici a vawh hi.
41004027	Amah in khaici pianzia a theih loh hangin a sun a zan, a ihmut kal ahi zongin, a hah sung ahi zongin khaici po in na khang hi.
41004028	Lei in ama thu-in gah a gahsak hi. A masa penin a kung, tua khit ciangin a vui, tua khit ciangin a vui sungah atak a piangsak hi.
41004029	Buh a min phetin an lak hun tung ta ahi manin phiaukawi tawh a at hi,” zong a ci lai hi.
41004030	Amah in, “Pasian gam pianzia bang tawh kibang ci ding i hi hiam? Bang gentehna zangin telgen ding i hi hiam?
41004031	Pasian gam in lei sunga na tuh khaici neupen ankam tang tawh kibang hi.
41004032	Ahi zongin a kituh ciangin khangto-a, huan ankungte khempeuh lakah a lian pen suakin vana vasate a lim belin a tuan theih-na zahin a hiangte lian hi,” ci-in a gen leuleu hi.
41004033	Jesu in amaute theihcian theih zahzah tua tawh a kibang gentehna tampite zangin amaute thu a hilh hi.
41004034	Amah in gentehna zang loin amaute bangmah a hilh kei hi. Ahi hangin a nungzuite bek tawh a omkhawm ciangin na khempeuh a hilhcian hi.
41004035	Tua ni nitak lam ciangin amah in a nungzuite kiangah, “Galkhat lamah pai ni,” a ci hi.
41004036	Mihonpite nusia-in, amaute in gunkuang sunga a om bangbangin a paipih uh hi. Gunkuang dangte tawh zong a ton uh hi.
41004037	Huih le guah nasiatakin kinuai-a, tuihualte in gunkuang vatin gunkuang a tuum dektak hi.
41004038	Gunkuang nunglamah lukham khamin Jesu a ihmu hi. Nungzuite in amah phong uh a, “Sia aw, tui kia le ung phamawh sa lo na hiam?” a ci uh hi.
41004039	Amah tho a huih tai-in tuihualte kiangah, “Dai un! Tang kei un!” a ci hi. Tua ciangin huih nung khawla, tui sippahin a dai dide hi.
41004040	Amah in a nungzuite kiangah, “Bang dinga tua ci lau lawmlawm na hi uh hiam? Upna nei nai lo lailai na hi uh hiam?” a ci hi.
41004041	Amaute lau lua mahmah uh a, “Hihpa kua hiam? Huih le tuihualte nangawn in a thu mang tazen hi!” a kici uh hi.
41005001	Amaute tuilipi kantanin Gerasenesa kual lamah a pai uh hi.
41005002	Gunkuang pan Jesu a tuahkhiat ciangin, amah a dawntuah dingin kha gilob a lut mi khat hankhuk lak pan a paikhia hi.
41005003	Hih mipa hankhuk laka teng hi-a, kuamah in sikkhau nangawn tawh a hen zo nawn kei hi.
41005004	A khut le a khete a sikkhainiang bottatin a khe-a sikkolte a sutan hi. Amah a thazawh zo dinga hat kuamah a om kei hi.
41005005	A sun a zanin hankhuk lak le mual tungah awng-a, amah le amah suang tawh a kikui keh hi.
41005006	Jesu a galmuh ciangin tai-in a mai-ah a khukdin hi.
41005007	Tuapa in, “A Sang Pen Pasian Tapa Jesu aw, kei bang hong cih nuam na hiam? Kei hong bawlsia lo dingin Pasian tungah kiciam in!” ci-in a aw neih zahin a awng hi.
41005008	Ahang in, Jesu in ama kiangah, “Kha gilo aw, hih pa sung pan paikhia in,” a ci hi.
41005009	Tua ciangin Jesu in ama kiangah, “Na min bang hiam?” ci-in a dong hi. “Tampi pha ka hi manun, ka min Legionb hi,” ci-in a dawng hi.
41005010	Tua ciangin tua kuam pana amaute a hawlkhiat loh nadingin Jesu kiangah tuapa in a ngen kikkik hi.
41005011	A kianga mual pangah vok hon tampi a gamta hi.
41005012	Dawite in Jesu kiangah, “Vokte lakah hong sawl inla tuate sungah hong lutsak in,” ci-in a thum uh hi.
41005013	Amah in amaute phalna pia-a, tua ciangin kha gilote paikhia-in vokte sungah a lut uh hi. Vok honte tul nih bang pha a, kensang pan tuili sungah tuaksukin tui a kia khin uh hi.
41005014	Vok cingte tai-in khuapi le khua neu ah hih thu a koh uh ciangin bang thu piang hiam cih en dingin mi tampi a kuankhia uh hi.
41005015	Amaute Jesu kiang a tun uh ciangin dawi legion khat a lutna pa, tua lai-ah tu-in puan silha, a lungsim pila om a muh uh ciangin a lau uh hi.
41005016	Tua thu a musate in dawi lutpa tunga piangte le vokte thu zong mite kiangah a gen uh hi.
41005017	Tua ciangin mipite in Jesu in amau kual a nusiat nadingin a thum uh hi.
41005018	Gunkuang ah Jesu a kah laitakin tua dawilut ngei pa in amah a zuih nadingin a thum hi.
41005019	Jesu in phal loin, “Na innah ciah inla, Topa in nang tungah bangzahtak bawla, nang bangzahtakin hong lainat cih thu na innkuanpihte kiangah gen in,” a ci hi.
41005020	Tua ahi ciangin tuapa paikhia a, ama adingin Jesu in bangzahtak bawl cih thu Decapolisc ah a gen hi. Mite khempeuh in lamdang a sa mahmah uh hi.
41005021	Gunkuang tuangin tuipi gal khatah Jesu a galkah ciangin mihon tampite a kimah va kikhawm uh hi. Tuilipi gei-ah a om laitakin
41005022	synagogue ukte lakah Jairus min nei khat, tua lai-ah va pai hi. Jesu a muh ciangin a khephungah bok-a,
41005023	"Ka tanu si dekdek hi. Nong hehpihna-in cidama a nuntak nadingin hong pai inla, ama tungah na khut hong ngaksak in,” ci-in a thum ngutngut hi.
41005024	Tua ciangin Jesu in amah a zui hi. Mihon tampi in ama nung zui uh a, a kimah a nehcih uh hi.
41005025	Tua laitakin kum sawm-le-nih sung siluang natna a thuak khat a om hi.
41005026	Siavuan tampi in a bawl sungin gim mahmah a, a neihsa khempeuh a bei khin hi. Ahi zongin noptuam tuan loin a nasia semsem zaw hi.
41005027	Amah in Jesu thu a zak ciangin mihonpite lakah Jesu nunglam panin zuana, a puantualpi a lawng hi.
41005028	Ahang in, tuanu in, “A puan lawngkha peuh leng ka dam ding hi,” ci-in a ngaihsun hi.
41005029	Tua khit phetin a siluang kangpah a, a thuakna pan a suahtak lam a pumpi panin a kiphawk hi.
41005030	Jesu in ama tung panin vang paikhia cih a phawk pah hi. Mihonpi lakah amah kihei kawikawi a, “Ka puansilhte hong lawnsak kua hiam?” ci-in a dong hi.
41005031	A nungzuite in, “Hong nehcih mihon pite mu napi in, ‘Kuan hong lawng hiam,’ ci-in bang dinga dong lai na hi hiam?” ci-in a dawng uh hi.
41005032	Ahi hangin Jesu in a lawng kua hiam cih thei nuamin a kimkot a enen hi.
41005033	Tua ciangin ama natna hanga ama tunga thupiang a thei tua numei lau-a ling kawmin va pai-a, Jesu khephungah bokin ahi bang teng a gen hi.
41005034	Amah in tuanu kiangah, “Ka tanu aw, na upna in nang hong damsak zo hi. Lungnuamin ciah inla, na thuakna pan suakta in,” a ci hi.
41005035	Jesu a paupau laitakin synagogue ukpa Jairus inn panin mi pawl khat va pai uh hi. Amaute in, “Na tanu si ta hi. Siapa buaisak kul nawn ding hiam?” a ci uh hi.
41005036	Jesu in a mau thugente thudon loin Jew-te synagogue ukpa kiangah, “Lau kei in; um lel in,” ci-in a gen hi.
41005037	Amah in Peter, James le James sanggampa John-te simloh adang kua mah a kizuisak kei hi.
41005038	Jew-te synagogue ukpa’ inn a tun uh ciangin mite nakpi-in kapa taamloin a buai ngeingai Jesu in a mu hi.
41005039	Amah inn sungah lutin amaute kiangah, “Bang hangin hih bangin taamlo-a buai ngeingai na hi uh hiam? Naupangno a si hi lo hi; a ihmu hi,” a ci hi.
41005040	Ahi hangin amaute in amah a nuihsan uh hi. Amah in amaute a pusuahsak khit ciangin numeino omna ah numeinof nu le a pa le a tonpih a nungzuite a lutpih hi.
41005041	Tua numeino a khutin len a, “Talitha koum!” (“Numeino aw, nang tungah kong ci hi tho in,!” a cihnopna) a ci hi.
41005042	Tua khit phetin numeino (amah kum sawm-le-nih pha ta) thotoin a vak kawikawi hi. Amaute in hih thu lamdang a sa mahmah uh hi.
41005043	Amah in hih thu kuamah a theihsak loh nadingun amaute thukhauh pia-a, numeino nek dingin bang khatpeuh a piak dingun a sawl hi.
41006001	Tua mun nusia in Jesu le a nungzuite ama tenna khua ah a pai uh hi.
41006002	Sabbath a tun ciangin synagogue sungah thuhilh kipana, ama thugen a za mi tampi in lamdang a sa uh hi. Amaute in, “Hih mipa in hih nate koi pana a ngah ahi hiam? Nalamdangte nangawn a bawl theih nadingin ama tunga kipia hih pilna bang ahi hiam?
41006003	Khutsiampa hi lo ahi hiam? Mary tapa hi-a, James, Josepha, Judas le Simon-te sanggampa hi lo ahi hiam? A saggam numeite ei tawh teng khawm uh hi lo ahi hiam?” a ci uh hi. Tua ciangin ama tungah amaute a lungkim kei uh hi.
41006004	Jesu in amaute kiangah, “Kamsangpa ama khua sung, ama tanau-te lak le ama inn sung bekah a kipahtawi kei hi,” a ci hi.
41006005	Tua lai-ah amah in mi cina tawmkhatte tungah a khut nga-in a damsak lohngal nalamdang khat beek a bawl thei kei hi.
41006006	Amah in amaute uplahna lamdang a sa hi. Tua ciangin Jesu, khua khat pan khua khatah thuhilhin a vak kawikawi hi.
41006007	Sawm-le-nihte ama kiangah sama, kha giloteb tungah thuneihna pia-in nihta nihta-in a sawlkhia hi.
41006008	Amah in amaute a lamlahna hih bang ahi hi: “Na khualzinna ua na zat dingun ciangkhut longal an ahi zongin, thung-ip ahi zongin, kawnggak sungah sum ahi zongin bangmah pua kei un.
41006009	Khedap bulh unla ahi hangin puantuangsilh keng thuah kei un.
41006010	Inn khatpeuh ah na lut uh ciangin tua khua na nusiat mateng uh tua inn ah tam suak un.
41006011	Note hong ngai lo, na thu uh a ngai nuam lo munte na nusiat uh ciangin amaute langa teci panna-in na khepek ua leivuite singkhia un,” a ci hi.
41006012	Amaute paikhia uh a, mite a kisik nadingin thu a hilh uh hi.
41006013	Amaute in dawi tampi hawlkhia uh a, cina tampite sathau nilhin a damsak uh hi.
41006014	Jesu min kithei khawk khin ta ahi manin Kumpi Herod in zong hih thu a za hi. Mi pawlkhatin,c “Baptize-pa John misisa tho kika, tua hangin amah in nalamdang bawl theihna vangliatna nei ahi hi,” a ci uh hi.
41006015	Adangte in, “Amah Elijah hi,” a ci uh hi. Pawlkhatte leuleu in, “Tang lai-a kamsangte banga kamsangpa khat ahi hi,” a ci uh hi.
41006016	Ahi hangin Herod in hih thu a zak ciangin, “A ngawng ka tanpa John misisa tho kik hi!” a ci hi.
41006017	Ahang in, John mat dingin Herod mahmah in thu pia-in hensak-a thong sungah a khumsak hi. A nau pa Philip zi a suh nu Herodia hangin hih banga a hih ahi hi.
41006018	John in Herod kiangah, “Na sanggampa zi na suh thukham tawh kituak het lo hi,” a cici khin zo hi.
41006019	Tua ahi ciangin Herodia in John hua-in a that nuam hi. Ahi hangin tuanu in amah a that thei kei hi.
41006020	Bang hang hiam cih leh John mi thumaan le misiangtho khat ahilam Herod in thei ahi manin amah kihta in a hu hi. Herod in John thu a zak ciangin amkham mahmahd napi ama thugen a ngai nuam hi.
41006021	A nunungna-ah a hun hoih khat a om hi. Herod in a suah ni-in ama uliante le galkapmangte le Galilee makaite an a vak hi.
41006022	Herodia’ tanu sungtumin lama, tuanu in Herod le a nitak-an nekpih lenglate a lungkimsak hi. Kumpipa in numeino kiangah, “Na deih peuhpeuh hong ngen in, kong pia ding hi,” a ci hi.
41006023	Amah kiciama, “Ka kumpi gam phel khat dong nong nget peuhpeuh kong pia ding hi,” ci-in a kamciam hi.
41006024	Tuanu paikhia-in a nu kiangah, “Bang ngen ding ka hi hiam?” a ci hi. Amah in, “Baptize-pa John’ lutang,” ci-in a dawng hi.
41006025	Kumpipa kiangah numeino manlangin paipah a, “Tu mahmah in kuangdai-in Baptize-pa John lutang nong piak ding ka deih hi,” ci-in a ngen hi.
41006026	Kumpipa lungdong lua mahmah a, ahi hangin ama kamciamsa le a nitak-an nekpih a lenglate hangin tuanu a nial nuam kei hi.
41006027	Tua ciangin amah in John lutang a paipih nading thupiakna tawh mithatpa khat a sawlpah hi. Tua mipa pai-in thong sunga om John ngawng tana,
41006028	ama lutang kuangdai-in a puak kik hi. Amah in numeino pia-a tuanu in a nu a pia hi.
41006029	John nungzuite in hih thu a zak uh ciangin pai uh a, a luang la-in han sung khatah a sial uh hi.
41006030	Jesu kimkotah sawltakpite va ki khawm uh a, amau hihsa le a hilhsate uh a ko uh hi.
41006031	Tua ciangin mipite a ciah le a kuan a tam luat manin an nek hun ding nangawn nei lo uh a, amaute kiangah, “Gamdaihna mun khatah no kia bek in hong zui unla, tawlnga un,” a ci hi.
41006032	Tua ciangin amau guak gamtawng khatah gunkuang khatin a pai uh hi.
41006033	Ahi hangin amaute paikhiat a mute in thei uh a, khua khempeuh panin khe-in tai uh a, amaute tun ma-in a na tung uh hi.
41006034	Jesu lei-ah a tun ciangin mihonpi tampi a mu hi. Amah in amaute khuatuah hi, bang hang hiam cih leh amaute a cingpa om lo tuuhon tawh kibang uh hi. Tua ciangin amaute thu tampi a hilh hi.
41006035	Tua hunlaitak nitak lam ahi hi. Tua ciangin a nungzuite a kiangah va pai uh a amaute in, “Hih tak gamtawng hi-a khuanung lua mahmah ta hi.
41006036	Hih kima khuata khuaneute ah pai-in a nek ding uh an a lei theih nadingun mipite ciahsak ta in,” a ci uh hi.
41006037	Ahi hangin amah in, “Note in a nek ding uh khatpeuh pia un,” a ci hi. Amaute in ama kiangah, “Tuabang hileh pasal khat, kha giat thamane tak bei ding hi! Kote pai-in tua zah tawh an va lei-in amaute nek ding, pia ding ka hi uh hiam?” a ci uh hi.
41006038	Amah in, “Anlum bangzah na nei uh hiam? Pai-in va en dih un,”a ci hi. Amaute in a et khit uh ciangin, “Lum nga le ngasa nih om hi,” a ci uh hi.
41006039	Tua ciangin Jesu in mipite lopa hing tungah a pawlpawlin a tusak hi.
41006040	Tua ahi ciangin amaute a zaza, a sawm nganga-in a tu ciptep uh hi.
41006041	Tua anlum nga le ngasate gel la-a, vantung lam ento-in lungdam a koh khit ciangin anlumte a balkham hi. Tua ciangin mipite a lui dingun a nungzuite a pia hi. Amaute khempeuh lakah ngasate gel zong a hawm hi.
41006042	Amaute in ne uh a, a kham pikpek uh hi.
41006043	Nungzuite in anlum le ngasa athem aneng bawmta sawm-le- nih a tawm uh hi.
41006044	Tua an nete pasal cingteng tul nga a pha hi.
41006045	Tua khit phetin Jesu in nungzuite gunkuang sungah tuangsaka, ama mai Bethsaida ah paisakin mihonpite a ciahsak hi.
41006046	Amaute paisan-a, amah thungen dingin mual tungah a pai hi.
41006047	Nitak ciangin tuilipi laizangah gun kuang om a, amah ahileh lei lakah a om hi.
41006048	Huih in gunkuang lehmut ahi manin nungzuite in gunkuang nakpi-a a hot uh a mu hi. Zan vil lina pawlin amaute lam zuanin tuilipi tungah Jesu a pai hi. Amaute kheng dektak a,
41006049	ahi hangin amah tuilipi tunga pai a muh uh ciangin sikha sa in a kikokhia uh hi.
41006050	Bang hang hiam cih leh a vekun amah mu uh a, a lau mahmah uh hi. Jesu in amaute kiangah, “Lau kei un! Keimah ka hi hi. Hong kihta kei un,” a cipah hi.
41006051	Tua ciangin amaute tawh gunkuang tungah kahto a, huih nung a dai kiuhkeuh hi.
41006052	Amaute in anlum ngate thu theitel lo uh ahi manin lamdang lua mahmah a sa uh hi, amaute lungtang kikhauhsak hi.
41006053	Amaute galkah uh a, Gennesaret a tun uh ciangin tua lai-ah a gunkuang uh a khih uh hi.
41006054	Gunkuang pan a pusuah phetun, mipite in Jesu mel a theitel uh hi.
41006055	Mipite tua kual khempeuhah tai kawi kawi uh a, cinate phek tawh zawngin, amah om hi ci-a a zakna peuhpeuhuah a paipih uh hi.
41006056	Khuapite khuaneute le gamsung khuate ahi zongin ama paina peuhpeuhah cinate paipih uh a, sum zuakna munte ah a na koih uh hi. Ama puantualpi mongtep ciang beek a lawnsak theih nadingin thum uh a, amah a lawngte khempeuh a dam uh hi.
41007001	Jerusalem panin Pharisee-te le thukham siate pawlkhat Jesu kiang ah va kikhawm uh a,
41007002	a nungzuite pawlkhat in ngeina banga “siang lo”—tua pen biakna ngeina a silsiang loh khut tawh an a nek laitak uh a mu uh hi.
41007003	(Pharisee-te le Jew-te khempeuh in upate tang ngeinate a kipletna un a ngeina bangin khut sil masa loin an a ne kei uh hi.
41007004	Sum zuakna mun pan a ciah uh ciangin kisil masa loin an a ne kei uh hi. Tua ciangin haite, tuivotbeelte le niangbeelte sawpsiangna-a kipan tang ngeina adang tampi a tang uh hi.a)
41007005	Tua ahi ciangin Pharisee-te le thukham siate in, “Bang hangin na nungzuite in khut sianglo tawh an a nek uh sangin upate tang ngeina bangin gamta zaw lo uh ahi hiam?” ci-in Jesu a dong uh hi.
41007006	Amah in, “No kineihsiamte tawh kisai-a Isaiah in a genkholh hih banga kigelhsa: “‘Hih mite in a muk uh tawh kei hong pahtawi uh a, ahi hangin a lungtang uh kei tawh kigamla hi.
41007007	A mawkna in kei hong bia uh a, a thuhilhte uh mihing bawltawm ngeina ahi hi,’b a cih man mahmah hi.
41007008	"Note in Pasian thupiakte na paikhia uh a, mihingte tang ngeinate na len tentan uh hi,” ci-in a dawng hi.
41007009	Tua ciangin amah in amaute kiangah, “Na tang ngeinate uh na tanc theih nadingun Pasian thupiakte nawlkhin dan na siam uh hi!
41007010	Moses in, ‘Na nu na pa pahtawi in.d A nu a pa a hamsiat mi peuhmah thah ding ahi hi,’e ci hi.
41007011	Ahi hangin note in, mi khatpeuh in a nu a pa-te khatpeuh kiangah, ‘Kei tung pana na ngah ding uh huhnate Corban (Pasian a ki-apsa letsong) hi ta hi,’ na ci uh a,
41007012	tua ciangin a nute a pate ading bangmah na hihsak nawn kei uh hi.
41007013	Tua bangin note na kipiaksawn uh na tang ngeinate uh zangin Pasian thu bangmah lo na suaksak uh hi. Tua banah tua bangin na tampi na hih uh hi,” a ci hi.
41007014	Jesu in mihonpite sam leuleu a, “Na vekpi un ngai unla hih thu theitel un.
41007015	A pualam pana mihing sunga tumsuk, bangmah in amah a ‘nin’ suaksak thei lo hi. Mihing sung pana pusuakte in amah a ‘nin’f suaksak zaw hi.
41007016	Zak nading bil nei peuh in za ta hen,”g a ci hi.
41007017	Mihonpite nusia in inn sungah a lut ciangin a nungzuite in hih gentehna thu ama kiangah a dong uh hi.
41007018	Amah in, “Tua zahin lungmawl zawzen na hi uh hiam? Pua lam panin mihing sunga tumsuk khatpeuh in amah a ‘nin’ suaksak thei lo ahilam thei lo na hi uh hiam?
41007019	Ahang in, a lungtang sungah tumsuk loin gilpi sungah tumsuk a, tua ciangin pumpi pualamah a pusuak khia hi,” a ci hi. (Jesu in hih banga a gen ciangin ante khempeuh ‘siang’ hi ci-a a pulakkhia ahi hi.)
41007020	A thugen zom lai-a: “Mihing sung pana pusuak in amah a ‘nin’ suaksak hi.
41007021	Ahang in, a sunglam mihing lungtang panin ngaihsutna khel, numei pasal paktatna, guktakna, tualthahna, angkawmna,
41007022	huaihamna, etsatna, zuau tatna, thangtatna enna, gensiatna, kiphatsakna le hainate a pusuakkhia hi.
41007023	Hih gitlohnate khempeuh a sung lam pana pusuakkhia hi-a, mihing a ‘nin’ suaksak hi,” a ci hi.
41007024	Jesu in tua mun nusia a, Tyreh kimnai-ah a pai hi. Amah inn khatah luta, ama omsim lam kuama theih ding deih lo napi a ki-im zo kei hi.
41007025	A taktakin, a tanu sunga kha giloi a lut nupi khat in ama thu a zak khit phetin va pai-a, a khe phungah a bok hi.
41007026	Tuanu, Syria gam Phoenicia a suak Greek mi ahi hi. Tuanu in a tanu sunga dawi a hawlkhiatsak nadingin Jesu kiangah a thum hi.
41007027	Amah in tuanu kiangah. “Tate an nek kim lai laksakin uite piak ding kilawm lo ahi manin, tate in a duh zahzah uh ne masa phot uh hen,” a ci hi.
41007028	Tuanu in, “Himah hi, Topa aw, ahi hangin sabuai nuai-a uite in zong naupangte annengte a ne uh hi,” a ci hi.
41007029	Tua ciangin amah in tuanu kiangah, “Tuaci banga nong dawn manin na ciah thei hi; dawi in na tanu a nusia zo hi,” a ci hi.
41007030	Tuanu ciaha, a sung pana dawi a paikhia khin, lupna tunga lum a tanuno a mu hi.
41007031	Tua ciangin Jesu in Tyre kimnai teng nusia-a, Sidon kantanin Galilee tuipi ah pai-a tua ciangin Decapolisj kualah a paisuk hi.
41007032	Tua lai-ah mi pawlkhat in bilngong-a pau-awk pasal khat va paipih uh a, tuapa tungah a khut a ngak nadingin ama kiangah a thum hi.
41007033	Jesu in tuapa mihonpite lak panin a tang paikhiatpih khit ciangin a khutmete tuapa bil sungah a khum suk hi. Tua ciangin a cil phih a tuapa leii a lawng hi.
41007034	Vantung lam ento a nakpi-in khuisa-a tuapa kiangah, “Ephatha!” (“Kihong ta hen!” cihna) a ci hi.
41007035	Tua laitakin tua mipa bilte kihonga, a leiigui kikolin siangtakin a pau thei sensen hi.
41007036	Kuama tungah a gen loh nadingun Jesu in amaute thu a pia hi. Ahi hangin tua banga thu a piak semsem ciangin amaute in tua thu a gen semsem uh hi.
41007037	Mipite in lamdang sa lua mahmah uh a, “Amah in na khempeuh a hoihin bawl khin zo hi. Amah in bilngongte khua zasakin, a pau thei lote nangawn a pausak hi,” a ci uh hi.
41008001	Tua hunlaitakin mihonpi dang khat va kikhawm uh hi. Amaute in nek ding bangmah nei lo uh ahi ciangin Jesu in a nungzuite sama,
41008002	"Hih mite ka khuatuah hi. Kei kianga hong om zawh uh ni thum tak pha khin ta-a, a nek ding uh bangmah a nei kei uh hi.
41008003	Gil kialpi in innah ciahsak leng pawlkhatte gamlapi pana hong pai uh ahi manin lamkalah phuk-hong vei-in puk ding uh hi,” a ci hi.
41008004	A nungzuite in, “Ahi ta zongin gamsung hi bangah mihon hizah ta vak nading an koi pan kingah thei ding ahi hiam?” ci-in a dawng uh hi.
41008005	Jesu in, “Anlum bangzah na nei uh hiam?” ci-in a dot ciangin, “Sagih,” ci-in a dawng uh hi.
41008006	Amah in mihonpite leitual ah a tusak hi. Tua anlum sagihte la-a, lungdam a koh khit ciangin balkhama mipite a lui dingun a nungzuite pia-a, amaute in mipite a lui uh hi.
41008007	Amaute in ngasa neu tawmkha zong a nei uh hi; amah in tuate hangin zong lungdam a koh khit ciangin a hawmkhia dingin nungzuite a sawl hi.
41008008	Mipite in ne uh a, a kham pikpek uh hi. An khamval teng nungzuite in a neng a themin a top uh leh bawm sagih dimtak a pha hi.
41008009	Tua lai-ah pasal tulli bang a om hi. Jesu in amaute a ciahkhiatsak khit ciangin
41008010	a nungzuite tawh gunkuangah tuangin Dalmanutha kual lam a zuan hi.
41008011	Pharisee-te va pai-in Jesu kiangah thu a dong uh hi. Amah a zia-etna un, amaute in vantung panin lim khat a ngen uh hi.
41008012	Amah nakpi in khuisa-a, “Bang hangin hih khang mite in lim lamdang ngen uh ahi hiam? Thutak kong geninah, amaute tungah lim bangmah a kilak kei ding hi,” a ci hi.
41008013	Tua ciangin Jesu in amaute nusia in gunkuangah tuang kika, a galkhat lamah a galkah hi.
41008014	Nungzuite in gunkuang sunga a neihsa uh anlum khat longal an puak ding a mangngilh uh hi.
41008015	Jesu in amaute kiangah, “Pilvang un, Pharisee-te le Herod silngo panin na kidawm un,” ci-in a vauhilh hi.
41008016	"An i neih loh hang hi,” ci-in amaute khat le khat a kikum uh hi.
41008017	Jesu in amaute kikupna a theih ciangin, “Bang hangin note, na an neih loh uh kikum tazen na hi uh hiam? Tu dongin mu nai lo, theitel nailo lailai na hi uh hiam? Na lungtang uh kikhauhsak lai ahi hiam?
41008018	Mit nei napi in mu lo a, bil nei napi in za lo na hi uh hiam? Hih thu phawk lo lailai na hi uh hiam?
41008019	Mi tulnga adingin anlum nga ka balkhap lai-in athem aneng na topte uh bawm dim bangzah pha ahi hiam, na phawk lai uh hiam?” a ci hi. “Sawm-le-nih,” ci-in a dawng uh hi.
41008020	"Mi tulli ading anlum sagih ka balkhap lai-in athem aneng na topte uh, bawm dim bangzah pha ahi hiam?” ci-in a dot ciangin, amaute in, “Sagih,” ci-in a dawng uh hi.
41008021	Jesu in amaute kiangah, “Theitel nai lo na hi uh hiam?” a ci hi.
41008022	Amaute Bethsaida a tun uh ciangin mi pawlkhat in mittaw khat va paipih uh a, Jesu in a lawn nadingin a thum uh hi.
41008023	Amah in mittawpa a khutin kai-a, khuanawl ah a paikhiatpih hi. Jesu in tuapa mitte a cil phih-a a tungah a khutte a ngak khit ciangin, “Na khatpeuh na mu thei hiam?” ci-in a dong hi.
41008024	Amah khuadak a, “Mite ka mu hi; amaute singkung lampai bang uh hi,” a ci hi.
41008025	Jesu in a khutte tuapa mitte ah a nga kik hi. Tua ciangin a mit kihongin khua mu thei-in na khempeuh siang sinsenin a mu hi.
41008026	Jesu in, “Khua sungah lut kei in,” a ci-in amah a ciahsak hi.
41008027	Jesu le a nungzuite, Caesarea le Philipi kima khuaneute a tun dong uh a pai uh hi. Lam a pai laitakun amaute kiangah, “Mite in kei kua hi, hong ci uh hiam?” ci-in a dong hi.
41008028	Amaute in, “Kimkhat in Baptize-pa John hi; adangte in Elijah hi; pawlkhatte leuleu in kamsangte lakah khat hi, hong ci uh hi,” ci-in a dawng uh hi.
41008029	"No e leh, kei kua hi nong ci uh hiam?” ci-in a dong kik hi. Peter in, “Nang tua Khrist na hi hi,”b ci-in a dawng hi.
41008030	Jesu in ama thu kuamah a hilh loh nadingun amaute a vauhilh hi.
41008031	Tua ciangin Mihing Tapa in tampi thuak pelmawh dinga, upate, siampi makaite le thukham siate in amah nolh ding uh a, pel loin amah kithatin ni thum khit ciangin a tho kik ding hi, cih thu amaute hilh a kipan hi.
41008032	Amah in hih thu teltakin gena, tua ciangin Peter in amah tang paikhiatpih in a tai hi.
41008033	Ahi hangin Jesu kihei-a, a nungzuite enin Peter tai a, “Satan aw, ka nungah kihem in! Pasian thute ngaihsun loin mihing thute na ngaihsun hi,” a ci hi.
41008034	Tua ciangin a nungzuite le mihonpite ama kiangah sama, “Mi khatpeuh in ka nung hong zuih nop leh pel loin amah le mah kinialin, ama singlamteh kisuanin hong zui ding hi.
41008035	Ahang in, a nuntaknac a honkhia nuam peuh in taan dinga, ahi hangin kei hang le lungdamna-thu hangin ama nuntakna a taan peuhmah in a nuntakna a honkhia ding hi.
41008036	Mi khatin leitung buppi a neih hangin a hinna taan leh bang phatuam ding ahi hiam?
41008037	Ahi kei leh mi khatin ama hinna bang tawh khek thei ding ahi hiam?
41008038	Hih angkawm le mawhdim khang mite hunah keimah le ka thu a zumpihte, Mihing Tapa in a Pa minthanna-in ama vansawltak siang thote tawh hong pai ciangin amaute a zumpih ding hi,” a ci hi.
41009001	Tua ciangin amah in amaute kiangah, “Thutak kong geninah, vangliatna tawh Pasian gam hong tung, hih lai-a ding mi kimkhat in a muh matengun sihna a ciam kei ding uh hi,” a ci hi.
41009002	Niguk khit ciangin Jesu in Peter, James le John tonpih in mualsang tungah kahpih to a, tua lai-ah amauteng bek a om uh hi. Tua lai-ah amauteng bek mitmuhin a mel a kikhel hi.
41009003	Ama puansilhte leitunga, a kipaksak thei penpen sangin pak zaw-a a leng daldal hi.
41009004	Tua laitakin amaute mai-ah Elijah le Moses kilanga, Jesu tawh a kiho uh hi.
41009005	Peter in Jesu kiangah, “Rabbi, hih lai-a i om nuam mahmah hi. Nang ading khat, Moses ading khat, Elijah ading khat, buk thum lam ni,” a ci hi.
41009006	(Amah in a gen ding thei lo hi, amaute a lau mahmah uh hi.)
41009007	Tua ciangin meii lompi khat kai-in amaute tuama, tua meii lak panin aw khat in, “Hih in, ka it ka Tapa ahi hi. Ama thu na ngai un,” a ci hi.
41009008	Tua khit phetin a kimkot uh a et uh leh Jesu longal kuamah dang a mu nawn kei uh hi.
41009009	Amaute mualtung pan a kumsuk kawmkawmun Mihing Tapa misi pan a thawh kik mateng a muhte uh kuama kiangah a gen loh nadingun Jesu in amaute thu a pia hi.
41009010	Amaute in hih thu amauteng theih in koih uh a “misi pan tho kik” cih bang cihnopna hiam cih a kikum uh hi.
41009011	Tua ciangin amaute in, “Bang hangin thukham siate in, Elijah hong pai masa pelmawh ding hi, ci-in gen uh ahi hiam?” ci-in amah a dong uh hi.
41009012	Jesu in, “A taktakin Elijah hong pai masa takpi mah a na khempeuh bawlpha mah hi. Tua ahileh Mihing Tapa in nak thuak mahmah dinga a kinolh ding hi, cih thu bang hangin kigelh ahi hiam?
41009013	Ahi hangin ken kong cihinah, Elijah hong pai khin zo a, ama thu a kigelhsa bangin amau ut bangin ama tungah bawl khin zo uh hi,” ci-in a dawng hi.
41009014	Nungzui dangte kiangah amaute a tun uh ciangin amaute kimah mihon tampi na oma, thukham siate tawh thu a kinialnial uh a mu uh hi.
41009015	Tua lai-a om mite khempeuh in Jesu a muh phetun lamdang sa lua uh a, amah dawntuah dingin a tai uh hi.
41009016	Amah in, “Amaute tawh bang thu kinialnial na hi uh hiam?” ci-in a dong hi.
41009017	Mihonpite lakah khat in, “Sia aw, ka tapa sungah kha khat lutin pausak thei lo-a na kiangah kong paipih hi.
41009018	A dawi in a mat peuhpeuh ciangin leilak a denna hi. A kam panin cilphuan bua-a, a ha gawi-in gawcip hi. Na nungzuite kiangah tua kha a hawlkhiat nadingun ka nget hangin a hawlkhia thei kei uh hi,” ci-in a dawng hi.
41009019	Jesu in, “Thu um lo khangmite aw, no tawh bang tan om khawm lai ding ka hi hiam? Bang tanvei hong thuak zo ding ka hi hiam? Tua pasalno ka kiangah hong paipih un,” a ci hi.
41009020	Tua ciangin amaute in amah a paipih uh hi. Tua kha in Jesu a muh phetin tua naupang a kisatgawpsak hi. Amah lei lakah pukin kipum khuka, a cilphuan a bua hi.
41009021	Jesu in, “A hicih zawh bang tanvei sawt khin hiam?” ci-in tua pasalno’ pa a dong hi. Amah in, “A neu tunga kipan ahi hi.
41009022	Tua kha in amah that nuamin mei sung khawng, tui sung khawng ah sawnpai zel hi. Ahi zongin nang na hih theih leh hong hehpih inla, hong huh in,” a ci hi.
41009023	Jesu in, “‘Na hih theih leh e’? A um mi adingin na khempeuh hi thei hi,” a ci hi.
41009024	Tua pasalno’ pa in zong, “Ka um hi; ka uplahna ka zawh nadingin hong huh in!” a cikhia pah hi.
41009025	Tua munah mihonpite hong tai uh Jesu in a muh ciangin tua kha giloa a tai hi. Amah in, “Nang a bilngong, a pauthei lo kha aw, ama sung pan paikhia inla, lut kik nawn peuhmah kei in, ci-in thu kong pia hi,” a ci hi.
41009026	Tua kha ku zelzal a, tua pasalno kisatsak vanvanin tua khit ciangin a paikhia hi. Tua pasalno misisa tawh kibang lua ahi manin mi tampi in, “Si ta ei!” a ci uh hi.
41009027	Ahi hangin Jesu in tuapa khut lenin a phottoh leh amah a ding to hi.
41009028	Inn sungah Jesu a tum khit ciangin a nungzuite in, “Bang hangin kote in hawlkhia thei lo ka hi uh hiam?” ci-in a dong sim uh hi.
41009029	Amah in, “Hih bangte pawl, thungetnab bek tawh paikhia thei hi,” ci-in a dawng hi.
41009030	Amaute in tua mun nusia in Galilee a kantan uh hi. Jesu in amau omna kuama theih ding a deih kei hi.
41009031	Bang hang hiam cih leh amah in, “Mihing Tapa, mite khut sungah kilehhek ding hi. Amaute in amah that ding uh a, ni thum khit ciangin amah tho ding hi,” ci-in a nungzuite a hilh hi.
41009032	Ahi hangin amaute in ama cihnopna theitel lo uh a, tua thu tawh kisai lah a dong ngam kei uh hi.
41009033	Amaute Capernaum a tung uh hi. Inn sungah a om laitakun, “Lampi-a na kisel uh bang ahi hiam?” ci-in amaute a dong hi.
41009034	Ahi hangin lampi-a a kisel uh kua lianpen hiam, cih thu tawh kisai ahi manin a dai uh hi.
41009035	Jesu tusuk in Sawm-le-nihte sam a, “Mi khatpeuh a masakpen nop leh a nunung penpen le adang teng’ nasem ahi pelmawh kul hi,” a ci hi.
41009036	Amah in naupangno khat kai-a amaute lakah a dingsak hi. Amah in tua naupangno tawi-in amaute kiangah,
41009037	"Keima min hangin hih bang naupangno khat a sang peuhmah kei hong sang ahi hi. Kei hong sang peuhmah, keimah hong sang hi loin kei hong sawlpa a sang ahi hi,” a ci hi.
41009038	John in, “Sia aw, mi khatin nang minin dawite a hawlkhiat ka mu uh a, ei mi hi lo ahi manin a hih nawn loh nadingin ka kho uh hi,” a ci hi.
41009039	Jesu in, “Tuapa kho kei un, kuamah in keima minin nalamdang a bawl khit phetin kei hong siatgen pah thei lo ding hi.
41009040	Ahang in, ei hong langpang lo peuh ei aa ahi hi.
41009041	Thutak kong geninah, Khrist pawl na hi manun kei min hanga tuisik hai khat hong suah peuhpeuh pahtakman ngah loin a om peuhmah kei ding hi.
41009042	Kei hong um hih naupang no khatpeuh mawhna a bawlsak a om leh a ngawngah angawina suang lianpi khihin tuipi sungah kipai leh ama adingin hoihzaw ding hi.
41009043	Na khut in mawhna hong bawlsak leh sattan in.
41009044	Khut kimin, amaute than a sihlohna, mei a mit lohna muna meilipi khukah hong kikhul sangin khut buisa-in nuntakna ah lut lecin nang adingin a hoihzaw hi.c
41009045	Na khe in mawhna hong bawlsak leh sattan in
41009046	Khe kimin, amaute than a sihlohna mei a mit lohna mund meilipi khukah hong kipaih sangin khe buisa-in nuntakna ah lut lecin nang ading a hoihzaw hi.
41009047	Na mittang hangin mawhna na bawl leh khelkhia in. Mittang kimin meilipi khukah hong kipaih sangin mit langkhat bek tawh Pasian gamah lut lecin nang adingin a hoihzaw hi.
41009048	Tua meilipi khukah “ ‘amaute than nangawn si lo-a, mei zong a mit ngei kei hi,’e
41009049	Mi khempeuh cisawh bangin mei tawh kisawh ding hi.
41009050	"Ci a lim hangin a alna mang leh bangci alkiksak thei ding na hi hiam? Note zong ci alin al unla, khat le khat na kilem un,” a ci hi.
41010001	Tua ciangin Jesu tua mun nusia in Jordan gal khat lam Judea kualah a pai hi. Ama kiangah mihonte va pai leuleu uh a, a hih ngei bangin amaute thu a hilh hi.
41010002	Pharisee-te pawlkhat va pai uh a, a zia-etna un, “Mikhat in zi a mak ding thukham tawh a kituak hiam?” ci-in a dong uh hi.
41010003	Amah in, “Moses in note bang thu hong pia ahi hiam?” ci-in a dawng hi.
41010004	Amaute in, “Mi khatin a zi a makna lai pia-a, a zi a nawkiksak theih nading Moses in a phal hi,” a ci uh hi.
41010005	Jesu in, “Na lungtang uh khauh lua ahi manin Moses in hih thukham note adingin a gelh ahi hi.
41010006	Ahi hangin Pasian in na khempeuh a piansak cilin amaute ‘numei le pasal-in a bawl hi.’a
41010007	‘Hih thu hangin pasal in a nu a pa nusia-in a zi tawh kigawm dinga,b
41010008	amaute gel sakhat a suak ding uh hi.’c Tua ahi ciangin amaute nih hi nawn loin khat ahi hi.
41010009	Tua ahi manin Pasian gawmsate mihing in khen kei ta hen,” a ci hi.
41010010	Amaute inn sungah a om kik uh ciangin, nungzuite in hih thu Jesu a dong uh hi.
41010011	Amah in, “Ama zi ma-a, numei dang khat a tenpih peuhmah a zi angkawmsan ahi hi.
41010012	Tua ciangin numei khat in a pasal ma-a pasal dang khat a tenpih leh tua numei angkawm a suak hi,” ci-in a dawng hi.
41010013	Jesu lawn dingin mipite in nau pangnote ama kiangah a paipih uh leh, nungzuite in amaute a na tai uh hi.
41010014	Jesu in a muh ciangin a lungkim kei hi. Amah in amaute kiangah, “Naupangnote ka kiangah hong paisak un, amaute dal kei un. Ahang in, Pasian gam i cih hih bangte aa ahi hi,” a ci hi.
41010015	Thutak kong geninah, naupangno banga Pasian gam a sang lo peuhmah, tua sungah a lut ngei kei ding hi,” a ci hi.
41010016	Tua ciangin amah in naupangnote a khutin tawi-a, a tunguah a khutte nga in amaute thupha a pia hi.
41010017	Jesu a paikhiat laitakin ama kiangah mi khat va tai-a, a mai ah khukdinin, “A hoih siapa aw, nuntak tawntungna ka luah nadingin bang ka hih ding kul hiam?” ci-in a dong hi.
41010018	Jesu in, “Bang hangin kei hoih hong ci na hi hiam? Pasian bek longal mi hoih khat beek a om kei hi.
41010019	‘Tual that kei in, ang kawm kei in, gu kei in, zuau teci pang kei in, khem kei in, na nu na pa pahtawi in,’d kici thupiakte na theihsa ahi hi,” ci-in a dawng hi.
41010020	Tuapa in, “Sia aw, tuate khempeuh ka neu tunga kipan ka zuihsa ahi hi,” a ci hi.
41010021	Jesu in amah enin it a, “Na khat na kisam lai hi. Pai-in, na neihsa khempeuh zuak inla mizawngte pia in. Tua hileh vantungah gou na nei ding hi. Tua khit ciangin hong pai inla kei hong zui in,” a ci hi.
41010022	Hih thu hangin tuapa a mai a mual hi. Amah hau mahmah ahi manin lungsi dedu in a paikhia hi.
41010023	Jesu in a kim teng en kawikawi a, a nungzuite kiangah, “A haute Pasian gam a lut nading haksa na zen e!” a ci hi.
41010024	Nungzuite in Jesu thugente lamdang a sa mahmah uh hi. Ahi hangin Jesu in, “Tate aw, Pasian gam lut nading haksa mahmah si!e
41010025	Mihau khat Pasian gam a lut ding sangin phim bilvang ah kala-oh thawl ding a baihzaw hi,” a ci hi.
41010026	Nungzuite in lamdang sa semsem uh a, “Tua hileh kua kihonkhia thei peuhmah ding hiam?” ci-in khat le khat a kikum uh hi.
41010027	Jesu in amaute en a, “Mihing adingin ahi thei lo mah ahi hi; ahi hangin Pasian adingin tua bang hi lo hi. Pasian adingin na khempeuh hi thei hi,” a ci hi.
41010028	Peter in ama kiangah, “Kote in na khempeuh nusia in nang kong zui uh hi,” a ci hi.
41010029	Jesu in “Thutak kong geninah, keima hang le lungdamna-thu hangin a inn, a sanggampate, a sanggamnute, a nu, a pa, a tate le a lote a nusia peuhmah in,
41010030	tu khanghunin a zah zakhat (innte, sanggampate, sanggamnute, nute, tate le lote—tuate tawh bawlsiatnate) le hong tung ding khanghunin nuntak tawntungna a ngah ding a kipelh kei ding hi.
41010031	Ahi hangin a masate tampi nunung ding uh a, a nunungte a masa ding uh hi,” ci-in a dawng hi.
41010032	Jesu mapi in amaute Jerusalem manawhin a pai laitakun nungzuite in lamdang vat sa uh a, amau zuite ahileh a lau uh hi. Amah in Sawm-le-nihte paipih tuamin ama tunga piang dingte a hilh hi.
41010033	Amah in, “Jerusalem dong i pai dinga, siampi makaite le thukham siate tungah Mihing Tapa a kilehhek ding hi. Amaute in amah thah dingin mawhpaih ding uh a, Gentile-te khut ah amah piakhia ding uh hi.
41010034	Amaute in amah zahko-in, cilphih in, satin, a that ding uh hi. Tua zawh ni thum ciangin amah a tho kik ding hi,” a ci hi.
41010035	Tua ciangin Zebedee tapate James le John a kiangah va pai uh hi. Amaute in, “Sia aw, kong nget peuhpeuh uh hong hihsak dingin kong deih uh hi,” a ci uh hi.
41010036	Amah in, “Bang hong hihsak leng na deih uh hiam?” ci-in a dong hi.
41010037	Amaute in, “Na minthanna na ngah ciangin kote gel na taklam khat na veilam khat hong tusak in,” ci-in a dawng hi.
41010038	Jesu in, “Nong nget uh na thei kei uh hi. Ka dawn ding hai dawn thei ding na hi uh hiam? Ahikeh kei kibaptise nading baptisena ah na kibaptise thei ding uh hiam?” a ci hi.
41010039	Amaute in, “Ka hih thei ding uh hi,” ci-in a dawng uh hi. Jesu in amaute kiangah, “Ka dawn ding hai na dawn takpi ding uh a, kei kibaptisena tua kibaptisena ah na kibaptise takpi ding uh hi.
41010040	Ahi hangin ka taklam ahikeh ka veilam a tu ding kei hong piak theih hi lo hi. Tua munte ah a tu dinga a kiseh kholsa mite bek tu ding uh hi,” a ci hi.
41010041	Nungzui sawmte in hih thu a zak uh ciangin James le John tungah a lungkim kei uh hi.
41010042	Jesu in amaute samkhawm a, “Gentile-te tungah gam-uka ki ngaih sunte, amau tungah kiliansak uh a, a uliante uh amau tungah kithuneisak uh hi, cih na thei uh hi.
41010043	Note tua bang na hi kei uh hi. Tua bang na hi sangsik-un note lakah a lian nuam peuhmah na nasem uh suakin,
41010044	a masa pen ahi nuam peuh, mi khempeuh sila ahi pelmawh kul hi.
41010045	Ahang in, Mihing Tapa nangawn ama na midangte a semsak ding hi loin, midangte na a sem ding le mi tampi tat nadingin ama nuntakna pia dinga hong pai ahi hi,” a ci hi.
41010046	Tua ciangin amaute Jericho a tung uh hi. Jesu le a nungzuite in mihon tampi tawh tua khuapi a nusiat laitakun mittaw khat Bartimaeus (tua pen, Timaeus Tapa) khut dawh-a ngenin lam gei ah a na tu hi.
41010047	Amah in Nazareth mi Jesu ahi lam a zak ciangin, “David Tapa Jesu aw, kei hong lainat in,” ci-in a kiko hi.
41010048	Mi tampi in amah tai uh a, daitaka a om nadingin a gen uh hi. Ahi hangin tuapa in, “David Tapa aw, kei hong lainat in!” ci-in a kiko semsem hi.
41010049	Jesu khawl a, “Amah sam un,” a ci hi. Tua ciangin amaute in mittawpa kiangah, “Lung nuam in! Ding in! Amah in nang hong sam hi,” ci-in a galsap uh hi.
41010050	Amah in a puantualpi paikhia pahin dingto-a Jesu kiangah a pai hi.
41010051	Jesu in, “Bang kong hihsak ding deih na hi hiam?” ci-in amah a dong hi. Tua mittawpa in, “Rabbi aw, khua ka mu thei nuam hi,” a ci hi.
41010052	Jesu in, “Pai ta in, na upna in nang hong damsak zo hi,” a ci hi. Tua khit phetin amah in khua mu thei pah lian a, lampi ah Jesu a zui hi.
41011001	Amaute Jerusalem zuana a pai laitak, Olive Vum panga om Bethphage le Bethany a tun uh ciangin Jesu in a nungzuite nih a mapaisak hi.
41011002	Amah in amaute kiangah “Na mai-ua khua ah pai le uh cin na lut phetun kuama tuan ngei nai lohna laano khat a kikhih na mu ding uh hi. Sut unla hong paipih un.
41011003	Mi khatpeuh in, ‘Bang hangin hih banga hih na hi uh hiam?’ ci-a hong dot leh, ‘Topa in a deihna om hi; hong puak kik pah ding hi,’ ci un,” ci-in a sawl hi.
41011004	Amaute pai uh a inntual kong pualam kongzinga kikhih laano khat a mu uh hi. Amaute in a sut laitakun
41011005	tua lai-a ding mi pawlkhat in, “Bang dinga tua laano sut na hi uh hiam?” ci-in a dong uh hi.
41011006	Amau gel in Jesu hilhsa bangin a dawn uh ciangin tua mite in amaute a paisak uh hi.
41011007	Tua laano Jesu kiang a tunpih uh ciangin a tungah a puantualpite uh phah uh a, amah a tungah a tu hi.
41011008	Mi tampi in a puantualpite uh lampi ah a phah uh hi. Pawlkhat in gamlak singhiangte khiakin lampi ah a phah uh hi.
41011009	A nung le a mai-a pai mihonpite in, “Hosanna!”a “Topa min-a hong pai pa in thupha a ngah hi!”b
41011010	"Hong tung ding i pa David kumpi gam in thupha a ngah hi!” “A sangpenna munah Hosanna!” ci-in a awng uh hi.
41011011	Jerusalem ah Jesu lutin biakinnpi ah a pai hi. Amah in na khempeuh en kawikawi a, ahi hangin khuanung lua ta ahi manin Sawm-le-nihte tawh Bethany ah a pai uh hi.
41011012	A zing ciangin Bethany nusia-a a pai laitakin Jesu a gil kial hi.
41011013	Theikung a teh pha khat a galmuh ciangin, a gah kha hiam cih en dingin a va pai hi. Thei gah hun hi lo ahi manin thei phung a tun ciangin a teh simloh bangmah a om kei hi.
41011014	Tua ciangin amah in theikung kiangah, “Kuamah in na gah ne ngei nawn kei ta hen,” a ci hi. A nungzuite in tua a cih a za uh hi.
41011015	Jerusalem a tun uh ciangin biakinnpi huangah Jesu lut-a, tua lai-a sum lei sum zuakte a hawlkhia hi. Sum khengte sabuaite le vakhu zuakte tutphahsaute sawnthalsak gawpin,
41011016	biakinntualte ah sumbuk van paipih ding kuamah a phal kei hi.
41011017	Amah in amaute hilh a, “ ‘Ka inn, minamte khempeuh thungetna inn kici ding hi,’c ci-in kigelh hi lo ahi hiam? Ahi hang-in note in ‘misuamte kua’d na suaksak tazen uh hi,” a ci hi.
41011018	Siampi makaite le thukham siate in hih thu a zak uh ciangin Jesu a thah theih nading uh lampi a zong uh hi. Ahang in, mihonpite khempeuh in ama thuhilhna lamdang sa mahmah uh ahi manin amaute in amah a kihta uh hi.
41011019	Nitak lam ciangin amautee khuapi pualamah a paikhia uh hi.
41011020	A zingsang ciangin amaute a pai laitakun tua theikung a zunga kipan a dinggaw-a om a mu uh hi.
41011021	Peter in phawka Jesu kiangah, “Rabbi aw, en in! Na hamsiat theikung dinggaw hi!” a ci hi.
41011022	Jesu in, “Pasian muangf un.
41011023	Thutak kong geninah, mi khatpeuh in hih mualpi kiangah, ‘Pai inla tuipi sungah kipai in,’ ci-in lunghei loin a cih bang piang ding hi, ci-a a up leh ama cih bang tektekin a piang ding hi.
41011024	Tua ahi manin ken kong geninah, na nget peuhpeuh uh ka ngah khin hi, ci-a na up uh leh na ngah ding uh hi.
41011025	Thungena na din laitakin mi khatpeuh tungah lungkimlohna na neih leh vantunga om na Pa in na mawhnateg hong maisak theih nadingin tuapa na maisak in.
41011026	Ahi zongin na maisak kei uh leh vantunga om na Pa un no mawhnate hong maisak lo ding hi,”h ci-in a dawng hi.
41011027	Amaute Jerusalem tung kik uh a, biakinnpi tualte ah Jesu a vak kawikawi laitakin siampi makaite, thukham siate le upate ama kiangah a pai uh hi.
41011028	Amaute in, “Bang thuneihna tawh hihte hih na hiam? Hihte hih nading thuneihna kua in hong pia hiam?” ci-in a dong uh hi.
41011029	Jesu in, “Kei zong khat kong dong ding hi. Hong dawng un; tua ciangin ken zong bang thu neihna tawh hihte hih ka hi hiam, cih kong gen ding hi.
41011030	John baptisena koi pana hong pai ahi hiam? Vantung pan hiam, mihing tung pan hiam? Hong gen dih un!” ci-in a dawng hi.e
41011031	Amaute kikum uh a, “Vantung pan hi,’ ci leng, ‘Tua ahileh bang hangin amah um lo na hi uh hiam?’ hong ci ding hi.
41011032	Ahi hangin ‘Mihing tung pan hi,’ ci leng lah..., (John pen mi khempeuh in kamsang taktakin sang uh ahi manin amaute in mipite a kihta uh hi.)” a ci uh hi..
41011033	Tua ciangin amaute in, “Ka thei kei uh hi,” ci-in Jesu a dawng uh hi. Jesu in, “Kei zong bang thuneihna tawh hihte ka hih cih kong gen kei ding hi,” a ci hi.
41012001	Tua ciangin amah in amaute kiangah gentehnate zangin thu gen a: “Lenggui a ciing mi khat a om hi. A kimkotah dai kai-a, lengtui sukna khat toin, tausang khat a dawh hi. Tua khit ciangin a lenggui lo lokho pawlkhat khawhlawhsakin khual a zinsan hi.
41012002	A lak hun a tun ciangin lenggah khawm dingin lo-khawhlawhte kiangah a nasemte khat a sawl hi.
41012003	Ahi hangin amaute in tuapa na man uh a, satgawpin a guak ciahsak uh hi.
41012004	Tua ciangin amah in tuate kiangah nasem dang khat a sawl kik hi. Amaute in hih pa lu sat sakin a zahlaksak ngi-ingei uh hi.
41012005	Amah in zong nasem dang khat sawl kik leuleu a, amaute in tuapa a that uh hi. Nasem adang tampi a sawl hangin amaute in pawlkhat satin, adangte a that uh hi.
41012006	"Amah in a sawl theih ding a it a tapa khat a nei lai hi. A tawpkhakna ah, ‘Ka tapa zahtak buang ding uh hi,’ ci-in a tapa a paisak hi.
41012007	"Ahi hangin lo-khawhlawhte in, ‘Hih pa a gouluahpa ahi hi; hong pai un amah that ni, a luah ding teng ei aa suakpah ding hi,’ kici uh hi.
41012008	Tua ciangin amah manin that uh a, daipua lamah a paikhia uh hi.
41012009	"Tua bangin hileh lenggui lo neipa in bang a cih ding hiam? Amah hong pai-in lo-khawhlawhte thatin ama lo midangte a pia ding hi.
41012010	Hih Laisiangtho thu: “‘Inn lamte nilkhiat suang inntungkhuma suang a suak hi;
41012011	hih thu Topa hih hi a, eite mitmuh in piandang hi,’b cih sim ngei lo na hi uh hiam?” a ci hi.
41012012	Hih gentehna amaute a langgenna ahilam thei uh ahi manin amah mat nading lampi a zong uh hi. Ahi hangin amaute in mihonpite kihta uh a, tua ciangin amah nusia-in a paimang uh hi.
41012013	Tua nung ciangin amaute in ama thugenin amah a mat theih nadingun Pharisee-te le Herod pawlte Jesu kiangah a paisak uh hi.
41012014	Amaute va pai-in ama kiangah, “Sia aw, nang mi thutak khat na hi lam ka thei uh hi. Kuamah maivil nei lo na hi manin, kuama thu-in na gamta kei a, Pasian thutak tawh kizui-in na hilh hi. Tua hi-a Caesar tungah siah piak tuak hiam, piak tuak lo hiam?
41012015	Pia ding ka hi uh hiam, pia lo ding ka hi uh hiam?” a ci uh hi. Ahi hangin Jesu in amaute a kineih a hina thei-a, “Bang hangin kei hong thangsiah na hi uh hiam? Denarius khat hong la unla hong veelsak dih un,” a ci hi.
41012016	Amaute in tua sumtang a paipih uh ciangin amaute kiangah, “Hih kua lim hi-a hih kua min ahi hiam?” ci-in a dong hi. Amaute in, “Caesar aa ahi hi,” ci-in a dawng uh hi.
41012017	Tua ciangin Jesu in amaute kiangah, “Caesar aa te Caesar na pia unla, Pasian aa te Pasian na pia un,” a ci hi. Tua ciangin amaute in amah lamdang a sa mahmah uh hi.
41012018	Tua khit ciangin thawhkikna om lo hi, a ci Sadducee-te thu dong dingin Jesu kiangah a pai uh hi.
41012019	Amaute in, “Sia aw, Moses in, ‘Ta nei man loin a zi a sihsan pasal khatpeuh a om leh a sanggampa in tua meigongnu tenpihin a sanggampa ading tate neihsak hen,’ ci-in ko adingin na gelh hi.
41012020	Tu-in unau pasal sagih a om hi. A u pen in zi nei a, ta nei man loin a si hi. A nihna pa in
41012021	tua meigongnu tenpih a, ahi hangin amah zong ta nei man lo mah in a si hi. A thumna pa zong tua mah bang ahi hi.
41012022	A taktak in tua unau sagihte khat beek in ta a nei man kei uh hi. A tawpkhakna ah tua numei zong a si hi.
41012023	Tua ahileh tua numei in unau pasal sagih teng tenpih kim ahi ciangin thawhkikc ciangin amah kua pen zi hi ding hiam?” ci-in a dong uh hi.
41012024	Jesu in, “Note in Laisiangtho ahi zongin, Pasian vang ahi zongin thei lo na hi manun khial hi lo na hi uh hiam?
41012025	Misite a thawh kik ciangin mopina le mokhakna a om kei ding hi. Amaute vana vansawltakte a bang ding uh hi.
41012026	Misite thawhkikna tawh kisai-in Pasian in, Moses kiangah, ‘Abraham’ Pasian, Isaac’ Pasian le Jacob’ Pasian ka hi hi,’d ci-a sawlbawk laka a genna thu Moses laibu sungah sim ngei lo na hi uh hiam?
41012027	Amah a site Pasian hi loin a nungtate Pasian ahi hi. Note nakpi takin na khial uh hi!” ci-in a dawng hi.
41012028	Tua laitakin thukham siate lakah khat va pai-a amaute kam kinialna a za hi. Jesu in amaute hoihtakin a dawn theih lam tuapa in a theih ciangin, “Thupiakte khempeuh lakah koi a thupi pen ahi hiam?” ci-in amah a dong hi.
41012029	Jesu in, “A thupi penpen hih ahi hi: ‘Israel aw, ngai dih in i Topa eite Pasian in Topa khat ahi hi.e
41012030	Na Topa Pasian, na lungtang khempeuh, na hinna khempeuh, na lungsim khempeuh le na thahatna khempeuh tawh it in.’f
41012031	A nihna hih ahi hi: ‘Nang le nang na ki-it bangin na vengte it in.’g Hihte gel sanga lianzaw thupiak khat beek a om kei hi,” ci-in a dawng hi.
41012032	Tuapa in, “Sia aw, na gente ahi takpi ahi hi. Pasian khat bek hi-a, amah longal Pasian dang a om kei hi, na cih a man hi.
41012033	Na lungtang khempeuh, na theihna khempeuh le na thahatna khempeuh tawh amah it ding le nang le nang na ki-it banga na vengte na it ding pen meihal biakna buppi le biakpiaknate sangin thupizaw mah hi,” ci-in a dawng kik hi.
41012034	Jesu in tuapa in pilna tawh dawng cih a theih ciangin ama kiangah, “Nang Pasian gam tawh na kigamla kei hi,” a ci hi. Tua-a kipan kuamah in thu dang a dong ngam nawn kei uh hi.
41012035	Biakinntualte ah Jesu in thu a hilh laitakin, “Khrist h pen David Tapa hi, ci-in bangci a thukham siate in gen thei uh ahi hiam?
41012036	David mahmah in: “Topa in ka Topa kiangah: ‘Na galte khempeuh na khe nuai-ah ka koih matengin ka taklamah na tu in’” ci-in Khasiangtho in na pulakkhia khin hi.i
41012037	“Amah pen David mahmah in ‘Topa’ ci ahileh bangci in ama tapa hi thei ding hiam?” ci-in a dong hi. Mihon tampite in lungkimtakin ama thugen a ngai uh hi.
41012038	Tua bang a hilh kawmin Jesu in, “Thukham siate panin na kikem un. Amaute puantual deldal silhin vak kawikawi nuam uh a, vanzuakna munte ah pibawl ding a ut uh hi.
41012039	Synagogue-te sunga tutna thupi pente ah tu nuam diakin, pawite ah pahtawina munte ah a tu nuam uh hi.
41012040	Amaute in meigongte inn netum uh a, kineih khemin sauvei pipi thu a ngen uh hi. Tua bang mite a nasia penin kigawt ding hi,” a ci hi.
41012041	Sumpi khiatna mun mai-ah Jesu tu-in mihonpite in biakinnpi sumkholna sunga amau sumpi a khiat uh a vil hi. Sumhau tampi in sum tampipi a khia uh hi.
41012042	Ahi hangin azawng meigongnu khat va pai-a sumj tawmkha bek a man sumsank tangneu nih a khia hi.
41012043	Jesu in a nungzuite ama kiangah sama, “Thutak kong geninah, hih a zawng meigongnu in midang teng khempeuh sangin sumkholna ah tam a khia zaw hi.
41012044	Amaute in a hauhna lak panun a pia uh hi; tuanu in ahileh a zawnsa pipi-in ama kivak nadinga a neih khempeuh a khia hi,” a ci hi.
41013001	Biakinnpi pan Jesu a paikhiat laitakin a nungzuite khat in ama kiangah, “Siapa en dih ve! Hih suangtumte gol thei tabuang a! Hih innte thupi thei ngemngam mahmah hi!” a ci hi.
41013002	Jesu in, “Hih inn liante khempeuh na mu hiam? Suang khat tungah suang dang khat beek a kiciangsa-in a kinusia kei ding hi; a vekpi in a kicimmang ding hi,” ci-in a dawng hi.
41013003	Biakinnpi tawh a kigalsai Olive Vum tungah Jesu a tut laitakin Peter, James, John le Andrew-te in,
41013004	"Hihte cik cianga piang ding ahi hiam? Tua teng a tangtun kim nading bang lim hong hi ding hiam hong hilh in,” ci-in a dong sim uh hi.
41013005	Jesu in amaute kiangah, “Note kuamah in hong khem zawh loh nadingin kikem un.
41013006	Keima minin mi tampi hong pai ding uh a, ‘Keimah in amah ka hi hi’ ci teltalin mi tampi a khem ding uh hi.
41013007	Galthu le galthuthang na zak uh ciangin na patau nai kei un. Tua bangte a piang pelmawh ding mah ahi hi. Ahi hangin hun beina hi nai lo hi.
41013008	Mi nam khat le nam khat kido dinga, gam khat le gam khat a kido ding uh hi. Mun tuamtuam ah zin lingin kialpi a tung ding hi. Hihte khempeuh nausuahnat kipatna ahi hi.
41013009	Note kigingsa in om pelmawh un. Tualsung vaihawmte khutah note hong ap ding uh a, synagogue-te sungah hong sat ding uh hi. Keima hangin gam-ukte le kumpite mai-ah teci in na ding ding uh hi.
41013010	Minamte khempeuh tungah lungdamna-thu kihilh masa pelmawh ding hi.
41013011	Note hong kimanin thu hong kisit peuhpeuh ciangin, bang ka gen ding hiam, ci-in ama-in lunghimawh khol kei un. A gen ding no hi loin Khasiangtho hizaw ding ahi manin tua huna hong kipia peuhpeuh na gen lel un.
41013012	"Unau khat le khat ahi zongin, pa in a ta ahi zongin, sih nading dongin a kilehhek ding uh hi. A nu a pa-te langah tate pang ding uh a, a thatsak ding uh hi.
41013013	Keima hangin mi khempeuh in note hong mudah ding uh hi. Ahi zongin a bei dongin a kipte kihonkhia ding hi.
41013014	"Note in ‘a hawmmangsak kihhuaina’a ab kisai loh na munah a ding na muh uh ciangin—a simte in theitel ta hen—Judea gama omte mual tungah tai uh hen.
41013015	A innkhuma omte kuamah kumsuk kei hen. Ahikeh inn sunga na khatpeuh la dingin lut kei hen.
41013016	Lo-a om kuamah a puantual-pi la dingin ciah kei hen.
41013017	Nau paiite le naungek nei numeite adingin tua nite a mulkimhuai lua ding hi!
41013018	Hih hun phalbi sunga a tun loh nadingin thu na ngen un.
41013019	Ahang in, Pasian in leitung a piansak cil-a kipan tu hun dong tua zah a om ngei lo le a om ngei nawn lo ding lungdonna nite ahi ding hi.
41013020	Topa in tua nite tomsak lo hileh kuamah a suakta zo kei ding hi. Ahi hangin amah in a teelsa teltuamte hangin tua nite a tomsak khin zo hi.
41013021	Tua hun ciangin mi khatpeuh in note kiangah, ‘En un, hih lai-ah Khristc om hi!’ ahikeh, ‘Hua lai-ah om hi!’ hong cih leh um kei un.
41013022	Ahang in, Khrist zuaute le kamsang zuaute hong kilang ding uh a, hi thei hi leh teelsate nangawn a khem nadingun limte le nalamdangte a bawl ding uh hi.
41013023	Tua ahi ciangin kigingsa in om un; na khempeuh a pian ma-in kong genkhol hi.
41013024	"Ahi hangin tua lungdon nite khit ciangin, “ ‘ni kimialsak dinga, kha a tang nawn kei ding hi;
41013025	van panin aksite kiasuk dinga, van-a om nate kilingsak ding hi.’d
41013026	"Tua hunin mite in Mihing Tapa a vanglianpi le a minthanna tawh meii lakah a paisuk a mu ding uh hi.
41013027	Tua ciangin amah in ama vansawltakte sawl dinga, lei kiu lite pan, leimongte panin van mongte dongin a teelsa mite a kaikhawm ding hi.
41013028	"Tu-in hih thute theikung panin na sin un: A hiang menga a teh a sel phetin khuakhal hong nai ta hi, cih na thei uh hi.
41013029	Tua mah bangin hih nate a piang na muh ciangun kongbiang mahmah dong hong nai ta hi, cih na thei un.
41013030	Thutak kong genin-ah, hih thute khempeuh a tun khit mateng hih khange mite a bei kei ding uh hi.
41013031	Van le lei a mangthang ding hi; ahi zongin ka thu a mangthang ngei kei ding hi.
41013032	"A ni ahi zongin a hun ahi zongin kuamah in a thei kei hi; vantunga vansawltakte nangawn in a thei kei uh hi; Tapa in zong thei lo a, ahi zongin Pa khat bek in a thei hi.
41013033	Kigingsa-in om un! Kigalging un!f Tua hun cik ciangin hong tung ding cih na thei kei uh hi.
41013034	Tua in khual zinkhia mi khat tawh kibang hi. Amah in a nasemte khutah a inn ap a, amau sep ding ciat sehsakin, kongcingpa kiangah a vil gige ding a vaikhak hi.
41013035	"Tua ahi ciangin inn neipa a tun kik ding hun—nitak hi ding hiam, zankim laitak hi ding hiam, akkhuan hi ding hiam, phalvak ciang hi ding hiam, cih thei lo na hi manun na vil gige un.
41013036	Amah thakhatin hong tung vat leh ihmusa a na om laitak uh kituaksak kei un.
41013037	Note kianga kong cih bangin a kuamahpeuh kiangah: ‘Vil un!’ ka ci hi,” a ci hi.
41014001	Tu-in Paisan-pawi le Silngo-sawhloh Anlum Pawi ding ni nih bekin a sap laitakin, siampi makaite le thukham siate in, Jesu mansima thahlup theih nading lampi a zong uh hi.
41014002	Amaute in, “Mipite hong so kha ding ahi ciangin Pawi sungin hih kei ni,” a ci uh hi.
41014003	Bethany a Miphak Simon kici pa inn-a sabuai tungah Jesu kingama a om laitakin a manpha mahmah nard kia kibawl sathau namtui suangngo thawl khat tawi-in numei khat ama kiangah a pai hi. Tuanu in a thawl sukham a Jesu lutang tungah sathau namtui a buak hi.
41014004	Tua lai-a om mi kimkhat lungkim lo uh a, “Sathau namtui pammaih lel hi lo hiam?
41014005	Kizuak leh kumkhat thamana sanga tamzaw kikhawng ding hi, tua sum mizawngte piakhuai zaw hi,” a kici uh hi. Tua ciangin amaute in tuanu a taigawp uh hi.
41014006	Jesu in, “Hih nu bangmah cih dah un. Bang hang buaisak na hi uh hiam? Amah in kei tungah a kilawm na khat a sem khin hi.
41014007	Note tawh mizawngte a om khawm den ding uh a, na ut hunhunun amaute na huh thei uh hi. Ahi hangin kei note tawh ka omkhawm den kei ding hi.
41014008	Hih nu in ama hih theih bang a hih zo hi. Ka pumpi sathau namtui hong buah ciangin kei kivui nading bawlkhol ahi hi.
41014009	Thutak kong geninah, lungdamna-thu a kihilhna leitung mun khempeuhah tuanu a kiphawkna in ama hihsa thu zong a kigen ding hi,” a ci hi.
41014010	Tua ciangin Jesu lehek dingin Sawm-le-nihte lakah khat, Judas Iscariot, siampi makaite kiangah a va pai hi.
41014011	Amaute in hih thu a zak uh ciangin lungkim mahmah uh a, ama tungah sum piak dingin a kamciam pah uh hi. Tua hi-a amah in amaute khutah Jesu a piak thei nading hun hoih a ngak gige hi.
41014012	Silngo-sawhloh Anlum Pawi ni masa pen ni Paisan tuuno-a biakna a kipiak ngei hunin Jesu nungzuite in ama kiangah, “Paisan-pawi bawl nading koi lai-ah pai-in na bawlkhol le ung na deih hiam?” ci-in a dong uh hi.
41014013	Tua ahi ciangin amah in a nungzuite nih sawla, amaute kiangah, “Khuapi sungah pai le uh cin tuibel khat a pua pasal khat tawh na kituak ding uh hi. Tuapa na zui un.
41014014	Ama lutna inntekpa kiangah, ‘Siapa in: Ka nungzuite tawh Paisan-pawi ka bawl nading, ka zintunna inndei koi lai ahi hiam, ci-in hong dongsak hi,’ va ci un.
41014015	Amah in van zat ding a kima om, a kipuahsa inndei tungnung a zaipi khat note hong lak ding hi. Tua lai-ah ei adingin na kisakhol un,” ci-in a vaikhak hi.
41014016	Tua nungzuite gel paikhia uh a, khuapi sungah a lut uh ciangin Jesu gensa bang tektek in a mu uh hi. Tua hi-a amaute in Paisan-pawi bawl nading a na kisakhol uh hi.
41014017	A nitak ciangin Sawm-le-nihte tawh Jesu a tung hi.
41014018	Amaute sabuai ah kingamin an a nek laitakun amah in, “Thutak kong geninah, an ka nek khawmpih note lakah khat in kei hong lehhek ding hi,”a ci hi.
41014019	Amaute lungsi dedu uh a, ama kiangah, “Kei hi buang kei ning maw?” ci-in khat khatin a dong uh hi.
41014020	Amah in, “Sawm-le-nihte lakah khat ahi hi; tuapa kei tawh kuangkum-a anlum a diahkhawm pa ahi hi.
41014021	Ama’ thu a kigelhsa bangin Mihing Tapa a pai ding hi. Ahi hangin Mihing Tapa a lehhek pa in gimna nak thuak nazen incia! Amah a piang vet lo hileh ama adingin hoihzaw ding hi,” a ci hi.
41014022	Amaute in an a nek laitakun Jesu in anlum la-a, lungdam ko-in balkhama, a nungzuite pia in, “Hih, ka pumpi ahi hi, la unla ne un,” a ci hi.
41014023	Tua khit ciangin hai la-in lungdam ko-a amaute pia-in amaute in tua hai panin a dawn ciat uh hi.
41014024	Amah in amaute kiangah, “Hih in mi tampi adingb kibuakhia thukhunna ka sisana ahi hi.
41014025	Thutak kong geninah, Pasian gam sungah a thaka ka dawn ni mateng tu-a kipan lenggahzu ka dawn nawn kei ding hi,” a ci hi.
41014026	Amaute in biakna la a sak khit uh ciangin Olive Vum manawhin a paikhia uh hi.
41014027	Tua khit ciangin Jesu in amaute kiangah, “ ‘Tuucingpa ka sat dinga, tuuhonte kithehthang ding hi,’c ci-a kigelhsa bangin note na vekpi un na pukmang ding uh hi.
41014028	Ahi hangin ka thawh kik khit ciangin note mai Galilee ah ka na pai ding hi,” ci-in a gen hi.
41014029	Peter in, “Adang teng khempeuh a pukmang zongin kei ka puk kei ding hi,” ci-in a pulakkhia hi.
41014030	Jesu in, “Thutak kong geninah, tu ni, tu zan mahmah ak nihveid a khuan ma-in nang tektek in thumvei nong kitheih mawhbawl ding hi,” ci-in a dawng hi.
41014031	Ahi hangin Peter in, “Nang tawh sihkhawm ding ahi zongin nang kong kitheihmawhbawl ngei kei ding hi,” a ci teitei hi. Adangte khempeuh in zong tua mah a ci ciat uh hi.
41014032	Amaute Gethsemane kici mun ah pai uh a, Jesu in a nungzuite kiangah, “Thungen-a ka pai kalin hih lai-ah na tu un,” a ci hi.
41014033	Amah in Peter, James le John-te tonpih a lungdong ngeungau-in a lungkham mahmah hi.
41014034	Amah in amaute kiangah, “Dahluatna in sih nading zah in hong zen hi. Hih lai-ah na om unla, na kigalging un,” a ci hi.
41014035	Tawmkha pailai-in lei-ah bok a, ahi theih leh tua hun tawh a kipelh nadingin thu a ngen hi.
41014036	"Abbae, Pa aw, nang adingin na khempeuh hi thei hi. Hih hai kei kiang panin hong lakkhiatsak in. Ahi zongin kei deihna bang hi loin nangma deihna bang hizaw hen,” a ci hi.
41014037	Tua khit ciangin a nungzuite kiangah a pai kik leh amaute ihmu sa a om a mu hi. Amah in Peter kiangah, “Simon aw, ihmu na hi hiam? Nai khat sung beek kigalging zo lo na hi hiam?
41014038	Zia-etna na thuak loh nadingun kigalgingin thu na ngen un. Kha a ut hangin pumpi a thanem hi,” a ci hi.
41014039	Khatvei paikhia leuleu-a, a ngetsa mah bangin a ngen hi.
41014040	Amah a pai kik ciangin amaute ihmut suak lua uh ahi manin a ihmut laitak uh a tuak leuleu hi. Amaute in ama kiangah a gen ding uh a thei kei uh hi.
41014041	A thumveina va pai kika, amaute kiangah, “Note ihmu lailai-in tawlnga lailai na hi uh hiam? Pha zo ta! A hun hong tung ta hi. En un, mawhneite khut sungah Mihing Tapa a kilehhek hun hong tung petmah hi.
41014042	Tho un! Pai ta ni! Kei hong lehhekpa hih lai-ah hong pai ta hi!” a ci hi.
41014043	Tua banga a paupau laitak, Sawm-le-nihte lakah khat Judas a kilang hi. Siampi makaite, thukham siate le upate sawl namsau le khetbuk tawi mihon amah tawh a tonkhawm uh hi.
41014044	Tua a lehhekpa in, “Ka nappa pen amah hi ding hi; tuapa man pah unla, cingin paikhiatpih un,” ci-in amaute tawh lim a kilakkhol khin hi.
41014045	Jesu kiangah Juda paipah a, “Rabbi aw!” ci-in Jesu a nam hi.
41014046	Tua mite in Jesu lencipin a man uh hi.
41014047	Tua laitakin a gei-a dingte khat in a namsau dokin tulpipa nasempa a sat leh a bil langkhat a satkhia hi.
41014048	Jesu in, “Kei man dinga namsau le khetbuk tawh nong kuan zawzen uh, kumpi langpangte makai ka hi hiam?
41014049	Nisimin biakinnpi tualte ah thu ka hilh laitakin nong man kei uh hi. Ahi hangin Laisiangtho a tangtung pelmawh ding mah ahi hi,” a ci hi.
41014050	Tua ciangin mi khempeuh amah nusia-in a taimang uh hi.
41014051	Saihadial puanza khat longal puan dang a silh lo tangval khat in zong Jesu a zui hi. Amaute in amah a mat uh ciangin,
41014052	amah in a puanza nusia in a guaktang in a tai hi.
41014053	Amaute in tulpipa kiangah Jesu paipih uh a siampi makaite, upate le thukham siate khempeuh a kikhawm uh hi.
41014054	Peter in tulpipa inntual ciang tektek a kihal simsimin Jesu a zui hi. Tua laitakah amah a cingte tawh mei awi-in a va tukhawm hi.
41014055	Siampi makaite le Sanhedrin buppi in Jesu a thah theih nadingun langpangin paulap a zon uh hangin khat beek a mu kei uh hi.
41014056	Ama langah mi tampi dingin zuau teci a pan uh hangin a thugente uh a kituak kei hi.
41014057	Tua ciangin mi pawlkhat dingin ama langah hih zuau teci pang uh a,
41014058	"Amah in, ‘Mihing khuta kibawl hih biakinnpi ka susia dinga, mihing khuta kibawl lo adang khat nithum sungin ka lam kik zo ding hi,’ a cih ka za uh hi,” a ci uh hi.
41014059	Tua bang hi napi amaute teci panna a kituak kei lailai hi.
41014060	Tua ciangin amaute mai-ah tulpipa dingin Jesu kiangah, “Dawng lo ding na hi hiam? Na langkhata hihte tecipanna bang hiam?” ci-in a dong hi.
41014061	Ahi hangin Jesu in dawng loin a dai dide hi. Tua ciangin tulpipa in ama kiangah, “Nang Thupha Ngahpa’ Tapa Khristf na hi hiam?” ci-in a dong kik hi.
41014062	Jesu in, “Ka hi hi. Note in Thahat Pa taklama tu meiipi tunga hong paisuk Mihing Tapa na mu ding uh hi,” a ci hi.
41014063	Tulpipa in a puansilh balkek a, “Teci dang kul nawn ding ahi hiam?
41014064	Pasian a gendaina na za zo uh hi. Bang na ci ngaihsut uh hiam?” ci-in a dong hi. Amaute in amah sihsak thamin a mawhpaih uh hi.
41014065	Tua ciangin pawlkhat in amah cilphih uh a, a mai tuamin a khuttum uh tawh tumin, “Hong gen in!” a ci uh hi. Tua ciangin a cingte in amah tonpih in a sat uh hi.
41014066	A nuai innpi tualah Peter a om laitakin tulpipa nasem numeite khat a kiangah va pai hi.
41014067	Tuanu in Peter mei-awi a muh ciangin amah a va nai et mahmah hi. “Nang zong tua Nazareth mi Jesu tawh na kipawl hi,” a va ci hi.
41014068	Ahi hangin aman a nial hi. Amah in, “Na thugen ka thei kei-a, a pianzia zong ka thei beek kei hi,” ci-in kong pua ah a kihemkhia hi,g
41014069	Tua numei mah in tua lai-a om a muh ciangin a kima dingte kiangah, “Hih pa amaute lakah khat ahi hi,” a ci kik hi.
41014070	Amah in a nial leuleu hi. Tawlkhat khit ciangin a gei-a dingte in Peter kiangah, “Amau pawlte lakah khat na hi taktak hi. Galilee mi na hi ngel ve leh,” a ci uh hi.
41014071	Tua ciangin amah le amah kihamsiat in, “Na gen uh hih mipa ka thei peuhmah kei hi,” ci-in a tomlo hi.
41014072	Tua khit phetin a nih veinah ak a khuang hi. Tua ciangin Peter in Jesu in a ma tunga, “Ak nih veii a khuan ma-in thum vei nong kitheihmawhbawl ding hi,” ci-a a gensa a phawk hi. Tua ciangin amah ki-ip zo nawn loin a kapkhia hi.
41015001	Zingsang phalvak tungin siampi makaite in upate, thukham siate le Sanhedrin buppi tawh thukhensatna a bawl uh hi. Amaute in Jesu henin paikhiatpih uh a, Pilate khutah a tun uh hi.
41015002	Pilate in, “Nang Jew-te kumpipa na hi hiam?” ci-in a dong hi. Jesu in, “Ka hi hi, na cih bang ahi hi,” ci-in a dawng hi.
41015003	Siampi makaite in amah thu tampi tawh a mawhmat uh hi.
41015004	Tua ahi ciangin Pilate in, “Amaute in nang thu tampi tawh hong mawhmat uh na thei hi. Dawng lo ding na hi hiam?” ci-in a dong hi.
41015005	Ahi hangin Jesu in dawng tuan lo lailai ahi ciangin Pilate in lamdang a sa mahmah hi.
41015006	Tua hun lai-in pawi hun ciangin mipite nget thongkia khatpeuh a khahkhiat ding ngeina ahi hi.
41015007	Kumpi langdo-a, tualthatte tawh thong kiakhawm Barabbas kici mi khat a om hi.
41015008	Pilate kiangah mihonpite va pai uh a, a hih ngei banga a hih nadingin a ngen uh hi.
41015009	Pilate in, “Jew-te kumpipa no kiangah hong khah leng na deih uh hiam?” ci-in a dong hi.
41015010	Tua pen siampi makaite in Jesu a hazat manun ama khutah a tut uh ahilam a theih man ahi hi.
41015011	Ahi hangin Pilate in Barabbas a khahsak zawk nadingin siampi makaite in mihonpite a tawsawn uh hi.
41015012	Pilate in, “Tua ahileh Jew-te kumpipa na cih pa uh bang ka cih ding hiam?” ci-in a dong hi.
41015013	Amaute in, “Kilhlum in,” ci-in a kiko uh hi.
41015014	Pilate in, “Bang hangin maw? Amah in bang tatkhialhna nei ahi hiam?” ci-in a dong hi. Ahi hangin amaute in, “Amah kilhlum in!” ci-in a kinak ko semsem uh hi.
41015015	Pilate in mihonpite a lungkimsak nop manin amaute kiangah Barabbas a khah hi. Amah in Jesu a satsak khit ciangin kilhlup dingin amaute khutah a ap hi.
41015016	Galkapte in Jesu kumpi inn (tua pen gam-ukpa Innpi) ah paipih uh a, tua ciangin galkap company bup khat a sam uh hi.
41015017	Tua ciangin amaute in kumpi puan dupsan khat silhsak uh a, ling tawh kumpi lukhu khat phanin amah a khusak uh hi.
41015018	Tua ciangin amaute in, “Jew-te kumpipa aw, na khan sawt ta hen!” ci-in a otkhai uh hi.
41015019	Amaute in ciangkhutin a lu satsat uh a, cil a phihphih uh hi. Amaute khuk dinin amah a bia uh hi.
41015020	Amah a zahko khit uh ciangin kumpi puan dupsan suahkhiatsak uh a, ama puan a silhsak kik uh hi. Tua khit ciangin kilhlup dingin a paikhiatpih uh hi.
41015021	Alexander le Rufus-te pa, Cyrene pana Simon kici mi khat in gamsung panin tua lai a va tawn hi. Amaute in zawhthawh thu-in amah singlamteh a puasak uh hi.
41015022	Amaute in Golgotha (Luguh Mun cihna) kici munah Jesu a paipih uh hi.
41015023	Tua ciangin amaute in amah, paknamtui kha tawh kihel lenggahzu a pia uh hi. Ahi hangin a dawn kei hi.
41015024	Amaute in singlamteh tungah amah a kilh uh hi. Amaute in a puan hawm uh a, kua in koi tang ding cihna-in ai a lawn uh hi.
41015025	Amaute in amah a kilh laitakun nai thumna a sat hi.
41015026	Amah kimawhmatna-in JEW-TE KUMPIPA, ci-in theihsakna lai kigelh hi.
41015027	Amaute in amah tawh, misuamte nih a taklam khat, a veilam khat kilh uh a,
41015028	tua ciangin Laisiangtho gen: “Thukham palsatte tawh amah kisimkhawm hi” cih thu a tangtung hi.a
41015029	Tua lai a tawnte in amah engko in lupeisan uh a, “Petmah aw! Nang, biakinnpi susia a ni thum sunga lam kik ding pa,
41015030	singlamteh tung pan hong kumsuk inla, nang le nang hong kihon khia dih ve!” a ci uh hi.
41015031	Tua mah bangin siampi makaite le thukham siate in amaute lakah amah a zahko uh hi. Amaute in, “Amah in midangte honkhia zo a, amah le amah kihonkhia zo lo pi!
41015032	I mitin mu a i up theih nadingin hih Israel-te kumpipa, hih Khristb singlamteh tung pan hong kumsuk ta hen,” a ci uh hi. Tua mah bangin amah tawh a kikilh khawmte in zong a engko uh hi.
41015033	Tua gam bupah nai gukna-a kipan nai kuana dong khim a zing hi.
41015034	Nai kuana laitakin Jesu in, “Eloi, Eloi, lama sabacthani?” ci-in nakpi-in a kiko hi. A khiatna in, “Ka Pasian, ka Pasian aw, bang hangin kei hong taisan na hi hiam?”c cihna ahi hi.
41015035	Tua lai-a ding mi kimkhat in a zak uh ciangin, “Ngai dih un, amah’n Elijah sam hi,” a ci uh hi.
41015036	Mi khat va tai-a, lenggahzu thuk sungah tuihup a diah khit ciangin ciang dawnah koihin Jesu dawn dingin a pia hi. Amah in, “Bangmah cih dah dih un. Amah lakhiasuk dingin Elijah hong pai hiam, en phot dih ni,” a ci hi.
41015037	Jesu nakpi-in kiko-a tua ciangin a hutawpna a sang hi.
41015038	Biakinnpi puanzak a lu pan a taw dong kikekin phel nih a suak hi.
41015039	Jesu mai-a ding zakhat-ukpa in ama kikona led a sihzia a muh ciang- in, “Hih pa Pasian Tapae hi takpi ei!” a ci hi.
41015040	A gamla sim pan numei pawlkhat in a galvil uh hi. Amaute lakah Mary Magdalene, James nauzaw pen le Joses nu Mary, le Salome-te a om uh hi.
41015041	Hih numeite in Galilee ah amah zui uh a, a kisapnate a sepsak uh hi. Jerusalem dong amah tawh a ton numei dang tampi zong tua lai-ah a om uh hi.
41015042	Tua ni, kiginkholh Ni, Sabbath tunma ni ahi hi. Tua hi-a ni niam kuan ciangin,
41015043	Pasian gam a ngak gige Vaihawmte lakah mi thupi khat, Arimathea mi Joseph Pilate kiangah hangtakin pai-a Jesu luang a va ngen hi.
41015044	Pilate in amah si zo cih a zak ciangin lamdang a sa hi. Amah in zakhat-ukpa samin, Jesu si khin takpi hiam, cih a dong hi.
41015045	Si khin zo takpi, cih zakhat-ukpa kam pan a zak ciangin a luang Joseph a pia hi.
41015046	Tua ciangin Joseph in saihadial puan pawlkhat lei-in siluang lakhia suka, saihadial puanin a tun khit ciangin suangpi a khuak han sungah a sial hi. Tua ciangin tua han kong vang suangtum khatin a khak hi.
41015047	Mary Magdalene le Joses nu Mary-te in ama kisialna mun a mu uh hi.
41016001	Sabbath ni a bei khit ciangin Mary Magdalene, James nu Mary le Salome-te in Jesu luang a zut nading uh gimnamtui a keng uh hi.
41016002	Nipikal ni masa ni zingsang tung ni suah khit phetin amaute hanah hawh uh a,
41016003	"Han kongvang khakna suangtum kuan hong likkhiatsak ding hiam?” ci-in khat le khat a kikum uh hi.
41016004	Ahi hangin a daktoh uh ciangin a lian mahmah tua suangtumpi a tukkhia khin zo a mu uh hi.
41016005	Amaute han sungah a lut uh leh, puantualpi pak silh tangval khat, a taklam-a tu mu uh a, amaute a patau uh hi.
41016006	Amah in, “Patau kei un, a kikilhlum Nazareth mi Jesu a zong na hi uh hi. Amah tho kik zo hi! Amah hih lai-ah om lo hi. A kisialna mun en un.
41016007	Ahi hangin pai unla nungzuite le Peter kiangah, “Note mai Galilee ah amah na pai ding hi. Ama hong gensa bang tektekin, tua lai-ah amah na mu ding uh hi,’ ci-in va gen un,”a ci hi.
41016008	Tua numeite lungmang le ling kawmsa-in han pan paikhia-in a tai uh hi. Amaute lau uh ahi manin kuama kiangah bangmah a gen kei uh hi.
41016009	Nipikal ni masa ni, zingsang tung, Jesu a thawh kik khit ciangin a sung pana dawi sagih a hawlkhiatna nu Mary Magdalene kiangah a kilang masa pen hi.
41016010	Tuanu pai-in amah tawh a omkhawm ngei, adah a kap laite kiangah thu a gen hi.
41016011	Jesu nungta-a amah in mu khin zo cih thu amaute in a zak uh ciangin a um kei uh hi.
41016012	Tua khit ciangin tuate lakah nih gamsung lam zuanin a pai laitakun amaute kiangah meltuamin Jesu a kilang hi.
41016013	Hihte gel kileh kik uh a, adangte kiangah a va koh uh hangin amau zong a um tuan kei uh hi.
41016014	Tua nung ciangin nungzui Sawm le khatte in an a nek laitakun amaute kiangah a kilang hi. Amah a thawh kik khit ciangin amah a mute genna a up loh teltalna hang uh le amaute uplahna hangin amaute a tai hi.
41016015	Amah in amaute kiangah, “Leitung mun khempeuh ah pai unla, a piansaksa khempeuh tungah lungdamna thu na hilh un.
41016016	Um-a a kibaptise-te peuhmah kihonkhia dinga, ahi hangin a um lo peuhmah a kimawhpaih ding hi.
41016017	Tua ciangin a umte ahileh hih limte in a zui ding hi: Keima minin dawite a hawlkhia ding uh hi; amaute pauthakte in a pau ding uh hi.
41016018	A khutun gul a man ding uh hi; sihtheihna gu a dawn uh hangin bangmah a ci peuhmah kei ding uh hi. Amaute in cinate tungah a khut uh nga ding uh a, amaute a dam ding uh hi,” a ci hi.
41016019	Topa Jesu in amaute a vaikhak khit ciangin amah vantungah kilato a, Pasian taklamah a tu hi.
41016020	Tua ciangin nungzuite paikhia uh a mun khempeuh ah thu a hilh uh hi. Topa in amaute seppih a, amaute a zui limte in ama thugen a kipsak hi.
42001001	Eite laka a tangtungsaa nate thu mitampi in na gelh khin zo uh hi.
42001002	A tunga kipan mit-a a mute le thu’ nasemte in eite kianga hong hilhsawm bang tektek uh ahi hi.
42001003	Tua ahi manin zahtakpipen Theophilus aw, kei mahmah in zong tuate khempeuh atunga kipan limtaka ka kantel sinsen khit ciangin a thu kizom diudeu-in nang adinga kong gelh ding pha ka sa hi.
42001004	Tua pen nang hong kihilhte a taktak a hina na theih nading ahi hi.
42001005	Judea gamah Herod kumpi ahi laitakin Abijah uk siampi pawl lakah Zechariah min nei siampi khat a om hi. Ama zi Elizabeth zong Aaron suan ahi hi.
42001006	Amau nupa Pasian muhna-ah mi thutang hi uh a, Topa thupiakte le zuih ding ngeinate khempeuh kawkbaanna om loin a zui uh hi.
42001007	Ahi hangin Elizabeth tasel ahi manin ta a nei kei uh hi; a nih un zong a kum uh tam lua ta hi.
42001008	Khatvei Zechariah uk pawl in na a sep hun, amah in Pasian mai-ah siampi na a sep sungin,
42001009	siampi ngeina tawh kizui-in Topa biakinnpi sungah pai-a gimnamtui hal ding ai a san uh leh amah in a ngah hi.
42001010	Gimnamtui hal hun a tun ciangin Pasian bia-a kikhawmte khempeuh in a pualam ah thu a ngen uh hi.
42001011	Tua laitakin Topa vansawltak khat ama kiangah kilanga, gimnam-tui halna biakna-tau taklam pangah a ding hi.
42001012	Zechariah in amah a muh ciangin kigaih a lau-in a koncip hi.
42001013	Ahi hangin vansawltakin a kiangah, “Zechariah aw, lau kei in na thungetna hong kiza zo hi. Na zi Elizabeth in tapa khat nei dinga, a min John na phuak ding hi.
42001014	Amah na lungnopna, na lungkimna hi dinga, ama suahna hangin mi tampi a kipak ding hi.
42001015	Ahang in, Topa muhna ah amah alian ding hi. Amah in leng gahzu ahi zongin a kibilh zu nam tuamtaumte ahi zongin dawn lo dinga, a suahb a kipan Khasiangtho tawh kidim ding hi.
42001016	Israel mite tampitak, Topa amau Pasian kiang a tunpih kik ding hi.
42001017	Tua hi-a amah in pate lungtang tate lamah kiheisak dinga, thumang lote, thumaan pilna lamah kiheisak ding, Topa adingin mite a baihsa-a, a koihkhol dingin Elijah kha le vangliatna tawh Topa mai-ah a pai ding hi,” a ci hi.
42001018	Zechariah in tua vansawltak kiangah, “Kei lah tek ta inga, ka zi lah kum tam lua ta hi. Hih thu bangci muan ngam ding ka hi hiam?” ci-in a dong hi.
42001019	Tua vansawltak in, Gabriel ka hi hi. Pasian kianga ding ka hi-a hih lungdamna thu nang tunga gen ding le nang hong hopih dingin kei hong kisawl hi.
42001020	A hun a cin cianga a tung takpi ding ka thugente um lo na hi manin hih thu a tun mateng pau thei loin na daicip ding hi,” ci-in a dawng hi.
42001021	Tua kikal sungin mipite in Zechariah na ngak uh a, biakinnpi sungah tua tanvei a om lamdang a sa uh hi.
42001022	A paikhiat ciangin amaute a hopih thei kei hi. Amah pau thei lo a, amaute lim bek tawh a khutin a hopih ciangin biakinnpi sungah amah mangmu ahilam a theikhia pan uh hi.
42001023	A nasep hun sung a cin khit ciangin innah a ciah hi.
42001024	Hih thu teng khit ciangin a zi Elizabeth gai-a kha nga sung a tang om hi.
42001025	Amah in, “Topa in kei adingin hih hong hihsak ahi hi. Ka mite lakah tu hun laitaka ka maimawlna hong lakkhiat sakin kei hong angvan hi,” a ci hi.
42001026	A kha gukna ciangin, Pasian in Galilee gam khuapi khat ahi Nazareth ah,
42001027	David suan, Joseph min nei pasal khat tawh kiteng dinga a kidongsa nungak bit khat kiangah vansawltak Gabriel a sawl hi. Nungak bit min Mary ahi hi.
42001028	Ama kiangah vansawltak pai-in, “Nang hong ki-angvan mahmah nu aw kong hopih hi! Topa in nang hong ompih hi,” a ci hi.
42001029	Ama thugente hangin Mary lungmang mahmah a, bangci bang hopihna hiam, ci-in lamdang a sa hi.
42001030	Ahi hangin vansawltak in ama kiangah, “Mary aw, lau kei in Pasian in nang hong angvan zo hi.
42001031	Nau na paii dinga tapa khat na nei ding hi; a min Jesu na phuak ding hi.
42001032	Amah lian dinga Sang Penpa Tapa kici ding hi. Topa Pasian in a pa David tokhom pia dinga,
42001033	amah in Jacob suante uk denin ama gam a bei ngei kei ding hi,” a ci hi.
42001034	Mary in vansawltak kiangah, “Kei nungak bit ka hi hi, hih thu bangci pian theih ding ahi hiam?” ci-in a dong hi.
42001035	Vansawltak in, “Nang tungah Khasiangtho hong tung dinga Sang Penpa vang in nang hong sung ding hi. Tua ahi ciangin a suak ding misiangthopa, Pasian Tapa kicic ding hi.
42001036	Na tanaunu Elizabeth nangawn in a tek nungin ta khat nei dekta hi. Amah tasel a kici nangawn a gai kha guk pha zo hi.
42001037	Ahang in, Pasian in hih theih loh a nei kei hi,” ci-in a dawng hi.
42001038	Mary in, “Kei, Topa nasemnu ka hi hi. Na cih bangin kei tungah piang ta hen,” a ci kik hi. Tua khit ciangin vansawltak in amah a nusia hi.
42001039	Tua hunin Mary kithawi-a Judah gam sung mualtung khuapi khat zuanin pai mengmeng a,
42001040	Zechariah innah lutin Elizabeth a hopih hi.
42001041	Mary hopihna Elizabeth in a zak ciangin ama sunga naungeek dianga Elizabeth Khasiangtho tawh a kidim hi.
42001042	Amah in: “Numeite lakah thupha ngah nu na hi-a, nang sung pana suakkhia ding naungek, thupha ngah ahi hi!
42001043	Ahi zongin bang hanga ka Topa nu kei kianga hawh ding zah dongin kei hong ki-angvan ahi hiam?
42001044	Nong hopihna ka zak phetin ka sunga nau ngeek lungdamin a diang hi.
42001045	Topa in ama tunga a gensate a tung takpi ding hi, ci-a a um numei in thupha ngah ahi hi,” ci-in ngaihtakin a awngkhia hi.
42001046	Tua ciangin Mary in: “Ka hinna in Topa phat a
42001047	ka Honpa Pasian ah ka kha a kipak hi.
42001048	ahang in a nasemnu tualniamna hong thudon hi. Tu-a kipan khang sawnsawnte’n thupha ngah nu hong ci ding hi;
42001049	hang in, Thahat Pa in kei ading na lianpipi bawl zo a – ama min siangtho hi.
42001050	Amah a kihtate tungah akhang akhangin ama lainatna zaam suksuk hi.
42001051	Amah in a khut tawh a thahatna lak hi; a lungsim tawnga kisatheite a thehthang zo hi.
42001052	Gam-ukte amau tokhom panin khiasuk a, ahi hangin a tualniamte lamto khin zo hi.
42001053	A gilkialte na hoihin taisak a, ahi hangin a haute a hawm ciahsak zo hi.
42001054	Amah in ama nasem Israel huh a,
42001055	i pu i pate tungah a gensa bangin Abraham le a suan a khaktea hehpih denden ding, a phawk gige hi,”a ci hi.
42001056	Elizabeth kiangah Mary kha thum bang a tam khit ciangin innah a ciah hi.
42001057	Elizabeth suah hun tunga tapa khat a nei hi.
42001058	Topa in ama tungah lainatna lianpi a lah lam a vengte le a tanaute in za-in a lungdampih uh hi.
42001059	A nigiatna ni-in tua naupang vun-at dingin amaute khempeuh va pai uh a, a min, a pa Zechariah tamsak dingin a kisa uh hi.
42001060	Ahi hangin a nu in, “Hi kei! John phuah ding ahi hi,” ci-in a genkhia hi.
42001061	Amaute in ama kiangah, “Na tanaute lakah tua min nei om lo hi,” a ci uh hi.
42001062	Tua ciangin a pa in naupang min ding bang phuak nuam hiam, cih amaute in khut tawh lim lakin a dong uh hi.
42001063	Amah in suangpek khat ngen in, “Ama min John ahi hi,” ci-a a gelh ciangin tua muna omte khempeuh in lamdang a sa uh hi.
42001064	Tua khit phetin a kam kihonga, a leigui kolin paukhia-a Pasian a phat hi.
42001065	A vengte khempeuh in piandang a sa mahmah uh hi. Judea gam mualtung tenga mite in zong hih thute khempeuh a gengen uh hi.
42001066	Hih thu a za peuhpeuh in lamdang sa uh a, “Tua ahileh hih naupang bangci mi hong hi tam?” ci-in a kidong ciat uh hi. Ahang in, Topa khutin amah a ompih gige hi.
42001067	A pa Zechariah, Khasiangtho tawh kidim a thu genin:
42001068	“Topa, Israel-te Pasian kiphat ta hen, bang hang hiam cih leh amah hong pai-in ama mite tankhia zo hi.
42001069	Ama nasem David suan sung panin eite ading, hotkhiatna kid khat hong potosak a,
42001070	(tanglai ama kamsang siangthote tungtawna a gensa mah bangin),
42001071	i galte le ei hong mudahte khut sung panin hotkhiatna ahi zongin,
42001072	i pu i pate tunga lainatna lak ding le ama thukhun siangtho phawk gige nading ahi zongin,
42001073	i pa Abraham tunga a ciamsa tua kiciamna:
42001074	i galte khut sung panin hong kihonkhia ding, lau lo-a ama na sem thei ding,
42001075	i nun sung teng ama mai-ah siang thona le thumaanna tawh ama na a sem ding i hi hi.
42001076	Tua ciangin nang, ka ta aw, Sang Pen-pa’ kamsangpa hong kici ding hi; a lampi sial dingin Topa mai-ah na pai dinga,
42001077	amaute mawhna maisakna tungtawna ama mite hotkhiat theihna piak nading ahi hi;
42001078	bang hang hiam cih leh i Pasian’ lainatna nem ngi-ingei hangin van pan sun nisuak i tungah hong tang dinga,
42001079	khuamial sung le sihna liim le khuamial sunga tengte tungah tangin, i khete lemna lampi a tawnsak ding hi,” a ci hi.
42001080	Tua ciangin naupang khangto a, a lungsim a pumpi a hat hi; Israel mipite lakah a kilaak mateng gamlakah a teng hi.
42002001	Tua hun laitakin Rome khuapi uk bupah mi a kisim nading Caesar Augustus in thukip a pia hi.
42002002	(Hih in Syria gama Quirinius gam-ukpa ahi zawh kisimna a khatveina ahi hi)
42002003	Tua hi-a mi khempeuh amau khuapi ciat ah minkhum dingin a pai uh hi.
42002004	Tua ciangin Joseph zong Galilee gam Nazareth khuapi panin Judea gamah pai-a David gui le suan ahi manin David khuapi Bethlehem ah a pai hi.
42002005	Kiteng dingin a dotsa nausuak kuan Mary tawh min khum dingin tua khua ah a paikhawm uh hi.
42002006	Tua lai-ah a om laitakun nausuah hun tunga,
42002007	amah a tacil suakin tapa ahi hi. Amah in puanza bekin tuna, zintun innah amau ading inndei awng lo ahi manin tua naungek gan ankuang sungah a sial hi.
42002008	Tua nai-a lopaangte ah zan laitaka a tuute uh a vil tuucingte a om uh hi.
42002009	Amaute kiangah Topa vansawltak khat kilanga, amaute kimkotah Topa minthanna tangin a lau mahmah uh hi.
42002010	Ahi hangin vansawltak in amaute kiangah, “Lau kei un, mi khempeuh ading a lian mahmah lungdamna thu note kong puak hi.
42002011	Tuni-in David khuapi ah note ading Honpa khat suak khin zo hi; amah Khrista Topa ahi hi.
42002012	Note tungah hih lim ahi ding hi. Note in naungek khat puanzabek tawh kituna, gan ankuang sunga kisial na mu ding uh hi,” a ci hi.
42002013	Thakhatin tua vansawltak tawh, vantung galkap hon tampitak kilang zuah uh a,
42002014	"A sang penna-a Pasian minthang henla, leitunga ama angvan mite tungah lemna om ta hen.”ci-in Pasian a phat uh hi.
42002015	Vansawltakte in amaute nusia in vantungah a ciahsan uh ciangin tuucingte in, “Bethlehem ah pai-in Topa hong gensa hih thupiang va en dih ni,” ci-in khat le khat a kiho uh hi.
42002016	Tua ciangin amaute paikhia mengmeng uh a, Mary Joseph le gan ankuang sunga kisial naungek a mu uh hi.
42002017	Amaute in amah a muh khit uh ciangin hih naungek tawh kisai amaute kianga kigen thu a kizelsak kawikawi uh hi.
42002018	Tua hi-a tuucingte thugen a zate khempeuh in lamdang a sa uh hi.
42002019	Ahi hangin Mary in hih thute kemcing gige-in a lungtangah a ngaihsunsun hi.
42002020	Tuucingte ciah kik uh a, amaute tunga kigensa bang tektekin a zak uh le a muhte uh hangin Pasian phatin a minthangsak uh hi.
42002021	A nigiatna ni, ama vun-at hun ciangin, amah a kipaii ma-a vansawltak phuahsa bangin a min Jesu a phuak uh hi.
42002022	Moses thukham tawh kizui-in amaute a kisiansuah ding hun a cin ciangin Joseph le Mary in Topa tunga ap dingin amah Jerusalem ah paipih uh a,
42002023	(“Tapasal masa peuhmah Topa tungah ap ding ah hi”b ci-a Topa Thukham sunga kigelh bangin)
42002024	Topa Thukham sunga kigen tawh kizui-in “Vakhu kop khat ahikeh kawl vakhuno nih”c tawh biakpiakna a pia ding uh hi.
42002025	Tua hunlaitakin Jerusalem ah Simeon kici biakna hahkat mi thumaan khat a om hi. Amah, Israel-te kihehnemna ngakin a om hi-a ama tungah Khasiangtho a om hi.
42002026	Amah in Topa Khrist a muh matengin a si kei ding hi, cih Khasiangtho in ama tungah a laaksa ahi hi.
42002027	Kha sawlna tawh amah biakinnpi tualah a pai hi. Thukham ngeina in a kalh banga a bawl dingin a nu le a pa-te in naupang Jesu a paipih uh ciangin,
42002028	Simeon in amah la-in tawi-a Pasian phatin:
42002029	"Thuneipipen Topa aw, na kamciamsa bangin na nasempa tu-in lungnuamtakin khahkhiad ta in.
42002030	Ahang in, ka mitte inna hotkhiatna a mu zo hi,
42002031	tua pen mi khempeuh mitmuh ah na bawlkholhsa hi-a,
42002032	Gentile-te tunga kilaak nading khuavak le na mi Israel-te minthan nading ahi hi,” a ci hi.
42002033	Naupang nu le pa-te in amah tawh kisai-a thu kigente piandang a sa uh hi.
42002034	Tua ciangin Simeon in amaute thupha pia-a, a nu Mary kiangah, “Hih naungek in Israel gam sunga mi tampi a puk nading, a thawh nading le a kilanggenna lim dinga laitansa ahi hi.
42002035	Tua hi-a mi tampite lungtang ngaihsutna a pholak nading ahi hi. Tuateh nang hinna zong namsau in a sunlet ding hi,” a ci hi.
42002036	Tua lai-in Asher beh pana Phanuel tanu Anna kici kamsang numei khat a om hi. Amah tek mahmah ta hi. A pasal tawh a kiten zawh kum sagih bek nungta khawm uh a,
42002037	amah kum sawm giat le li a phak dong a meigong hi.e Amah in biakinnpi nusia ngei lo-a, sun le zan-in Pasian bia a, antangin thu a ngen hi.
42002038	Tua hun lianin amaute kiangah tuanu pai-in Pasian tungah lungdam thu puakin Jerusalem kitatkhiat ding a lam ente khempeuh tungah hih naupang thu a gen hi.
42002039	Joseph le Mary in Topa Thukham kalh khempeuh a bawl khit uh ciangin Galilee gam amau khua Nazareth khuapi ah a ciah kik uh hi.
42002040	Tua ciangin naupang khangto-a, a tha a hat hi; amah pilna tawh kidim a Pasian hehpihna a tungah a om hi.
42002041	Kum simin a nu a pa-te Paisan Pawi sim dingin Jerusalem ah a pai uh hi.
42002042	Amah kum sawm-le-nih a phak ciangin a ngeina omsa tawh kizui-in Pawi sim dingin a pai uh hi.
42002043	Pawi ven khit a nu a pa-te a ciah kik laitakun Jerusalem ah naupang Jesu a tam lai hi. Ahi hangin amaute in tua thu a phawk kei uh hi.
42002044	Amah tawh a tonkhawmin kingaihsun uh ahi manin ni khat lam a pai khin ta uh hi. Tua ciangin a tanaute le a lawmte lakah amah a zong pan uh hi.
42002045	Amah a muh loh uh ciangin a zong dingin Jerusalem ah a kileh kik uh hi.
42002046	Ni thum khit ciangin amah biakinnpi tualte-a siate lakah tu-in amaute thugen ngai-a thu dongin a om laitak a tuak uh hi.
42002047	Ama teltheihna le a dawnnate a za mi khempeuh in lamdang mahmah a sa ciat uh hi.
42002048	A nu a pa-te in amah a muh uh ciangin lamdang a sa uh hi. A nu in ama kiangah, “Ka ta aw, bang hangin hih banga hong bawl na hi hiam? Na pa tawh lunghimawh in nang kong zongzong uh hi,” a ci hi.
42002049	Amah in, “Bang hangin kei hong zong na hi uh hiam? Ka Pa inn-a a om ding mah ka hilam thei lo na hi uh hiam?” a ci hi.
42002050	Ahi hangin amaute in amau tunga a cihna thu a theitel zo kei uh hi.
42002051	Tua ciangin amaute tawh Nazareth ah paisuka, a thu uh a mang hi. Ahi hangin a nu in hih thute khempeuh a lungsim sungah a kemcing gige hi.
42002052	Jesu a pilna le a pumpi khanpha-in khanga Pasian le mite pahtakna a ngah hi.
42003001	Pontius Pilate, Judea gam ukpipa hi-a, Herod, Galilee gam ukpa hi-in, a sanggampa Philip, Iturea le Traconitis gam ukpa hi-a, Lysanias, Abilene gam ukpa ahi laitak– Tiberius Caesar in a uk zawh a kum sawm le ngana ahi hi.
42003002	Tua hunin Anna le Caiaphas tulpi sem hi uh a, tua hunlaitakin gamlaka om Zechariah tapa John tungah Pasian thu a tung hi.
42003003	Amah Jordan kimkot-a gamsung khua khempeuh ah pai-a, mawhnate maisak nading kisikna tawh kisai baptisena thu a hilh hi.
42003004	Kamsangpa Isaiah thute laibu sungah: “Gamlak-a kikopa aw in, ‘Topa ading lampi na sialkhol un, ama ading lampi na tangsak un.
42003005	Mualkuam khempeuh kivuk dim dinga, muallian le mualneu khempeuh kiniamsak ding hi. Lamkawi khempeuh kitangsak dinga, lamphok khempeuh kimaihtam ding hi.
42003006	Tua ciangin mi vannuai in Pasian hotkhiatna a mu ding uh hi.’ ci hi”a ci-a kigelh bang ahi hi.
42003007	Amah kibaptisesak dinga pai mihonte John in a muh ciangin, “No mualtan suante! Hong tung ding thangpaihna pana taikhia dingin kua in hong vauhilh ahi hiam?
42003008	Kisikna tawh kilawm gah na gah un. No le no in, ‘Abraham ka pa uh hi,’ kici kei un. Ahang in, Pasian in hih suangte Abraham tate a suaksak thei hi, cih kong hilh hi.
42003009	Sing phungte ah hei a om khin zo hi; gah hoih a gah lo kungte kiphukin mei sungah kikhul ding hi,” a ci hi.
42003010	Mihonpite in, “Tua ahileh bang ka hih ding uh hiam?” ci-in a dong uh hi.
42003011	John in, “Puantungsilh nih a neithuah pa in, a nei lo pa khen ding a, tua mah bangin an nei pa in zong a hih ding hi,” ci-in a dawng hi.
42003012	Siahdongte zong a kibaptise dingin va pai uh a, “Sia aw, bang hih ding ka hi uh hiam?” ci-in a dong uh hi.
42003013	Amah in amaute kiangah, “Na don ding zah val uh na dong kei un,” ci-in a gen hi.
42003014	Tua ciangin galkap pawlkhat va pai uh a, “Ko zong bang ka hih ding uh hiam?” ci-in amah a dong uh hi. Amah in, “Mi sum na gumsuh kei unla, zuauthu tawh mi na mawk ngawh kei un. Na khasum uh tawh lungkim lel un,” ci-in a dawng hi.
42003015	Mite in John hoh Khristb a hi kha tam ci-a a lungtang sunguah ngaihsun kakkakin, a ngak laitak uh ahi hi.
42003016	John in amaute khempeuh kiangah, “Keimah in note tui inc kong baptize hi. Ahi hangin kei sanga a vanglian zaw khat hong pai ding hi; ama khedap khaute sut ding nangawnin ka cin zo kei hi. Amah in note Khasiangtho le mei-in hong baptize ding hi.
42003017	Amah in a buhlak ciangka tawi-in buhphual a hahsiang ding hi. Atak teng a sal sungah koih dinga, a sii teng ahileh a mit thei lo mei sungah a khul ding hi,” ci-in a hilh hi.
42003018	John in mipite thudang tampi tawh hanthawna, amaute kiangah lungdamna thu a hilh hi.
42003019	Ahi hangin John in, gam-ukpa Herod tatsiatna khempeuh le a sanggampa zi Herodias hangin amah a tai ciangin,
42003020	Herod in ama tatsiatnasa teng a behlapna in thong sungah John a khum hi.
42003021	Mi khempeuh a kibaptise uh ciangin Jesu zong a kibaptise hi. Tua ci-a thu a nget laitakin van kihong a,
42003022	vakhu bangin Khasiangtho pumpi nei in ama tungah a kumsuk hi. Tua ciangin vantung pan aw khat in, “Nang ka it ka Tapa na hi hi; nang tungah ka lungkim mahmah hi,” a ci hi.
42003023	Jesu thuhilh nasep a kipatin kum sawmthum bang a pha hi. A kingaihsutna ah amah Joseph tapa hi-a, Heli tapa Joseph,
42003024	Matthat tapa Heli, Levi tapa Matthat, Melki tapa Levi, Jannai tapa Melki, Joseph tapa Jannai
42003025	Mattathias tapa Joseph, Amos tapa Mattathias, Nahum tapa Amos, Esli tapa Nahum, Naggai tapa Esli,
42003026	Maath tapa Nagai, Mattathias tapa Maath, Semein Tapa Matathia, Josech tapa Semein, Joda tapa Josech,
42003027	Joanan tapa Joda, Rhesa tapa Joanan, Zerubbabel tapa Rhesa, Shealtiel Tapa Zerubabel, Neri tapa Shealtiel,
42003028	Melki tapa Neri, Addi tapa Melki, Cosam tapa Adi, Elmadam tapa Cosam, Er tapa Elmadam,
42003029	Joshua tapa Er, Eliezer tapa Joshua, Jorim tapa Eliezer,Matthat tapa Jorim, Levi tapa Matthat,
42003030	Simeon tapa Levi, Judah tapa Simeon, Joseph tapa Judah, Jotham tapa Joseph, Eliakim tapa Jonam,
42003031	Melea tapa Eliakim, Menna tapa Melea, Mattatha tapa Menna, Nathan tapa Mattatha, David tapa Nathan,
42003032	Jesse tapa David, Obed tapa Jesse, Boaz tapa Obed, Salmond tapa Boaz, Nahshon tapa Salmon,
42003033	Amminadab tapa Nahshon, Rame tapa Aminadab, Hezron tapa Ram, Perez tapa Hezron, Judah tapa Perez,
42003034	Jacob tapa Judah, Isaac tapa Jacob,Abraham tapa Isaac, Terah tapa Abraham, Nahor tapa Terah,
42003035	Serug tapa Nahor, Reu tapa Serug, Peleg tapa Reu, Eber tapa Peleg, Shelah tapa Eber,
42003036	Cainan tapa Shelah, Arphaxad tapa Kainan, Shem tapa Arphaxad, Noah tapa Shem, Lamech tapa Noah,
42003037	Methuselah tapa Lamech, Enoch tapa Methuselah, Jared tapa Enoch, Mahalalel tapa Jared, Cainan tapa Mahalalel,
42003038	Enosh tapa Cainan, Seth tapa Enos, Adam tapa Seth. Pasian tapa Adam.
42004001	Jesu Khasiangtho tawh kidimin, Jordan panin ciah kika Kha in amah gamlakah a pi hi.
42004002	Tua lai-ah dawimangpa in ni sawmli sung a zia-et hi. Tua hun sungin amah in bangmah ne lo a, tua nite a bei khit ciangin a gil kial hi.
42004003	Dawimangpa in ama kiangah, “Nang Pasian Tapa na hileh hih suang, anlum suaksak in,” a ci hi.
42004004	Jesu in, “‘Mihingte anlum bekin nungta lo hi,’a ci-in kigelh hi.” ci-in a dawng hi.
42004005	Dawimangpa in munsang khatah amah paipih a, leitunga om kumpi gamte khempeuh thakhatin a lak hi.
42004006	Ama kiangah, “Thuneihna le a thupina teng khempeuh kei hong kipia zo hi. Ka piak nop peuh pia thei ka hi manin nang kong pia ding hi.
42004007	Tua ahi ciangin kei hong bia peuh lecin a vekin nang aa hi ding hi,” a ci hi.
42004008	Jesu in, “‘Na Topa Pasian bia inla ama na bek sem in,’b ci-in kigelh hi,” ci-in a dawng hi.
42004009	Dawimangpa in amah Jerusalem ah paipih a biakinnpi khum dawnah a dingsak hi. Amah in, “Nang Pasian Tapa na hileh hih lai panin tuaksuk in.
42004010	Bang hang hiam cih leh: “ ‘Nang tawh kisai-in limtaka nang hong cing dingin amah in a vansawltakte thu pia ding hi:
42004011	na khepek suang tawh na tahkhak loh nadingin, amaute in a khut uh tawh nang hong domto ding uh hi,’c ci-in kigelh hi,” a ci hi.
42004012	Jesu in, “‘Na Topa Pasian na zia-et kei in,’d ci hi,” ci-in a dawng hi.
42004013	Dawimangpa in hih zia-etna teng khempeuh a man khit ciangin hun hoih a om kik mateng amah a nusia hi.
42004014	Jesu, Kha vangliatna tawh Galilee ah ciah kika, ama thu gamsung khua khempeuh ah a kizel hi.
42004015	Amaute synagogue-te sungah thu hilh a, mikim in amah a phat uh hi.
42004016	Amah a khanna khua Nazareth ah pai-a, ama ngeina bangin Sabbath ni-in synagogue ah a pai hi. Amah laisim dingin a dingto hi.
42004017	Kamsangpa Isaiah laizial amah kipia hi. Amah in tua laizial a phel leh:
42004018	"Mizawngte tunga lungdamna thu hilh dingin keimah sathau hong nilh khin zo ahi manin, Topa Kha ka tungah a om hi. Amah in thongkiate suaktasak ding, mittawte khua musak ding, a kinengcipte khahkhia ding,
42004019	Topa angvanna kum a tangko dingin, kei hong sawl zo hi,”e ci-a kigelhna mun a mu hi.
42004020	A sim khit ciangin laizial zialin sawltakpa pia-in a tu hi. Jew-te synagogue sunga om mi khempeuh in amah mitkhah loin a en uh hi.
42004021	Tua ciangin amah in amaute kiangah, “Tuni-in hih Laisiangtho note zakin a tangtung hi,” a ci hi.
42004022	Mi khempeuh in amah phatgen in a kam pana kamngaihte lamdang sa mahmah uh a, “Hih pa Joseph tapa hi lo ahi hiam?” ci-in a dong uh hi.
42004023	Jesu in amaute kiangah, “‘Zato mangpa aw, nang le nang kidamsak in! Na khankhiatna Capernaum a na hih ka zakte uh hih lai-ah zong hong hih dih in,’ ci-in hih paunak tawh nong bulh tektek ding uh hi,” a ci hi.
42004024	Amah in, “Thutak kong geninah, ama khua-a kisang kamsang khat beek a om kei hi.
42004025	Elijah hun lai-in kum thum le kum lang sung van kikhak-a, gamsung khempeuh ah a nasia mahmah kialpi a tun laitakin Israel gamah meigong tampi om hi, cih mantakin kong gen hi.
42004026	Tua hi napi Sidon kual Zarephath a meigongnu kiang longal adangte kiangah Elijah a kisawl kei hi.
42004027	Kamsangpa Elisha hun lai-in zong Israel gamah phakf natna a vei tampi a om hi. Tua hi napi Syria mi Naaman bek longal adang khat beek a kisiangsak kei hi,” ci-in a gen a zom lai hi.
42004028	Synagogue sunga om mite khempeuh in hih thu a zak uh ciangin a lungham uh hi.
42004029	Amaute dingkhia in, khuapi pua-ah amah hawlkhia uh a, kenah khiatsuk dingin tua khuapi kiphuhna mualdawn kil ah amah a paipih uh hi.
42004030	Ahi hangin amah mihonpite kawmlak tawnin a gelkhia hi.
42004031	Tua ciangin Galilee gam khuapi khat, Capernaum ah paisukin Sabbath ni-in mite kiangah thu a hilh hi.
42004032	Ama thuhilhna lamdang a sa mahmah uh hi; bang hang hiam cih leh a thuhilhna in thuneihna a nei hi.
42004033	Synagogue sungah kha gilog lut mi khat a om hi. Tuapa in a aw neihzah in,
42004034	“Ehei! Nazareth mi Jesu aw, kote bang hong cih nuam na hi hiam? Kote susia dingin hong pai na hi hiam? Nang kua na hi hiam, cih kong thei hi – Pasian’ Mi Siangtho na hi hi!” ci-in a kiko hi.
42004035	Jesu in khauhtakin, “Pau kei in! Ama sung pan paikhia in,” ci-in a sawl hi. Tua ciangin dawi in amaute khempeuh mai-ah tuapa a puksak khit ciangin amah liamsak loin a paikhia hi.
42004036	Mi khempeuh in lamdang sa mahmah uh a, “Hih thuhilhna bang ahi hiam? Thuneihna le vang tawh kha gilote thu a piak ciangin paikhia mawk uh hi!” khat le khat a kici uh hi.
42004037	Tua ciangin tua kuam kimkot tengah ama thu a kizel hi.
42004038	Synagogue inn panin Jesu paikhia a, Simon innah a hawh hi. Tua laitakin Simon sungnu nattun gim mahmah a, Jesu in amah a huh nading amaute in a ngen uh hi.
42004039	Tua ahi ciangin tuanu tungah kun a, nattun natna a tai leh a natna in amah nusiapah hi. Amah tho in amaute a zindo hi.
42004040	Nitum ciangin mipite in, natna tuamtuam a neite Jesu kiangah va paipih uh a, amah in amaute tungah khut nga kimin a damsak hi.
42004041	Tua tham loin mi tampite sung pan dawite paikhai a, “Nang Pasian Tapa na hi hi!” ci-in a kiko uh hi. Ahi hangin amah in amaute a tai hi. Tua dawite in amah Khristh hi, cih thei uh ahi manin amaute pau ding Jesu in a phal kei hi.
42004042	Khuavak ciangin Jesu gamdaihna munah a pai hi. Mite in amah zong uh a, ama omna munah a tun uh ciangin amaute nusia lo dingin a kho uh hi.
42004043	Ahi hangin amah in, “Pasian gam lungdamna thu hilh dingin kei hong kisawl ahi manin khua dangte ah zong ka hilh pelmawh ding hi,” a ci hi.
42004044	Tua hi-a, amah in Judeai gam synagogue-te sungah thu a hilhhilh hi.
42005001	Ni khat Gennesareta tuilipi gei-ah Jesu a din laitakin a kimah mihonpi va kikhawmin Pasian thu a ngai uh hi.
42005002	Tua laitakin a lente uh a sawp ngabengte in tuili monga a nusiat uh gunkuang nih amah in a mu hi.
42005003	Simon’ gunkuang tungah amah kahto in sehtak pan tawm a khinphei dingun a gen hi. Tua ciangin amah tu-a, gunkuang panin thu a hilh hi.
42005004	A thu hilh a man khit ciangin Simon kiangah, “Tui thuk lamah hot phei inla na lente khiasukb in,” a ci hi.
42005005	Simon in, “Topa aw, zan thapai-in khuhkhuh napi bangmah ka man kei uh hi. Ahi zongin nang cih ahi manin ka khiasuk ding hi,” a ci hi.
42005006	Amaute in tua banga a hih uh ciangin ngasa tam awk lua ahi manin a lente uh a kikek dektak hi.
42005007	Tua ciangin gunkuang khat pen-a om a lawmte uh pai-in amau huh dingun a khutvan uh hi. Tua ciangin amaute pai uh a gunkuangte gel sungah a koih uh ciangin dim lua ahi manin a tum dektak hi.
42005008	Simon Peter in hih a muh ciangin Jesu mai takah bokin, “Topa aw, kei kiang pan paikhia in; mawhdim mi ka hi hi!” a ci hi.
42005009	Ahang in, ngasa tua zahta a mat uh amah le a pawlte khempeuh in lamdang a sa uh hi.
42005010	Zebedee tate James le John-te, Simon lawmte in zong lamdang a sa uh hi. Tua ciangin Jesu in Simon kiangah, “Lau kei in; tu-a kipan mihing na man ding hi,” a ci hi.
42005011	Tua ciangin amaute in a gunkuangte uh tuigei-ah kaito uh a, na khempeuh nusia in amah a zui uh hi.
42005012	Khuapite khatah Jesu a om laitakin phakc natna in a pumtuam mi khat va pai hi. Tuapa in Jesu a muh ciangin leitualah khupbawh in, “Topa aw, ut peuh lecin nong siang-sak thei hi,” ci-in a thum hi.
42005013	Jesu in a khut zanin tuapa lawng a, “Ka ut hi, siang ta in!” a ci hi. Tua khit phetin phak natna in amah a nusia pah hi.
42005014	Tua ciangin Jesu in ama kiangah, “Kuama kiangah gen kei in, ahi hangin pai-in siampipa kiangah va kilak inla, amaute tungah teci panna in Moses in na sian nadinga hong thupiak na biakpiakna va pia in,” ci-in thu a pia hi.
42005015	Tua hi napi ama thu kizel semsem a, ama thugen ngai ding le a natnate uh a damsak ding deihin mihonpite a va pai uh hi.
42005016	Ahi hangin Jesu in gamdaihna munte ah kihemkhia zelin thu a ngen hi.
42005017	Ni khat Jesu in thu a hilh laitakin Galilee gam khuaneu khempeuh pan, Judea le Jerusalem pana pai Pharisee-te le thukham siate tua lai-ah a tu uh hi. Cinate a damsak nading Topa vangliatna ama adingin a om hi.
42005018	Mi pawlkhat in pumzaw khat phek tawh zawngin va paipih uh a, inn sungah tumpih in Jesu mai-a ngak ding a hanciam uh hi.
42005019	Mihonpite hangin Jesu kiang a tut theih nading uh lampi a muh theih loh uh ciangin innkhumah kahto in leisekpekte phelkhia uh a, mihonpite laizang, Jesu mai santakah a phekin a khai suk uh hi.
42005020	Jesu in amaute upna a muh ciangin, “Lawm aw, na mawhna kimaisak zo hi,” a ci hi.
42005021	Pharisee-te le thukham siate in, “Pasian a gendai hih mipa kua ahi hiam? Pasian longal kua in mawhna maisak thei ahi hiam?” ci-in a ngaihsun uh hi.
42005022	Jesu in amaute ngaihsutna thei a, “Note in bang hangin na lungsim uhah hih thute ngaihsun na hi uh hiam?
42005023	‘Na mawhnate kimaisak zo hi,’ cih ding le ‘Tho inla pai in,’ cih ding koi baihzaw hiam?
42005024	Ahi hangin Mihing Tapa in hih leitungah mawh maisak theih nading thu nei hi, cih na theih nadingun...,” a cih khit ciangin pumzawpa kiangah, “Tho-in, na phek la inla, innah ciah in, kong ci hi,” a ci hi.
42005025	Tua khit phetin amah amaute mai-ah dingto pah a, ama kizawnna a lak khit ciangin innah ciah a Pasian a phat hi.
42005026	Mi khempeuh in lamdang sa mahmah uh a Pasian a phat uh hi. Amaute in piandang sa lua mahmah uh a, “Tuni-in a ciamtehtak thute i mu zo hi,” a ci uh hi.
42005027	Tua khit ciangin Jesu a paikhiat leh siahdonna bukno-a tu Levi min nei siahdongpa khat a mu hi. Jesu in ama kiangah, “Kei hong zui in,” a cih ciangin
42005028	Levi dingto a na khempeuh nusia in amah a zui hi.
42005029	Tua ciangin Levi in a innah Jesu ading anvakna pawi khat a bawl hi. Siahdongte hon tampi le midang tampi in amaute tawh an a nekhawm uh hi.
42005030	Ahi hangin Pharisee-te le amau pawlmi thukham siate in a nungzuite kiangah, “Bang hangin note in siahdongte le ‘mawhneite’ tawh nekhawm dawnkhawm na hi uh hiam?” ci-in a phunsan uh hi.
42005031	Jesu in amaute kiangah, “Cinate siavuan kisam uh a, cidamte kisam lo uh hi.
42005032	Thumaante sam dinga hong pai hi loin, mawhneite kisiksak dinga hong pai ka hi hi,” a ci hi.
42005033	Amaute in ama kiangah, “John nungzuite le Pharisee-te nungzuite in an a tan zelzel uh hangin nang nungzuite in a nene a dawndawn uh hi,” a ci uh hi.
42005034	Jesu in, “Zineipa tawh a omkhawm kimlai a lenglate in bangci-in an tang thei ding uh ahi hiam?
42005035	Ahi hangin zineipa amaute kiang pan a kilakkhiat hun hong tung ding hi. Tua ni ciangin amaute in an tang ding uh hi,” ci-in a dawng hi.
42005036	Amah in amaute kiangah gentehna gen a: “Kuamah in puanthak eukhia in puanlui a thuap kei hi. Tua bangin kihih leh puan thak kimlai eukhia dinga tua puanthak bek le a lui a kituak kei ding hi.
42005037	Savun-um lui sungah lenggahzu thak kuamah in thun ngei lo hi. Tua bangin kithun leh savun-um kitamin lenggahzu bua dinga savun-um kisia ding hi.
42005038	Tua bang hizaw loin savun-um thak sungah lenggahzu thak kithun pelmawh zaw ding hi.
42005039	Tua ciangin lenggahzu kumlui a dawnsa peuhmah in ‘A kumlui mah geii zaw’ sa uh ahi manin lenggahzu thak a deih zaw kei uh hi,” a ci hi.
42006001	Sabbath ni khat Jesu buhlei tawnin a pai hi. Nungzuite in buhvui zutin a khut sunguah nuai-in a takte a ne uh hi.
42006002	Pharisee-te pawlkhat in, “Bang hangin Sabbath ni-in thukham tawh kituak lo hih na hi uh hiam?” ci-in a dong uh hi.
42006003	Jesu in amaute kiangah, “David le a pawlte a gilkial laitakun bang hih uh cih sim ngei lo na hi uh hiam?
42006004	Pasian inn sungah lutin siampite bek nek dinga kiphal a ki-apsa anlum ne in, a pawlte zong a pia hi,” ci-in a dawng hi.
42006005	Tua ciangin Jesu in amaute kiangah, “Mihing Tapa, Sabbath’ Topa ahi hi,” a ci hi.
42006006	Sabbath ni dang khat synagogue sungah pai-a thu a hilh laitakin a khut taklam a teem mi khat a om hi.
42006007	Pharisee-te le thukham siate in Jesu a mawhmat nop manun Sabbath ni-in cina a damsak kha hiam, ci-in a vil gige uh hi.
42006008	Ahi hangin Jesu in amaute ngaihsutna thei ahi manin khutteempa kiangah, “Tho inla mi khempeuh mai ah ding dih in,” ci-in a sawl hi. Tua ciangin amah thoin tua lai-ah a ding hi.
42006009	Tua ciangin Jesu in amaute kiangah, “Sabbath ni-in a sia hih ding le a pha hih ding, nuntakna hot khiat ding le nuntakna suksiat ding koi pen thukham tawh kituak zaw ahi hiam, cih kong dong hi,” a ci hi.
42006010	Amah in amaute khempeuh en kawikawi a, tua ciangin tuapa kiangah, “Na khut zan in,” ci-in a sawl hi. Amah in a khut a zan leh a khutsa a dim kik phitphet hi.
42006011	Ahi hangin amaute lungham uh a, Jesu bangci hih ding cih thu khat le khat a .kikum uh hi.
42006012	Tua hunlai ni khat, thungen dingin Jesu mualtungah kahto a, zan khuavakin Pasian kiangah thu a ngen hi.
42006013	Zingsang ciangin ama kiangah a nungzuite sama, sawm le nih telkhia-in sawltakpi, ci-in a min vawh hi.
42006014	Tuate in: Simon (Peter min a phuah) le a sanggampa Andrew, James, John, Philip, Bartholomew,
42006015	Matthew, Thomas, Alphaeus tapa James, Zealot kici Simon,
42006016	James tapa Judas le lehhekpa Judas Iscariot te ahi uh hi.
42006017	Amaute tawh amah tonkhawm sukin munzang khatah a ding hi. Ama nungzui mihon tampi le Judea gam khempeuh pan ahi zongin, Jerusalem le Tyre le Sidon le tuipi dung pan ahi zongin mi tampitak,
42006018	ama thu a ngai ding le a cinate uh a damsak nading deihin tua lai-ah a na om uh hi. Kha giloa in a thuaksiatsakte kidamsakin,
42006019	ama tung panin vang paikhia a, cinate khempeuh dam siangsak ahi manin mi khempeuh in amah lawn a sawm uh hi.
42006020	Amah in a nungzuite en a: “A zawng note thupha ngah na hi uh hi, ahang in, Pasian gam nomau aa ahi hi
42006021	Tu laitaka gilkial note thupha ngah na hi uh hi, ahang in, hong kivak kham ding hi. Tu laitaka kap note thupha ngah na hi uh hi, ahang in, na nui ding uh hi.
42006022	Mite in note hong mudah uh a, Mihing Tapa hangin amaute in note hong puaseh in, hong engko in na min uh siasak a, hong nolh uh ciangin thupha ngah na hi uh hi.
42006023	"Vantungah no ading pahtakman lian ahi manin, tua ni-in kipakin lungdamin diang un. Ahang in, tua mah bangin a pu a pa-te un kamsangte na bawl zo uh hi.
42006024	"Ahi hangin a hau note, gimna na thuak ding uh hi, ahang in, na nuamsa khin zo uh hi.
42006025	Tu laitaka an kham note, gimna na thuak ding uh hi, ahang in, na gilkial ding uh hi. Tu laitaka nui note, gimna na thuak ding uh hi, ahang in, dah in na kap ding uh hi.
42006026	Mi khempeuh in note hong phatgen uh ciangin gimna na thuak ding uh hi, ahang in, na pu na pa-te un kamsangzuaute tua bangin a hih uh hi.
42006027	"Ahi hangin ka thugen a za mite tungah kong hilh hi: Na galte na it in, hong mudahte tungah a hoih na bawl in;
42006028	nang hong samsiate thupha na pia inla, hong bawlsiate ading thu na ngetsak in.
42006029	Mi khatpeuh in na pang hong bet leh a lang lam zong na dawh in. Mi khatpeuh in na puantualpi hong laksak leh na puantungsilh a lak ding kham kei in.
42006030	Hong ngente khempeuh na pia inla, na neihsa hong laksak peuhpeuh kiangah bangmah na ngen kik kei in.
42006031	Nang tunga hong kibawl ding na deih bangin midangte tungah na bawl in.
42006032	"No hong itte bek na it uh leh bang lawhtak ding na hi uh hiam? ‘Mawhneite’ nangawn in amau a itte it uh hi.
42006033	No tunga a hoih hong bawlte tung bekah a hoih na bawl uh leh bang lawhtak ding na hi uh hiam? ‘Mawhneite’ nangawn in tua bangin hih uh hi.
42006034	Hong loh kik dinga na lamette bek uh na leitawisak uh leh tua in nang bang hong lawhtaksak tuan ding ahi hiam? ‘Mawhneite’ nangawn in a cinga loh kik ding a lamet uh ‘mawhneite’ leitawisak uh hi.
42006035	Ahi hangin note na hi uh leh na galte uh itin, amaute tungah a hoih bawl unla ngah kik ding khat beek lamen loin na leitawisak un. Tua ciangin na pahtakman uh lian dinga, Sang Penpa tate na hi ding uh hi. Ahang in, amah nuamna mel a thei lote le a tatsiate tungah a migi hi.
42006036	Na Pa un a lainat theih bangin no zong na lainat thei un.
42006037	Thu na khen kei un, no tungah zong hong kikhen kei ding hi. Na mawhpaih kei un, no zong hong kimawhpaih lo ding hi. Na maisak un, no zong hong kimaisak ding hi.
42006038	Pia un, no zong hong kipia ding hi. No tehna dimvum tham lo kinengcipin kitattat-a, a dimletin na anguah hong kisung ding hi. Ahang in, note zat tehna tawh no ading hong kitehsak ding hi,” a ci hi.
42006039	Amah in amaute kiangah hih gentehna gen a: “Mittaw khat in mittaw dang khat bangci lamhilh thei ding ahi hiam? A nih un leihawm ah kia lo ding uh ahi hiam?
42006040	A sin mi in a siapa sangin theizaw lo hi, ahi hangin cingtaaktaka a kisinsak peuhmah a siapa mah tawh kibang ding hi.
42006041	"Nang mittang-a singpek phawkkha loin na sanggampa mittang a singvui them bang dinga en na hi hiam?
42006042	Nang mahmah in na mittang a singpek mu thei lo napi na sanggampa kiangah, ‘Sanggam aw, na mit-a ninthem hong lakkhiatsak ning,’ bangci cih theih na hi hiam? Kineihsiampa aw, na mit-a singpek lakhia phot lecin tua ciangin na sanggampa mit-a lakkhiat ding singvui them na telmuh thei pan ding hi.
42006043	Singkung hoih, a gah hoih lo gah om lo a, singkung hoih lo a gah hoih gah a om kei hi.
42006044	Singkung khempeuh a gah in kikhentel thei ciat hi. Mite in thangling kung panin thei gah lo lo uh a, sialtalling kung panin lenggah a lo thei kei uh hi.
42006045	Mi hoih in a lungtanga a koihcing a hoihte panin na hoih pusuahkhia hi. Ahang in, lungtang sung a dimlet ciangin kamin kipaukhia hi.
42006046	"Bang hangin “Topa, Topa hong ci napi, ka gen bangin hih lo na hi uh hiam?
42006047	Ka kiangah hong pai-in ka thu za-a, a zuipahte bang tawh kibang hiam, cih kong lak ding hi,
42006048	Thukpi a tawh khit ciangin suangpi tungah bulkip a phut innlampa tawh kibang hi. Tui khanga, tua inn a nawk hangin kiptaka kilam ahi manin tua inn a lok zo kei hi.
42006049	Ahi hangin ka thute za napi a zui lote, bulpi a nei lo leituala inn lam pa tawh kibang hi. Tui khanga tua inn a nawk phetin puka, a kisia ngi-ingei hi,” a ci hi.
42007001	Jesu in hih thu khempeuh mipite zakin a gen khit ciangin Capernaum ah a lut hi.
42007002	Tua lai-ah zakhat ukpa khat in a pahtak mahmah nasempa cina-a, si dektakin a om hi.
42007003	Zakhat ukpa in Jesu thu za-a Jew upate pawlkhat ama kiangah sawlin, amah pai-a a nasempa a damsak nadingin thumsak hi.
42007004	Amaute Jesu kiang a tun uh ciangin, “Hih mipa ading na hihsak ding kilawm hi.
42007005	Bang hang hiam cih leh amah in i minam it a, ei Jew-te synagogue hong lamsak ahi manin hong pai hamtang in,” ci-in a kun tangtang uh hi.
42007006	Tua ahi ciangin Jesu in amaute a zui hi. Amah tuapa inn a tun dektak ciangin zakhat-ukpa in a lawmte sawl a, “Topa aw, kibuaisak dah in. Kei inn sungah nang kong lutsak ding kei adingin kilawm lo hi.
42007007	Nang kianga hong pai dinga kilawm ka kisaklohna zong tua hang mah ahi hi. Ahi hangin kammal khat gen lel lecin ka nasempa dampah ding hi.
42007008	Kei mahmah zong thuneihna nuai-a om ka hi-a, keima nuai-ah galkapte a om hi. Khat kiangah, ‘Pai in,’ ka cih leh pai-a, adang khat kiangah, ‘Hong pai in,’ ka cih leh hong pai hi. Ka nasempa kiangah, ‘Hih sem in,’ ka cih ciangin a sem hi,” a ci hi.
42007009	Jesu in hih thu a zak ciangin, tuapa lamdang sa mahmah a, amah a zui mihonpite lam nga-in, “Ken kong geninah, Israel-te lak nangawn ah hih zaha lian upna ka mu nai kei hi,” a ci hi.
42007010	Tua ciangin amah sama kisawlte tung uh a, tua nasempa a damsa in a mu uh hi.
42007011	A sawt loin Nain kici khua ah Jesu pai-a, a nungzuite le mihon tampi in amah zui uh hi.
42007012	Amah tua khuapi kongpi a tun kuan ciangin meigongnu khat tapa khat neihsun a sisa in a kizawngkhia hi. Tua khuapi panin mihonpi in tua meigongnu a zui uh hi.
42007013	Topa in tuanu a muh ciangin khasiat mahmah ahi manin, “Kap nawn kei in,” a ci hi.
42007014	Tua ciangin va naih a hankuang zawngte a dinkhawl uh hi. Amah in, “Tangvalpa aw, tho in kong ci hi!” a ci hi.
42007015	Misipa thoto in pau-a, Jesu in a nu kiangah a ap kik hi.
42007016	Amaute khempeuh in piandang sa in Pasian a phat uh hi. Amaute in, “Eite lakah kamsang lian khat hong kilang ta hi. Ama mite huh dingin Pasian hong pai ta hi,” a ci uh hi.
42007017	Hih Jesu tawh kisai thu Judeaa le a kimkot gamsung khua khempeuh ah a kizel hi.
42007018	John nungzuite in hih thupiang khempeuh John a hilh uh hi. Amaute lakah nih sama,
42007019	Topa kiangah, “Hong pai ding pa mah na hi hiam? Midang ka na lamen lai ding uh hiam?” cih a dong dingin a sawl hi.
42007020	Tua mite Jesu kiang a tun uh ciangin, “‘Hong pai ding pa mah na hi hiam? Midang khatpeuh ka na lamen lai ding uh hiam?’ cih a dong dingin Baptize-pa John in na kiangah kote hong sawl hi,” a ci uh hi.
42007021	Tua hun laitak tektekin Jesu in natna satna le kha gilo a veite tampi damsakin, mittaw tampi khua a musak hi.
42007022	Tua ciangin amah in thupuate kiangah, “Note pai kik unla, na zaksa na muhsa uh thu teng John kiangah va hilh un: Mittawte in khua mu uh hi, khebaite lam pai thei uh hi; miphakteb damsiang uh hi; bilngongte in khua za uh hi; misite kihingkiksak hi; mizawngte kiangah lungdamna thu kihilh hi.
42007023	Keima hanga a puk lo mi thupha ngah ahi hi,” a ci hi.
42007024	John thupuate a ciah khit uh ciangin Jesu in mihonpite kiangah, John thu hih bangin gen a: “Bang en dinga gamlak ah pai na hi uh hiam? Huih mut-a huang pumpeng en dinga paikhia na hi uh hiam?
42007025	Ahi kei leh bang en dinga paikhia na hi uh hiam? Puan hoih silhte en dinga pai na hi uh hiam? Hi lo hi. Puan hoih silhte le a noptatte kumpi-inn sungah a om uh hi.
42007026	Tua ahileh note bang en dingin paikhia na hi uh hiam? Kamsangpa en dingin maw? Hi mah hi. Ken kong geninah, kamsangpa sangin a lianzaw hi.
42007027	Tuapa thu hih bangin kigelh hi: “‘Ka thupuapa na mai-ah ka sawl dinga amah in na mai-ah na lampi ding a sialkhol ding hi,’c
42007028	Ken kong geninah, numei sung pana suakte lakah Baptisepa John sanga lianzaw kuamah a om kei hi; ahi zongin Pasian gamah a neupen nangawn amah sangin a lianzaw hi,” a ci hi.
42007029	(Mi khempeuh, siahdongte nangawn in Jesu thugen a zak uh ciangin Pasian lampi a maan hi, ci-in a sang uh hi; bang hang hiam cih leh amaute John in baptise khin hi.
42007030	Ahi hangin Pharisee-te le thukham siamte John in baptise kha lo ahi manin amau ading Pasian ngimsak na a nolh uh hi.)
42007031	"Tua ahileh hih khang mite bang tawh ka teh ding hiam? Amaute bang tawh kibang uh hiam?
42007032	Suamzuakna munah tu a: “ ‘Tamngai kong mutsak uh hangin na laam kei uh hi; misi-la ka sak uh hangin lah na kap kei uh hi,’ ci-in a kigal to naupangte tawh kibang uh hi.
42007033	Ahang in, Baptize-pa John anne lo lenggahzu dawn loin hong pai-a, ‘Dawi lawm neipa hi,’ na ci uh hi.
42007034	Mihing Tapa hong pai ciangin ne-in dawna, ‘An hai zu haipa, siahdongte le “mawhneite” lawmpa hi,’ na ci zel uh hi.
42007035	Ahi hangin pilna aman a hina a tate khempeuh in lakkhia hi,” a ci hi.
42007036	Pharisee-te khat in nitak-an nekpih dingin Jesu sama, tua Pharisee-pa innah pai-in sabuai-ah a kingam hi.
42007037	Jesu in tua Pharisee-pa inn-a an a nek lam mawhna a bawl ngitnget tua khua-a numei khat in a theih ciangin sathau namtui suangngo thawl khat tawi a,
42007038	Jesu nunglam a khe phungah kap kawmin dinga a khitui in Jesu khepekte a kawtsak hi. Tua khit ciangin a samin nul-a, namin a sathau namtui a buak hi.
42007039	Amah a sam Pharisee-pa in a muh ciangin, “Hih pa kamsang ahileh amah a lawng kua hi-a hih nu bangci numei hi-in, mawhnei khat ahilam a thei ding hi,” amah le amah a kici hi.
42007040	Jesu in ama kiangah, “Simon aw, kong gen nop khat a om hi,” ci-in a dawng hi. Amah in, “Sia aw, hong gen in,” a ci hi.
42007041	Jesu in, “Sum pakhak pa khat tungah mi nih in sum ba uh hi. Khat in denariid zanga ba-in adang khat in sawmnga a ba hi.
42007042	Amaute in a leiba uh loh zo lo tuak uh ahi manin amah in a leibate a nihin maisak tuak hi. Tua ahileh tuate gel kua pen in amah nak itzaw ding ahi hiam?” ci-in a dong hi.
42007043	Simon in, “Leiba a tamzaw a kimaisakpa hi-in ka um hi,” ci-in a dawng hi. Jesu in, “A mantakin na khen zo hi,” a ci hi.
42007044	Tua ciangin amah tuanu lamah kihei-a Simon kiangah, “Hih nu na mu hiam? Na innah kong hawh a, ka khe sil nading tui nong pia kei hi. Ahi hangin amah in ka khepekte a khitui tawh kawtsakin a samin a nul hi.
42007045	Nang nong nam kei a, ahi hangin hih nu in innsung kong luta kipan tawlnga loin ka khepekte a nam hi.
42007046	Nang, ka lu sathau nong nilh kei a, amah in ahileh ka khepekte sathau namtui a buak hi.
42007047	Tua ahi manin ken kong geninah, ama mawhna tampite kimaisak zo ahi manin tampi-in a it hi. Ahi hangin tawmkha a kimaisakte in a tawm it uh hi,” a ci hi.
42007048	Tua ciangin Jesu in tuanu kiangah, “Na mawhnate kimaisak zo hi,” a ci hi.
42007049	Lengla dangte in, “Mawhnate nangawn a maisak hih mipa kua ahi hiam?” ci-in a kiho uh hi.
42007050	Jesu in numei kiangah, “Na upna in nang hong honkhia zo hi; lungnuamin ciah in,” a ci hi.
42008001	Tua khit ciangin Jesu khuapi le khuaneute ah zin kawikawi-a, Pasian gam tawh kisai lungdamna thu a tangko hi. Tua Sawm-le-nihte ama kiangah om uh a,
42008002	kha gilo le a natnate uh a damsak numei pawlkhat zong a om uh hi: A sung pana dawi sagih a paikhiatna nu Mary (Magdalene kici);
42008003	Herod inn sunga sungtapipa Chuza zi Joanna, Susanna, le adang tampi tawh a om uh hi. Hih numeite in amau neih bangbang tawh amaute a panpih uh hi.
42008004	Khuapite panin Jesu kiangah mipite pai uh a, mihon tampi a kihonkhop laitakin amah in hih gentehna na gen a,
42008005	"Lokhopa khat ama khaici vawh dingin kuankhia hi. Khaici a theh ciangin pawlkhat lamdungah tu-a kituancilin vana vasate in nemang uh hi.
42008006	Pawlkhatte suang tungah tu-a a po khiat ciangin a nom om lo ahi manin ankungte a keugaw hi.
42008007	Adang pawlkhatte linglakah tu-a, lingkung tawh khangkhawmin lingkung in depgawp hi.
42008008	Adang pawlkhatte leuleu lei hoihna ah a tu hi. Tuate poto in a kivawh sangin azah zakhat-a tamzaw gah a gah hi,” a ci hi. Hih thu a gen khit ciangin, “Zak nading bil nei peuh in za ta hen,” ci-in a kiko hi.
42008009	A nungzuite in hih gentehna a khiatna a dong uh hi.
42008010	Amah in, Pasian-gam thusimte theih theihna note hong kipiak hangin, “amaute in mumu napi a muhtel theih loh, zaza napi in a theihtel theih loh,’a nadingin midangte tungah gentehnate zangin ka gen hi.
42008011	"Hih gentehna a khiatna: Khaici pen Pasian thu ahi hi.
42008012	Lam dunga tute, thu za-a, ahi hangin uma hotkhiatna a ngah loh nadingin dawimangpa va pai-in amau lungsim panin Pasian thu a lakkhiatte ahi hi.
42008013	Suang tunga tute, Pasian thu a zak uh ciangin lungdamin a san uh hangin zungkha lote ahi uh hi. Amaute in tomkha sung um uh a zia-etna a thuak uh ciangin a pukmangte ahi hi.
42008014	Ling laka tu khaicite, Pasian thu a zak uh hangin a nuntakna uhah nuntak nading lunghimawhnate, hauhnate le nopsaknate in depgawp-a, a picing lote cihna ahi hi.
42008015	Ahi hangin lei hoihna-a tu khaicite ahileh lungsim picing le lungsim hoih nei in Pasian thu za-in kem dena, thuak keikai-in gah a gahkhiate cihna ahi hi.
42008016	"Kuamah in mei a vak khit ciangin bel sung ahi zongin lupna nuai ahi zongin a sel kei hi. Tua sangsikin inn sunga om khempeuh in khua a muh theih nadingin meivak tunna tungah tungzaw hi.
42008017	Ahang in, a kigenkhia lo ding a ki-imcip khat beek om lo-a, a kitheikhawk lo ding le a langtanga kipholak lo ding a kiselcip khat beek a om kei hi.
42008018	Tua ahi manin thu bangci ngaih na hi uh hiam, limtakin ngaihsun un. A nei peuhmah kipia beh ding hi; a nei lo peuhmah ama neihsa-a a ngaihsutte nangawn kilaksak ding hi,” a ci hi.
42008019	Tua laitakin amah tawh kimu nuamin Jesu nu le a sanggamte a pai uh hi; ahi hangin mihonpite hangin ama kiangah a pai thei kei uh hi.
42008020	Mi khat in, “Na nu le na sanggamte, nang hong mu nuamin innpua ah ding uh hi,” a ci hi.
42008021	Amah in, “Pasian thu za a, a zuite ka nu le ka sanggamte ahi hi,” ci-in a dawng hi.
42008022	Ni khat Jesu in a nungzuite kiangah, “Tuilipi galkhat lamah galkah ni,” a ci hi. Tua ciangin amaute gunkuang ah tuangin a dingkhia uh hi.
42008023	A pai laitakun amah a ihmu hi. Tuilipi tungah huih le guah kinuai-a gunkuang tuum dektak ahi manin amaute adingin a lauhuai mahmah hi.
42008024	Nungzuite pai-in, “Topa, Topa, tui a kia petmah ding hi ta ung!” ci-in a phong uh hi. Amah tho-in huih le tuihual kinuai a tai ciangin huihpi daipah in a sippah dide hi.
42008025	Amah in a nungzuite kiangah, “Na upna uh koi-ah om hiam?” ci-in a dong hi. Amaute in lau kawm lamdang sa mahmah kawmin, “Hih pa kua hiam? Thu a piak ciangin huih le tui nangawn in ama thu mang uh hi,” a kici uh hi.
42008026	Amaute Galilee tuilipi galkhat lam Gerasenesb kualah gunkuangin a pai uh hi.
42008027	Tui gei-ah Jesu a kumkhiat ciangin khuapi panin dawilut mi khatin a na dawntuah hi. Hih mipa in sawt veipi puan silh lo, inn ah teng loin hante lakah a teng hi.
42008028	Amah in Jesu a muh ciangin kiko-a ama khe phungah bokin, “Sang Pen Pasian Tapa Jesu aw, kei bang hong cih nuam na hi hiam? Kei hong bawlsia kei in ci-in kong thum hi!” ci-in a aw neih zahin a kiko hi.
42008029	Ahang in, Jesu in tuapa sung pan tua kha giloc a paikhiat nadingin thu a pia hi. Tua kha gilo in tuapa tam veipi a man hi. A khut a khete sikkhainiang tawh khihin a cin uh hangin a sikkhainiangte peksatin tua dawi in amah gamdaih na munte ah a hawl hi.
42008030	Jesu in ama kiangah, “Na min bang ahi hiam?” ci-in a dong hi. Amah in a sungah dawi tampi om ahi ciangin, “Legion hi,” ci-in a dawng hi.
42008031	Tua ciangin amaute Kawhawmpi sungah a paisak loh nadingin ama kiangah a thumthum uh hi.
42008032	Mual pangah vok hon tampi a gamta hi. Dawite in tuate sungah a lutsak nadingin Jesu kiangah a nget uh ciangin amah in a phal hi.
42008033	Tua mipa sung pan dawite a paikhiat ciangin vokte sungah lut uh a vok honte kensang pan tuili sungah tuaksukin tui kia khin uh hi.
42008034	Vok cingte in tua thupiangsa a muh uh ciangin tai uh a, khuapi le khuaneute ah a koh uh ciangin,
42008035	bang thu piang hiam cih en dingin mipite a paikhia uh hi. Jesu kiang a tun uh ciangin dawite in a paikhiatsan pa Jesu khe phungah tu-in, puan silh-a, a lungsim pil kik-a om a muh uh ciangin a lau uh hi.
42008036	Tua thu a musate in dawilut pa a kidamsak zia mite kiangah a gen uh hi.
42008037	Tua ciangin amaute lau mahmah uh ahi manin, Gerasenes kuala mi khempeuh in amaute kiang pan Jesu a paikhiat ding a ngen uh hi. Tua ciangin amah gunkuang sungah kahin a paikhia hi.
42008038	Dawite a paikhiatna pa in amah a tonpih nadingin a thum hangin Jesu in,
42008039	"Na inn ah ciah inla Pasian in nang tungah bangzah hong bawlsak cih thu na gen in,” ci-in amah a sawlkhia hi. Tua ahi ciangin tuapa paikhia a, Jesu in ama tungah bangzah bawlsak cih khuapi sung khempeuh ah a gen hi.
42008040	Mi honpite khempeuh in Jesu a kileh kik ding lamen uh ahi manin, amah a ciah kik ciangin a na muak uh hi.
42008041	Tua laitakin Jairus min nei synagogue ukpa va pai-a, Jesu khephungah bokin ama inn ah a pai nading a ngen hi.
42008042	Bang hang hiam cih leh kum sawm-le-nih bang a pha pan a tanu neihsun a si dektak hi. Jesu lampi ah a pai laitakin mihon pite in a nehkham dektak uh hi.
42008043	Tua lai-ah kum sawm le nih sungd siluang natna a vei, kuama damsak zawh loh numei khat a om hi.
42008044	Tua-nu, Jesu nunglamah pai-in a puantualpi mongtep a lawn leh a siluang a kangpah hi.
42008045	Jesu in, “Kei hong lawng kua hiam?” ci-in a kan hi. Amaute khempeuh in a nial uh ciangin Peter in, “Topa aw, mipite in nang hong neh in hong phukhakha uh hi,” ci-in a dawng hi.
42008046	Ahi hangin Jesu in, “Hong lawng khat om hi; ka tung panin vang a paikhiat lam ka thei hi,” a ci hi.
42008047	Tua ciangin tuanu in amah kitheikhia veve ding cih a theih ciangin lingsa in va pai-a, Jesu khe phungah a bok hi. Mi khempeuh zakin, amah in bang hangin Jesu lawnga, bangci dampah lian cih thu a gen hi.
42008048	Tua ciangin amah in tuanu kiangah, “Ka tanu aw, na upna in nang hong damsak hi. Lungnuamin ciah in,” a ci hi.
42008049	Jesu a paupau laitakin synagogue ukpa Jairus inn panin mi khat hong pai hi. Tuapa in, “Na tanu si ta hi. Siapa buaisak nawn dah in,” a ci hi.
42008050	Jesu in hih thu a zak ciangin Jairus kiangah, “Lau kei in; um lel in, tua hileh amah dam ding hi,” a ci hi.
42008051	Amah Jairus inn a tun ciangin Peter, John le James le tua naupang nu le pa longal adang kuamah inn sungah a tumpih kei hi.
42008052	Tua kawmkalin mi khempeuh amah kahin a taamlo uh hi. Jesu in, “Tawp dih un, amah a si hi loin a ihmu ahi hi,” a ci hi.
42008053	Amaute in tua numeino a si ahilam thei uh ahi manin amah a nuihsan uh hi.
42008054	Ahi hangin amah in tuanu a khutin len a, “Ka ta aw, tho in!” a ci hi.
42008055	Tuanu a kha kileh kik a thakhatin a ding to hi. Tua ciangin Jesu in ama nek ding bang khatpeuh a piak dingun a sawl hi.
42008056	A nu a pate in lamdang a sa uh hi. Ahi hangin amah in hih thupiang kuama kiangah a gen loh nadingun thu a pia hi.
42009001	Jesu in Sawm-le-nihte a sapkhawm khit ciangin, dawite khempeuh a hawlkhiat nading uh le natnate a damsak nading uh vang le thuneihna a pia hi.
42009002	Tua ciangin amah in Pasian gam thu hilh ding le cinate damsak dingin amaute a sawl khia hi.
42009003	Amah in amaute kiangah, “Na khualzinna-ua na zat dingun ciangkhut, thung-ip, anlum le sum keng loin puantungsilh keng thuah kei un.
42009004	Inn khatpeuh ah na lut uh ciangin tua khua na nusiat mateng uh tua inn ah taam suak un.
42009005	Mite in note hong ngaih kei uh leh amau langa teci ahi dingin tua khua na nusiat uh ciangin na khepek-ua leivuite singkhia un,” a ci hi.
42009006	Tua ahi ciangin amaute kuankhia uh a, khuaneute ah pai kawikawi-in mun khempeuh ah lungdamna-thu hilhin, mite a damsak uh hi.
42009007	Tua laitakin gam-ukpa Herod in thupiang teng na za-a a amkham mahmah hi. Bang hang hiam cih leh mi pawlkhat in misi pan John thokik zo hi, ci uh a,
42009008	adang pawlkhat in Elijah hong kilang hi, ci-in pawlkhat leuleu in tanglai-a kamsangte khat hong hing kik hi ci uh hi.
42009009	Ahi hangin Herod in, “John ngawng ka tansa ahi hi. Tua ahileh a thu ka zak pa kua ahi hiam?” ci-in donga, amah a muh nadingin a hanciam hi.
42009010	Sawltakpite kileh kik uh a, a nasepsate uh Jesu a zasak uh hi. Tua ciangin amah in amaute paipih a Bethsaida kici khuapi khat lamah a kihemkhia uh hi.
42009011	Ahi hangin mihonpite in thei veve uh a, amah a zui uh hi. Amah in amaute na muak a, Pasian-gam thu genpihin damsak ding a kisamte a damsak hi.
42009012	Nitak lam ni niam ciangin Sawm-le-nihte ama kiangah va pai uh a, “Hih lai gamsungpi ahi manin hih kima khuaneu khuatate ah pai-in a nek ding uh le a zintun nading uh a zon theih nadingun mipite sawlkhia in,” a ci uh hi.
42009013	Amah in, “A nek ding uh bang khatpeuh pia un,” ci-in a dawng hi. Amaute in, “Hih mihonpite khempeuh ading an lei dinga pai ding ka hi kei ngal uh leh, anlum nga le ngasa nih bek ka nei uh hi,” ci-in a dawng uh hi.
42009014	(Tua lai-ah pasal tul nga bang a om hi.) Ahi hangin amah in a nungzuite kiangah, “Sawmnga ta khawngin a pawlpawlin khen unla tusak dih un,” a ci hi.
42009015	Nungzuite in tua banga a khen khit uh ciangin mi khempeuh a tu uh hi.
42009016	Amah in, tua anlum nga le ngasa gel la-a, vantung lam ento in, lungdam a koh khit ciangin tuate a balkham hi. Tua khit ciangin mipite a lui dingun nungzuite a pia hi.
42009017	Amaute khempeuh in ne uh a, a kham pikpek khit uh ciangin a khamvalte uh a nungzuite in a top uh leh bawmta sawm le nih tak a pha hi.
42009018	Khatvei Jesu in amah kia-a thu a nget laitakin a nungzuite zong om a, amah in amaute kiangah, “Mihonpite in kei kua hi, hong ci uh hiam?” ci-in a dong hi.
42009019	Amaute in, “Mi pawlkhat in Baptize-pa John hi; pawlkhatte in Elijah hi; pawlkhat leuleu in tanglai kamsangte khat hong hing kik hi; hong ci uh hi,” ci-in a dawng uh hi.
42009020	Amah in, “Tua ahileh no, kei kua hi nong ci uh hiam?” ci-in a dong hi. Peter in, “Pasian’ Khrista na hi hi,” ci-in a dawng hi.
42009021	Jesu in hih thu kuamah a hilh loh nadingun khauhtakin a vauhilh hi.
42009022	Tua ciangin amah in, “Mihing Tapa in tampi thuak pelmawh dinga, upate, siampi makaite le thukham siate in amah nolhin, pel loin amah kithat dinga a ni thumna ni-in kihingkiksak ding hi,” a ci hi.
42009023	Tua ciangin amah in amaute khempeuh kiangah, “Mi khatpeuh in ka nung hong zuih nop leh amah leh amah kinial pelmawh dinga nisimin ama singlamteh kisuanin hong zuih kul hi.
42009024	Ahang in, ama nuntakna a honkhia nuamte in taan ding uh a, ahi hangin kei hanga a nuntakna a mangsakte in a honkhia ding hi.
42009025	Mi khatin leitung buppi a neih hangin amahmah kimansuah ahikeh kitaan leh bang phatuam ding ahi hiam?
42009026	Mi khatpeuh in keimah le ka thute a zumpih leh vantung misiangthote le Pasian minthanna le ama minthanna tawh Mihing Tapa hong pai ciangin ama hangin a maizum ding hi.
42009027	Thutak kong geninah hih lai-a ding mi kimkhat in Pasian gam a muh ma-un sihna a ciam kei ding uh hi,” a ci hi.
42009028	Jesu in hih thu a gen zawh ni giat bang a phak ciangin Peter, John le James-te zawnin mualtung ah thungen dingin a kahto uh hi.
42009029	Thu a nget laitakin, a mel kikhela, a puante khuaphia bangin a tang hi.
42009030	Mi nih – Moses leh Elijah,
42009031	minthanna thupi tawh kilang uh a, Jesu tawh a kiho uh hi. Amaute in Jerusalem a, a tangtunsak ding, ama paikhiat nading thu a gen uh hi.
42009032	Peter le a pawlte a ihmut uh suak mahmah a, ahi hangin a tei sinsen uh ciangin ama minthanna le amah tawh a dingkhawm mi nih a mu uh hi.
42009033	Tua mite Jesu kiang pan a paikhiat laitakun Peter in, “Topa, hih lai-a i om nuam mahmah hi. Nang ading khat, Moses ading khat, Elijah ading khat, buk thum hong lamsak nung,” a ci hi. (Ama gen bang hiam cih a thei kei hi.)
42009034	Tua banga a pau laitakin meii khat kai-in amaute tuama, meii lakah a tum uh ciangin a lau uh hi.
42009035	Meii lak panin aw khat in, “Hih in ka teelsa ka Tapa ahi hi; ama thu na ngai un,” a ci hi.
42009036	Tua aw in a gen khit ciangin amaute in, Jesu amah kia-a om a mu uh hi. Nungzuite in hih thu amaute lungsimah kem gige uh a, amau muhsa thute tua hunin kuama kiangah a gen kei uh hi.
42009037	A zing ciang, mualtung pan a kumsuk uh ciangin mihon tampi in amah a na dawntuah uh hi.
42009038	Mihonpite lakah khat in, “Sia aw, ka tapa hong etsak dih in; amah bek ta-a ka neih ahi hi.
42009039	Amah kha khat in mana, thakhat khatin a kiko zakzak hi. Tua kha in amah kisatsak gawp a, a kam panin cilphuan a bua hi. Tua kha in amah nusiat hun nei lo phiala, a susia gawp ding hi ta hi.
42009040	Na nungzuite kiangah tua kha a hawlkhiat nadingun ka nget hangin a hawlkhia thei kei uh hi,” a ci hi.
42009041	Jesu in, “Thu um lo-a a lehtat khang mite aw, note tawh bang tan vei om khawma, bang tan vei hong dawhdawh zo ding ka hi hiam? Na tapa hong paipih in,” a ci hi.
42009042	Tua naupang a paipih laitak nangawnin dawi in leitualah tuksak-a a kisatsak gawp hi. Ahi hangin Jesu in tua kha gilob tai-a tua naupang a damsak khit ciangin a pa a pia kik hi.
42009043	Tua ciangin amaute in Pasian liatna lamdang a sa mahmah uh hi. Mi khempeuh in Jesu hihna piandang a sak laitakun amah in a nungzuite kiangah,
42009044	"Thu khat kong gen ding hi. Limtakin na ngai un: Mihing Tapa mite khutah a kilehhek ding hi,” a ci hi.
42009045	Ahi hangin amaute in bang a cih nopna hiam, cih a thei kei uh hi. Amaute theih loh dingin hih thu ki-im lai ahi manin amaute in a khiatna tel thei lo uh a, amah lah a dong ngam kei uh hi.
42009046	Nungzuite in amau lakah kua lianpen ding cih a kisel ngeingai uh hi.
42009047	Jesu in amaute ngaihsutna thei a, naupangno khat kai-in, a kiangah a dingsak hi.
42009048	Tua ciangin amah in amaute kiangah, “Keima min hangin hih naupnangno a sang peuhpeuh, kei hong sang ahi hi; kei hong sang peuhpeuh kei hong sawlpa a sang ahi hi. Ahang in, note khempeuh laka a neupen in a lianpen ahi hi,” a ci hi.
42009049	John in, “Sia aw, mi khatin nang minin dawite a hawlkhiat ka mu uh a, ei mi hi lo ahi manin a hih nawn loh nadingin ka kho uh hi,” a ci hi.
42009050	Jesu in, “No hong langpang lo peuhmah no pawl ahi hi, tuapa kho kei un,” a ci hi.
42009051	Jesu vantungah a kilak toh ding hun a tun kuan ciangin Jerusalem lam manawhin kuankhia ngiatngiat a,
42009052	ama mai-ah thupuate a sawl hi. Ama ading nate a baihsa-a koihkhol dingin Samaria khua neu khatah amaute a lut uh hi.
42009053	Ahi hangin amah Jerusalem manawh ahi manin tua khuate in amah a na muak kei uh hi.
42009054	Nungzui James le John-te in hih thu a muh uh ciangin, “Topa aw, amaute suksiat nadinginc vantung panin meikuang sam le ung nong awi hiam?” ci-in a dong uh hi.
42009055	Ahi hangin Jesu kihei-in amaute tai-a,
42009056	tua ciangin amaute khua dang khatah a pai uh hi.d
42009057	Amaute lampi-a a pai laitakun mi khat in ama kiangah, “Na paina peuhpeuh ah kong zui ding hi,” a ci hi.
42009058	Jesu in, “Ngiate in kua nei uh a, van-a vasate in bu a nei uh hi; ahi hangin Mihing Tapa in a lutang ngak nading mun a nei kei hi,” ci-in a dawng hi.
42009059	Amah in adang khat pa kiangah, “Kei hong zui in,” a ci hi. Ahi hangin tuapa in, “Topa aw, va ciah photin, ka pa va vui masa ning,” a ci hi.
42009060	Jesu in ama kiangah, “Misite in amau misite na vui uh hen. Ahi hangin nang pai inla Pasian-gam thu na tangko in,” a ci hi.
42009061	Adang khat leuleu in, “Topa nang hong zui ning, ahi hangin va ciah kik masa photin ka innkuanpihte mangpha va khak phot ning,” a ci hi.
42009062	Jesu in, “Lokaihna tu lenkawma a nunglam en peuhmah Pasian-gam sunga nasem dingin cing zo lo hi,” ci-in a dawng hi.
42010001	Tua khit ciangin Topa in adang sawmsagih le nihtea sehkhia-in ama pai nading mun le khua lian khempeuhah, ama mai-ah nihta in a sawlkhia hi.
42010002	Amah in amaute kiangah, “An lak ding tampi a om hangin nasem ding mi tawm hi. Tua ahi ciangin ama lo lai-a nasem dingin an nei Topa kiangah ngen ta un.
42010003	Pai un, keivomte lakah tuunote bangin note kong sawlkhia hi.
42010004	Sumbawmte, thung-ipte, khedapte keng kei un; lamkalah kuamah hopih kei un.
42010005	"Inn khatpeuh ah na lut uh ciangin, ‘Hih innah lemna om ta hen.’ ci masa un.
42010006	Tua lai-ah lemna deih mi a om leh na piak uh lemna ama tungah tung dinga, a deih kei leh no tungah hong kileh kik ding hi.
42010007	Nasempa in thaman ngah ding kilawm ahi manin tua innah na tam unla, nek ding dawn dinga hong piak peuhpeuh na ne un. Inn khat pan inn khatah zin na khel kawikawi kei un.
42010008	"Khua khatpeuh ah na lut uh a hong ngaih uh leh na mai-ua hong lui peuhpeuh ne un.
42010009	Tua khua-a cinate damsak unla amaute kiangah, ‘Note kiangah Pasian-gam hong nai ta hi,’ ci-in gen un.
42010010	Ahi hangin khua khatpeuh na lut uh a hong ngaih kei uh leh kongzingte ah pai-in,
42010011	‘Ka khepek-ua bang na khua-ua leivuite nangawn no langa pang dingin ka phiatkhia uh hi. Ahi ta zongin Pasian-gam hong nai ta hi, cih na tel un,’ ci un.
42010012	Kong gen tektek hi, tua ni ciangin tua khua thuak ding sangin Sodom khuapi thuakna a thuak nopzaw ding hi.
42010013	"Korazin aw, gimna nak thuak na nicia! Bethsaida aw, gimna nak thuak na nicia! No sunga kibawl nalamdangte Tyre le Sidon khuate ah kibawl leh amaute in ippipuan silhin vut kibuakin sawt veipi-in kisik zo ding uh hi.
42010014	Ahi hangin thukhenna ah no thuak ding sangin Tyre le Sidon khuate thuakna a zangzaw ding hi.
42010015	Nang Capernaum aw, vanlai dongin hong kilamto ding ahi hiam? Hi peuhmah lo ding hi; a thuk penna munb dongin na kiasuk ding hi.
42010016	"No thu hong ngaite, kei thu ngai ahi hi; no hong nolhte, kei hong nolh ahi hi; ahi hangin kei hong nolhte, kei hong sawlpa nolh ahi hi,” a ci hi.
42010017	Sawmsagih le nihte lungnuamin ciah kik uh a, “Topa aw, nang min hangin dawite nangawn ka thuthu un om tazen hi,” a ci uh hi.
42010018	Amah in, “Vantung panin khuaphelep bangin Satan hong kumsuk ka mu zo hi.
42010019	Gulte le aikamte na tuatcil theih nading uh le galpa vang khempeuh na zawh theih nadingun thuneihna kong pia zo hi. Note bangmah in hong siasak zo lo ding hi.
42010020	Ahi zongin khate in na thu uh a manna hangin lungnuam kei unla vantungah na min uh a kigelhna hangin na lungnuam zaw un,” ci-in a dawng hi.
42010021	Tua hun laitakin Khasiangtho tungtawnin Jesu lungnuam mahmah a, “Vantung le leitung’ Topa, ka Pa aw, hih thute mipilte le theihna sangte tungah na im-a, naupangte tungah pholak na hi manin nangmah kong phat hi. Hi mah hi, Pa aw, hih in nangma deihna ahi hi.
42010022	"Ka Pa in na khempeuh kei hong ap zo hi. Tapa kua hiam, cih Pa longal kumah in thei lo-a, Pa kua hiam, cih Tapa le Tapa in a theihsak dinga a teelte longal kuamah in a thei kei uh hi,” a ci hi.
42010023	Tua ciangin a nungzuite lamah amah kihei a, “Tu-a na muhte uh a mu mitte thupha ngah ahi hi.
42010024	Ahang in, kamsangte le kumpi tampitakin na muhte uh a muh nop uh hangin mu kha lo uh a, na zakte uh a zak nop uh hangin a za kha kei uh hi, cih kong gen hi” ci-in a tuam genpih hi.
42010025	Khat vei Jesu zia-et dingin thukham siam khat dingto a, “Sia aw, nuntak tawntungna ka luah theih nadingin ka hih pelmawh ding bang ahi hiam?” ci-in a dong hi.
42010026	Jesu in, “Thukham ah bang kigelh ahi hiam? Nang bang na ci ngaihsut hiam?” ci-in a dong hi.
42010027	Tuapa in, “‘Na Topa Pasian na lungtang khempeuh, na hinna khempeuh, na thahatna khempeuh le na lungsim khempeuh tawh na it in,’c cih le ‘Nang le nang na ki-it bangin na vengte it in,’d ci-in kigelh hi,” ci-in a dawng hi.
42010028	Jesu in, “Mantakin nong dawng hi. Tua bangin zui lecin na nungta ding hi,” a ci hi.
42010029	Ahi hangin tuapa amah le amah kidiktangsak nuam ahi manin Jesu kiangah, “Tua ahileh ka vengte kua ahi hiam?” ci-in a dong hi.
42010030	Tua dawnna-in Jesu in, “Mikhat, Jerusalem pan Jericho lam manawha a paisuk laitakin misuamte a tuak hi. Tuate in a puan hawkkhiatsak uh a, sat gawpin a sisa phialin nusia-in a paisan uh hi.
42010031	Tua lampi mah tawnin siampi khat paisuk a, tuapa a muh ciangin a pamlamah pelin a paisan hi.
42010032	Tua mah bangin Levi-te khat va pai-a tua mun a tun ciangin tuapa mu-a, a langkhatah pelin a paisan hi.
42010033	Ahi hangin Samaria mi khualzin khat tua mun ah tunga tuapa a muh ciangin a hehpih hi.
42010034	Amah tua mipa omna-ah pai-a, a liammate sathau le lenggahzu nuhin a tuamsak hi. Tua ciangin tuapa ama laa tungah tuangsaka, zintun innah paipihin a khoi hi.
42010035	A zing ciangin nguntange nih lakhia a zin-inn ngakpa a pia hi. Amah in, ‘Amah na khoi in; nang aa na zatbeh a om leh kong kileh kik ciangin kong din ding hi,’ ci hi.
42010036	"Hih mi thumte lakah misuamte khut thuakpa adingin kua pen a vengte hi, ci-in na ngaihsun hiam?” ci-in a dong hi.
42010037	Thukham siampa in; “Amah a lainatpa pen ahi hi,” ci-in a dawng hi. Jesu in, “Pai inla tua mah bangin na hih in,” a ci hi.
42010038	Jesu le a nungzuite a pai laitakun khua khatah amah lut-a, Martha min nei numei khat in amah a inn a na hon hi.
42010039	Amah in Mary kici sanggam numei khat a nei hi. Tuanu a thugente ngai-in Topa khephungah a tu hi.
42010040	Ahi hangin Martha pen a innsung nasep teng semin a buai mahmah hi. Amah Jesu kiangah pai-a, “Topa aw, ka sanggamnu in nasep khempeuh kei guak hong khiat phamawh sa lo na hi hiam? Kei hong huh dingin sawl dih in!” a ci hi.
42010041	Topa in, “Martha, Martha aw, na tampi lunghimawhin na lunggim hi.
42010042	Ahi hangin a kisam na khat bek a om hi.f Mary in a hoihzaw pen tel khin zo a, tua pen ama tung pan a kilakhia nawn kei ding hi,” ci-in a dawng hi.
42011001	Ni khat Jesu in mun khatah thu a ngen hi. A thunget a man khit ciangin a nungzuite khat in ama kiangah, “Topa aw, John in ama nungzuite thungetzia ding a hilh bangin kote zong hong hilh in,” a ci hi.
42011002	Amah in amaute kiangah, “Thu na nget uh ciangin, “‘Paa aw, nangma min kisiangthosak ta hen, na gam hong tung ta hen.b
42011003	Ka nisim an uh nisialin hong pia in.
42011004	Ko tunga hong mawh peuhpeuh maisak ka hi manun, kote mawhnate hong maisak in,c Zia-etna sungah hong pi kei in,’d na ci un,” a ci hi.
42011005	Tua ciangin amah in amaute kiangah, “Note lakah khat in lawm khat nei-a, tuapa zankim laitakin a lawmpa kiangah pai-in, ‘Lawm aw, anlum thum hong leitawisak dih in.
42011006	Khualzin ka lawmpa khat kei kiang hong tunga amah ka lui ding bangmah ka nei kei hi,’ ci hi.
42011007	"Tua ciangin inn sunga om pa in, ‘Hong buaisak kei in. Kong ka kalh zo-a ka tate ka luppih zo hi. Thoin bangmah kong pia thei kei ding hi,’ ci hi.
42011008	Ken kong geninah amah tho-in a lawmpa ahi mana a piak loh hangin, a lawmpa kuhkalnae hangin amah tho in a kisap zahzah a pia ding hi.
42011009	"Tua ahi ciangin note kianga kong cihinah: Ngen un, hong kipia ding hi; zong un, na mu ding uh hi; kiu un, kong hong kihon ding hi.
42011010	Ahang in, a ngen peuhpeuh in a ngah uh hi; a zongte in a mu uh hi; a kiute ading kong kihon ding hi.
42011011	"Na tapa un ngasaf hong ngen leh tua tangin gul a pia ding note lakah pa kua om na hi uh hiam?
42011012	Ahikeh aktui hong ngen leh aikam a pia ding kua om na hi uh hiam?
42011013	Note mi gilo hi napi, tua ci-in na tate uh na hoih mawkpiak ding thei na hi uh leh, vantunga om na Pa un ama kianga Khasiangtho a ngente pia nuam zawsem lo ding ahi hiam!” a ci hi.
42011014	Jesu in a pau thei lo dawi khat a hawlkhia hi. Tua dawi a paikhiat ciangin a pau thei lo pa pau thei a, mihonpite in lamdang a sa mahmah uh hi.
42011015	Ahi hangin amaute pawlkhat in, “Amah in dawite kumpitapa Beelzebubg suangin dawite a hawlkhia hi,” ci uh hi.
42011016	A dangte in amah a zia-et na-un van panin lim khat a ngen uh hi.
42011017	Jesu in amaute ngaihsutna thei-a amaute kiangah, “Amah le amah kilangpang gam kisia dinga, amah le amah kilangpanga kikhen innkuan puk ding hi.
42011018	Satan, amah le amah kilangpang leh ama gam bangci kip thei ding ahi hiam? Hih kong genna pen Beelzebub suangin dawite hawlkhia nong cih man uh ahi hi.
42011019	Tu-in ken Beelzebub suangin dawite hawlkhia ka hileh, na nungzuite un kua suangin dawite hawlkhia uh ahi hiam? Tua ahi ciangin amaute, no tungah thukhente a suak uh hi.
42011020	Ahi hangin Pasian khutme tawh dawite ka hawlkhiat leh Pasian gam note tungah hong tung zo hi.
42011021	"Mi thahat khat in ama inn, hiam tawh a cin ciangin a neihsate a bit hi.
42011022	Ahi hangin amah sanga hatzaw khatin amah busima, a thazawh khit ciangin ama muan a hiamte sutin a nate a hawmthang hi.
42011023	"Kei hong koppih lote ka langa pang hi-a kei hong kaihkhoppih lote a thehthang ahi hi.
42011024	"Mi khat sung panin kha giloh khat a paikhiat khit ciangin a khawl nading zongin a keuna munte ah a vak kawikawi hangin a mu kei hi. Tua ciangin amah in, ‘Ka nusiatsa inn ah ciah kik ning,’ ci hi.
42011025	A tun kik ciangin tua inn kiphiat siangin kipuah sinsena om a mu hi.
42011026	Tua ciangin amah pai-a, amah sanga tatsiazaw kha sagih zawnin tua lai-ah lutin va teng uh hi. Tua mipa nuntakzia a nunung in, a masa sangin a siazaw hi,” a ci hi.
42011027	Jesu in hih thute a gen laitakin mihonpite lak pan numei khat in, “Nang ta-a hong nei hong don nu, thupha ngah ahi hi,” a gal cih hi.
42011028	Amah in, “Pasian thu za-a a mangte, thupha ngah hizaw hi,” ci-in a dawng hi.
42011029	Mihonte a tam semsem ciangin Jesu in, “Hihte, a tatsia khangmite ahi hi. Amaute in lim lamdang hong nget uh hangin Jonah lim longal lim khat beek a kilak kei ding hi.
42011030	Ahang in, Nineveh-te adingin Jonah, lim a suah bangin Mihing Tapa zong hih khang mite adingin lim hi ding hi.
42011031	Solomon pilna ngai dingin leitaw lam Kumpinu lei mong panin va pai to ahi manin amah in thukhen ni ciangin hih khang mite tawh dingin amaute a mawhpaih ding hi.Tu-in hih lai-ah Solomon sanga lianzaw khati a om hi.
42011032	Thukhen ni ciangin Nineveh khua mite, hih khang mite tawh ding khawmin amaute a mawhpaih ding uh hi. Ahang in, Jonah thuhilhna hangin amaute kisik uh hi. Tu-in hih lai-ah Jonah sanga lianzaw khat a om hi.
42011033	"Kuamah in, meivak vakin a kimuh loh nading mun ahikeh kuangkum nuai-ah a koih kei hi. Tua sangsikin inn sunga a lut khempeuh in meivak tang a muh theih nadingin meivak tunna tungah kikoihzaw hi.
42011034	Na pumpi adingin na mittang meivak ahi hi. Na mittang a hoih laiteng na pumpi khempeuh khuavak tawh a kidim hi. Ahi hangin na mitte a mial ciangin na pumpi zong khuamial tawh a kidim hi.
42011035	Tua ahi ciangin note sunga om khuavak, khuamial ahi loh nadingin limtakin ngaihsun un.
42011036	Tua ahi manin na pumpi khempeuh uh khuavak tawh kidima, a mialna themkha zong a om kei leh khuavak in note hong tan mah bang in na pumpi uh a tang khin kiuhkeuh ding hi,” a ci hi.
42011037	Jesu a thu gen a man ciangin Pharisee-te khat in amah an nekpih dingin a sam hi. Tua ciangin amah pai-in sabuai ah a kingam hi.
42011038	Ahi hangin an a nek ma-in Jesu a kisil loh lam tua Pharisee-pa in a theih ciangin lamdang a sa hi.
42011039	Tua ciangin Topa in ama kiangah, “Ahileh no Pharisee-te in hai le kuangte a pualam na silsiang uh hangin na sunglam uh huaihamna le tatsiatna tawh a kidim hi.
42011040	No mihai honte! A pualam a bawlpa in a sunglam zong bawl hi lo ahi hiam?
42011041	Ahi hangin kuangj sunglam-a omte mizawngte na pia un. Tua hileh note adingin na khempeuh a siang ding hi.
42011042	"No Pharisee-te aw, note in mint, rue le huan antehhing nam khempeuh sawmah khat na piak uh hangin Pasian’ itna le thutang thudon lo na hi manun gimna na thuak ding uh hi. Hihte gel a masa pen hih lo tuan loin a nunung pen na hih ding uh ahi hi.
42011043	"No Pharisee-te aw, synagogue-te sunga tutna thupipente ah tu nuam diakin, van zuakna munte ah pibawl ding ut diak na hi manun gimna na thuak ding uh hi.
42011044	"Mite in thei kha loin, atung a tot uh ciamtehna om lo hante tawh kibang na hi manun note in gimna na thuak ding uh hi” a ci hi.
42011045	Thukham siamte khatin, “Sia aw, hih thute na gen ciangin kote zong hong selpho na hi hi,” ci-in a dawng hi.
42011046	Jesu in, “No thukham siamte aw, mite tungah a puak zawh loh ding uh vante na suan uh a tua ciangin amaute na huh nading un na khutme nangawn uh khat beek tangsak lo na hi manun gimna na thuak ding uh hi.
42011047	"Note in na pu na pate uh thah kamsangte han bawl na hi manun gimna na thuak ding uh hi.
42011048	Tua ahi ciangin na pu na pa-te uh hihnate na thukimpihna uh teci a pang na suak uh hi. Amaute in kamsangte that uh a, amaute hante note in na bawl uh hi.
42011049	Hih thu hangin Pasian in ama pilna tawh, ‘Amaute kiangah kamsangte le sawltakpite ka paisak dinga, amaute in tuate pawlkhat thatin, pawlkhat a bawlsia ding uh hi,’ ci hi.
42011050	Tua ahi manin leitung piancila kipan kamsangte khempeuh sisan ahi zongin,
42011051	Abel sisan a kipan biakna-tau le mun-siangtho kikala kithat Zechariah sisan dong, a luangkhia khempeuh hih khang mite mawhna in kisim ding hi. Hi mah hi, ken kong geninah hihte khempeuh hih khang mite mawhna in a kisim ding hi.
42011052	"No thukham siamte aw, theihna tawhtang lakhia na hi manun gimna na thuak ding uh hi. No mahmah lah lut loin lut dinga kisate lah na dal uh hi,” a ci hi.
42011053	Tua lai panin Jesu a paikhiat ciangin Pharisee-te le thukham siate in amah nasiataka langpan ding sawmin ngak uh a,
42011054	ama kamin amah a mat theih nadingun thu a dong huan uh hi.
42012001	Tua hun laitak, khat le khat kisikkha zah dongin mi tul tampi a kihonkhop uh ciangin Jesu in a masa penin a nungzuite kiangah, “Kineihsiamna ahi Pharisee-te silngo lakah na kikem un.
42012002	A kipholak lo ding, a kiselcip bangmah om lo a; a kitheikhawk lo ding a ki-imcip bangmah a om kei hi.
42012003	Khuamial sunga na gente uh sun nitang sungah kiza dinga, inn sungtawnga na huausimte uh innkhum dawnah kitangko ding hi.
42012004	"Ken kong geninah lawmte aw, pumpi a thah khit ciangin aban bangmah a cih thei nawn lote na kihta kei un.
42012005	Ahi hangin na kihtak ding uh kua hiam cih kong lak ding hi: Pumpi a thah khit ciangin hell khuk sunga hong paii thei dinga vangliatna a neipa na kihta un. Hi hi, ken kong geninah amah na kihta un.
42012006	Kawlgit nga ciangin pennya nih in kizuak hi lo ahi hiam? Tua hi napi Pasian in kawlgit khat zong a mangngilh kei hi.
42012007	Na samzangte khempeuh uh kisim khin takpi hi. Lau kei un; kawlgit tampi sangin note na manphazaw uh hi.
42012008	"Ken kong geninah, mite mai-a kei hong sang peuhpeuh Mihing Tapa in Pasian vansawltakte mai-ah a sang ding hi.
42012009	Ahi hangin mite mai-ah kei hong kitheihmawhbawlte Pasian vansawltakte mai-ah ka kitheihmawh bawl ding hi.
42012010	Tua ahi ciangin Mihing Tapa a langgente peuhmah kimaisak dinga, ahi hangin Khasiangtho a gendai peuhpeuh a kimaisak kei ding hi.
42012011	"Synagogue-te mai ahi zongin gam-ukte le thuneite mai-ah ahi zongin note hong kipaipih ciangin bang kici hutin, bang gen ding cih lunghimawh kei un.
42012012	Tua hun ciangin na gen ding uh Khasiangtho in hong hilh na ding hi,” ci-in a gen hi.
42012013	Mihonpite lakah khat in, “Sia aw, ka sanggampa tawh ka gamh luah dingte ka hawm nadingun ama tungah hong gensak in,” a ci hi.
42012014	Jesu in, “Mihingpa, nogel kikal-a thukhen ding ahikeh lemgen dingin kua in kei za hong pia hiam?” ci-in a dawng hi.
42012015	Tua ciangin amah in amaute kiangah, “Kigalging un! Huaihamna nam khempeuh panin na kikem un; mihing nuntakna pen neih le lama bucinna tawh a kim kei hi,” a ci hi.
42012016	Tua ciangin amah in amaute kiangah gentehna gen a, “Mi hau khat lo ah an tampi a piang hi.
42012017	Tuapa in, ‘Bang ci ding ka hi hiam? Ka ante ka khol nading mun ka nei kei hi,’ ci-in a ngaihsun hi.
42012018	"Tua ciangin amah in, ‘Hih ka hih ding hi. Ka salte phelkhia-in a lianzaw ka lam dinga, tua lai-ah ka ante khempeuh le ka vante ka koih ding hi.
42012019	Tua ciangin, ‘Kum tampi man ding na hoih tampi ka koih khin zo hi. Nuntakna nopzatin, nene-in dawndawnin gualnuam in, ka kici ding hi,’ ci hi.
42012020	"Ahi hangin Pasian in ama kiangah, ‘Nang mihaipa! Tu zan mahmah in na nuntakna nang tung pan hong kilaksak ding hi. Tua hileh nang adinga na koihkholhte kua in tang ding ahi hiam?’ ci hi.
42012021	"Pasian lamah hau lo a, ama adinga na a kholte peuhmah tua bang hi ding hi,” a ci hi.
42012022	Tua caingin Jesu in a nungzuite kiangah, ‘Tua ahi ciangin ken kong geninah na nuntak nading, na nek ding ahi zongin, na silh na ten ding ahi zongin na pumpi uh ading bangmah lunghimawh kei un.
42012023	An sangin nuntakna thupizaw a, puan sangin pumpi thupizaw hi.
42012024	Va-akte na ngaihsun dih un: Tuate in vawh lah vawh lo, at lah at lo, gawdam ahi zongin sal ah ahi zongin a khol kei uh hi. Tua hi napi Pasian in tuate a vak hi. Vasate sangin note na manpha zawtham pek uh hi!
42012025	A lunghimawh manin a nuntak hun nai khat bek nangawn a sottob thei note lakah kua om ahi hiam?
42012026	Hih bang thu neucik khat nangawn na hih theih loh khit nungsangun adangte bang lunghimawhna na hi uh hiam?
42012027	"Unokte khanzia na ngaihsun un. Na sem loin khau lah a khek kei uh hi. Tua hi napi Solomon nangawn a thupina khempeuh tawh a kizep laitakin, hihte zahin zong a kizem zo kei hi.
42012028	Upna neu mite aw, tuni-in hih lai-ah om a, zing ciangin mei-a kikhul ding lopa kung khat, Pasian in tua zahin zem ahileh amah in note puan hong guan zaw tham ding hi!
42012029	Tua ahi ciangin na nek na dawn ding uh ngaihsut penin nei kei un; tuate na lunghimawh kei un.
42012030	Hih nate khempeuh leitung lawkite in zon penin a nei uh hi. Hih nate na kisap lam uh na Pa un a thei hi.
42012031	Ahi zongin Pasian gam na zong un, tua hileh hih nate khempeuh hong piathuah ding hi.
42012032	"Tuu hon tawmkhate aw, na Pa un note gam hong piak ding lungkim khin ahi manin na lau kei un.
42012033	Na neihsate uh zuak unla mizawngte na pia un. A patvang thei lo sumbawm no le no na kiguan unla, a bei thei lo, gutate in a naih theih loh le nget nek theih lohna mun vantungah na gou uh khol un.
42012034	Ahang in, na gou omna munah na lungsim zong om ding hi.
42012035	"Na sem dinga kisa kholsa in om unla, meivak kuangsa-in om un;
42012036	mopi powi sima hong ciah kik, kong a kiuh pheta a honpah thei dinga a pu uh a ngakte bangin om un.
42012037	A pu uh a pai ciangin tua banga a ngak laitak a tuah nasemte hampha ding uh hi. Thutak kong geninah, an vak dingin amah kithawi-a, a nasemte sabuai ah kingamsakin amaute ankuang a lui ding hi.
42012038	Zan, vil nihna ahi zongin, vil thumna ahi zongin a pu a pai cianga, a pu in kigingsa-a om a tuah nasemte a hampha ding uh hi.
42012039	Ahi hangin note in hih thu na theitel un: Inn neipa in zanlai bang hunin gutate pai ding hiam cih theikhol leh a inn kiluhsak lo ding hi.
42012040	Na muanmawh loh hun laitakun Mihing Tapa hong pai ding ahi manin note zong pel loin kigingsa in om un,” a ci hi.
42012041	Peter in, “Topa aw, hih gentehna ko tung beka gen na hi hiam, ahikeh mikim tunga gen na hi hiam?” ci-in a dong hi.
42012042	Topa in, “Tua ahileh ama inn sunga nasem dangte ukin, amaute a hunhuna an a pia dinga a pu in a koih, a muanhuai a pil sungtapipa kua ahi hiam?
42012043	A pu a ciah kik cianga tua banga a sep laitak a tuah nasempa hampha ding hi.
42012044	Thutak kong geninah, a pu in tuapa a neihsa khempeuh a uksak ding hi.
42012045	Ahi hangin tua nasempa in, ‘Ka pu sawtveipi hong tam na inteh,’ ci-in nasem-numei le nasem-pasalte satgawp henla, an ne in zu dawnin zu na kham leh,
42012046	a lamet loh ni le a khuadon loh hun laitakin a pu tung dinga, tua nasempa a pu in atnenin thu um lote tawh mun khatah a koihkhawm ding hi.
42012047	"A pu deihna thei napi-in, a pu deihna banga gamta lo-a, kigingkhol lo tua nasempa tam veipi a kisat ding hi.
42012048	Ahi hangin bangmah thei lo-a gawtna thuak nadinga kilawm nate a hihpa ahileh tawm vei kisat ding hi. Tampi a kipiate tung panin tampi kingen kik ding hi; tampi a ki-apte tung panin a tamzaw lai kingen kik ding hi.
42012049	"Leitungah mei puak dinga hong pai ka hi hi. Tua mei a kuang khin hileh ut sing!
42012050	Ahi hangin ka thuak ding baptisena khat oma, tua a kizawh siang mateng ka lungdong mahmah hi!
42012051	Leitung ah kilemna puak dingin hong pai hi, ci-in hong ngaihsun kha uh hiam? Hi lo hi, ken kong geninah kikhenna khah dinga hong pai ka hi hi.
42012052	Tu-a kipanin innkuan khat mi nga a phate, thum lang ah nih, nih langah thumin khat le khat kilangpang ciat ding uh hi.
42012053	A tapa langah a pa, a pa langah a tapa, a tanu langah a nu, a nu langah a tanu, monu langah teknu, teknu langah monu kilangpan ciatin amaute a kikhen ding uh hi,” ci-in a dawng hi.
42012054	Amah in mihonpite kiangah, “Nitumna-lam panin meii hong kai na muh uh ciangin, ‘Guah zu ding hi,’ na ci thei pah uh a, guah lah a zu takpi hi.
42012055	Leitaw-lam pana huih a nun ciangin, ‘Khua lum ding hi,’ na ci uh a, a lum takpi hi.
42012056	Kineihsiamte! Van le lei maitangte pianzia na khia thei uh hi. Bangci bangin tu lai hun khia thei lo na hi uh hiam?
42012057	"Bang hangin note in amaan le amaan lo khen thei lo na hi uh hiam?
42012058	Thukhenpa kiangah na langpa tawh na paikhawm laitak mah un lampi-ah na kilemkik zawh nading nakpi in hanciam in. Tua hi kei leh amah in thukhenpa kiangah nang hong kai dinga, thukhenpa in bupa tungah hong apin, tua bupa in nang thong sung hong denna ding hi.
42012059	Ken kong geninah, na liausum na piak khit siang matengin na suakta kei ding hi”c.
42013001	Tua laitakin tua lai-a om mi pawlkhat in, Pilate in Galilee-te sisan le a biakpiakna uh a helsakna Jesu kiangah a ko uh hi.
42013002	Jesu in, “Tua Galilee mite in hih banga a thuak manun a Galilee mipih dangte khempeuh sangin a mawhzaw hi dingin na ngaihsun uh hiam?
42013003	Ken kong geninah, a mawhzaw tuan kei uh hi! Ahi hangin note na kisik kei uh leh note zong na vekun na mangthang khin ding uh hi.
42013004	Ahikeh Siloam a tausang in a denlup mi sawm le giatte, Jerusalem a tengte khempeuh sangin a mawhzaw hi dingin na ngaihsun uh hiam?
42013005	Kong hilh tektek hi, a mawhzaw tuan kei uh hi! Ahi hangin note na kisik kei uh leh note zong na vekun na mangthang khin ding uh hi,” ci-in a dawng hi.
42013006	Tua ciangin amah in, hih gentehna gen a: “Mi khat in a lenggui lo sunga kisuan theikung khat a nei hi. Amah a gah en dingin a pai hangin a gah khat beek a mu kei hi.
42013007	Tua ciangin amah in a lenggui lo cingpa kiangah, ‘Kum thum sung tawntung thei a gah hiam, cih en dingin kong paipai hangin a gah khat beek ka mu kei hi. Phuk tan in! Lei hoih pengsak lel hi lo hiam?’ ci hi.
42013008	"Tuapa in, ‘Pu aw, kum khat khawi lai dih in, a kimkot toin leihoih na sung phot dih ning.
42013009	Ni kum ciang a gah le pha! A gah kei leh tua ciangin phuk in,’ ci-in dawng hi,” a ci hi.
42013010	Sabbath ni khat Jesu in synagogue-te khatah thu a hilh hi.
42013011	Tua lai-ah kha khat in, kum sawm-le-giat sungtak a poisak numei khat a om hi. Tuanu a nung kulin a dingtang thei peuhmah kei hi.
42013012	Jesu in amah a muh ciangin a mai lamah samkhia a, “Numei aw, na zawnkhalna panin hong kikhahkhia hi,” a ci hi.
42013013	Tua ciangin amah in tuanu tungah a khutte nga-a, tua khit phetin tuanu dingtang thei-a Pasian a phat hi.
42013014	Sabbath ni-in Jesu in cina damsak ahi manin synagogue ukpa lungkim lo a mipite kiangah, “Nasep hun ding ni guktak a om hi. Tua ahi ciangin a kidamsak dingin tua nite in hong pai unla, Sabbath ni-in hong pai kei zaw un,” a ci hi.
42013015	Topa in tuapa kiangah, “No kineihsiamte, Sabbath ni-in na bawngte na laate uh a buk pan sutin nomau ciat in tui pia dingin paipih hi lo na hi uh hiam?
42013016	Tua ahileh kum sawm le giat sungtak Satan in a hencip hih Abraham tanu a kihencipna pan Sabbath ni-in khahkhiat huaizaw lo ding ahi hiam?” ci-in a dawng hi.
42013017	Amah in hih thu a gen ciangin amah a langpangte khempeuh zahlak uh a, ahi hangin mipite ahileh ama hih nalamdangte hangin a kipak uh hi.
42013018	Tua ciangin Jesu in, “Pasian gam bang tawh kibang ahi hiam? Bang tawh ka teh ding hiam?
42013019	Mi khat in huan sunga a cin ankam tang tawh kibang hi. Tua ankam khangto a, kungpi suakin a hiangte tungah huihlak vasate a tuang uh hi,” a ci hi.
42013020	Amah in, “Pasian gam bang tawh ka teh ding hiam?
42013021	Numei khat in a ki mekman buhnel lompia khat a khangsak zo-a, a sawh silngo tawh kibang hi,” a ci lai hi.
42013022	Tua ciangin Jerusalem lam manawhin a pai kawmin khuapi khuaneute ah lutin thu a hilh hi.
42013023	Mi khat in ama kiangah, “Topa, mi tawmkha bekin hotkhiatna ngah ding uh ahi hiam?” ci-in a dong hi. Amah in amaute kiangah,
42013024	"Kong kawcik-a lut ding na hahkat un. Bang hang hiam cihleh, mi tampi in lut ding a hanciam ding uh a, ahi hangin a lut thei kei ding uh hi, cih kong gen hi.
42013025	Inn neipa khatvei thoin kong a khak khit nak leh note a pualamah dingin, ‘Topa aw, kote kong hong hon in,’ ci-in kongkhak kiu-in na ngen ding uh hi. “Ahi hangin amah in, ‘Note kong thei kei hi; koi pan hong pai cih zong kong thei kei hi,’ ci-in dawng ding hi.
42013026	"Tua ciangin note in, ‘Nang tawh i nekhawm i dawnkhawm a, ka kongzingte uah zong thu na hilh hi,’ na ci ding uh hi.
42013027	"Ahi hangin amah in, ‘Note kong thei kei hi; koi pan hong pai cih zong kong thei kei hi, no a tatkhelte aw paimang un!’ ci-in hong dawng ding hi.
42013028	"Abraham, Isaac, Jacob le kamsangte khempeuh, Pasian gam sungah om a, note pualamah hong kihawlkhia cih na muh uh ciangin tua lai-ah kahna le hagawina a om ding hi.
42013029	Nisuahna, nitumna, leilu, leitaw panin mite hong pai ding uh a, Pasian gam sunga pawipi-ah amau mun ciatah a tu ding uh hi.
42013030	A nunungte masa a, a masate nunung cih a om takpi hi,” ci-in a gen hi.
42013031	Tua hun laitakin Jesu kiangah Pharisee-te pawlkhat va pai uh a ama kiangah, “Hih lai nusia in mundang khatpeuh ah pai in. Herod in nang hong that nuam hi,” a ci uh hi.
42013032	Amah in, “Pai-in tua ngia kiangah, ‘Tuni le zingciang dawite hawlkhia-in mite ka damsak dinga, a ni thumna ni-in ka tupna ka tung ding hi, ci hi,’ ci-in va gen un.
42013033	Bangbang ahi zongin tuni, zingciang le thaiciang ka vakvak lai ding hi - ahang in, Jerusalem pualamah kamsang kuamah a si thei peuhmah kei ding hi!
42013034	"Jerusalem aw, Jerusalem, kamsangte that-a, nang kianga hong kisawlte suangin a deng nang, akpi in a note a kha nuai-ah a khop bangin na tate ka khop nop hangin nang na ut kei hi!
42013035	En in, na inn a hawmmangsa in kinusia ding hi. Ken kong geninah, ‘Topa minb hong paipa in thupha a ngah hi,’a na cih matengin nong mu kik nawn kei ding hi,” a ci hi.
42014001	Sabbath ni khat, a kipi-et mahmah Pharisee khat innah Jesu an ne dingin a pai ciangin amah limtakin a encik uh hi.
42014002	Tua lai-ah, ama mai-ah tuipuak natna a vei mi khat a om hi.
42014003	Jesu in Pharisee-te le thukham siamte kiangah, “Sabbath ni-a cina damsak ding thukham tawh kituak hiam, kituak lo hiam?” ci-in a dong hi.
42014004	Ahi hangin amaute a dai khipkhep uh hi. Tua ciangin amah in, tua mipa lenin damsaka, a ciahsak hi.
42014005	Tua khit ciangin Jesu in amaute kiangah, “Note lakah khatpeuh in a tapaa ahikeh a bawngtal khat, Sabbath ni-in tuikhuk sungah kia leh a kaikhiapah lo ding kua om ahi hiam?” ci-in a dong hi.
42014006	Amaute in gen ding a nei kei uh hi.
42014007	Lenglate in sabuai-a tutna thupite a tel uh amah in a theih ciangin amaute kiangah gentehna gena:
42014008	"Mi khatpeuh in mopi pawi-a hong sap ciangin no sanga lianzawte na kisam kha thei ding ahi manin, tutna thupite ah na tu kei un.
42014009	Tua hileh note gel hong samkhawm inntekpa hong pai-in na kiangah, ‘Na tutna tuapa na awn in,’ hong ci ding hi. Tua ciangin nang zahlakin a thupi lo penna munah na tut kul kha ding hi.
42014010	Ahi hangin nang hong kisap ciangin aniam penna munah na tut leh, inntekpa hong pai-in nang kiangah, ‘Lawm aw, a hoihzaw mun tutna ah na tuto in,’ hong ci ding hi. Tua ciangin na lenglapihte khempeuh lakah na angtang ding hi.
42014011	Ahang in, amah le amah a kitawisangte kiniamsak dinga, amah le amah a kiniamsakte kitawisang ding hi,” a ci hi.
42014012	Tua ciangin Jesu in a inntekpa kiangah, “Sun-an ahi zongin nitak-an ahi zongin na vak ciangin, na lawmte ahi zongin na sanggamte ahi zongin na tanaute ahi zongin sum hau na vengte ahi zongin sam kei in. Tua banga na sap leh amaute in nang hong samin hong thuk kik ding uh hi.
42014013	Anvakna pawi na bawl ciangin mizawngte, mipoite, khebaite le mittawte na sam zaw in,
42014014	tua hileh thupha na ngah ding hi. Amaute in nang hong thuk zawh loh hangin thumaante thawhkik ciangin nang hong kithukkik ding hi,” a ci hi.
42014015	Amah tawh sabuai-a tukhawmte khat in hih thu a zak ciangin Jesu kiangah, “Pasian gam sunga pawi-a an ne dingte, thupha ngah ahi hi,” a ci hi.
42014016	Jesu in, “Mi khat in pawi lianpi khat bawlin mi tampi a kho hi.
42014017	Tua anvak pawi hun ciangin a khohsate kiangah, ‘Hong pai ta un, na khempeuh a baihsa-in om zo hi,’ ci-a gen dingin a nasemte a sawl hi.
42014018	"Ahi hangin a khohsate in a kibangin paulap a nei ciat uh hi. A masa pa in, ‘Lo khat a lei khin phet ka hi a, pai-in tua lo ka et kul hi. Nong hehpihna-in hong pengsak in,’ ci hi.
42014019	"Adang khat in, ‘Bawng kap nga a lei khin phet ka hi-a tuate sin dingin a pai kimlai ka hi hi. Nong hehpihna-in kei hong pengsak in,’ ci hi.
42014020	"Adang khat leuleu in, ‘Zi nei khin phet ka hi hi, tua ahi ciangin kong pai thei kei ding hi,’ ci hi.
42014021	"Nasempa ciah kika, a pu kiangah hih thute a zasak hi. Tua ciangin inn neipa heha, a nasempa kiangah, ‘Khuapi kongzingte le kongzingneute ah pai mengmeng inla, mizawngte, mipoite, mittawte le khebaite hong lutsak in,’ ci-in thu pia hi.
42014022	"Nasempa in ‘Pu aw, nong thupiak bangin kihih khin zo hi, ahi hangin mun awng lai hi,’ ci hi.
42014023	"Tua ciangin a pu in nasempa kiangah, ‘Lamliante le lamneute ah va pai inla, ka inn a dim nadingin amaute hong lutsak in.
42014024	Ken kong geninah, a kikhosate khat beek in ka anvak a ciam kha kei ding uh hi,’ ci hi,” a ci hi.
42014025	Mihon tampi tawh Jesu a paikhawm laitakin amaute lam nga in,
42014026	"Kei kianga hong pai mi khatpeuh in a nu, a pa, a zi a tate le a sanggampate, a sang gamnute tham lo ama nuntakna nangawn a muhdah kei leh amah, kei nungzui a hi thei kei ding hi.
42014027	Tua hi-a ama singlamteh pua-a ka nung hong zui lo peuhmah ka nungzui a hi thei kei ding hi.
42014028	"Gentehna-in note lakah tausang dawh nuam khat om leh a tua tausang a dawh zawh nading sum a kicing ding a nei hiam, cih thei dingin tu-in aman ding tuat masa lo ding ahi hiam?
42014029	Ahang in, amah in a bulpi pan khin napi, zosiang zo kei leh a mu khempeuh in nuihsan dinga,
42014030	‘Hih pa in tausang dawh kipan khin napi a zosiang kei hi,’ ci ding uh hi.
42014031	"Ahikeh gentehna in kumpipa khat in kumpi dang khat sim dingin kithawi leh mi tul sawmnih tawh a kuanpa, mi tul sawm tawh a nang zo ding hiam, cih tu photin, ngaihsun masa lo ding ahi hiam?
42014032	Amah a kingap kei leh, a galpa a gamlapi-a a om lai-in ama kiangah palai sawl dinga, kilem nadingin a thumsak ding hi.
42014033	Tua mah bangin note laka na khempeuh a nusia lo peuhmah ka nungzui a hi thei kei ding hi.
42014034	"Ci a lim hangin a alna mang leh bangci in ki-al kiksak thei ding hiam?
42014035	Leitak ading ahi zongin eklei dinga khol ding ahi zongin kimanna a nei kei hi; kibuakhia lel hi. “Zak nading bil nei peuh in za ta hen,” a ci hi.
42015001	Tua ciangin ama thu gen ngai dingin siahdongte le “mawhneite” ama kimah a kikhawm uh hi.
42015002	Ahi hangin Pharisee-te le thukham siate in, “Hih mipa in mawhneite ngai-in amaute tawh an a nekhawm hi,” ci-in a phunsan uh hi.
42015003	Tua ciangin Jesu in amaute kiangah gentehna gen a,
42015004	"Note lakah khat in tuu zakhat nei a, tuate lakah khat mansuah leh sawmkua le kua-te pawn lakah nusia in a tuu mang a muh mateng zong lo ding ahi hiam?
42015005	A muh ciangin lungnuamtakin a liangko tungah pua-in,
42015006	innah a ciah hi. Tua ciangin amah in a lawmte le a vengte samkhawm a, ‘Kei hong nuampih un; ka tuu mang ka mu zo hi,’ ci hi.
42015007	Tua mah bangin kisik a kul lo a thumaan mi sawm kua le kua-te sangin mawh nei khat a kisik na hangin vantung ah nuamna a lianzaw ding hi, cih kong hilh hi.
42015008	"Ahikeh gentehna-in numei khat in nguntanga sawm nei in khat mansuah leh tuanu in mei vaka a inn phiatin a muh mateng limtakin zong lo ding ahi hiam?
42015009	A muh ciangin a lawmte le a vengte samkhawm in, ‘Kei hong nuampih un; ka sum mang ka mu zo hi,’ ci hi.
42015010	Tua mah bangin ken kong geninah, mawhnei mi khat a kisikna hangin Pasian vansawltakte omna ah nuamna a om hi,” a ci hi.
42015011	Jesu in a thugen zomlai a, “Tapa nih a nei mi khat a om hi.
42015012	A nauzawpa in a pa kiangah, ‘Pa aw, i goute sung pan kei tanh ding hong khenkhia in,’ ci hi. Tua ciangin amah in a neihsate amau gel a hawmsak hi.
42015013	"Tua khit a sawt loin a nauzawpa in a neih khempeuh kaikhawmin, gamlapi ah pai-a noptatna-in a sum neih teng a zangbei hi.
42015014	A neih khempeuh a zat bei khit ciangin tua gambup ah kialpi tunga, amah a kitasam hi.
42015015	Tua ciangin amah tua gam mite khat kiangah sum thalawh dingin pai-a, tuapa in amah a lo ah vok-an pia dingin a sawl hi.
42015016	Amah in vokte nek begapte duhgawh mahmah a, ahi hangin kuamah in bangmah a pia kei hi.
42015017	"Amah le amah a kiphawkkhiat ciangin, ‘Ka pa inn a sum thalawhte tampi in an khamval nei ding uh a, kei lah hih lai-ah ka puksi dektak hi!
42015018	Kei dingkhia ning ka pa kiangah ciah kikin: Pa aw, vantung le nangma tungah ka mawh zo hi.
42015019	Nang ta cih dingin ka kilawm nawn kei hi; na sum thalawhte khat bangin hong koih in ka ci ding hi,’ ci hi.
42015020	Tua ahi ciangin amah tho-a, a pa kiangah a ciah hi. “Ahi hangin inn pan gamlapi-a a om laitakin a pa in na galmuh-a, amah khuatuah mahmah ahi manin, a tapa delha pumkawi-in a nam hi.
42015021	"A tapa in ama kiangah, ‘Pa aw vantung le nangma tungah ka mawh zo hi. Nang ta cih dingin ka kilawm nawn kei hi,’b ci hi.
42015022	"Ahi hangin a pa in a nasemte kiangah, ‘Manlang un! Puan a hoih pen hong la unla amah silhsak un. A khutme ah zungbuh bunsak unla khedap zong bulhsak un.
42015023	Bawngno vakthau pen hong paipih unla go un. Pawipi bawlin lawm ni.
42015024	Ahang in, hih a si khinsa ka tapa tu-in hing kik zo hi; a mangsa hi-a tu-in kimu kik hi,’ ci hi. Tua ahi ciangin amaute in a lawm uh hi.
42015025	"Tua hun laitakin a tapa uzaw pen lo-ah a om hi. Inn kiang a tun ciangin tumging le lamna a za hi.
42015026	Tua ahi ciangin amah in nasemte khat sama, ‘Bang kihih ahi hiam?’ ci-in dong hi.
42015027	Amah in, ‘Na sanggampa hong ciah ta a, cidam ludamtakin na pa kiang hong tung kik ahi manin na pa in amah bawngno vakthau pen gawh hi,’ ci hi.
42015028	"A u pa heh a inn sungah a lut nuam kei hi. Tua ahi ciangin a pa pusuakin amah va zol hi.
42015029	Ahi hangin amah in a pa kiangah, ‘Ngaihsun in! Kum hi tan vei nang adingin sila-na ka sema, nong thupiakte ka mang lo ngei peuhmah kei hi. Tua hi napi ka lawmte tawh ka lop nadingin keelno khat nangawn nong pia ngei kei hi.
42015030	Ahi hangin na neihsa teng numei kizuakte tawh a zatmang khit cianga inn hong zuan hih na tapa, bawngno vakthau pen na gawh tazen hi!’ ci hi.
42015031	"A pa in, ‘Ka ta aw, nang le kei i omkhawm dena, ka neih khempeuh nang aa ahi hi.
42015032	Ahi hangin na sanggampa a si khinsa tu-in hong hing kika, a mangsa tu-in kimu kik ahi manin nuamin i lop a kul hi,’ ci hi,” ci-in a gen hi.
42016001	Jesu in a nungzuite kiangah, “Khatvei mihau khat om a, sungtapipa in a pu neihsa teng a zat beisak hi, ci-in kingawh hi.
42016002	Tua ahi ciangin a pu in amah sama, ‘Nang thu ka zak bang thu ahi hiam? Ka sungtapipa hi thei nawn lo ding na hi manin na sum ciamtehna hong lak dih in,’ ci hi.
42016003	"Sungtapipa in a lungsim sungah, ‘Tu-in bang cih ding ka hi hiam? Ka pu in ka nasepna pan hong tawpsak ding hi. Lei to dingin lah ka hat nawn kei a, khut dawha nget ding lah ka maizum hi.
42016004	Hih lai-a ka nasep ka tan ciangin mite in a innuah kei hong san theih nadingun ka hih ding ka thei ta hi,’ ci hi.
42016005	"Tua ahi ciangin amah in a pu tunga leibate a banbanin a sam hi. Amah in a masa pen kiangah, ‘Ka pu tungah bangzah na ba hiam?’ ci-in dong hi.
42016006	"Amah in, ‘Olive thau gallona za giat hi,’ ci hi. “Sungtapipa in ama kiangah, ‘Na leiba lai va la inla, tu mengmeng in zali in bawl in,’ ci hi.
42016007	"Tua ciangin a nihna pa kiangah, ‘Nang bang zah ba na hi hiam?’ ci-in dong hi. “Amah in, ‘Mangbuh seub tul khat hi,’ci-in dawng hi. “Amah in ama kiangah, ‘Na leiba lai va la inla, zagiat-in bawl in,’ ci-in gen hi.
42016008	"A pu in a simtat nasempa geelsiam mahmah ahi manin a phat hi. Ahang in, khuavak sunga om mite sangin hih leitung mite in amaute kibatpihte tawh kizop zia ah a geelsiam zaw uh hi.
42016009	Ken kong geninah, leitung hauhnate lawm ngah nadingin na zang un; tua hileh a bei ciangin tawntung tenna ah note hong kimuak ding hi.
42016010	"Tawmcik tunga muanhuaite tampi tungah kimuang thei dinga, tawmcik tunga muanhuai lote tampi tungah zong a muanhuai kei ding hi.
42016011	Tua ahi ciangin note leitung hauhna kem dingin na muanhuai kei uh leh hauhna taktak kem dingin kua in hong muang ding ahi hiam?
42016012	Midang khatpeuh neihsa tungah na muanhuai kei uh leh no neihsa ding kua in hong pia ding ahi hiam?
42016013	"Kuamah in to nih na a sem khawm thei kei hi. Khat itin khat a mudah hiam, khat beelin a khat a simmawh hiam, khat zawsang hi ding hi. Pasian na le Sum na, na sem khawm thei kei ding uh hi,” ci-in a gen hi.
42016014	Sum iplah Pharisee-te in hih thu a zak uh ciangin Jesu a zahpih uh hi.
42016015	Amah in amaute kiangah, “Note, mite mitmuh ah dik na kitansak uh hangin Pasian in na lungtangte uh a thei hi. Mite in manpha a sak mahmah nate Pasian muhna-ah kihhuai hi.
42016016	"John hun masiah Thukham le Kamsangte a kitangko hi. Tua khita kipan, Pasian gam lungdamna thu kihilhin, tua sungah thahatthu-in mikim a lut gawp hi.
42016017	Thukham panin a mal themcik khat a mawk maiman sangin van le lei a mawk maiman ding a baihzaw ding hi.
42016018	"A zi ma a numei dang khat a tenpih peuhmah, angkawmpa suak a, a kimasa numei a tenpih peuhmah angkawmpa a suak hi.
42016019	"Khatvei sumhaupa khat a om hi; tuapa in puan dupsan le saihadial puan silh a, nisimin noptatin a om hi.
42016020	A kongpi gei-ah meima in a pumtuam Lazarus min nei khutdawh-a ngen khat kikoih hi.
42016021	Amah in sumhaupa sabuai pana kia an-nengte a lunggulh hi. Uite nangawn pai-in ama meimate a liahsak uh hi.
42016022	"Tua khutdawh-a ngenpa a sih ciangin vansawltakte in Abraham kiangah a puak uh hi. Sumhaupa zong si-a, a kivui hi.
42016023	Amah gentheipi-a a omna mun hellc khuk sung pan a khuadak leh agal pekpekah Abraham le a kianga om Lazarus a mu hi.
42016024	Tua ciangin amah sama, ‘Pa Abraham aw, kei hong hehpih in. Hih mei sungah gimna nakpi in ka thuak hi. Lazarus in a khutme dawn tui diahin ka leii hong votsak dingin hong sawl in,’ ci hi.
42016025	"Ahi hangin Abraham in, ‘Ka ta aw, na nuntak hun sungin na hoihte na ngah a, tua laitakin Lazarus in na hoih lote a ngah hi, cih phawk in. Ahi hangin tu-in amah hih lai-ah nuamsa a, nang na hileh gimna na thuak hi.
42016026	Tua banah eite kikalah guam thukpi khat om a, tua kantanin hih lai pan tua lai-a pai nuamte a pai thei kei uh hi; tua lai pan hih lai ko kianga hong pai nuamte a pai thei kei uh hi,’ ci hi.
42016027	"Amah in, ‘Tua ahileh pa aw, ka pa inn ah Lazarus nong sawlsak ding kong thum hi.
42016028	Ahang in, sanggam pasal nga ka nei hi. Tua ka sanggamte hih gentheihna mun hong tun loh nadingun amah in amaute va vauhilhsak hen,’ ci-in dawng hi.
42016029	"Abraham in, ‘Amaute in Moses le Kamsangte a nei uh hi; tuate thu na ngai uh hen,’ ci-in dawng kik hi.
42016030	"Tuapa in, ‘Hi lo hi, pa Abraham aw, a sisate kiang panin amau kiangah khatpeuh va pai leh amaute kisik ding uh hi,’ ci hi.
42016031	"Amah in ama kiangah, ‘Amaute in Moses le Kamsangte thu a ngaih nop kei uh leh a sisa khatpeuh a thawh kik hangin a taksang tuan kei ding uh hi,’ ci hi,” ci-in a gen hi.
42017001	Jesu in a nungzuite kiangah, “Mite mawhna a bawlsak ding thute hong tung pelmawh ding hi. Ahi hangin tua mawhnate a bawlsak mipa in nakpitakin gimna thuak ta hen.
42017002	Hih naupangnote mawhna a bawlsak tua mipa, a ngawgah angawina suang kikhihin tuipi sungah kipai leh ama adingin hoihzaw ding hi.
42017003	Tua ahi ciangin note kigalging un. “Na sanggampa in mawhna a bawl leh tai inla, a kisik leh ama mawhna maisak in.
42017004	Nang tungah ni khatin mawhna sagih vei hong bawla, nang kiangah sagih vei mah hong pai-in, ‘Ka kisik hi,’ hong cihleh maisak in,” ci-in a gen hi.
42017005	Sawltakpite in Topa kiangah, “Ka upna uh hong khangsak in,” a ci uh hi.
42017006	Amah in, “Note in ankam tang cia-a neu upna na neih uh leh hih nailung ankung kiangah, ‘Kizunglot inla, tuipi sungah va po in,’ ci le uh cin na thu uh hong mang ding hi.
42017007	"Gentehna-in, note lakah khat in lokai ahikeh tuucing nasem khat nei hi. Tua nasempa lo pan a ciah ciangin ama kiangah, ‘Tu-in hong pai inla an ne dingin tukhawm ni,’ a ci ding hiam?
42017008	‘Ka nitak-an kuang hong lui inla a kigingsa-in om in; an ka nek ka dawn laitakin hong tuan-vai in; ka kham khit ciangin nang na ne na dawn thei pan ding hi,’ ci zaw ding hi lo ahi hiam?
42017009	Amah in a nasempa tunga sep dinga a hilh bangin sem ahi manin ama tungah a lungdam ding hiam?
42017010	Tua ahi ciangin note in zong no tunga hong kigen khempeuh na hih khit uh ciangin, ‘Eite, a kizen lo na semte i hi hi; i sep ding zah bek a sem i hi hi,’ na cih ding uh ahi hi,” a ci hi.
42017011	Jerusalem lam manawh-a a pai laitakin Jesu in Samaria le Galilee kikal gamgi dung a zui hi.
42017012	Amah khuaneu khatah a lut laitakin phak natnaa a vei mi sawm in amah a na dawntuah uh hi. A gamlat simna munah ding uh a,
42017013	"Jesu aw, Topa aw, kote hong hehpih in!” ci-in nakpi in a galsap uh hi.
42017014	Amah in tuate a muh ciangin, “Pai unla, siampite kiangah va kilak un,” a ci hi. Tua banga a pai kimlai mah amaute a siang uh hi.
42017015	Amaute lakah khat in a damsiang lam a kitheih ciangin va pai kika, aw ngaihtakin Pasian a phat hi.
42017016	Amah Jesu khephung kidenna-in a lungdamna a gen hi – amah Samaria mi ahi hi.
42017017	Jesu in, “A kisiangsak sawm pha hi lo ahi hiam? Adang kuate koi-ah om uh ahi hiam?
42017018	Hih mi namdang pa longal hong kileh kika Pasian phat ding khat beek om lo ahi hiam?” ci-in a dong hi.
42017019	Tua ciangin amah in tuapa kiangah, “Tho inla pai in; na upna in nang hong damsak zo hi,” a ci hi.
42017020	Khat vei Pharisee-te in Pasian gam hong tun ding hun a dot uh ciangin Jesu in, “Pasian-gam mit-a kimu thei-in hong tung lo ding hi.
42017021	Mite in, ‘Pasian gam hih lai-ah om hi, hua lai-ah om hi,’ zong a ci thei kei ding uh hi. Bang hang hiam cih leh Pasian gam note sungahb a om hi,” ci-in a dawng hi.
42017022	Tua ciangin a nungzuite kiangah, “Note in Mihing Tapa nite lakah khat na muh nop hun uh hong tung dinga, ahi hangin na mu kei ding uh hi.
42017023	Mite in note kiangah, ‘Amah hua lai-ah om hi!’ Ahikeh ‘Amah hih lai-ah om hi!’ hong ci ding uh hi. Amaute na nungdelh kei un.
42017024	Ahang in, Mihing Tapa, ama ni-inc khuaphelep in van mong khat pan mong khat dong phia in a tanzal tawh kibang ding hi.
42017025	Ahi hangin amah in na tampi thuak masa-in, hih khang mite in amah a nolh phot ding uh hi.
42017026	"Mihing Tapa hun in, Noah hun lai mah bang ding hi.
42017027	Noah gunkuangpi sungah a lut ni dongin mite in ne-in dawna, mo la mo kha-in a om uh hi. Tui khanga amaute khempeuh a tuum mang hi.
42017028	"Lot hunlai-in zong tua mah bang ahi hi. Mite in ne-in dawna, lei-in zuak-a suanin a lam uh hi.
42017029	Ahi hangin Lot in Sodom a nusiat ni-in vantung panin kaat le meikuang zusuk a, amaute khempeuh a kangtummang uh hi.
42017030	"Mihing Tapa hong kilaak ni ciangin tua bang tektek hi ding hi.
42017031	Tua ni-in innkhum tunga omte kuamah inn sunga vante la dingin kumsuk kei hen. Tua mah bangin lo-a omte, na khatpeuh la dingin ciah kik kei hen.
42017032	Lot’ zi phawk gige un!
42017033	A nuntakna a hu nuamte in mangsak dinga, a nuntakna a mangsakte in hu ding uh hi.
42017034	Ken kong geninah, tua zanin lupna khatah mi nih lumkhawm dinga; khat kila-in khat kinusia ding hi.
42017035	Numei nih in an gawikhawm dinga; khat kila-in khat kinusia ding hi.
42017036	Lo lai-ah mi nih om dinga; khat kila-in khat kinusia ding hi,”d a ci hi.
42017037	Amaute in, “Koi lai-ah maw, Topa?” ci-in a dong uh hi. Amah in, “Mi siluang omna peuhpeuh ah musanete a kikhawm ding uh hi,” ci-in a dawng hi.
42018001	Tua ciangin Jesu in a nungzuite, lungkia lo-a thu a nget tawntung nadingun gentehna khat a gen hi.
42018002	Amah in, “Khuapi khatah Pasian kihta lo, mite a awlmawh lo thukhenpa khat om hi.
42018003	Tua khuapi sunga meigongnu khat ama kiangah pai ngitnget a, ‘Ka langpa tungah mantakin thu hong khensak in,’ ci-in ngen hi.
42018004	"Amah in tawlkhat sung a nial hi. Ahi hangin a tawpkhakna ah, ‘Pasian nangawn kihta loin mite ka awlmawh loh hangin,
42018005	hih meigongnu in hong buaisak den ahi manin, amah hong paipai-a kei hong gimsak ngi-ingei nawn loh nadingin a thu tangtakin khensak ning!’ ci-in ngaihsun hi,” a ci hi.
42018006	Tua ciangin Topa in, “A thutang lo tua thukhenpa gente ngaihsun dih un.
42018007	Pasian in, sun le zana ama kianga kiko, a teelsate adingin thu khensak lo ding ahi hiam? Amaute ngaksaksak ding ahi hiam?
42018008	Ken kong geninah amaute thu manlangtakin a khensak ding hi. Ahi zongin Mihing Tapa hong pai ciangin leitungah upna a mu ding hiam?” a ci hi.
42018009	Amaute thumaanna kimuanga midangte khempeuh a neumuh pawlkhatte tungah Jesu in gentehna gen a,
42018010	"Pharisee khat le siahdong khat mi nih thungen dingin biakinnpi ah a pai uh hi.
42018011	Pharisee-pa dingto a, ama thua amahmah in ngena, ‘Pasian aw, keimah midangte khempeuh - misuamte, a kheltatte, angkawmte tham lo hih siahdongpa bang hi lo ka hi manin na tungah ka lungdam hi.
42018012	Nipikal khatin nih vei an tangin ka ngah khempeuh sawm ah khat ka pia hi,’ ci hi.
42018013	"Siahdongpa ahileh a gamlapi-ah a ding hi. Amah in vantung lam nangawn ento loin a awm tum-a, ‘Pasian aw, mawhneipa keimah hong lainat in,’ ci hi.
42018014	"A khat pa sangin hih pa, Pasian mai-ah diktangsa in innah a ciah hi, cih kong gen hi. Ahang in, amah le amah a kitawisangte kiniamsak dinga amah le amah a kiniamsakte a kitawisang ding hi,” a ci hi.
42018015	"Naungekte, Jesu a lawngsak dingin mipite in ama kiangah a paipih uh hi. Nungzuite in a muh uh ciangin amaute a tai uh hi.
42018016	Ahi hangin Jesu in naupangnote ama kiangah sama, “Naupangnote ka kiangah hong paisak un. Amaute na dal kei un, Pasian gam in hih bangte aa ahi hi.
42018017	Thutak kong geninah, naupangno banga Pasian gam a sang lo peuhmah tua gam sungah a lut ngei kei ding hi,” a ci hi.
42018018	Ukpa khat in ama kiangah, “A hoih siapa aw, nuntak tawntungna ka luah theih nadingin ka hih pelmawh ding bang ahi hiam?” ci-in a dong hi.
42018019	Jesu in, “Bang hangin kei hoih hong ci na hi hiam? Pasian bek longal kuamah a hoih a om kei hi.
42018020	Angkawm kei in, tual that kei in, gu kei in, zuau teci pang kei in, na nu na pa pahtawi in,b cih thupiakte na theihsa ahi hi,” ci-in a dawng hi.
42018021	Tuapa in, “Tuate khempeuh ka neu-a kipan ka zuihsa ahi hi,” a ci hi.
42018022	Jesu in hih thu a zak ciangin ama kiangah, “Na khat na samlai hi. Na neihsa khempeuh zuak inla, mizawngte pia in. Tua hileh vantungah gou na nei ding hi. Tua khit ciangin hong pai-in kei hong zui in,” a ci hi.
42018023	Tuapa in hih thu a zak ciangin hau mahmah ahi manin a lungsi dedu hi.
42018024	Jesu in amah en a, “A haute Pasian gam a lut nading haksa mahmah hi!
42018025	Mihau khat Pasian-gam sungah a lut ding sangin kala-oh khat phimbil vangah a thawl ding a baihzaw takpi ding hi,” a ci hi.
42018026	Hih thu a zate in, “Tua hileh hotkhiatna kua in ngah zo peuhmah ding hiam?” a ci uh hi.
42018027	Jesu in “Mihing hih theih lohte Pasian in hih thei hi,” ci-in a dawng hi.
42018028	Peter in ama kiangah, “Kote in ka neih khempeuh uh nusia in nang kong zui uh hi!” a ci hi.
42018029	Jesu in amaute kiangah, “Thutak kong geninah, Pasian gam hangin a inn, a zi, a sanggampate, a nu-le-pa le a tate a nusia peuhmah in,
42018030	hih khanghunah a zah tampi ngah in, hong tung ding khanghunah nuntak tawntungna a ngah ding hi,” a ci hi.
42018031	Jesu in Sawm le nihte paipih tuamin amaute kiangah, “Eite Jerusalem ah i paito dinga, Mihing Tapa thu kamsangte gelhsa khempeuh a tangtung ding hi.
42018032	Gentile-te khutah amah a piakhia ding uh hi. Tuate in amah zahko-in, engbawlin, cilphih-in, satin that ding uh hi.
42018033	A ni thumna ni-in a tho kik ding hi,” a ci hi.
42018034	Nungzuite in hih thute khat beek a theitel kei uh hi. Amaute tungah a khiatna ki-im lai-a, amah in bang thu gen hiam, cih a thei kei uh hi.
42018035	Jericho ah Jesu a tun kuan ciangin mittaw khat lamgei-ah tu-in khutdawhin a ngen hi.
42018036	Tuapa in mihonpi lam pai a zak ciangin, bang thu piang hiam, cih a dong hi.
42018037	Amaute in ama kiangah, “Nazareth mi Jesu in hong nawk laitak hi,” ci-in a gen uh hi.
42018038	Amah in, “David Tapa Jesu aw, kei hong lainat in!” ci-in a galsap hi.
42018039	A madawk mipite in amah tai uh a, daitaka a om nadingin a gen uh hi. Ahi hangin tuapa in, “David Tapa aw, kei hong lainat in,” ci-in a kinak ko semsem hi.
42018040	Jesu khawl-a ama kiangah tuapa a paipih nadingun thu a pia hi. Tuapa ama kiangah a tun ciangin Jesu in,
42018041	"Bang kong hihsak ding deih na hi hiam?” ci-in a dong hi. Amah in, “Topa aw, khua ka mu nuam hi,” ci-in a dawng hi.
42018042	Jesu in, “Khua mu ta in; na upna in nang hong damsak zo hi,” a ci hi.
42018043	Tua khit phetin khua mu pah lian a, Jesu nungzui-in Pasian a phat hi. Mi khempeuh in zong tua thu a muh uh ciangin Pasian a phat uh hi.
42019001	Jericho ah Jesu luta kantanin a pai hi.
42019002	Tua lai-ah Zacchaeus min nei mi khat a om hi. Amah siah dong makai ahi manin a hau mahmah hi.
42019003	Amah in Jesu kua hiam, cih a mu nuam hi. Ahi hangin a tun tom mi hi-a mihonpite hangin a mu thei kei hi.
42019004	Tua ahi ciangin amah na matai a, Jesu in a tot nading lampi gei-a po theithek kung khatah a na kah hi.
42019005	Tua munah Jesu a tun ciangin ento a, ama kiangah, “Zacchaeus aw, hong kum mengmeng in. Tuni-in na innah kong taam kul hi,” a ci hi.
42019006	Tua ahi ciangin amah kumsuk pah a lungdam mahmah in a muak hi.
42019007	Mipite khempeuh in hih thu a muh uh ciangin, “Amah ‘mawhneipa’ inn ah zin tung dingin pai tazen hi,” ci-in a phun uh hi.
42019008	Ahi hangin Zacchaeus dingto a Topa kiangah, “Topa, en in! Hih lai-ah tu mahmah in ka neihsa alang mizawngte ka pia hi. Mi khatpeuh khemin ama neihsa ka laksak leh a zah li-in ka din kik ding hi,” a ci hi.
42019009	Jesu in ama kiangah, “Hih mipa zong Abraham tapa ahi manin tuni-in hih innsungah hotkhiatna a tung ta hi.
42019010	Ahang in, Mihing Tapa, a mangsate zong ding le honkhia dinga hong pai ahi hi,” a ci hi.
42019011	Amah in Jerusalem naih ta a, mipite in Pasian gam a kilangpah dingin ngaihsun uh ahi manin amaute in Jesu thugen a ngaih laitakun amah in amaute kiangah gentehna khat gena,
42019012	"Kumpi za kipiasakin tua khit cianga hong ciah kik dingin nampi mi khat gamlapi gamah a zinkhia hi.
42019013	Tua ahi ciangin amah in a nasemte sawm sama, amaute minaa sawm ciat pia in, ‘Kong ciah kik mateng hih sumte tawh summet na bawl un,’ ci hi.
42019014	"Ahi hangin gam mite in amah mudah uh a, ama kiangah, ‘Hih mipa ka kumpi dingun ka deih kei uh hi,’ ci-a gen dingin a nungah palaite a nungdelhsak uh hi.
42019015	"Ahi zongin amah kumpi suak veve a, tua khit ciangin innah a ciah kik hi. Tua ciangin sum a ap a nasemte in bangzah na metsak hiam, cih thei nuamin a nasemte a samsak hi.
42019016	"A khatna pa va pai a, ‘Pu aw, na mina khat in sawm a met hi,’ ci hi.
42019017	"A pu in, ‘A hoih ka nasempa aw, na hoih na sem hi! Thu neu mahmah khat tungah muanhuai na hi manin khuapi lian sawm na uk in,’ ci hi.
42019018	"A nihna pa va pai a, ‘Pu aw, na mina khat in nga a met hi,’ ci hi.
42019019	"A pu in, ‘Nang, khuapi lian nga na uk in,’ ci-in a dawng hi.
42019020	"Tua ciangin a nasem dang khat va pai-a, ‘Pu aw, hih lai-ah na mina a om hi; puanthem tawh tunin mun khatah ka koihcip hi.
42019021	Nang mi genhak na hi manin kong kihta hi. Na koih lohpi na lakhia a, na vawh lohpi na at hi,’ ci hi.
42019022	"A pu in, ‘Nang a tatsia nasempa aw, na thugente tawh kizui-in na tungah thu ka khen ding hi! Kei mi genhak hi-in, ka koih lohna ah lakhia in, ka vawh lohpi at ka hilam thei takpi na hi hiam?
42019023	Tua ahileh bang hangin kong ciah kik cianga ka sum a met tawh ka ngah kik theih nadingin ka sum, sumsinte na ap lo na hi hiam?’ ci hi.
42019024	"Tua ciangin amah in a gei-a dingte kiangah, ‘Tuapa tung pan ama mina lakhia unla, mina sawm a neipa na pia un,’ ci hi.
42019025	"Amaute in, ‘Pu aw, amah’n mina sawm nei khin hi!’ ci uh hi.
42019026	"A pu in, ‘A nei khempeuh kipiak beh dinga, ahi hangin a nei lote tung pan a neihsun nangawn kilakkhiatsak ding hi.
42019027	Ahi hangin amau kumpi dinga hong deih lo ka galte hih lai-ah hong paipih unla, keima mai-ah that un,’ ci hi,” a ci hi.
42019028	Jesu in hih thute a gen khit ciangin amah mapi-in Jerusalem zuanin a pai hi.
42019029	Olive Vum kici mual bul-a om Bethphage le Bethany a tun kuan uh ciangin a nungzuite nih a mapaisak hi. Amah in amaute kiangah,
42019030	"Na mai-ua khua ah pai le uh cin tua khua na lut uh ciangin kuama tuan ngei nai lohna laano khat a kikhih na mu ding uh hi. Sut unla hih lai-ah hong paipih un.
42019031	Mi khatpeuh in, ‘Bang hangin tua laano sut na hi uh hiam?’ ci-a hong dot leh, ‘Topa in deih hi,’ ci-un,” ci-in a sawl hi.
42019032	Tua a sawlte pai uh a, ama gensa bang tektekin a mu uh hi.
42019033	Amaute in tua laano a sut laitakun a neipa in amaute kiangah, “Bang hangin tua laano sut na hi uh hiam?” ci-in a dong hi.
42019034	Amaute in, “Topa in deih hi,” ci-in a dawng uh hi.
42019035	Amaute in Jesu kiangah paipih uh a, tua laano tungah a puantualpite uh phahin a tungah Jesu a tuangsak uh hi.
42019036	Tua banga a pai laitakin mipite in a puantualpite uh lampi-ah a phah uh hi.
42019037	Olive Vum zuatna lampi a tunsuk dektak uh ciangin a nunga zui mihon buppi in, amau muhsa nalamdangte hangin lungnuamtakin aw ngaihtak tawh Pasian phat uh a:
42019038	"Topa min-a hong pai kumpipa in thupha a ngah hi!b “Vantungah lemna om henla, a sang penna munah minthanna om ta hen!”ci-in a awng uh hi.
42019039	Mihonpite laka Pharisee-te pawlkhat in Jesu kiangah, “Sia aw, na nungzuite tai in!” a ci uh hi.
42019040	Amah in, “Ken kong geninah, amaute dai le uh suangte kiko ding uh hi,” ci-in a dawng hi. Hab 2:11
42019041	Jerusalem a tun kuan uh tua khuapi a muh ciangin amah in kah a,
42019042	"Nang, bang in kilemna hong puak ding cih tuni-in thei tapeuh lecin maw—ahi hangin lah tu-in tua thu na muh loh dingin kisel ta hi.
42019043	Na galte in nang hong do nading kulh bawlin a kimkot panin nang umcih in hong bumek ding hun hong tung ding hi.
42019044	Amaute in nang le na tate na khuapi kulh sungah leilak hong denna ding uh hi. Pasian in note hong veh hun na theih loh manun amaute in suang khat tungah suang dang khat beek a kithuapsa in a hawi kei ding uh hi,” a ci hi.
42019045	Tua ciangin amah biakinnpi huang sungah lutin vanzuakte a hawlkhia hi.
42019046	Amah in amaute kiangah,” ‘Ka inn, thungetna inn kici ding hi,’c ci-in kigelh hi. Ahi hangin note in, ‘misuamte kuapi’ na suaksak tazen uh hi,”d a ci hi.
42019047	Amah in nisimin biakinnpi ah thu a hilh hi. Ahi hangin siampi makaite, thukham siate le mipite laka makaite in amah that dingin a hanciam uh hi.
42019048	Ahi zongin mipite in ama thugente pom uh ahi manin thah theih nading lampi a mu thei kei uh hi.
42020001	Ni khat biakinnpi tualah thu hilh-a lungdamna-thu a gen laitakin siampi makaite le thukham siate, upate tawh ama kiangah va pai uh hi.
42020002	Amaute in, “Nang, bang thuneihna tawh hihte hih na hi hiam? Hih thuneihna kua hong piak hiam, hong gen in?” a ci uh hi.
42020003	Jesu in, “Kei zong khat kong dong ding hi, hong gen un.
42020004	John baptise-na koi pana kipan hiam, vantung pan hiam, mihing tung pan hiam?” ci-in a dawng hi.
42020005	Amaute in, “‘Vantung pan hi,’ ci leeng, ‘Tua ahileh bang hangin amah um lo na hi uh hiam?’ hong ci ding hi.
42020006	‘Mihing tung pan hi,’ ci leeng lah mipite khempeuh in eite suang tawh hong deng ding uh hi. Bang hang hiam cih leh amaute in John kamsangin a sang uh hi” ci-in a kikum uh hi.
42020007	Tua ahi ciangin amaute in, “Koi pan hiam, ka thei kei uh hi,” ci-in a dawng uh hi.
42020008	Jesu in, “Ken zong bang thuneihna tawh hihte ka hih, cih kong gen kei ding hi,” a ci hi.
42020009	Amah in mipite kiangah gentehna gena, “Lenggui lo a bawl mi khat a om hi; tuapa in a lenggui lo lo-khawhlawhte pawlkhat khawhlawhsak in sawt veipi a paikhiatsan hi.
42020010	A lak hun a tun ciangin lenggah khawm dingin lo-khawhlawhte kiangah nasem khat a sawl hi. Ahi hangin amaute in tuapa satgawp uh a, khut guakin a ciahsak uh hi.
42020011	Tua ciangin amah in tuate kiangah nasem dang khat sawl kik hi. Ahi hangin amaute in tuapa zong na satgawp uh a, a zahlaksak ngiingei khit uh ciangin a khut guakin a ciahsak uh hi.
42020012	Amah in a thumna pa sawl lai-a, amaute in tuapa liamsakin a hawlkhia uh hi.
42020013	"Tua ciangin lo neipa in, ‘Bang lawh ding ka hiam? Ka it ka tapa ka sawl ding hi; amah na zahtak buang ding uh hi,!’ ci hi.
42020014	"Ahi hangin lo-khawhlawhte in amah a muh uh ciangin, ‘Hih pa, a gouluah pa ahi hi; amah that leng a luah ding teng ei aa hi ding hi,’ ci-in thutanna a bawl uh hi.
42020015	Tua ahi ciangin amaute in amah daipua ah kaikhia uh a, a that uh hi. “Tua ahileh lo neipa in amaute bang a ci bawl ding hiam?
42020016	Amah pai-in lo-khawhlawhte that in ama lo midangte a pia ding hi,” a ci hi. Mipite in hih thu a zak uh ciangin, “Hih bang piang ngei kei ta hen!” a ci uh hi.
42020017	Jesu in amaute en gemgam a, “Tua ahileh: “Inn lamte nilkhiat suang, inntungkhuma suang a suak hi,’b
42020018	Tua suang tunga puk peuhmah kitamzan dinga, ahi hangin tua suang in a delhkhakte peuhmah a zanciim ding hi, ci-a kigelh a khiatna bang ahi hiam?” ci-in a dong hi.
42020019	Thukham siate le siampi makaite in hih gentehna amau a cihnopna ahilam thei uh ahi manin a matpah theih nadingun lampi a zong uh hi. Ahi hangin amaute in mipite a kihta uh hi.
42020020	Amaute in amah encik gige uh a, mi muanhuai a kineihkhem thusim kante ama kiangah a sawl uh hi. Thuneihna le vang a nei gam-ukpa tungah Jesu a piakkhiat theih nadingun ama kam tawh amah lehmat thei dingin a kilamen uh hi.
42020021	Tua ahi ciangin thusim kante in ama kiangah, “Sia aw, nang in ahi bang thu genin na hilh a, kuamah deihsak tuam nei loin thutak bangin Pasian thu na hilh lam ka thei uh hi.
42020022	Tua hi-a kote adingin Caesar tungah siah piak tuak hiam, piak tuak lo hiam?” ci-in a dong uh hi.
42020023	Amah in amaute kineihkhemna a muhtel ciangin,
42020024	"Denarius khat hong lak dih un. A tungah kua lim le kua min tuang ahi hiam?” a ci hi.
42020025	Amaute in, “Caesar aa ahi hi,” ci-in a dawng uh hi. Amah in amaute kiangah, “Tua ahileh Caesar aa te Caesar pia unla, Pasian aa te Pasian pia un,” a ci hi.
42020026	Amah in tua banga mipite laka a gennate tawh amah a awksak zo kei uh hi. Ama dawnnate lamdang sa uh a, tua ciangin amaute a dai uh hi.
42020027	Thawhkikna om lo hi, a ci Saddusee-te pawlkhat thu dong dingin Jesu kiangah a pai uh hi.
42020028	Amaute in, “Sia aw, Moses in, ‘Mi khat a sanggampa a sih a, ta nei man loin a zi a nusiat leh tuapa in meigongnu tenpihin a sanggampa ading tate neihsak hen,” ci-in ko adingin a gelh hi.
42020029	Tu-in unau pasal sagih a om hi. A upapen in zi nei-a ta nei loin a si hi.
42020030	A nihna pa tuateh
42020031	a thumna pa in tuanu tenpih uh a, tua mah bangin a sagihun ta nei man loin a si khin uh hi.
42020032	A tawpkhakna ah tua numei zong a si hi.
42020033	Tua ahileh tua numei in unau pasal sagihte tenpih kim ahi ciangin thawhkik ni ciangin amah kua pen zi hi ding hiam?” ci-in a dong uh hi.
42020034	Jesu in, “Hih khanghun a mite in mopi mokha in a om uh hi.
42020035	Ahi hangin hong tung ding khanghun le misi pana thawhkikna ngah dinga kilawmte in mo pi loin mo lah a kha kei ding uh hi.
42020036	Amaute vantung mite bang ding uh ahi manin a si thei nawn kei ding uh hi. Amaute thawhkikna tate ahi manun Pasian tate ahi uh hi.
42020037	Ahi hangin, Topa in, ‘Abraham Pasian, Isaac Pasian le Jacob Pasian,'c ci-in sam ahi manin sawlbawk lak thu ah Moses nangawn in a sisate tho kik hi, cih a lak hi.
42020038	Pasian ah mi khempeuh nungta ahi manin amah a site Pasian hilo, a nungtate Pasian ahi hi,” ci-in a dawng hi.
42020039	Thukham siate pawlkhat in, “Sia aw, dawng thei mahmah ciai!” ci-in a dawng uh hi.
42020040	Tua ciangin kuamah in dotna dang peuhmah amah a dong ngam nawn kei uh hi.
42020041	Tua ciangin Jesu in amaute kiangah, “Khrist,d David tapa hi, ci-in bangci-a amaute in gen thei uh ahi hiam?
42020042	Phatna late Bu sungah David mahmah in: ‘Topa in ka Topa kiangah:
42020043	"Na galte khempeuh na khe ngakna-a ka bawl matengin ka taklamah na tu-in,”’e ci-in pulakkhia hi.
42020044	David in amah ‘Topa’ ci hi. Tua ahileh bangci in amah a tapa hi thei ding ahi hiam?” a ci hi.
42020045	Mi khempeuh in ama thugen a ngaih laitakun Jesu in a nungzuite kiangah,
42020046	"Thukham siate pan na kikem un. Amaute puantual deldal silhin vak kawikawi nuam uh a, van zuakna munte ah pibawl ding utin, synagogue-te sunga tutna thupi pente ah tu nuam diak uh a, anvaknate ah uliante tutna-ah a tu nuam uh hi.
42020047	Amaute in meigongte inn netum uh a, kineih in sauvei pipi thu a ngen uh hi. Tua bang mite nasiatakin gawtna kithuaksak ding hi,” a ci hi.
42021001	Jesu a khuadak toh leh, sum haute in biakinnpi sumkholna sungah amau sum a khiat uh a mu hi.
42021002	Amah in, a zawng meigongnu khat in a neu mahmah sumsan tanga nih a khiat zong a mu hi.
42021003	Amah in, “Thutak kong geninah, hih a zawng meigongnu in midang khempeuh sangin tam khiazaw hi.
42021004	Hih mite khempeuh in a hauhna uh panin khia uh hi; ahi hangin tuanu in a zawnsa pipi-in a ma kivak nading a neih khempeuh a khia hi,” a ci hi.
42021005	A nungzuite pawlkhat in suang melhoihte le Pasian tunga ki-ap letsongte tawh hoihtaka kizem biakinnpi thu a gen uh hi. Ahi hangin Jesu in,
42021006	"Hih laitaka na muhte uh tawh kisai-in suang khat tungah suang dang khat beek kiciang lo a, a vekpi-in a kicipmang kiuhkeuh hun hong tung ding hi,” a ci hi.
42021007	Amaute in, “Sia aw, hih thute cik cianga piang ding ahi hiam? Hih thute a tun dektakna bang limin kithei ding hiam?” ci-in a dong uh hi.
42021008	Amah in, “Note kuamah in hong khem zawh loh nadingin na kigalging un. Ahang in, keima minin mi tampi hong pai ding uh a, ‘Amah ka hi hi. Hun hong nai ta hi,’ hong ci tangtang ding uh hi. Amaute na zui kei un.
42021009	Gal thu le kumpi lumletna thu na zak uh ciangin na linglawng kei un. Hih thute a piang masa pelmawh ding mah hi-a ahi hangin a beina a tungpah nai kei ding hi,” ci-in a dawng hi.
42021010	Tua ciangin amah in amaute kiangah, “Minam khat le minam khat kido dinga, gam khat le gam khat a kido ding uh hi.
42021011	Mun tuamtuam ah zin nakpi in ling dinga, kialpi le pul tungin vantung panin a kihtakhuai thupiangte le lim lianpite hong om ding hi.
42021012	"Ahi hangin hihte a pian ma-in amaute in note tungah a khut uh hong nga-in hong bawlsia ding uh hi. Keima min hangin amaute in note synagogue-te le thongte ah hong tun ding uh a, kumpite le gam-ukte mai-ah hong paipih ding uh hi.
42021013	Hih in amaute tunga teci pang na suah nading uh ahi hi.
42021014	Ahi hangin no le no na kihut zia ding uh ama in na lunghimawh loh nadingun lungsim khentatsa-in om un.
42021015	Ahang in, na langte un note hong nan zawh loh nadingun thute le pilna kong pia ding hi.
42021016	Na nu-le-pate, na sanggamte, na tanaute le na lawmte un note hong lehhek ding uh a, pawlkhat hong that ding uh hi.
42021017	Keima hangin mi khempeuh in note hong mudah ding uh hi.
42021018	Ahi hangin na samzang khat nangawn uh a mang thang kei ding hi.
42021019	Kiptaka dinna tawh nuntakna na ngah ding uh hi.
42021020	"Galkap honpi in Jerusalem a umcih na muh uh ciangin a hawmmang nading nai ta hi, cih na thei ding uh hi.
42021021	Tua ciangin Judea gama omte mual tungah tai uh hen; tua khuapi sunga omte taikhia uh henla, gamsunga omte tua khuapi ah lut kei uh hen.
42021022	Tua in, a kigelhsa khempeuh a tangtun nadingin gawtna hun ahi hi.
42021023	Tua nite, nau paiite le naungek nei nupite adingin mulkimhuai lua ding hi! Tua gam sung tengah lungdonna lianpi le hih mite tungah thangpaihna lianpi a tung ding hi.
42021024	Amaute namsau in puk ding uh a, minamte khempeuh thongkiate bangin a kai ding uh hi. Gentile-te hunte a tangtun kim khit matengin Gentile-te in Jerusalem a tuancil ngi-ingei ding uh hi.
42021025	"Ni, kha le aksite sungah limte hong om ding hi. Tuipi kilok le tuihual hawkte hangin leitunga minamte lunggimin a cimawh ding uh hi.
42021026	Van a nate khempeuh kiling dinga, leitunga piang dingte kihta kholin lau lua-in mite a sibup ding uh hi.
42021027	Tua laitakin vanglianpi le minthanna tawh meii laka hong paisuk Mihing Tapa amaute in a mu ding uh hi.
42021028	Hih nate tun a kipat ciangin note tatkhiatna nai ta ahi manin ding to unla khuadak khia un,” a ci hi.
42021029	Amah in amaute kiangah hih gentehna gena: “Theikung le singkung dangte khempeuh na en un.
42021030	A tehte a sel ciangin khuakhal hun nai ta hi, cih na thei uh hi.
42021031	Tua mah bangin hih nate a pian na muh uh ciangin Pasian gam hong nai ta hi, cih na thei un.
42021032	"Thutak kong geninah, hih thute khempeuh a tun khit mateng hih khang miteb a bei peuhmah kei ding hi.
42021033	Van le lei a mangthang ding hi; ahi hangin ka thute a mangthang ngei kei ding hi.
42021034	"Note pilvang un, tua hi keileh na lungsimte uh lalthangin zukhamna le nuntak nading lunghimawh nate in hong thazawhgawp dinga tua ciangin na upmawh loh laitak un tua ni, thang kisai bangin no tungah hong tung ding hi.
42021035	Leitung bupa tengte khempeuh tungah tua ni a tung ding ahi hi.
42021036	Note na kigalging gige un. Thupiang dingte khempeuh pana na suahtak nading uh le Mihing Tapa mai-a na din theih nadingun thu na ngen un,” a ci hi.
42021037	Jesu in biakinnpi ah nisimin thu hilh a, Olive Vum ah giak dingin nitak sialin a paikhia hi.
42021038	Ama thugen ngai dingin zingsang tungin mi khempeuh biakinnpi ah a pai uh hi.
42022001	Paisanpawi kici Silngo-sawhloh Anlum Pawi hun kuan ciangin,
42022002	siampi makaite le thukham siate in mipite kihta uh ahi manin Jesu a hepkhiat theih nading uh lampi a zong uh hi.
42022003	Tua ciangin Sawm-le-nihte lakah khat, Iscariot kici Judas sungah Satan a lut hi.
42022004	Tua ciangin siampi makaite le biakinnpi cing makaite kiangah Judas pai-a Jesu a lehhek theih nading zia amaute tawh a kikum hi.
42022005	Amaute lungkim uh a, amah sum piak dingin a thukim uh hi.
42022006	Amah thukima, mihonpite om loh kala amaute khutah Jesu a piak theih nading hun hoih a ngak gige hi.
42022007	Tua ciangin Silngo sawhloh Anlum Pawi ni tunga, tua ni Paisan Tuuno-a biakpiak ni ding ahi hi.
42022008	Jesu in Peter le John kiangah, “Pai unla Paisan-pawi i nek theih nadingin na kisakhol un,” ci-in a sawl hi.
42022009	Amaute in, “Koi lai-ah na bawlkhol le ung nong deih hiam?” ci-in a dong uh hi.
42022010	Amah in, “Khuapi sung na lut uh ciangin tuibeel khat a pua pasal khat tawh na kituak ding uh hi. Ama lutna inn dong amah zui unla,
42022011	a inntekpa kiangah, ‘Siapa in: Ka nungzuite tawh Paisan-pawi ka nek nading zintunna inndei koi lai ahi hiam, ci-in hong dongsak hi,’ va ci un.
42022012	Amah in van zat ding a kima omsa inndei tungnung a zaipi khat hong lak ding hi. Tua lai-ah na bawlkhol un,” ci-in a dawng hi.
42022013	Amaute a pai uh ciangin Jesu gensa bang tektekin nate a mu uh hi. Tua hi-a amaute in Paisan-pawi bawl nading a bawlkhol uh hi.
42022014	A hun a tun ciangin Jesu le sawltakpite sabuai ah a kingam uh hi.
42022015	Tua ciangin amah in amaute kiangah, “Keimah in ka thuak ma in hih Paisan-pawi note tawh i nekkhawm ding utin ka ngaklah mahmah hi.
42022016	Ahang in, Pasian gamah hih thu a tangtun hun matengin ka ne nawn kei ding hi, cih kong gen hi,” a ci hi.
42022017	Amah in hai a lak khit ciangin lungdam ko a, “Hih hai la unla note lakah hawm un.
42022018	Ahang in, ken kong cih inah Pasian gam hong tun mateng lenggahzu ka dawn nawn kei ding hi,” a ci hi.
42022019	Amah in anlum la-a, lungdam ko-in balkhama, amaute pia-in, “Hih in note adinga kipia ka pumpi ahi hi; kei nong phawk tawntung nadingun na bawl un,” a ci hi.
42022020	Tua mah bangin nitak-an a nek khit uh ciangin hai la-a, “Hih hai, note adinga kibuakhia ka sisan-a thukhunna thak ahi hi.
42022021	Ahi hangin kei hong lehhek ding pa khut, keima khut tawh sabuai ah a om hi.
42022022	Thukip omsa bangin Mihing Tapa a pai ding hi. Ahi hangin amah a lehhek tua mipa in, gimna a thuak ding hi,” a ci hi.
42022023	Amaute lakah kua pen in hih a hih tam, ci-in a kidong ciat uh hi.
42022024	Amaute lakah alian pena kingaihsun kua hiam, cih thu kiselna zong a piang hi.
42022025	Jesu in amaute kiangah, “Gentile-te ahi uh leh a kumpite uh amau tungah kiliansak uh a, amau tunga thuneihna a zangte, amau le amau Deihsakte a kici tawm uh hi.
42022026	Ahi hangin note tua bang na hi kei un. Tua sangsikin, note lakah a lianpen in a moipen bang hi dinga, a ukpen in nasempa bang hi ding hi.
42022027	Sabuai-a tupa le tuanvaipa kua lianzaw ahi hiam? Ahi hangin kei ka hileh note lakah nasempa bang ka hi hi.
42022028	Hong kizia-et lai-a hong dinpihte note na hi uh hi.
42022029	Ka Pa in kei tunga gam khat hong bilpiak bangin note tungah gam khat kong pia hi;
42022030	ka gam sunga sabuai ah kei tawh nekhawm dawnkhawma, kumpi tokhom tungah tu-in Israel beh sawm-le-nihte tungah thu na khen theih nading uh ahi hi.
42022031	"Simon, Simon aw buh haih bangin Satan in nanga haih hong sawm hi.
42022032	Ahi hangin Simon aw, na upna a lawhsap loh nadingin nang ading thu ka ngen zo hi. Na kihei kik ciangin na sanggamte na thahatsak in,” a ci hi.
42022033	Ahi hangin amah in, “Topa aw, nang tawh thong kiakhawm ding ahi zongin, sihkhawm ding ahi zongin a kigingsa ka hi hi,” ci-in a dawng hi.
42022034	Jesu in, “Peter aw, ken kong geninah, tuni ak a khuan ma-in kei nong theihna thumvei na nial ding hi,” ci-in a dawng hi.
42022035	Tua ciangin amaute kiangah, “Note sumbawm, thung-ip le khedapte hong kengsak lo a kong sawlkhiat lai-in kisapna na nei uh hiam,” ci-in a dong hi. Amaute in, “Bangmah ka kisam kei uh hi,” ci-in a dawng uh hi.
42022036	Amah in amaute kiangah, “Tu-in ahileh sumbawm ahi zongin, thung-ip ahi zongin na neih uh leh keng un; namsau na neih kei uh leh na puantualpite uh zuak unla lei un.
42022037	‘Amah thukham palsatte tawh a kisimkhawm hi,’b ci-in kigelh hi. Tua hi a hih thu kei tungah hong tangtung pelmawh ding hi, cih kong gen hi. Himah hi. Kei thu a kigelhsate a tangtung ding hi ta hi,” a ci hi.
42022038	Nungzuite in, “Topa en dih in, hiah namsau nih om hi,” a ci uh hi. Amah in, “Pha zo hi,” a ci hi.
42022039	Jesu a pai ngei bangin Olive Vum ah pai-a, a nungzuite in amah a zui uh hi.
42022040	Tua mun a tun ciangin amah in amaute kiangah, “Zia-etna sungah na puk loh nadingun thu na ngen un,” a ci hi.
42022041	Amaute khen suanglot khat tan bangah khukdinin thu ngen a,
42022042	"Pa aw, na ut leh hih hai tawh hong kipelhsak in; ahi zongin kei deihna bang hi loin nangma deihna bang hizaw hen,” a ci hi.
42022043	Vantung panin vansawltak khat ama kiangah kilanga, amah a thakhauhsak hi.
42022044	Amah lunggimin thu limngetzaw-a, a khua-ul sisanmal bangin leitungah a takkhia hi.c
42022045	A thungetna pan dingkhia a, a nungzuite kiangah a pai kik ciangin amaute dah lua-in thazawm uh ahi manin a ihmut laitak uh a tuak hi.
42022046	Amah in amaute kiangah, “Note bang hangin ihmu na hi uh hiam? Tho un. Zia-etna sunga na puk loh nadingun thu ngen un,” a ci hi.
42022047	Tua banga a paupau laitakin mihon khat va paito uh a, Sawm-le-nihte laka khat, Judas kici pa in amaute a makaih hi. Amah in Jesu nam dingin a va naih hi.
42022048	Ahi hangin Jesu in ama kiangah, “Judas aw, nang Mihing Tapa khatvei napna tawh lehhek ding maw?” ci-in a dong hi.
42022049	Jesu a zuite in hih thu piang ding a muh uh ciangin, “Topa aw, ka namsaute uh tawh ka sat ding uh hiam?” ci-in a dong uh hi.
42022050	Tua ciangin amaute lakah khat in, tulpipa nasempa a sat leh a taklam bil a satkhia hi.
42022051	Ahi hangin Jesu in, “Tu-a zah pha zo!” ci-in a dawng hi. Tua ciangin amah in tua mipa bil lawngin a damsak hi.
42022052	Tua ciangin Jesu in amah man dinga a pai siampi makaite, biakinnpi cing makaite le upate kiangah, “Kei man dinga namsau le khetbuk tawh nong kuan zawzen uh kumpi langpang dinga makaih ka hi hiam?
42022053	Nisimin biakinnpi tualte ah note tawh ka om khawm laitakin khut khat zong nong nga kei uh hi. Ahi hangin tu laitak, note hun ahi, khuamial thuneih hun ahi hi,” a ci hi.
42022054	Tua ciangin amaute in amah manin paikhiatpih uh a, tulpipa innah a tun uh hi. Peter in a kigamla simsimah a zui hi.
42022055	Ahi hangin amaute in inntual laizangah mei cih in a tutkhawm uh ciangin amaute kiangah Peter zong a va tu hi.
42022056	Nasem numei khat in meitang ah tua lai-a a tut a mu hi. Tuanu in amah va tel-et a, “Hih pa amah tawh kipawl hi,” a ci hi.
42022057	Ahi hangin amah in nial a, “Numei aw, ken amah ka thei kei hi,” a ci hi.
42022058	Tawmvei khit ciangin midang khat in amah mu-a, “Nang zong amaute lakah khat na hi hi,” a ci hi. Peter in, “Mipa aw, ka hi peuhmah kei hi!” ci-in a dawng hi.
42022059	Nai khat bang khit ciangin adang khat in, “Hih pa amah tawh kipawl pha mahmah, Galilee mi ahi hi,” a ci hi.
42022060	Peter in, “Mipa aw, na thu gen ka thei peuhmah kei hi!” ci-in a dawng kik hi. Tua banga a pau laitakin ak a khuang hi.
42022061	Topa kihei a tangtakin Peter a en hi. Tua ciangin Peter in Jesu in ama tunga, “Tuni ak khuan ma-in thumvei nong kitheihmawhbawl ding hi,” ci-a a gen a pawk hi.
42022062	Tua ciangin amah a pualam ah pusuak a kah cihtakin a kap hi.
42022063	Jesu a cingte in zahko in a sat uh hi.
42022064	Amaute in a mit tunsak uh a, “Nang kuan hong su hiam? Hong gen dih in!” a ci uh hi.
42022065	Amaute in engkona kam tampi ama tungah a zang uh hi.
42022066	Khuavak tungin tangpi upa vai hawmte, siampi makaite le thukham siate kikhawm uh a, amaute mai-ah Jesu a paipih uh hi.
42022067	Amaute in, “Nang Khristd na hileh, hong gen in,” a ci uh hi. Jesu in, “Kong gen hangin note in nong um nuam kei uh a,
42022068	kong dot hangin nong dawng nuam kei uh hi.
42022069	Ahi hangin tu-a kipan Mihing Tapa a thahat Pasian taklamah a tu ding hi,” ci-in a dawng hi.
42022070	Amaute khempeuh in, “Tua ahileh nang Pasian Tapa na hi hiam?” ci-in a dong huan uh hi. Amah in, “Maan hi, nong cih bang uh ka hi hi,” ci-in a dawng hi.
42022071	Tua ciangin amaute in, “Teci dang kul nawn ding ahi hiam? Eite in ama kam panin i za zo hi,” a ci uh hi.
42023001	Tua ciangin tua lai-a kikhawmte khempeuh ding uh a, amah Pilate kiangah a paipih uh hi.
42023002	Amaute in, “Hih pa in ka minam uh a holhthawh ka thei uh hi. Caesar tunga siah piak ding dalin kumpi khat, Khrista in kigen lai hi,” ci-in amah a ngawh uh hi.
42023003	Tua ahi ciangin Pilate in Jesu kiangah, “Nang, Jew-te kumpipa na hi hiam?” ci-in a dong hi. Jesu in, “Ka hi hi, na cih bang ahi hi,” ci-in a dawng hi.
42023004	Tua ciangin Pilate in siampi makaite le mihonte kiangah, “Hih pa, mawhmat theih nading thubul ka mu kei hi,” ci-in a pulak hi.
42023005	Ahi hangin amaute in, “Amah in a thuhilhna tawh Judeab gam sunga mi khempeuh a tokbuai hi. Galilee pan hong panin hih ciang dong hong tun hi,” a ci teitei uh hi.
42023006	Pilate in hih thu a zak ciangin Galilee gam mi ahi hiam, ci-in a dong hi.
42023007	Jesu, Herod uk sung mi ahilam a theih ciangin amah Herod kiangah a puak hi. Tua hun laitakin Herod zong Jerusalem ah a om hi.
42023008	Herod in Jesu a muh ciangin, a muh nop sawt zo ta ahi manin a lungkim mahmah hi. Ama thu a na zaksa mah bangin amah in nalamdang pawlkhat a bawl ding a lamen hi.
42023009	Amah in thu tampi adot kawikawi hangin Jesu in a dawng kik kei hi.
42023010	Siampi makaite le thukham siate tua lai-ah ding uh a nakpi in a mawhsak uh hi.
42023011	Tua ciangin Herod le a galkapte in amah ciamnuih-bawlna in nei uh a, a zahko uh hi. Amah kumpi puan hoih mahmah khat silhsakin Pilate kiangah a puak kik uh hi.
42023012	Tua ni-in Herod le Pilate a kilawmta kik uh hi - tua ma-in amau gel a kigalneih uh ahi hi.
42023013	Pilate in siampi makaite, ukpate le mipite kaikhawma,
42023014	amaute kiangah, “Note in hih mipa in kumpi langpang dingin mite tawsawn hi, ci-in ka kiangah nong paipih uh hi. Nomau mai mahmah ah amah ka sittel ciangin amah na mawhmatna uh thubul ka mu kei hi.
42023015	Herod in zong amah kei kiangah hong puak kik ahi manin a mu tuan lo ahi hi. Na muh mah bangun sihna thuak nadinga kilawm bangmah a hih kei hi.
42023016	Tua ahi manin, amah ka gawt khit ciangin ka khahkhia ding hi,” c ci hi.
42023017	Tua hunlai-in Pawi hun ciangin amaute tungah mi khat a khahkhiat ding ama hih theih ahi hi.d
42023018	Amaute in, “Hih pa that in! Ko kiangah Barabbas hong khahkhia in,” ci-in aw khatin a kiko uh hi.
42023019	(Barabbas pen tua khuapi sunga kumpi a langdona hang le a tualthahna hangin thong sunga kikhum ahi hi.)
42023020	Pilate in Jesu khahkhia nuam ahi manin amaute tungah a ngen kik hi.
42023021	Ahi hangin amaute in, “Amah kilhlum in! Amah kilhlum in!”ci-in a kiko teitei uh hi.
42023022	Amah in a thumveina amaute kiang ah, “Bang hang in? Amah in bang tatkhialhna lian hih ahi hiam? Sihna a thuak nading zahin paulap ding bangmah ka mu kei hi. Tua ahi manin amah ka gawt khit ciangin ka khahkhia ding hi,” a ci hi.
42023023	Ahi hangin amaute nakpi in kiko uh a, amah a kilhlup nadingin a kalh teitei uh ciangin amau kikonate in a zozaw hi.
42023024	Tua ahi ciangin Pilate in amau kalhna banga piak dingin a khensat hi.
42023025	Amau ngetsa, kumpi langdona hang le tual thahna hanga thong sunga kikhumpa khahkhia-in, amau ut banga a bawl dingun amau tungah Jesu piakhia hi.
42023026	Amaute in amah a paikhiatpih laitakun gamsung panin tua lai hong tawn Cyrene mi Simon lencip uh a, amah singlamteh suanin Jesu nung zui-in singlamteh a puasak uh hi.
42023027	Mipi tampitakin amah zui uh a, tuate lakah amah kah a, a zui numeite zong a kihel uh hi.
42023028	Jesu kihei-in amaute kiangah, “Jerusalem tanute aw, kei adingin kap kei un, no ading le na tate uh adingin kapzaw un.
42023029	Ahang in, note in, ‘Tasel numeite, nau a paii ngei lo gilte le a kiteep ngei lo nawite thupha ngah ahi hi!’ na cih hun uh hong tung ding hi.
42023030	Tua ciangin, “amaute in mualliante kiangah, ‘Ko tungah hong cim un!’ mualneute kiangah, “Kote hong vuk un!’” ci ding uh hi.e
42023031	Ahang in, mite in sing ahin laitakin hihte hih uh ahileh akeu ciangin bang suak tazen ding uh hiam?” a ci hi.
42023032	Tatkhialhna lian a nei midang nih zong thah dingin amah tawh a paikhiatpih uh hi.
42023033	Luguh kici munah amaute a tun uh ciangin tua lai-ah amah le tatkhialhna lian a neite – a taklam khat, a veilam khat tawh singlamteh tungah a kilh uh hi.
42023034	Jesu in, “Pa aw, amaute in a hih uh thei lo uh ahi manin amaute maisak in”f a ci hi. Amaute in ai lawnin a puante a hawm uh hi.
42023035	Mipite dingin en uh a, ukpate in amah a zahpih beh lai uh hi. Amaute in, “Amah in midangte a honkhia zo hi; amah Teltuampa Khat, Pasian’ Khrist hi ahileh, amah le amah kihonkhia ta hen,” a ci uh hi.
42023036	Galkapte zong paito uh a, amah a zahko uh hi. Amaute in amah lenggahzu thuk pia-in ama kiangah,
42023037	"Nang Jew-te kimpipa na hileh nang le nang kihonkhia in,” a ci uh hi.
42023038	Ama lutung santakah :HIH PA JEW-TE KUMPIPA HI ci-in theih-sakna lai a suang uh hi.
42023039	Tua lai-a kikhai tatkhialhna lian a neite khat in, “Nang Khrist hilo na hi hiam? Nang le ko hong honkhia in!” ci-in a engko hi.
42023040	Ahi hangin a khat pa in, “Amah banga nang, gawtna thuak na hi khit nungsang Pasian kihta lo na hi hiam?
42023041	Ei i hileh i gamtatnasate tawh kizui-in thuak i hi manin a kituaka gawtna a thuak i hi hi. Ahi hangin hih pa in tatkhialhna khat beek a nei kei hi,” ci-in tuapa a tai hi.
42023042	Tua khit ciangin amah in, “Jesu aw, na gam sungah na tun ciangin kei hong phawk in,g” a ci hi.
42023043	Jesu in ama kiangah, “Thutak kong geninah, tuni-in kei tawh Paradise ah na omkhawm ding hi,” ci-in a dawng hi.
42023044	Tua hun nai gukna pawl hi-a nai kuana dongin gam bupah ni tang lo ahi manin,
42023045	khim a zing hi. Tua ciangin biakinnpi puanzak phel nih a suak hi.
42023046	Jesu in, “Pa aw, ka kha nangma khut sungah kong ap hi,” ci-in nakpitakin a kiko hi. Tua banga a kiko khit ciangin, a huu a beisak hi.
42023047	Zakhat ukpa in thu piang teng a muh ciangin Pasian phat a, “Hih pa, mi thumaan hi takpi hi,” a ci hi.
42023048	Hih thute en dinga kikhawm mite khempeuh in thupiangte a muh uh ciangin, a awm uh tumin a paikhia uh hi.
42023049	Ahi hangin Galilee pana amah a zui numeite a kipan amah a theite khempeuh a kigamla simna munah dingin hih thute a galvil uh hi.
42023050	Tua laitakin Vaihawmte khat, mi hoih, mi thutang Joseph min nei khat a om hi.
42023051	Tuapa in amaute thukhen-satnate le a gamtatnate uh a thukim kei hi. Amah Judea gam khua lian khat, Arimathea mi hi-a Pasian gam a ngak gige mi khat ahi hi.
42023052	Amah Pilate kiangah pai-in Jesu luang a va ngen hi.
42023053	Tua ciangin amah in siluang lakhiasuk a, saihadial puanin a tun khit ciangin kuamah khat beek a kisial ngei nai lohna mun suangpi a kikhuak han sungah a sial hi.
42023054	Tua ni Kiginkholh Ni hi-a Sabbath ni a kipan ding hi ta hi.
42023055	Galilee pana Jesu tawh a paikhawm numeite in Joseph zui uh a, tua han le ama luang a kisial zia a mu uh hi.
42023056	Tua khit ciangin amaute inn ah ciah uh a gimnamtui le sathau namtui a kigingkhol uh hi. Ahi hangin amaute in thupiak a manna un Sabbath ni-in a tawlnga uh hi.
42024001	Nipikal ni masa pen ni, zingsang phalvak tungin tua numeite amau bawlkholhsa gimnamtuite kengin hanah a hawh uh hi.
42024002	Amaute in tua han pana suangtum kilikkhiasa a mu uh hi.
42024003	Ahi hangin a sungah a lut uh leh Topa Jesu luang a mu kei uh hi.
42024004	Hih thu ah amaute lungmangin a om laitakun, a puante uh khuaphialep banga tee zalzal pasal nih a gei uah thakhatin a ding hi.
42024005	Tua numeite lau lua mahmah uh ahi manin kunsukin amai uh lei-ah a phum uh hi. Ahi hangin tua mite in amaute kiangah, “Note in bang hangin misite lakah mihing zong na hi uh hiam?
42024006	Amah hih lai-ah om lo hi; amah tho kik zo hi! Amah note tawh Galilee gama a om lai-in note kiangah,
42024007	‘Mihing Tapa mawhnei mite khut sungah kipia dinga, kikilhlumin a ni thumna ni-in kithokiksak ding hi,’ ci-a hong gen phawk gige un,” a ci uh hi.
42024008	Tua ciangin ama thugente a phawk kik uh hi.
42024009	Amaute han pan a ciah kik uh ciangin hih thute khempeuh, Sawm-le-khatte le adangte khempeuh a hilh uh hi.
42024010	Sawltakpite kiangah hih thu a gente: Mary Magdalene, Joanna, James nu Mary le amaute tawh a omkhawm midangte ahi uh hi.
42024011	Ahi hangin amaute in tua numeite thugente uptak lo sa uh ahi manin a um kei uh hi.
42024012	Ahi zongin Peter ding to-in hanah a tai hi. Amah kunsukin a et leh, saihadial puan bek a mu hi. Tua ciangin amah in tua thupiang-sate lamdang sa in a ciah kik hi.
42024013	Tua ni mah in amaute lakah nih, Jerusalem panin tai sagiha bang a gamlatna Emmaus kici khua neu ah a pai uh hi.
42024014	Amaute gel in tua thupiangsa khempeuh a kikum uh hi.
42024015	Hih thute kikumin a paupau laitakun Jesu mahmah paito in amaute tawh a tonkhawm hi.
42024016	Ahi hangin amaute lakah amah a kitheisak kei hi.
42024017	Amah in amaute kiangah, “Na pai kawmkawmun bang kikum na hi ua?” ci-in a dong hi. Amaute mai mialin a dinkhawl uh hi.
42024018	Amaute khat Cleopas min nei pen in, “Jerusalem a hawhte lakah tua lai-a tusawng tenga thupiangte a thei lo nang bek hi niteh maw?” a ci hi.
42024019	Amah in, “Bang piang a hia?” ci-in a dong hi. Amaute in, “Nazareth mi Jesu thu ahi hi. Amah kamsang khat hi-a Pasian mai le mi khempeuh mai-a, a pauna le a tatnate ah vang a nei hi.
42024020	I siampi makaite le ukpate in amah a si dingin thu khen uh a, kilhlum uh hi;
42024021	ahi hangin kote in Israel-te tankhia ding pa amah hi dinga ka lamet uh ahi hi. Tua tham loin hih thu a pian zawh a ni thumna hi ta hi.
42024022	Tua banah ka numeite uh pawlkhat in lamdang hong sasak mahmah uh hi. Tuni zingsang tungin amaute hanah va hawh uh a,
42024023	ahi hangin ama luang a mu kei uh hi. Amaute hong ciah kik uh a, amah nungta hi, ci-a amau tunga gen van sawltakte a muhna thu hong gen uh hi.
42024024	Tua ciangin ka pawlte uh kimkhat han ah va pai uh a, numeite gen bang tektek in mu uh hi; amah va mu lo takpi uh hi,” ci-in a dawng kik uh hi.
42024025	Amah in amaute kiangah, “Hai na lawmlawm uh cia! Kamsangte gen sate khempeuh uphak sa si uh cia!
42024026	Khristb in hihte khempeuh a thuak masak kul phot-a, tua khit ciangin ama minthanna sunga lut pan ding hi lo ahi hiam?” a ci hi.
42024027	Tua ciangin Moses a kipan Kamsangte khempeuh in amah tawh kisai-in Laisiangtho sunga a gensa khempeuh amah in amaute tungah a hilhcian hi.
42024028	Amaute a pai nading uh tua khuaneu a zuat laitakun Jesu a paisuak lai ding bangin a kineih hi.
42024029	Ahi hangin amaute in, “Ni kai lua ta-a, ni tum phial ta ahi ciangin ko kiangah hong tam in,” ci-in amah a kun uh hi. Tua ahi ciangin amah pai-in amaute kiangah a tam hi.
42024030	Amah in amaute tawh ankuang a um khawm ciangin, anlum la-a, lungdam ko-in, balkham a, amaute a pia hi.
42024031	Tua ciangin amaute a mit uh kihonga amah a theician uh hi; tua ciangin amau muhna panin amah a mang hi.
42024032	Amaute in, “Amah tawh lampi ah tonkhawmin, kiho-a, Laisiangtho hong hilh laitakin i lung hong lawng hi lo ahi hiam?” ci-in khat le khat a kidong uh hi.
42024033	Amaute ding khia uh a thakhatin Jerusalem ah a kilehkik uh hi. Amaute in tua lai-a Sawm-le-khatte le amau tawh a om, a na kikhawm khawmte in,
42024034	"Hi takpi! Topa tho kik zo a Simon kiangah kilang hi,” ci-in a gen laitak uh a tuak uh hi.
42024035	Tua ciangin tuate gel in lampi a thupiangte le Jesu in anlum a balkhap laitaka a meel a theihcian patna uh thute a gen uh hi.
42024036	Hih thu a gengen laitakun amaute laizangah Jesu mahmah va dinga, amaute kiangah, “Note tungah lemna om ta hen,” a ci hi.
42024037	Amaute sikha mu kisa uh a kigaihin a lau mahmah uh hi.
42024038	Amah in amaute kiangah, “Bang hangin note lungmang in lungka na hi uh hiam?
42024039	Ka khutte le ka khepekte en un. Kei mahmah hi buang ing! Hong lawng unla en un; sikha in tu-a na muh uh kei neih bangin satak le guh a nei kei hi,” a ci hi.
42024040	Amah in hih teng a cih khit ciangin a khutte le a khepekte amau a lak hi.
42024041	Amaute lungdamin lamdang sa lua uh ahi manin a up nai loh lailai uh ciangin, “Hih lai-ah nek theih ding khatpeuh na nei uh hiam?” ci-in a dong hi.
42024042	Amaute in amah ngasa haikeu khat a piak uh leh
42024043	la-a amaute muh in a ne hi.
42024044	Amah in amaute kiangah, “Hih in note tawh ka omkhawm lai-a ka gen: Kei thu, Moses Thukham, Kamsangte le Phatna-late sunga kigelhte khempeuh a tangtung pelmawh ding hi, ka cih hih thu ahi hi,” a ci hi.
42024045	Tua ciangin amaute lungsim amah in honsaka, amaute in Laisiangtho a theitel uh hi.
42024046	Amah in amaute kiangah, “A kigelhsa thu hih bang ahi hi: Khrist in thuak dinga a ni thumna ni-in misi pan tho in,
42024047	Jerusalem pan kipankhia in, ama minin minamte khempeuh tungah kisikna le mawh maisakna thu a kihilh ding hi.
42024048	Hih thute ah note teci na hi uh hi.
42024049	Keimah in ka Pa hong kamciamsa, note tungah kong sawl ding hi; ahi hangin asangna pana vangliatna note hong kisilhsak matengin tua khuapi ah na om tadih un,” ci-in a gen hi.
42024050	Amah in amaute Bethany kimnai-ah pai khiatpih-a, a khut lamto in amaute thupha a pia hi.
42024051	Amah in amaute thupha a piak laitakin amaute nusia in amah vantungah kila to hi.
42024052	Tua ciangin amaute in amah bia uh a, lungdam mahmah in Jerusalem ah a ciah uh hi.
42024053	Tua ciangin amaute, Pasian phatin biakinnpi ah a om suaksuak uh hi.
43001001	Atungin Thu om-a, tua Thu Pasian tawh omkhawmin, tua Thu Pasian ahi hi.
43001002	Atungin amah Pasian tawh a omkhawm hi.
43001003	Ama tungtawnin na khempeuh kibawl hi. A kibawlsate khempeuh ama bawlloh a om kei hi.
43001004	Ama sungah nuntakna om-a, tua nuntakna, mite khuavak ahi hi.
43001005	Khuamial sungah tua khuavak tanga, ahi hangin khuamial in amah a theitela kei hi.
43001006	Pasian kiang pana hong kisawl mi khat a om hi. Ama min John ahi hi.
43001007	Mi khempeuh in ama tungtawnin tua khuavak a up theih nadingin khuavak tawh kisai a theisak dingin teci-a hong pai ahi hi.
43001008	Amah ahileh tua khuavak ahi kei hi. Khuavak tawh kisai teci-a hong pai hi bek hi.
43001009	Mikim tungah a tang tua khuavak taktak leitungah hong pai hi.b
43001010	Amah leitungah om-a, leitung ama piansak hi napi leitung in amah a thei kei hi.
43001011	Ama aa mahmah ahi te kiangah hong pai ahi hangin ama aa te in amah a sang kei uh hi.
43001012	Ahi zongin amah a sangte khempeuh, ama min a umte khempeuh tungah Pasian tate suah nading thuneihna a pia hi.
43001013	Tuate pianngei tatec banga suak hi lo, mihing khensatna bang le pasal deihna pana suak zong hi lo, Pasian pana suak ahi uh hi.
43001014	Tua Thu, ci-le-sa suak a, eite lakah amah a teng hi. Eite in ama minthanna – Pa kiang pana hong pai thutak le hehpihna a dim Tapad neihsun minthanna i mu khin hi.
43001015	Amah tawh kisai John in teci a pang hi. Amah in, “‘Kei nunga hong pai pa, kei ma-a om khin ahi manin amah in kei hong khup zo hi,’ ci-a ka genpa hih pa ahi hi,” ci-in kiko hi.
43001016	A kicing ama hehpihna panin eite khempeuh in thupha khat khit khat i ngah hi.
43001017	Ahang in, Moses tungtawnin thukham kipia hi. Jesu Khrist tungtawnin hehpihna le thutak hong pai ahi hi.
43001018	Kuamah in Pasian a mu ngei kei hi. Ahi hangin Pa kianga om Tapa neihsun beke f in amah a kitheisak zo hi.
43001019	Tu-in Jerusalem a Jew-te in, John kua hiam cih a dong dingin siampite le Levi-te ama kiangah a sawl uh ciangin ama teci panna hih ahi hi.
43001020	Amah ki-im loin teltakin kipulak a, “Kei, Khrist ka hi kei hi,”g kici hi.
43001021	Amaute in, “Tua ahileh nang kua na hi hiam? Elijah na hi hiam?” ci-in a dong uh hi. Amah in, “Ka hi kei hi,” a ci hi. “Nang Kamsangpa pen na hi hiam?” ci-a a dot uh ciangin, Amah in, “Ka hi kei hi,” ci-in a dawng hi.
43001022	A tawpna ah amaute in, “Nang kua na hi hiam? Ko hong sawlte kianga ka gen kik ding uh dawnna khat hong nei in. Nang kua kici na hiam?” ci-in a dong uh hi.
43001023	John in Isaiah kammalte zangin dawng a, “‘Topa ading lampi na tangsak un,’ ci a gamlaka kiko pa aw, keimah ka hi hi,”h a ci hi.
43001024	Tua ciangin a kisawl Pharisee-te pawlkhat in,
43001025	"Khrist lah hi lo, Elijah lah hi lo, tua Kamsangpa lah hi lo na hileh bang hangin baptise na hi hiam?” ci-in a dong uh hi.
43001026	John in, “Keimah in tui ini ka baptize hi. Ahi hangin note lakah na theih loh uh mi khat a om hi.
43001027	Amah ka nunga hong pai pa ahi hi; ama khedapkhau sut ding nangawnin ka cin zo kei hi,” ci-in a dawng hi.
43001028	Hihte khempeuh John baptisena mun Jordan galkhat lam Bethany khua a thupiang ahi hi.
43001029	A zing ciangin ama lam manawh a Jesu hong pai John in a muh ciangin, “En un, leitung mawhna a puakhia Pasian Tuuno!
43001030	‘Ka nunga hong pai pa, ka mai-a omsa ahi manin kei hong khup zo hi,’ ci-a ka kiko lai-a ka genpa hih pa ahi hi.
43001031	Kei zong amah ka thei kei hi. Ahi hangin baptise-a kong paina pen Israel-te tunga amah a kipulak nading ahi hi,” a ci hi.
43001032	Tua ciangin John in teci panga: “Vantung panin vakhu bangin Kha hong kumsuka, ama tunga khawlden ka mu hi.
43001033	Baptize dinga kei hong sawlpa, ‘Kha hong kumsukin ama tunga a khawlna pa pen Khasiangtho-a hong baptize ding pa ahi hi,’ ci-in kei hong hilh lo hileh amah ka thei kei ding hi.
43001034	Ken ka mu khin ta a, Pasian Tapa hi, cih teci ka pang hi,” ci-in a gen hi.
43001035	A zing ciangin John a nungzuite lakah nih tawh tua lai-ah a om kik uh hi.
43001036	Amah in Jesu hong pai a muh ciangin, “En un, Pasian’ Tuuno!” a ci hi.
43001037	A nungzuite in hih thu a zak uh ciangin Jesu nung a zui uh hi.
43001038	Jesu kihei-a, amaute in a nung a zuih uh a muh ciangin, “Bang deih na hi uh hiam?” ci-in a dong hi. Amaute in, “Rabbi, (Siapa cihna) nang koi-a taam na hi hiam?” a ci uh hi.
43001039	Amah in, “Hong pai le uh cin na mu ding uh hi,” ci-in a dawng hi. Amaute va pai uh a, a omna a mu uh hi. Amah tawh tua ni a taam khawm uh hi. Tua hun nai sawmna pawl ahi hi.
43001040	John thugen za-a Jesu nung a zui nihte lakah Simon, Peter sanggampa Andrew khat ahi hi.
43001041	Andrew in a hih masak pen a sanggampa Simon zonga, “Messiah (Khrist cihna) ka mu zo uh hi,” ci-in a va gen ahi hi.
43001042	Tua ciangin Jesu kiangah amah a paipih hi. Jesu in amah en a, “Nang John tapa Simon na hi hi, na min ‘Cephas’(a kileh ciang Peterj)kici ding hi,” a ci hi.
43001043	A zing ciangin Jesu in Galilee lamah pai a sawm hi. Philip mu-a, “Ka nung hong zui in,” a ci hi.
43001044	Andrew le Peter mah bangin Philip zong Bethsaida khuapi mi mah ahi hi.
43001045	Philip in Nathanael a muh ciangin, “Moses in Thukham sunga ama thu a gelh, kamsangte in zong amah tawh kisai a na gelh uh, Joseph tapa Nazareth mi Jesu ka mu zo uh hi,” a ci hi.
43001046	Nathanael in, “Nazareth e! Tua panin na hoih piang thei maw?” ci-in a dong hi. Philip in, “Hong pai inla hong en in,” a ci hi.
43001047	Nathanael ama kiang zuana pai Jesu in a muh ciangin, “Hih lai-ah a sunga khialhna khat beek a om lo Israel mi taktak khat a om hi,” ci-in a gen hi.
43001048	Nathanael in, “Kei bang hong ci theih na hi hiam?” ci-in a dong hi. Jesu in, “Philip in nang hong sap ma, theikung nuai-a na om lai-in kong thei zo hi,” a ci hi.
43001049	Tua ciangin Nathanael in, “Rabbi, nang Pasian Tapa na hi hi. Israel Kumpipa na hi hi,” ci-in a genkhia hi.
43001050	Jesu in, “Theikung nuai-ah nang kong mu zo hi, ci-a kong gen manin na umk hi. Tua sanga thupizaw nate na mu ding hi,” a ci hi.
43001051	Amah in, “Nangl thutak kong geninah: Van kihongin, Mihing Tapa tungah Pasian vansawltakte a kumsuk le a kahto nam mu ding hi,” ci-in a genbeh lai hi.
43002001	A ni thum ni-in Galilee gam Cana ah mopawi khat a om hi. Tua lai-ah Jesu nu om a,
43002002	Jesu le a nungzuite zong tua mopawi ah kisam hi.
43002003	Lenggahzu a bei ciangin Jesu nu in, “Amaute’n lenggahzu a nei nawn kei uh hi,” ci-in a gen hi.
43002004	Jesu in, “Kong it numei aw, bang hanga kei hong kaaipaan na hi hiam, ka hun a tung nai kei hi,” a ci hi.
43002005	A nu in a nasemte kiangah, “Ama hong gen bangbang na hih un,” a ci hi.
43002006	Tua kiang nai-ah gallona sawmnih pan sawmthum a ta suang tuibel guk om-a tuate Jew-te biakna ngeina-a kisilna a zatte nam ahi hi.
43002007	Nasemte kiangah Jesu in, “Tuibel sungah tui dim un,” ci a, amaute in agong ciang a dim uh hi.
43002008	Tua khit ciangin amah in amaute kiangah, “Bang zah hiam khat suakkhia unla, pawi thusapa kiangah va puak un,” a ci hi. Amaute in a cih bangin a hih uh hi.
43002009	Pawi thusapa in tui, lenggahzu a kisuaksak pen a ciam hi. Tui a dim nasemte in a theih uh hangin amah in lenggahzu koi pan kingah cih a thei zo kei hi. Tua ciangin zipipa sam tuama,
43002010	"Mi khempeuh in lenggahzu alim pente hawm masa a, lenglate in a kham khit ciangin a lim lote hawm hi. Nang na hileh tu dong alim pente na sit lai hi,” a ci hi.
43002011	Jesu nalamdang bawlte lakah a masa pen hih Galilee gam Cana-a a bawl ahi hi. Amah in a minthanna tua bangin kilaaka, a nungzuite in amah a um uh hi.
43002012	Hih khit ciangin a nu, a sanggamte le a nungzuite tawh Capernaum ah a paisuk uh hi. Tua lai-ah ni tawmkha a taam uh hi.
43002013	Jew-te Paisan pawi hun a tun dektak ciangin, Jerusalem ah Jesu a pai to hi.
43002014	Biakinnpi huang sungah bawngte, tuute le vakhu zuak-a omte le sum khek-a tu midangte a mu hi.
43002015	Amah in satna khauhual tep nei bawl-a, tuute, bawngte le mi khempeuh biakinnpi huang sung panin a hawlkhia hi. Sum khekte dangka-tangte thehthangsaka, a sabuaite uh a lumletsak hi.
43002016	Amah in vakhu zuakte kiangah, “Hihte hih mun panin lakhia un. Bang hangin ka Pa inn van zuakna mun suaksak ngam na hi uh hiam!” a ci hi.
43002017	A nungzuite in, “Na inn ading ka aam luatna in kei hong netum ding hi,”b ci-a kigelh thu a phawk uh hi.
43002018	Tua ciangin Jew-te in, “Hihte khempeuh na hih theih nading thuneihna na neih lam ka theih nadingun kote nalamdang khat hong lak in,” ci-in a kal uh hi.
43002019	Jesu in, “Hih biakinnpi susia un, ni thum sungin ka ding kiksak ding hi,” ci-in a dawng hi.
43002020	Jew-te in, “Hih biakinnpi lam nading kum sawmli le kum guk a sawt hi. Nang ni thum sungin dingsak zo ding na hi hiam?” a ci kik uh hi.
43002021	Ahi hangin Jesu gen biakinnpi pen, ama pumpi ahi hi.
43002022	Misi panin amah a kithawhsak ciangin a nungzuite in hih a gensa thute a phawk kik uh hi. Tua ciangin Laisiangtho le Jesu gensa thute a um uh hi.
43002023	Paisan Pawi sung Jerusalem a, a om laitakin, a lim lamdang bawlte mi tampi in mu uh a, ama min a um uh hi.c
43002024	Ahi hangin Jesu in mi khempeuh thei ahi manin amaute tungah a ki-ap kei hi.
43002025	Amah in mihing lungsim sunga omte thei khina, mihing in mihing thu a gen ding kisam lo hi.
43003001	Jew-te vaihawm pawlte lakah Nicodemus kici Pharisee-te khat a om hi.
43003002	Amah zanin Jesu kiangah va pai-a, “Rabbi aw, Pasian kiang pana hong pai siapa na hi cih ka thei uh hi. Ahang in, Pasian in a ompih kei leh kuamah in na bawl lim lamdangte a bawl thei kei ding hi,” a ci hi.
43003003	Jesu in a dawnna in, “Thutak kong geninah, ‘Mi khatpeuh a suah kika kei leh Pasian gam a mu thei kei hi,” a ci hi.
43003004	Nicodemus in, “A khangham khinsa mi khat bangci in suak kik thei ding ahi hiam?” ci-in dong a, “A nih veina a suak dingin a nu sungah lut kik thei lo takpi mah ding hi!” a ci hi.
43003005	Jesu in, “Thutak kong geninah, tui le Kha-a suak kik lote peuhmah Pasian gamah a lut thei kei hi.
43003006	Ci-le-sa in ci-le-sa mah piangsaka, Khab in kha mah a piangsak hi.
43003007	Nangc suahkiksak pelmawh ding na hi hi ‘kong cih lamdang sa kei in.
43003008	Huih, a utna peuhah a nung hi. Aging na za hi, ahi hangin koi pan hong nung a, koi lamah nung ding cih na thei kei hi. Kha pana piang mi peuhmah tua bang ahi hi,” a ci hi.
43003009	Nicodemus in, “Hih thu bangci pian theih ding hiam?” ci-in a dong hi.
43003010	Jesu in, “Nang Israel-te siapa hi napi hih nate thei lo na hi hiam?
43003011	Thutak kong geninah, kote in ka theih uh ka gen uh a, ka muhsa uh teci ka pang uh hi.
43003012	Note kiangah leitung nate thu ka gen hangin na um kei uh hi. Tua ahileh vantung nate thu ka gen hangin bangci up thei ding na hi uh hiam?
43003013	Vantung pana hong pai Mihing Tapad longal vantungah kuamah a pai ngei kei hi.
43003014	Moses in gamlakah gul a khai bang tektekin Mihing Tapa kikhai ding hi.
43003015	Amah a um mite khempeuh in, nuntak tawntungna a neih theih nading ahi hi.e
43003016	Pasian in leitung it lua ahi manin, a Tapa a um khempeuh mangthang lo-a nuntak tawntungna a neih nadingin a Tapa khat neihsunf a pia hi.
43003017	Ahang in, leitung mawhpaihsak dingin Pasian in a Tapa leitungah a sawl kei hi. Ama tung tawnin leitung a honkhia dingin a sawl hizaw hi.
43003018	Amah a um khempeuh a kimawhpaih kei hi. Ahi hangin amah a um lo mi peuhmah Pasian Tapag khat neihsun a min um lo ahi manin mawh paihsa ahi hi.
43003019	Thutanna hih ahi hi: Leitungah Khuavak hong tung zo hi, ahi hangin mihingte in a gamtatnate uh gilo ahi manin khuavak a it tangun khuamial a it uh hi.
43003020	Gitlohna a hih mi peuhmah in a gamtatnate a kipholak ding lau ahi manin khuavak mudah a, khuavak ah a lut kei ding hi.
43003021	Ahi hangin thutaka a nungta mi peuhmah, a gamtatna khempeuh Pasian tungtawna sem a hina teltaka a kilat nadingin khuavak ah a lut hi,”h a ci hi.
43003022	Hih teng khit ciangin Jesu le a nungzuite Judea gam sungah pai uh a, tua lai-ah amaute tawh tawlkhat sung taamin a baptise uh hi.
43003023	Tu-in John in zong Salim kiang Aenon munah a baptise hi. Bang hang hiam cih leh, tua munah tui tam ahi manin a kibaptise dingin mite va pai den uh hi.
43003024	(Hih pen thong sunga John a kikhum ma ahi hi).
43003025	John nungzuite le Jewi pawlkhat kikalah biakna ngeina zui-a kisilna tawh kisai-in kiselna a piang hi.
43003026	Amaute John kiangah pai uh a, “Rabbi aw, Jordan gala na ompihpa – ama thu na genpa in baptise-a mi khempeuh in amah zuan uh hi,” a ci uh hi.
43003027	Hih thu ah John in, “Mihingte in vantung pana kipiate bek ngah thei hi.
43003028	‘Kei, Khristj ka hi kei hi. Ama mai-a hong kisawlpa ka hi hi,’ ci-a ka gen note mahmah in teci na pang thei uh hi.
43003029	Mo pen zineipa aa ahi hi. Zineipa lawmpa in zineipa kithuahpihin ngak-a, zineipa aw a ngai hi; zineipa aw a zak ciangin lungnopna tawh a kidim hi. Tua lung nopna kei aa hi-a tu-in kicing ta hi.
43003030	Amah lian semsem dinga, kei ka neu semsem ding hi.
43003031	"Tunglam pana hong paipa na khempeuh tungah a om hi. Leitung pana hong paipa leitung aa hi-a leitung mi bangin thu a gen hi. Van tung pana hong paipa ahileh mi khempeuh tungah a om hi.
43003032	Amah in a muhsa le a zaksa teci panga, ahi hangin a teci panna kuamah in a sang kei hi.
43003033	Ama teci panna a sang mi in Pasian thutak ahi hi, cih a thukimpih ahi hi.
43003034	Ahang in, Pasian sawlpa in Pasian thute a gen hi. Pasiank in ama tungah ciangtan loin Kha a pia hi.
43003035	Pa in Tapa it a; na khempeuh a khutah a koih hi.
43003036	Tapa a um mi peuhmah in nuntak tawntungna a nei hi; ahi hangin Tapa a nial peuhmah in nuntakna a mu kei ding hi; ahang in, Pasian thangpaihna ama tungah a om hi,”l a ci hi.
43004001	John sangin Jesu in nungzui tam ngahzaw, tam baptise zaw hi, ci-in Pharisee-te in a za uh hi.
43004002	A taktakin Jesu hi loin a nungzuite in a baptise uh hizaw hi.
43004003	Topa in hih thu a zak ciangin Judea gam nusia-a, Galilee gamah khat vei a pai kik hi.
43004004	Amah Samaria gam tawnin a pai kul hi.
43004005	Tua hi-a Jacob in a tapa Joseph adingin a piakna mun kiang Samaria a khuapi khat, Sychar kici ah a tung hi.
43004006	Tua lai-ah Jacob tuikhuk a om hi. Jesu a khualzinna-in gim a, tuikhuk kiangah a tu hi. Tua hun pen nai gukna pawl ahi hi.
43004007	Samaria numei khat tui tawi-in va pai a, Jesu in ama kiangah, “Ka dawn ding tui nong pia diam?” a ci hi.
43004008	(A nungzuite an lei dingin khuapi sungah paikhin uh hi.)
43004009	Samaria numei in, “Nang Jew mi hi-in, kei Samaria numei ka hi hi, bangci-a tui dawn ding hong ngen na hi hiam?” a ci hi. (Ahang in, Samaria mite tawh Jew-te kithuah lo uh hi.a)
43004010	Jesu in, “Pasian letsong thei-in, na kianga tui hong ngenpa thei hi lecin, ama kiangah na ngen zaw ding a, amah in a nungta tui hong pia khin zo ding hi,” ci-in a dawng hi.
43004011	Numei in, “Sia aw, tuikhuk lah thuka, na khai nading bangmah na neih loh pi hih a nungta tui koi pan ngah thei ding na hi hiam?
43004012	Amah mah le a tate, a tuuhonte, a ganhonte in a dawnna uh, hih tuikhuk hong piapa ka pa uh Jacob sangin lianzaw na hi hiam?” a ci hi.
43004013	Jesu in, “Hih tui a dawnte peuhmah a dangtak kik ding hi;
43004014	ahi hangin kei piak tui a dawn mi peuhmah a dangtak ngei nawn kei ding hi. Ken ka piak tui, ama sungah tuinak suakin nuntak tawntungna dongin a phulto taktak ding hi,” ci-in a dawng hi.
43004015	Numei in ama kiangah, “Sia aw, ka dangtak nawn loh nading le hih muna tui khai-a ka pai nawn loh nadingin, tua tui kei hong pia in,” a ci hi.
43004016	Amah in tuanu kiangah, “Pai-in na pasal va sam inla, hong pai kik in,” a ci hi.
43004017	Amah in, “Pasal ka nei kei hi,” ci-in a dawng hi. Jesu in, “Pasal ka nei kei hi, na cih amaan hi,
43004018	a taktakin pasal nga na nei zo a, tu-a na neih pa pen na pasal a hi kei hi. Tu-a na gen pak maan mahmah hi,” a ci hi.
43004019	Numei in, “Sia aw, kamsang khat na hilam ka thei thei hi.
43004020	Ka pate un hih mualtungah bia uh a, ahi hangin no Jew-te in: Jerusalem bekah kibia thei hi, na ci se uh hi,” a ci hi.
43004021	Jesu in, “Numei aw, kei hong um in. Hih mual tung ahi a, Jerusalem ah ahi zongin Pa na biak loh hun uh hong tung ding hi.
43004022	No Samaria mite in na theih lohpi uh na bia uh hi; kote in ka theih uh ka bia uh hi. Ahang in, hotkhiatna, Jew-te pan ahi hi.
43004023	Ahi hangin a bia taktakte in a kha le thutak a, Pa a biak hun uh hong tung ding tham loin tu-in a tung zo hi, ahang in, tua banga biate bek Pa in a zong hi.
43004024	Pasian in kha ahi hi. Amah a biate in kha le thutakin a bia pelmawh ding uh hi,” a ci hi.
43004025	Tua numei in, “Tua Messiah (Khrist kici) hong pai ding cih ka thei hi. Amah hong pai ciangin eite tungah na khempeuh hong telgen ding hi,” a ci hi.
43004026	Tua ciangin Jesu in, “Amah pen tu-a nang hong hopih pa ka hi hi,” a ci hi.
43004027	Tua khit phetin a nungzuite tung kik uh a, numei tawh a kiho a muh uh ciangin lamdang a sa uh hi. Ahi hangin khat beek in, “Bang deihna hiam?” ahikeh “Bang hang tuanu hopih na hi hiam?” ci-in a dong kei uh hi.
43004028	Tua ciangin tua numei in tuibel nusia in khuapi sungah pai kik a, mite kiangah,
43004029	"Hong pai un, ka hihsa khempeuh kei tunga hong genpa khat hong en un. Hih pa Khristb hi kha lo ding hiam?” a ci hi.
43004030	Amaute khuapi panin paikhia uh a, ama lam a zuan uh hi.
43004031	Tua kalin a nungzuite in, “Rabbi aw, bang khatpeuh ne in,” ci-in a sawl uh hi.
43004032	Ahi hangin amah in amaute kiang ah, “A thu bangmah na theih loh uh an nek ding ka nei hi,” a ci hi.
43004033	Tua ciangin a nungzuite in, “Mi khatpeuh in an na puak zo hi ve maw?” a kici uh hi.
43004034	Jesu in, “Kei hong sawlpa deihna bang sep ding le tua nasep ka zawh ding, ka an ahi hi,” a ci hi.
43004035	"Note in, ‘tu zawh kha li ciangin an lak hun ta ding hi,’ ci hi lo na hi uh hiam? Note kong hilh hi, khuadakin lote en dih un! Ante min khin in lak hun ta hi.
43004036	Tu nangawn in buh atpa in thaman a sang hi. A vawh pa le a at pa a lungdam khawm theih nadingin tu nangawnin tawntung nuntakna ading an a la hi.
43004037	‘Mi khat in vawh a, midang khat in a at hi,’ kici in thumaan ahi hi.
43004038	Na sep loh uh at dingin note kong sawl hi. Midangte in nakpi-in na sem uh a, amau sep gah note in na at uh hi,” a ci hi.
43004039	Tua numei in, “Ka hih ngeisa khempeuh hong gen hi,” ci-a teci a panna hangin tua khuapi a Samaria mite tampi in amah a um uh hi.
43004040	Tua ciangin Samaria mite ama kiangah pai-in amaute kiangah a taam nadingin kho uh a, ni nih a taam hi.
43004041	Ama thugente hangin thu-um tampi a kibehlap hi.
43004042	Amaute in tua numei kiangah, “Nang hong genna hang bek-a um ka hi nawn kei uh a, ko mahmah in tu-in ka za uh a, hih mipa, leitung Honpa taktak hi, cih ka thei uh hi,” a ci uh hi.
43004043	A ninih ni khit ciangin Galilee zuanin a pai hi.
43004044	(Jesu mahmah in, kamsangpa in ama gamah pahtawina ngah lo hi, cih a kawkkhia khin hi.)
43004045	Galilee ah a tun ciangin Galilee mite in amah a na muak uh hi. Amaute, Jerusalem a Paisan Pawi hun sungin va om kha uh ahi manin a hihsate khempeuh a mu zo uh hi.
43004046	Tui, lenggahzu a suahsakna mun Galilee gam Cana ah khat vei va hawh kik hi. Tua lai-ah kumpi nasem ulian khat oma, a tapa Capernaum ah cina-in a lum hi.
43004047	Hih pa in, Judea panin Galilee ah Jesu tung zo cih a zak ciangin ama kiangah va pai a, a si dektak a tapa a va damsak nadingin a thum hi.
43004048	Jesu in ama kiangah, “No mihingte in na lamdang le a lamdangte na muh loh ngalun na um ngei kei ding uh hi,” ci-in a gen hi.
43004049	Tua kumpi nasem ulianpa in, “Sia aw, ka ta a sih ma-in hong paisuk in” a ci hi.”
43004050	Jesu in, “Pai lel in, na tapa nungta ding hi,” a ci hi. Tuapa in Jesu thugen muangpah a, a paikhia hi.
43004051	Amah lamkal ah a om laitakin a nasemte in a tapa nungta hi, cih thu tawh amah a na dawn uh hi.
43004052	Amah in a tapa noptuam hun a kan ciangin amaute in, “Zanni a nai sagihna hunin nattun a dam hi,” a ci uh hi.
43004053	Jesu in, “Na tapa a nungta ding hi,” a cih hun lian hi, cih a pa in a thei hi. Tua ciangin amah le a innkuanpihte in a um uh hi.
43004054	Hih pen Judea pan Galilee ah Jesu, tun zawh nalamdang a bawl a nihna ahi hi.
43005001	Tua nung a sawt loin Jew-te pawi sim dingin Jerusalem ah Jesu a paito hi.
43005002	Jerusalem a, Tuu kongpi kici kiangah Aram pau-a Bethsaidaa kici tuili khat a om hi. Tua tuili kimkotah talap nga a om hi.
43005003	Hih munah a lumden mittawte, khebaite, pumzawte, mipoi tampi a om uh hi.b
43005004	A hunhunin Topa vansawltak kumsukin tui va lok zelzel hi. Tua tui a tat ciangin a kidiah masa penpen a cinatna peuhpeuh a dam hi.c
43005005	Tuate lakah kum sawm-thum-le-giat sung a zawngkhal khat a om hi.
43005006	Jesu in tuapa mu-a, tua munah tua bangin sawtveipitak lum hi, cih thei-in a kiangah, “Na dam nuam hiam?” ci-in a dong hi.
43005007	Tua mi zawngkhalpa in, “Sia aw, tui a tat ciangin, tui sungah hong diah ding kuamah ka nei kei hi. Kidiah dinga ka kithawi ciangin kei ma-ah midang khat na kidiah khin zel hi,” a ci hi.
43005008	Tua ciangin Jesu in ama kiangah, “Ding in, na phek la inla pai in,” a ci hi.
43005009	Tuapa thakhatin dampah-a a phek la-in a pai hi. Hih thupiang Sabbath ni khat ahi hi.
43005010	Tua ahitak ciangin Jew-te in a kidam sakpa kiangah “Sabbath ni ahi hi, thukham in phek na puak ding kham hi,” a ci uh hi.
43005011	Ahi hangin amah in, “Kei hong damsakpa in ka kiangah, ‘Na phek la inla pai in,’ hong ci hi,” ci-in a dawng hi.
43005012	Tua ciangin amaute in, “‘Na phek la inla pai in,’ hong ci kua hiam?” ci-in a dong uh hi.
43005013	Tua lai-a om mihonte lakah Jesu lutmangpah ahi manin a cidampa in a damsakpa kua hiam, cih a thei kei hi.
43005014	Tua nung ciangin Jesu in amah biakinnpi ah mu a, “En in, na dam kik hi, mawhna na bawl nawn kei in, tua hikeileh nang tungah a siazaw hong tung kha ding hi,” a ci hi.
43005015	Tua mipa paikhia-a, Jew-te kiangah amah a damsakpa Jesu ahilam a gen hi.
43005016	Tua ciangin Jesu in hih nate Sabbath ni-a sem ahi manin Jew-te in amah a bawlsia uh hi.
43005017	Jesu in amaute kiangah, “Ka pa in tuni mahmah dongin na sem tawntunga, kei zong ka sem hi,” a ci hi.
43005018	Jesu in Sabbath ni a tan loh man bek hi loin Pasian nangawn ama Pa a cihna hang le Pasian tawh a kikim-a a kikoihna thute hangin Jew-te in amah thah ding a hanciam semsem uh hi.
43005019	Jesu in amaute hih in a dawng hi: “Thutak kong geninah, Tapa in amah guakin bangmah a hih thei kei hi; a Pa hih a muhsate bek hih thei hi. Bang hang hiam cih leh, Pa hih peuhpeuh Tapa in zong a hih hi.
43005020	Ahang in, Pa in Tapa it-a a hih khempeuh amah a lak hi. Himah hi, lamdang na sak dingun hihte sanga a lamdangzaw nangawn a lak lai ding hi.
43005021	Ahang in, Pa in misite nuntakna pia-in a thawhkiksak bangin Tapa in zong a piak nop mite tungah nuntakna a pia hi.
43005022	Tua banah, Pa in kuama tungah thu a khen kei hi, ahi hangin thukhenna khempeuh Tapa tungah a ap hi;
43005023	tua pen mi khempeuh in Pa a pahtawi bangin Tapa a pahtawi nading uh ahi hi. Tapa a pahtawi lote in amah a sawlpa, Pa pahtawi lo ahi hi.
43005024	"Thutak kong geninah, ka thugen za a, kei hong sawlpa a um peuh in nuntak tawntungna a nei hi; a kimawhpaih kei ding hi. Amah in sihna kantanin nuntakna ah tung zo hi.
43005025	Thutak kong geninah, misite in Pasian Tapa aw a zak hun hong tung dinga, tu-in zong hong tung zo hi; a zate a nungta ding hi.
43005026	Ahang in, Pa in amah mah-a nuntakna a neih bangin Tapa in zong amah mah-a nuntakna a neih nadingin a pia zo hi.
43005027	Amah Mihing Tapa ahi manin thukhen nading thuneihna amah in pia zo hi.
43005028	"Hih thu lamdang sa kei un, ahang in, amau han sunga omte in ama aw za in,
43005029	hong paikhiat hun hong tung dinga, a hoih a nasemte a nungta dingin tho ding uh hi. A tatsiate kimawhpaih dingin tho ding uh hi.
43005030	Kei thu guakin bangmah ka hih thei kei hi. Ka zak bangin thu ka khen hi.Tua ahi ciangin ka thukhenna atang hi. Ahang in, kei lungkim nading zong loin kei hong sawlpa lungkimna ka zong zaw hi.
43005031	"Kei thu ah kei le kei teci kipang leng, ka teci panna a kip kei ding hi.
43005032	Kei hong angvan teci pang midang khat om hi, kei thu teci panna a kip hi, cih ka thei hi.
43005033	"Note in John kiangah na kansak zo uh hi. Amah in thutak teci a pang hi.
43005034	Mihing teci panna ka sang hi, ka cihna hi loin note in hotkhiatna na ngah theih nadingun ka gen hizaw hi.
43005035	John pen meivak hi-a a kuang in khua a vaksak hi. Ama khuavak ah hun khat sung nopsak ding na teel uh hi.
43005036	"John teci panna sanga thugik zaw ka nei hi. Ahang in, Pa in zawh khit dinga hong piak tua ka nasep pen Pa in kei hong sawl ahina teci ahi hi.
43005037	Kei hong sawlpa Pa mahmah in kei tawh kisai teci a pang hi. Note in a aw na za ngei kei uh a, a mel zong na mu ngei kei uh hi.
43005038	Ama sawlpa um lo na hi manun a thu zong note sungah a teng kei hi.
43005039	Laisiangtho simna hangin nuntak tawntungna a kinei sa na hi manun limtakin na sind uh hi. Hih Laisiangtho, kei thu teci pang ahi hi.
43005040	Tua hi napi nuntakna ngah dingin kei kiangah nong pai nuam kei uh hi.
43005041	"Mite hong phatna ka sang kei hi.
43005042	Ahi hangin note kong thei hi. Note lungsungah Pasian itna na neih loh uh ka thei hi.
43005043	Ka Pa minin kong pai-a, note in nong sang kei uh hi. Ahi hangin midang khat ama minin hong pai leh, amah na sang ding uh hi.
43005044	Note khat le khat kiphatna kisangin, Pasian khat beke hong phatna ngah ding na sawm kei uh leh bangci up thei ding na hi uh hiam?
43005045	"Ahi hangin Pa mai-ah note hong mawhsak dingin hong ngaihsun kei un. Note hong mawhsak, na lametna uh a kingakna pa Moses ahi hi.
43005046	Moses in kei thu gelh zo ahi manin amah na up uh leh kei zong nong up ding uh ahi hi.
43005047	Ahi zongin ama gelhsate na up loh nung sangun kei gente bangci up thei ding na hi uh hiam?” a ci hi.
43006001	Tua nung ciangin Galilee Tuipi (tua pen Tiberias tuipi) galkhat lam pekah Jesu a galkah hi.
43006002	Mihon tampi in cinate tunga a hihsa lim lamdangte mu uh ahi manin amah a zui uh hi.
43006003	Tua ciangin mual pangah Jesu paito-a a nungzuite tawh a tu hi.
43006004	Jew-te Paisan Pawi hun a nai ta hi.
43006005	Jesu a daktoh leh ama lam zuana pai mihonpite a mu hi. Philip kiangah, “Hih mihonpite nek ding an koi-ah i lei ding hiam?” a ci hi.
43006006	Amah in a hih ding a lungsim sungah theikhol khin napi a zia-et nop manin a dot ahi hi.
43006007	Philip in, “Hih teng in kam khat ciat a nek ding uh kha giat thamana in zong a lei zo kei ding hi!” ci-in a dawng hi.
43006008	A nungzui dangte khat, Simon Peter sanggampa Andrew in,
43006009	"Hih lai-ah naupangno khat in mangbuh ham lum nga le ngasa neu nih a nei hi. Ahi zongin mihing hizah in bang tham a ne ding uh ahi hiam?” a ci hi.
43006010	Jesu in, “Mipite na tusak un,” a ci hi. Tua munah lopa a tam hi. A tu mi peuhmah tul nga bang a pha hi.
43006011	Tua ciangin Jesu in anlum la a, lungdam ko-in a tu mihonpite lakah a duh zahzah uh a luisak hi. Tua mah bangin ngasa zong a hih hi.
43006012	Amaute in a duh zahzah uh a nek khit pikpek uh ciangin a nungzuite kiangah, “Khamval themte khawm kik un. A thelthang khat beek omsak kei un,” a ci hi.
43006013	Tua ciangin mangbuh ham lum nga a nete in a khamval uh athem a khop uh leh bawmta sawm le nih a pha hi.
43006014	Jesu nalamdang bawl mite in a muh khit uh ciangin, “Hih pa, leitunga hong pai ding Kamsangpa hi takpi hi,” a ci pan uh hi.
43006015	Amaute in zawhthawh thu-in Jesu, kumpi-in koih nuam uh ahilam Jesu in a theih ciangin mual tungah a kihem khia hi.
43006016	Nitak ciangin a nungzuite tuilipi ah paisukin,
43006017	gunkuang ah tuang uh a, tuilipi kantanin, Capernaum lamah a galkah uh hi. Tua hunin khua mial ta-a, Jesu lah a mau kiang a tung nai kei hi.
43006018	Huih khauh nunga, tui nakpi-in a kilok hi.
43006019	Amaute in tai thum ahikeh tai thum le alangb a hot khit uh ciangin gunkuang lam manawh in Jesu tui tunga pai mu uh a, a lau mahmah uh hi.
43006020	Ahi hanign amaute kiangah, “Keimah ka hi hi, lau kei un,” a ci hi.
43006021	Tua ciangin amaute in gunkuang sungah amah tuangsak nuam uh a, tua khit phetin a manawhna uh tuigei-ah gunkuang a tung pah hi.
43006022	A zing ciangin tuilipi galkhat-a om mihonpite in, gunkuang khat bek tua lai-ah om a, Jesu lah a nungzuite tawh tuang khawm loin amauteng guak a pai uh a thei uh hi.
43006023	Tua ciangin Tiberias pan gunkuang pawlkhat va pai-a, Topa in lungdam a koh khit ciangin anlum a nekna mun kiang uh, mun khatah a khawlsak uh hi.
43006024	Mihonpite in Jesu le a nungzuite tua lai-ah a om loh lam a theih uh ciangin gunkuang tungah tuang leuleu uh a, Jesu zong dingin Capernaum ah a pai uh hi.
43006025	Tuilipi galkhatah amah a muh uh ciangin amaute in, “Rabbi aw, cik-a hihtak tung na hi hiam?” ci-in a dong uh hi.
43006026	Jesu in thutak kong geninah, lim lamdang na muh manun kei hong zong na hi kei uh a, anlum ne in na gilvah manun kei hong zong na hi uh hi.
43006027	A sia thei an ngah nadingin na na sep uh sangin Mihing Tapa hong piak ding, nuntak tawntungna donga kimang ding an ngah nadingin sem zaw un. Pa Pasian in amah a sanna ciamtehna ama tungah a koih zo hi,” ci-in a dawng hi.
43006028	Tua ciangin amaute in, “Pasian deih na ka sep nadingun bang hih kul ahi hiam?” ci-in a dong uh hi.
43006029	Jesu in, “Ama hong sawlpa up ding, Pasian’ na sepna ahi hi,” ci-in a dawng hi.
43006030	Tua ciangin amaute in, “Tua ahileh ka muh uh cianga nang kong up theih nadingun lim lamdang bang nong lak ding hiam? Bang hih ding na hi hiam?
43006031	‘Amah in vantung panin amaute nek ding anlum a pia hi,’c ci-a kigelh bangin ka pute un gamlakah manna a ne uh hi,” a ci uh hi.
43006032	Jesu in amaute kiangah, “Thutak kong geninah, vantung pana anlum hong pia Moses hi lo hi. Vantung pana anlum taktak hong pia, ka Pa ahi hi.
43006033	Ahang in, Pasian anlum ahileh vantung pan hong paisuk in, leitung khempeuh nuntakna a piapa ahi hi,” a ci hi.
43006034	Amaute in, “Sia aw, tu-a kipan tua anlum ko hong pia in,” a ci uh hi.
43006035	Tua ciangin Jesu in telgen a, “Kei mah, nuntakna anlum ka hi hi. Kei kianga hong paite a gilkial ngei kei dinga, kei hong umte a dangtak ngei kei ding hi.
43006036	Ahi hangin kong gensa bangin note in hong mu khin napi nong um kei lai uh hi.
43006037	Ka Pa hong piakte khempeuh ka kiangah hong pai dinga, ka kianga hong pai khempeuh ka hawlkhia ngei kei ding hi.
43006038	Ahang in, kei deih bang sem ding hi loin kei hong sawlpa deih banga sem dingin vantung pan kong paisuk hi.
43006039	Kei hong sawlpa deih na ahileh, kei hong piak khempeuh khat zong mansuah lo a, nitawp ni ciangin amaute ka thawhsak ding ahi hi.
43006040	Ahang in, ka Pa deihna ahileh Tapa mu a, amah a um peuhpeuh in nuntak tawntungna nei-a, ni nunung ni ciangin amah ka thawhsak ding ahi hi,” a ci hi.
43006041	Amah in, “Vantung pana hong pai suk anlum ka hi hi,” a cihna hangin Jew-te in amah a phunsan uh hi.
43006042	Amaute in, “A nu le a pa i theih mahmah Joseph tapa Jesu hi lo hiam. Bangci a, ‘Vantung pana hong paisuk ka hi’ ci thei ahi hiam?” a ci uh hi.
43006043	Jesu in, “Note phun zelzul nawn kei un.
43006044	Kei hong sawlpa, Pa in a huai lohte khat beek kei kiangah hong pai thei lo dinga, hong paite lah ni nunung ni ciangin ka thosak ding hi.
43006045	Kamsangte laibu sungah, ‘Pasian in amaute khempeuh a hilh ding hi,’d ci-in kigelh hi. Ka Pa thu ngai-a ama kianga a sin khempeuh ka kiangah hong pai hi.
43006046	Pasian kiang pana hong pai mi khat longal Pa a mu ngei a om kei hi. Amah bek in Pa a mu zo hi.
43006047	Thutak kong geninah, a um mi in nuntak tawntungna a nei hi.
43006048	Keimah, nuntakna anlum ka hi hi.
43006049	Na pute na pate un gamlak ah manna a nek uh hangin a si thei lai veve uh hi.
43006050	Ahi hangin mite in ne-a, a sih theih nawn lohna uh vantung pana hong paisuk anlum hih lai-ah a om hi.
43006051	Keimah in vantung pana hong pai a nungta anlum ka hi hi. Mi khat in hih anlum a nek leh a nungta tawntung ding hi.Hih anlum in leitung buppi nuntak nadinga ka piak ding ka sa ahi hi,” a ci hi.
43006052	Tua ciangin Jew-te in, “Hih pa in i nek dingin a sa bang hong ci piak theih ding hiam?” ci-in nakpi-in a kinial uh hi.
43006053	Jesu in amaute kiangah, “Thutak kong geninah, Mihing Tapa a sa ne-a, a si na dawn kei uh leh note sungah nuntakna na nei kei ding uh hi.
43006054	Ka sa ne a, ka si a dawn peuhmah in nuntak tawntungna a nei hi. Ni nunung ni ciangin tua mi ka thokiksak ding hi.
43006055	Ahang in, ka sa, an taktak hi-a ka si dawn ding taktak ahi hi.
43006056	Ka sa ne a ka si a dawn peuhmah kei sungah tenga, ama sungah kei ka teng hi.
43006057	A nungta Pa in kei hong sawl-a, Pa hangin kei ka nuntak bangin kei-a kivak peuhmah kei hangin a nungta ding hi.
43006058	Hih in Vantung pana hong kumsuk anlum ahi hi. Na pute na pate un manna ne uh a, a si veve uh hi; ahi hangin hih anlum-a kivakte a nungta tawntung ding hi,” a ci hi.
43006059	Hih thu, Capernaum a synagogue ah thu a hilh laitaka a gen ahi hi.
43006060	A nungzuite tampi in hih thu a zak uh ciangin, “Hih in a khauh thuhilhna ahi hi. Kua in sang thei ding hiam?” a ci uh hi.
43006061	Hih thu ah a nungzuite phun uh cih a theih ciangin Jesu in amaute kiangah, “Hih thu in no hong dong ahi hiam?
43006062	Note in Mihing Tapa ama-a a omna munah a kahtoh mu le uh cin, bang na ci tazen uh tam!
43006063	Kha in nuntakna a pia hi, ci-le-sa bangmahin kimang lo hi. Note tunga kong gen thute khae hi-a amaute nuntakna ahi hi.
43006064	Ahi zongin note lakah a um lo na om lai uh hi,” a ci hi. Ahang in, Jesu in a kipatcilin amaute kua teng in um lo dinga, kua in lehhek ding cih a thei khol khin hi.
43006065	Amah in a gen ban zom lai-a, “Pa in a hihtheihsakte longal kuamah ka kiangah hong pai thei lo hi, ka cihna ahang hih ahi hi,” a ci hi.
43006066	Hih huna kipan a nungzui mi tampi nunghei-in amah a zui nawn kei uh hi.
43006067	Jesu in Sawm-le-nihte kiangah, “No zong kei nong taisan nuam uh hiam?” ci-in a dong hi.
43006068	Simon Peter in, “Topa ko kua kiang ah pai ding ka hi uh hiam? Nangmah in nuntak tawntungna thu na nei hi.
43006069	Pasian’ Mi Siangtho na hi cih kong um uh a, kong thei uh hi,” a ci hi.
43006070	Tua ciangin Jesu in, “No, Sawm-le-nihte hong teel khin hi lo ka hi hiam? Hi napi note lak nangawn ah khat, dawi mangpa ahi hi!” ci-in a dawng hi.
43006071	(Sawm-le-nihte lakah khat ahi hanga a nung cianga a lehhek ding pa Simon Isacariot tapa Judas a genna ahi hi.)
43007001	Hih teng khit ciangin Jew-te in Jesu thah sawmin tua munah a ngak uh ciangin Judea pan kihemkhia-in Galilee kim tengah a vak kawikawi hi.
43007002	Ahi hangin Jew-te Biakbuk Pawi hun nai ta a,
43007003	Jesu sanggamte in, “Na nungzuite in nalamdang na bawlte a muh theih nadingun hih mun nusia in Judea ah na pai ding kilawm hi.
43007004	Tangpi theih tham mi a hi nuam peuhmah in a simthamin na a sem ngei kei hi. Hih nate hih na hi nungsang, leitung mite mai-ah kilakkhia in,”a ci uh hi.
43007005	Ahang in, ama sanggamte nangawn in amah a um kei uh hi.
43007006	Tua ahi ciangin Jesu in amaute kiangah, “Kei ading hun hoih a tung nai kei hi. No adingin hun khempeuh a hun ahi hi.
43007007	Leitung in no hong mudah thei kei ding hi. Ahi hangin a gamtat hoih lote lakkhia ka hi manin kei hong mudah hi.
43007008	Tua Pawi va sim un. Kei hun tung nai lo ahi ciangin tua Pawi simin ka pai naia kei ding hi,” a ci hi.
43007009	Hihte a gen khit ciangin Galilee ah a taam lai hi.
43007010	Ahi zongin a sanggamte in pawi sim dinga a paisan khit uh ciangin mipite theih lohin amah zong va paisim hi.
43007011	Pawi bawlna phualah Jew-te in amah kan uh a, “Tua mipa koi-ah om hiam?” ci-in a dong uh hi.
43007012	Mihonpite lakah ama thu kihuausim uh a, a kizel thang hi. Pawlkhatte in, “Amah mi hoih hi,” a ci uh hi. Adangte in, “Hi kei, amah’n mite a khem hi,” a ci uh hi.
43007013	Ahi hangin Jew-te kihtakna hangin ama thu kuamah in mipi zakin a genkhia kei uh hi.
43007014	Pawi bawlna alang bang a kiman ciangin biakinnpi tualah Jesu paito in thuhilh a kipan hi.
43007015	Jew-te in lamdang sa in, “Hih mipa in sinna nei lo napi hih bang theihna sang koi pan ngah hi ding hiam?” ci-in a kidong uh hi.
43007016	Jesu in, “Ka thuhilhte kei aa ahi kei hi. Hong sawlpa kiang pana hong pai ahi hi.
43007017	Mi khatpeuh in Pasian deihna hih ding a teel leh, ka thuhilhna Pasian pan hiam, ahikeh keima thu a gen ka hi hiam, cih a mukhia ding hi.
43007018	Amah leh amah-a thugen peuhmah in ama minphat nading zongin a gen hi. Ahi hangin amah a sawlpa min phat nading thu gen pa ahileh mi thutak hi a, ama thu ah zuauthu bangmah a om kei hi.
43007019	Moses in note thukham hong pia zo hi lo ahi hiam? Hi napi note khat beek in thukham na zui kei uh hi. Bang hangin kei thah hong sawm na hi uh hiam?” a ci hi.
43007020	Mihonte in, “Nang dawi lut na hi hi; kua in nang thah hong sawm ahi hiam?” ci-in a dawng uh hi.
43007021	Jesu in amaute kiangah, “Nalamdang khat ka bawl-a, na vekun lamdang na sa uh hi.
43007022	Ahi zongin Moses in vun-at ding thu hong piak manin (A taktakin Moses pana hong kipia hi loin pupite pan peka hong kipia hizaw hi.) Sabbath ni-in nau-pangte vun na atsak uh hi.
43007023	Sabbath ni-a naupangte vun-at in Moses thukham palsat lo ahileh bang hangin Sabbath ni-a mi ka damsiangsak ciangin ka tungah heh na hi uh hiam?
43007024	A pualam-a kilangkhia bek enin thu na khen kei unla, amaantakin thu na khen un,” a ci hi.
43007025	Tua laitakin Jerusalem mite pawl khat, thu dot ding kipan uh a, “Amaute in thah a sawm uh hih pa hi lo hiam?
43007026	Amah hiah om a, tangpi zakin thu gen napi, amaute in kam khat beek a ci ngam kei uh hi. Thunei vaihawmte in amah Khristb taktak hi, ci ta uh hi inteh maw?
43007027	Ahi hangin hih mipa koi pan hong pai cih i thei hi. Khrist hong pai ciangin amah koi pana hong pai cih kuamah in a thei kei ding hi,” a ci uh hi.
43007028	Tua hun Jesu in biakinnpi tual ah thu a hilh laitak hi-a, “Himah hi, kei nong thei uh hi. Koi pana hong pai cih zong nong thei uh hi. Kei thu-a hih lai-a om ka hi kei hi. Ahi hangin kei hong sawlpa a thumaan hi. Note in amah na thei kei uh hi.
43007029	Ahi hangin kei, ama kiang pan ka hi-a, amah in kei hong sawl ahi manin, amah ka thei hi,” ci-in a kikokhia hi.
43007030	Amaute in hih thu ah mat a sawm uh hi. Ahi hangin a hun tung nai lo ahi manin kuamah in ama tungah khut a nga kei hi.
43007031	Tua hi napi mipite lakah tampi in amah a um lai uh hi. Amaute in, “Khrist hong pai ciangin hih mipa bawl sangin lim lamdang zaw a bawl ding hiam?” a kici uh hi.
43007032	Ama thu tua banga mipite a kihuau sim uh Pharisee-te in a za uh hi. Tua ciangin siampi makaite le Pharisee-te in amah man dingin biakinnpi cingte a sawl uh hi.
43007033	Jesu in, “Note tawh hun tawm no sung bek ka om a, tua khit ciangin kei hong sawlpa kiangah ka pai ding hi.
43007034	Kei nong zong ding uh a, ahi hangin nong mu kei ding uh hi; ka omna ah nong pai thei kei ding uh hi,” a ci hi.
43007035	Jew-te in, “Hih pa i muh theih lohna mun koi lai-ah pai sawm hiam? Greek-te laka kithehthang i mipihte lakah pai-in Greek-te hoh hilh ding ahi tam?
43007036	‘Kei nong zong ding uh a, ahi hangin nong mu kei ding uh hi; ka omna ah nong pai thei kei ding uh hi,’ a cih ciangin bang a cihnopna hi ding hiam?” a kici uh hi.
43007037	Pawi, a ni nunungpen le a thupi pen ni-in Jesu dinga, “A dangtak mi khatpeuh a om leh kei kiangah hong pai-in dawn ta hen.
43007038	Laisiangtho gensa bangin, kei hong um mi peuhmahd sung pan a nungta tui lui-in a luang ding hi,” ci-in nakpi-in a kiko hi.
43007039	Hih in amah a umte in a nung ciangin a ngah ding uh Kha a genna ahi hi. Jesu kipahtawi nai lo ahi manin tua hun dong Kha a kipia nai kei hi.
43007040	Ama thute a zak uh ciangin mi kimkhat in, “Hih pa tua Kamsangpa hi takpi hi,” a ci uh hi.
43007041	Adangte in, “Amah Khrist ahi hi,” a ci uh hi. Adang pawlkhatte leuleu in, “Bang ci-a, Galilee pan Khrist hong pai thei ding hiam?
43007042	‘Khrist pen David innkuane pan le David tenna khuapi Bethlehem pan hong pai ding hi,’ ci-in Laisiangtho in gen hi lo ahi hiam?” a ci uh hi.
43007043	Tua bangin Jesu hangin mihonpite a kikhen uh hi.
43007044	Pawlkhatte in amah a mat nop uh hangin ama tungah kuamah in khut a nga kei hi.
43007045	A tawpna ah, siampi makaite le Pharisee-te kiangah biakinnpi cingte ciah kik uh a, “Bang hangin amah hong paipih lo na hi uh hiam?” ci-in amaute in a dong uh hi.
43007046	A cingte in, “Hih mipa gen bangin kuamah in thu a gen ngei kei hi,” ci-in a pulak uh hi.
43007047	Pharisee-te in, “Note zong hong khem zo ta, na cihna uh maw?” ci-in a dongkhak uh hi.
43007048	Gam-ukte khempeuh ahikeh Pharisee-te khatpeuh in amah um uh ahi hiam?
43007049	Hi lo! Ahi hangin thukham neukha zong a thei lo hih mihonte – hamsiatna thuak ahi uh hi,” a ci uh hi.
43007050	A masa lai-a Jesu kianga a paingei amau mite Nicodemus in,
43007051	"I thukham sungah, ama thu za masa lo, a nasepna mu masa loin mi mawhpaih nading thu a om hiam?” ci-in a dong hi.
43007052	Amaute in, “Nang zong Galilee pan na hi hiam? En lecin Galilee panin kamsangf hong pai lo hi, cih na mu ding hi,” ci-in a dawng uh hi.
43007053	Tua ciangin amaute a inn tek uah a ciah uh hi.
43008001	Jesu ahileh Olive Vum ah a pai hi.
43008002	Ni suah tungin amah biakinnpi tualah a kilang kik hi. Mi khempeuh a kimah kikhawm uh a, amaute thuhilh dingin a tu hi.
43008003	Thukham siate le Pharisee-te in angkawm kimlai a mat uh numei khat a va puak uh hi. Amaute in mihonpite mai-ah amah dingsak uh a,
43008004	Jesu kiangah, “Sia aw, hih numei a angkawm laitaka kiman ahi hi.
43008005	Thukham sungah Moses in tua bang numeite suanga den dingin thu a pia hi. Tu-in nang bang na gen ding hiam?” a ci uh hi.
43008006	Amah mawhmat theih nadingin hih dotna tawh a thangsiah uh hi. Ahi hangin Jesu kunsuka, a khutme in leilak a gelh hi.
43008007	Amaute in a dot cinten uh ciangin Jesu tutang toin amaute kiangah, “Note mawh nei lo khatpeuh a om leh tuapa in amah suangin deng masa hen,” a ci hi.
43008008	Amah kunsuk kik-a leilak a gelh hi.
43008009	Tua laitakin hih thu a zate a tek pente masa in khatkhatin paikhia uh a, Jesu le a kianga ding numei bek a om lai hi.
43008010	Jesu tutang to kik-a, “Numei aw, amaute koi-ah om uh hiam? Kuamah in hong mawhpaih lo hiam?” ci-in a dong hi.
43008011	Numei in, “Kuamah in hong mawh paih kei, sia aw,” a ci hi. Jesu in, “Ken zong kong mawhpaih kei hi, tu-in pai inla, mawhna tawh na nuntakna pen na nusia in,” ci-in a thuhilh hi.
43008012	Jesu in mihonpi tungah thu a gen khit ciangin, “Keimah leitung khuavak ka hi hi. Kei hong zui peuhpeuh khuamial lakah pai loin nuntakna khuavak a nei ding hi,” a ci hi.
43008013	Pharisee-te in, “Hih thu ah nangma thu nangmah in teci na kipang hi. Na teci panna a kip kei hi,” ci-in a to uh hi.
43008014	Jesu in, “Keima thu keimah in teci ka pang zongin ka teci panna a kip hi. Ahang in, koi panin hong pai, koi lamah pai ding cih ka kithei hi. Ahi hangin note in kei, koi pana hong pai, koi-ah pai ding cih neukha zong na thei beek kei uh hi.
43008015	Note in mihing thukhen bangin na khen uh a, ken kuama tungah thu ka khen kei hi.
43008016	Ahi hangin ken thu ka khen leh kei guak-a khen hi lo ka hi manin ka thukhenna amaan hi. Kei hong sawlpa, Pa tawh ka ding khawm hi.
43008017	Note neih thukham sungah, ‘Mi nih in teci a pan nak leh kip hi,’ ci-in kigelh hi.
43008018	Keima thu kei le kei teci ka kipanga, ka teci dang khat, ka Pa kei hong sawlpa ahi hi,” ci-in a dawng hi.
43008019	Tua ciangin amaute in, “Na Pa koi-ah om hiam?” ci-in a dong uh hi. Jesu in, “Note in kei ka hi-a, ka Pa ahi zongin na thei kei uh hi. Kei hong thei le uh cin, ka Pa zong na thei ding uh hi,” ci-in a dawng hi.
43008020	Hih thute biakinnpi huang sung, biakna-a kipia nate koihna munah, a hilh lai-a a gen ahi hi. Ama hun tung nai lo ahi manin kuamah in a man kei hi.
43008021	Jesu in khat vei genbeh lai-a, “Kei ka paikhiamang dinga, nong zong ding uh hi; note na mawhnate uh sungah na si ding uh hi. Ka paina ah nong pai thei kei ding uh hi,” a ci hi.
43008022	Hih thu a gen ciangin Jew-te in, “Amah le amah kithat ding hi ding hiam? Bang dinga, ‘Ka paina munah nong pai thei kei ding uh hi ci hi ding hiam?” ci-in a kidong uh hi.
43008023	Jesu in a thugen ban zom lai-a, “Note nuai lam pan na hi uh a, kei, tung lam pan ka hi hi. Note hih leitung pana, na hi uh a kei, hih leitung pan ka hi kei hi.
43008024	Na mawhnate uh sungah na si ding uh hi, kong ci hi. Keimah tua ka cih paa ka hi cih na up kei uh leh na mawhnate uh sungah na si takpi ding uh hi,” a ci hi.
43008025	Amaute in, “Nang kua na hi hiam?” ci-in a dong uh hi. Jesu in, “Kong kipulak tawntung sa bang ka hi hi.
43008026	Note tungah thukhena gen ding tampi ka nei hi. Ahi hangin kei hong sawlpa muantham ahi manin ama tung pana ka zakte leitung buppi ka hilh hi,” ci-in a dawng hi.
43008027	A Pa thu a gen ahilam amaute in a phawk thei kei uh hi.
43008028	Tua ciangin Jesu in, “Mihing Tapa na khaitoh khit uh ciangin kei a tua ci ding mah ka hilam nong thei ding uh hi. Pa in kei hong hilh teng bek ka gena, kei thu-in bangmah ka sep loh lam zong na thei ding uh hi.
43008029	Ama lungkimna bek sem ka hi manin, kei hong sawlpa kei tawh omkhawma, kei guak hong nusia kei hi,” a ci hi.
43008030	Amah a pau laitak nangawnin mi tampi in amah a um uh hi.
43008031	Jesu in amah a um Jew-te kiangah, “Ka hilhna na let uh leh ka nungzuite taktak na hi uh hi.
43008032	Tua ciangin thutak na thei ding uh a, tua thutak in note hong suaktasak ding hi,” a ci hi.
43008033	Amaute in, “Kote Abraham suanteb ka hi uh a, kuama sila ka suak ngei kei uh hi. Bangci a hong kisuaktasak ding ci thei na hi hiam?” ci-in amah a dong uh hi. lk 3:8
43008034	Jesu in, “Thutak kong geninah, mawhna a bawl peuhmah mawhna sila ahi hi.
43008035	Silate in, innkuan sungah munkip a nei kei hi. Ahi hangin tapa in a tawntungin innkuan sung mi ahi hi.
43008036	Tua ahi ciangin Tapa in note hong suaktasak leh na suakta taktak ding uh hi.
43008037	Note Abraham suan na hi uh kong thei hi. Ahi zongin ka thu note sungah tasak zo lo na hi manun kei hong that dingin na kiging khin zo uh hi.
43008038	Pa omna muna ka muhsate no tungah kong gen hi. Note in na pac uh tung pana na zakte uh na hih uh hi,” a ci hi.
43008039	Amaute in, “Ka pa uh Abraham ahi hi,” ci-in a dawng uh hi. Jesu in, “Note Abraham tate hi le uh cind Abraham septe na sem ding uh hi.
43008040	Tua bang ahileh Pasian tung pana ka zaksa thumaan a gen pa kei, thah nong sawm zel uh hi. Abraham in tua bangte a hih kei hi.
43008041	Na pa uh hih bangin note in na hih uh hi,” a ci hi. Amaute in, “Kote zawlta ka hi kei uh hi. Pa khat bek ka neih uh, Pasian mahmah ahi hi,” ci-in a sel uh hi.
43008042	Jesu in amaute kiangah, “Na Pa uh Pasian ahileh note in kei nong it ding uh hi. Ahang in, kei Pasian kiang pana hong pai ka hi-a, tu-in hiah ka om hi. Keima thu-a hong pai hi loin hong sawlpa thu-a hong pai ka hi hi.
43008043	Bang hang ka thu gen thei siang lo na hi uh hiam? Ka thu gen na za thei kei uh hi.
43008044	Note, na pa uh dawimangpa suan na hi uh hi. Tua ahi manin na pa uh deihna na tangtungsak nuam uh hi. Amah a cil panin tualthatpa hi-a, ama sungah thutak om lo ahi manin thutak a len kei hi. Amah zuau thei-a, zuauphuakte pa ahi manin zuau a gen ciangin ama pianpih pau-a pau ahi hi.
43008045	Ahi zongin thutak kong gen manin kei nong um kei uh hi!
43008046	Note khatpeuh in ka mawhna nong man thei uh hiam? Ken thutak hong gen ka hileh bang dinga kei hong um lo na hi uh hiam?
43008047	Pasian aa ahite in Pasian gente a za hi. Pasian aa hi lo na hi manun na za thei kei uh hi,” a ci hi.
43008048	Jew-te in, “Nang, Samaria mi hi in, dawi lut hi, kong cih uh maan lo ka hi uh hiam?” ci-in a dawng uh hi.
43008049	Jesu in, “Kei sungah dawi a lut kei hi. Ahi hangin ken ka Pa ka pahtawi-a, no kei nong pahtawi kei uh hi.
43008050	Ken keima minthanna ka zong kei hi; ahi hangin a zong khat om-a, amah thukhenpa ahi hi.
43008051	Thutak kong geninah ka thu a zui mi in sihna a mu ngei kei ding hi,” a ci hi.
43008052	Jew-te in hih thu a zak uh ciangin, “Dawi lut na hilam tu-in ka thei ta uh hi! Abraham si-a tua mah bangin kamsangte zong a si uh hi. Tua hi napi mi khatpeuh in na thu a zuih leh sihna ciam kha lo ding, na ci hi.
43008053	Ka pa uh Abraham sangin lianzaw na hi hiam? Amah si-a tua mah bangin kamsangte zong a si uh hi. Nang kua-a kingaihsun na hi hiam?” a ci uh hi.
43008054	Jesu in, “Kei le kei ka kiminthansak leh ka minthanna a mawkna a suak hi. Ka Pasian uh hi, na cih uh ka Pa in kei hong pahtawipa ahi hi.
43008055	Note in amah na theih loh uh hangin ken amah ka thei hi. Amah ka thei kei hi, ci leng note mah bangin zuauphuak ka hi ding hi. Ahi hangin amah ka thei-a a thu ka zui hi.
43008056	Na pa uh Abraham in ka ni a muh ding a ngaihsut ciangin a nuam hi; a mu a, a lungdam hi,” a ci hi.
43008057	Jew-te in, “Kum sawmnga zong upa nai lo napi, Abraham maw na muh tazen!” a ci uh hi.
43008058	Jesu in, “Thutak kong geninah, Abraham suah ma-in kei ka om hi!” a ci hi.
43008059	Hih thu a gen a zak uh ciangin amah a den nading uh suang a tawm uh hi. Ahi hangin Jesu bu-a biakinnpi tual panin a kihemkhia hi.
43009001	Jesu a paipai laitakin mittawsa-a suak khat a mu hi.
43009002	A nungzuite in, “Rabbi aw, hih pa mittawsa-a a suah kua mawhna hang hiam, amah hiam, a nu-le-pa hizaw hiam?” ci-in a dong uh hi.
43009003	Jesu in, “Amah lah mawh kei, a nu-le-pa lah mawh kei, ahi hangin ama nuntakna ah Pasian nasepna a kilat nadinga piang ahi hi.
43009004	Sun ahi laiteng kei hong sawlpa na i sep pel mawh ding ahi hi. Kuamah in na a sep theih loh hun zan hong tung ding hi.
43009005	Leitunga ka om laiteng, leitung khuavak ka hi hi,” a ci hi.
43009006	Hih teng a cih khit ciangin lei lakah a cil phiha, a ciltui tawh buan bawlin mittaw pa mit a nuh hi.
43009007	Ama kiangah, “Pai inla Siloam (Hih Kammal Sawl cihna) bualah va sil in,” ci-in a sawl hi. Tua ciangin tuapa pai-in va sil-a khua musa-in innah a ciah hi.
43009008	A vengte le khut dawh-a a nget lai a musate in, “Hih pa, mun khatah tu-a a ngenpa pen hi lo hiam?” ci-in a kidong uh hi.
43009009	Pawlkhat in, “Hi mah hi,” a ci uh hi. Adangte in, “Hi kei tuapa tawh a kisun bek hi,” a ci uh hi. Ahi hangin amahmah in, “Tua mipa ka hi hi,” a ci hi.
43009010	Amaute in, “Tua ahileh na mitte bang hong ci vak hiam?” ci-in a dong tentan uh hi.
43009011	Amah in, “Jesu a cih uh mi khat in, buan bawlin ka mit nuha, ‘Siloam bual ah va pai inla va sil in,’ ci-a hong gen ciangin kei zong pai-a ka va sil leh khua ka mu thei hi,” ci-in a dawng hi.
43009012	Amaute in, “Tuapa koi-ah om ta hiam?” ci-in a dong uh hi. Amah in, “Thei keng,” a ci hi.
43009013	Amaute in Pharisee-te kiangah mittaw ngei pa a paipih uh hi.
43009014	Jesu in buan bawla mipa mit a vaksak ni, Sabbath ni khat ahi hi.
43009015	Tua ahi ciangin Pharisee-te in zong khua bangci muh kik hiam, cih amah a dong uh hi. Mipa in, “Ka mit ah buan hong nuhsaka ka sil leh tu-in khua ka mu thei hi,” ci-in a dawng hi.
43009016	Pharisee-te pawlkhat in, “Tua mipa in Sabbath ni tang lo ahi manin Pasian kiang pana hong pai ahi kei hi,” a ci uh hi. Adangte in, “Mawh nei mi khat in tua bang limlamdang bangci bawl theih ding ahi hiam?” a ci uh hi. Tua ciangin amaute a kipawlkhen uh hi.
43009017	A tawpna ah mittawpa kiangah kihei kik uh a, “Amah in na mitte vaksak ahi ciangin, ama thu gentheih bang na nei hiam?” a ci uh hi. Tua mipa in, “Kamsang khat hi,” ci-in a dawng hi.
43009018	Jew-te in amah mittaw ngei-a tu-in khua mu thei ahilam, a nu-le-pa a sapsak matengun a um kei teitei uh hi.
43009019	Amaute in, “Hih pa no tapa ahi hiam? A mittawsa-a suak na cih pa uh ahi hiam? Tu-a khua a muh theih kikna bangci bang ahi hiam?” ci-in a dong uh hi.
43009020	A nu-le-pa in, “Amah ka tapa uh hi, cih ka thei uh hi; mittawsa-a suak ahilam zong ka thei uh hi.
43009021	Ahi zongin bangci bangin tu-a khua mu thei-a, kua in a mit vaksak cih ka thei kei uh hi. Amah dong dih un. Amah picing ta hi; ama thu amahmah in gen hen,” a ci uh hi.
43009022	Jew-te in: Jesu pen Khrista hi, ci-a a sang peuhmah synagogue pan kihawlkhia ding hi, ci-a thukhensatna nei zo uh ahi ciangin a nu a pa-te in Jew-te a kihtak manun hih banga a gen uh ahi hi.
43009023	A nu-le-pa in, “Amah picing ta hi, amah dong un,” a cihna uh tua thu hang ahi hi.
43009024	Mittaw ngei pa a nihveina sam kik uh a, “Pasian min thangsak inb Kote in hih pa mawhnei hi, cih ka thei uh hi,” a ci uh hi.
43009025	Amah in, “Amah mawh nei ahi le ahi loh ka thei kei hi. Na khat ka thei hi, ka mit a tawsa hi-a ahi zongin tu-in khua ka mu hi!” ci-in a dawng hi.
43009026	Tua ciangin amaute in, “Nang tungah bang hong hih hiam? Na mit bang hong ci vaksak ahi hiam?” ci-in a dong uh hi.
43009027	Amah in, “Kong gen khin zo-a na ngai kei uh hi. Bang dinga za kikkik nuam se na hi uh hiam? No zong ama nungzui suak nuam na hi uh hiam?” ci-in a dawng hi.
43009028	Tua ciangin amaute in amah sim mawh bawlin tai gawpgawp uh a, “Hih mipa nungzui nang na hi mah ve! Ko bel Moses nungzui ka hi uh hi!
43009029	Pasian in Moses a hopih lam ka thei uh hi. Ahi hangin hih pa koi pana hong pai cih nangawn ka thei kei uh hi,” a ci uh hi.
43009030	Tuapa in, “Tua hi ve a ciamteh huai! Note in hong paina thei lo. Amah’n lah ka mit hong vaksak.
43009031	Pasian in mawh neite thu ngai lo hi, cih i thei hi. Amah in a deihna a hih a pasian-mite thu a ngai hi.
43009032	Mittawsa a suak, mit kivaksak thu kuamah in a za ngei kei hi.
43009033	Hih pa, Pasian kiang pan hi kei leh bangmah a hih thei kei ding hi,” a ci hi.
43009034	Hih thu ah amaute in, “Nang, suah tunga mawhna tawh a kidim pa, bang hangin ko thu hong hilh ngam tazen na hi hiam!” ci-a a dawn kik khit uh ciangin amah a hawlkhia uh hi.
43009035	Amaute in tuapa hawlkhia uh cih Jesu in za a, amah a muh ciangin, “Mihing Tapa na um hiam?” a ci hi.
43009036	Mipa in, “Sia aw, amah kua ahi hiam? Amah ka up theih nadingin hong gen in,” ci-in a dong hi.
43009037	Jesu in, “Tu-in amah na mu zo hi; tu laitaka nang tawh a kihopa ahi hi,” a ci hi.
43009038	Tua ciangin tuapa in, “Topa aw, ka um hi,” ci-in a bia hi.
43009039	Jesu in, “Mittawte in khua a muh nading le mitvakte a mit uh a tawt nading, thukhen dingin hih leitungah kong pai hi,” a ci hi.
43009040	Amah tawh a om khawm Pharisee-te pawlkhat in hih banga a gen a zak uh ciangin, “Bang e? Ko zong a mittaw maw?” ci-in a dong uh hi.
43009041	Jesu in, “Mittawsa hi le uh cin mawhna ah na khial kei ding uh hi. Ahi hangin tu-in ka mit uh a vak hi, ci na hi manun na mawhna uh a om lai hi.
43010001	"Thutak kong geninah, tuukhumna kongpi lam pan lut lo-a, mundang ah kahin a lut peuhmah, guta le misuam ahi hi.
43010002	Kongpi lam tawna lutpa ahileh ama tuute a cingpa ahi hi.
43010003	Kong cingpa in amah kong honin tuute in a aw a ngai uh hi. Ama tuute a minin sama a pikhia hi.
43010004	Ama aa khempeuh a pikhiat khit ciangin amaute mai-ah amah masa-a, a tuute in a aw thei uh ahi manin anung a zui uh hi.
43010005	Ahi hangin a theih loh uh mi nung a zui ngei kei uh hi. A taktakin, a mel a theih loh mite aw thei lo uh ahi manin, amah a taisan ding uh hi,” a ci hi.
43010006	Jesu in hih bang tehpihna zangin thu gena, ahi hangin amaute tungah bangci nuam hiam cih a theitel kei uh hi.
43010007	Tua ahi ciangin Jesu in, “Thutak kong geninah, keimah tuute adingin kongpi ka hi hi.
43010008	Ka mai-a hong pai ngei khempeuh gutate le misuamte hi uh a, ahi hangin tuute in amau thu a ngai kei uh hi.
43010009	Keimah, tua kongpi ka hi hi; kei hong tawna a lut mi peuhmah kihonkhiaa ding hi. Amah sungtumin pusuakkhia dinga lonona a mu ding hi.
43010010	Gutate ahileh, a gu ding, a that ding le a siasak ding beka pai ahi hi. Kei ka hileh amaute in nuntakna a neih nading, adim a neih nadingun hong pai ka hi hi.
43010011	"Keimah, tuucing hoihpa ka hi hi. Tuucing hoihpa in a tuute ading a nuntakna a pia hi.
43010012	A kicial tuucing pen tuu neipa hi lo hi. Tua ahi ciangin keivom pai a muh ciangin a tuute nusia in a taimangsan hi. Tua ciangin keivom in tuute mana, tuuhonte a kithehthangsak hi.
43010013	Tua mipa a kicial ahi manin a tuute don lo-a, a taimangsan ahi hi.
43010014	"Keimah, tuucing hoihpa ka hi hi; ka tuute ka thei-a, ka tuute in zong kei hong thei uh hi.
43010015	Pa in kei hong theih bang tektekin kei zong Pa ka thei hi – tua hi-a ka tuute ading ka nuntakna ka kham hi.
43010016	Hih tuu khumna inn sungah a om lo tuu dang zong ka nei hi. Amaute zong kong paipih pelmawh ding hi. Amaute in zong ka aw ngai ding uh a, tuuhon khat omin tuucingpa khat a om ding hi.
43010017	Ka Pa in kei hong itna pen, ka lakkik dinga ka nuntakna ka kham hang ahi hi.
43010018	Kei tung pan kuamah in hong lak khiatsak hi lo hi. Keima ut thu-a kikham ka hi hi. Keima ut thu-a kikham-theihna le lakkik-theihna thuneihna ka nei hi. Hih thupiak, ka Pa tung pana ka ngah ahi hi,” a ci hi.
43010019	Hih thute hangin Jew-te a kipawl khen leuleu uh hi.
43010020	Amaute tampi in, “Amah dawi lut-a a haipau ahi hi. Bang dinga ama thu ngai i hi hiam?” a ci uh hi.
43010021	Ahi hangin adangte in, “Dawi lut mi thugen hih bang hi lo hi. Dawi in mittawte mit vaksak thei ding hiam?” a ci uh hi.
43010022	Tua ciangin Jerusalem ah Apnab Pawi a tung hi. Phalbi lai hi a,
43010023	biakinnpi huang sunga om, Solomon Talap sungah Jesu a vak kawikawi hi.
43010024	Jew-te a kimah va kikhawm uh a, “Bang tan vei lungsim laklawha hong koih ding na hi hiam? Nang, Khristc na hileh siangtakin hong gen dih in,” a ci uh hi.
43010025	Jesu in, “Kong gen hangin na um kei uh hi. Ka Pa min a ka bawl nalamdangte in kei adingin gen khin zo hi.
43010026	Ahi hangin ka tuute hi lo na hi manun na um kei uh hi.
43010027	Ka tuute in ka aw a ngai uh hi; keimah in amaute ka thei-a amaute in kei hong zui uh hi.
43010028	Amaute nuntak tawntungna ka pia-a, a mangthang ngei kei ding uh hi; amaute ka khut sung pan kuamah in a lakhia thei kei ding hi.
43010029	Amaute hong pia ka Pa, na khempeuh sangin lianzaw a,d ka Pa khut panin kuamah in hong sutkhia thei kei ding hi.
43010030	Kei le ka pa, khat ka hi uh hi,” ci-in a dawng hi.
43010031	Jew-te in amah deng dingin suang a tawm leuleu uh hi.
43010032	Ahi hangin Jesu in amaute kiangah, “Pa kiang pana nalamdang a thupi tampite kong lak zo hi. Tuate lakah a koi pen hanga kei suang tawh hong deng ding na hi uh hiam?” a ci hi.
43010033	Jew-te in, “Tua thute khatpeuh hanga nang suang tawh hong deng ding ka hi kei uh hi. Pasian na gendaina hanga hong deng ding ka hi uh hi; bang hang hiam cih leh mihing leltak khat Pasian na kici hi,” ci-in a dawng uh hi.
43010034	Jesu in amaute kiangah, “Note’ Thukham sungah, ‘Note pasiante na hi uh hi, ka ci zo hi,’e ci-in kigelh hi lo hiam?
43010035	Amah in Pasian thu tunna amaute ‘pasiante’ ci ahileh, Laisiangtho thu lah kipelh thei lo dinga,
43010036	Pasian in ama aa mahmah a, a sehtuampa le leitunga, a sawlpa kua hi ding hiam? ‘Pasian Tapa ka hi hi’ ka cih mana bang hangin Pasian gendai a hong ngawh na hi uh hiam?
43010037	Ka Pa hih banga ka hih keileh hong um kei un.
43010038	Ahi hangin Pa hih banga ka hih leh kei nong um kei uh zongin, kei sungah Pa om a, Pa sungah kei om ka hilam thei in, na theihtel theih nadingun nalamdangte na um beek un,” a ci hi.
43010039	Amaute in amah mat sawm leuleu uh a, ahi hangin amaute khut panin a suakta hi.
43010040	Tua ciangin ni masa lai-a, John in a baptisena mun Jordan galah Jesu a pai kik hi. Hih lai-ah amah taam a,
43010041	a kiangah mi tampi a va pai uh hi. Amaute in, “John in na lamdang a bawl ngei loh hangin hih mipa thu a gen khempeuh amaan hi,” a ci uh hi.
43010042	Tua munah mi tampi in Jesu a um uh hi.
43011001	Amah Mary le a sanggamnu Martha tenna Bethany khua mi ahi Lazarus kici mi khat a ci na hi.
43011002	Hih a cina pa sanggamnu Mary pen, Topa tunga sathau namtui sunga a khepekte a sama a nulsaknu mah ahi hi.
43011003	Tua ciangin a sanggam numeite in Jesu kiangah, “Topa aw, na itpa cina hi,” ci-in kam a vaikhak uh hi.
43011004	Jesu in hih thu a zak ciangin, “Hih natna sih nading hi lo hi. Hi lo hi, hih tungtawnin Pasian Tapa kiminthangsaka Pasian in minthanna a ngah nading ahi hi,” a ci hi.
43011005	Jesu in Martha le a sanggamnu le Lazarus a it hi.
43011006	Ahi zongin amah in Lazarus cina hi cih za napi a omna mah ah ni nih a taam lai hi.
43011007	Tua ciangin ama nungzuite kiang ah, “Judea ah ciah kik ni,” a ci hi.
43011008	Ahi hangin amaute in, “Rabbi aw, Jew-te in suang tawh den hong sawm uh sawt nai lo hi, tuapi mah tua lai-ah pai kik ding na hi hiam?” a ci uh hi.
43011009	Jesu in, “Khuavak hun sung nai sawm-le-nih pha hi lo ahi hiam? Sun lai-a lampaite in hih leitung khuavak hangin khua mu ahi manin a kisuikha kei ding hi.
43011010	Zanin lam a pai ciangin khua vak lo ahi manin a kisuikha uh hi,” ci-in a dawng hi.
43011011	Hih teng a cih khit ciangin amaute tunga a thugen ban zomlai-a, “I lawmpa Lazarus ihmu hi, ahi hangin amah phong dingin tua lai-ah ka pai ding hi,” a ci hi.
43011012	A nungzuite in, “Topa, ihmu ahileh a nuamtuam ding hi,” ci-in a dawng uh hi.
43011013	Jesu in a si a genna hi napi, a nungzuite in ihmut ngei-a ihmu a sa uh hi.
43011014	Tua ciangin amaute kiangah, Lazarus si zo hi;
43011015	na up theih nadingun kei tua lai-a ka om loh note adingin ka nuam hi. Ahi zongin ama kiangah pai ni,” ci-in a telgen hi.
43011016	Tua ciangin Thomas (Didymus kici) in a nungzui dangte kiangah, “Amah tawh i sihkhawm theih nadingin ei zong va zui ni,” a ci hi.
43011017	Jesu a tun ciangin, Lazarus han sungah a om zawh ni li pha zo hi, cih a thei hi.
43011018	Jerusalem panin Bethany taia nih sangin naizaw a,
43011019	a sanggampa sihna hangin Mary le Martha hehnem dingin Jew-te tampi a pai uh hi.
43011020	Martha in Jesu tung ta cih a zak ciangin a dawn dingin paikhia-a, inn ah Mary a om lai hi.
43011021	Martha in Jesu kiangah, “Topa, hih lai-ah om lecin ka sanggampa a si kei ding hi.
43011022	Ahi hangin tu nangawnin na nget peuhpeuh Pasian in hong pia ding cih ka thei hi,” a ci hi.
43011023	Jesu in tuanu kiangah, “Na sanggam-pa a tho kik ding hi,” a ci hi.
43011024	Martha in, “Ni tawp ni-a thawhkik hun ciangin a thawh kik ding ka thei hi,” ci-in a dawng hi.
43011025	Jesu in tuanu kiangah, “Keimah in, thawhkikna le nuntakna ka hi hi. Kei hong um mi a sih hangin a nungta ding hi;
43011026	nungta-a kei hong um peuhmah a si ngei kei ding hi. Hih thu na um hiam?” ci-in a dong hi.
43011027	Tuanu in, “Ka um hi Topa aw, leitunga hong pai ding Pasian Tapa Khristb na hi, cih ka um hi,” ci-in a gen hi.
43011028	Hih teng a gen khit ciangin kileh kika, a sanggamnu Mary a va sam tuam hi. Amah in, “Siapa hih lai ah om-a, nang hong kan hi,” a ci hi.
43011029	Mary in hih thu a zak ciangin dingkhia vat-a a kiangah a va pai hi.
43011030	Tua hunin Jesu khua sungah lut nai lo a, Martha tawh a kituahna mun ah om lai hi.
43011031	Inn sunga Mary tawh a om, amah a hehnem Jew-te in, Mary thakhatin dinga a paikhiat a muh uh ciangin han ah pai-a a va kap ding sa in a zui uh hi.
43011032	Jesu omna mun ah Mary tunga, amah a muh ciangin a khephung ah bokin, “Topa, nang hih lai-ah om lecin ka sanggampa a si kei ding hi,” a ci hi.
43011033	Jesu in tuanu kah mu a, amah a zui Jew-te zong a kap uh a muh ciangin a lungsim ah na sa mahmah in a lunggim hi.
43011034	Amah in, “Amah koi-ah sial na hi uh hiam?” ci-in a dong hi. Amaute in, “Topa aw, hong pai inla hong en dih in,” a ci uh hi.
43011035	Jesu a kap hi.
43011036	Tua ciangin Jew-te in, “En sin uh, nak it mahmah si!” a ci uh hi.
43011037	Ahi hangin amaute pawlkhat in, “Mittawte khua a musak theipa in amah silosak thei lo hi ve maw?” a ci uh hi.
43011038	Jesu, a lungsim sunga na sa mah mah kawmin han lam zuanin a pai hi. Tua han, a vang suangpek a kikhak kawhawm khat ahi hi.
43011039	Jesu in, “A suang lakhia un,” a ci hi. Misipa sanggamnu Martha in, “Ahi zongin Topa, tua lai-a a om zawh ni li pha khin ta a tu-in namsia ta hi,” a ci hi.
43011040	Tua ciangin Jesu in, “Na up leh Pasian minthanna na mu ding hi, hong ci zo hi lo ka hi hiam?” a ci hi.
43011041	Tua ciangin suang a likkhia uh hi. Tua khit ciangin Jesu dakto a, “Pa aw, kong ngetna hong zazo na hi manin ka lung dam hi.
43011042	Ka thu nong sang tawntung cih ka thei hi. Ahi hangin hih lai-a ding mite phattuam nading, nang kei hong sawl na hilam a up nading uh deihna-in hih ka gen hi,” a ci hi.
43011043	Hih teng a cih khit ciangin Jesu in, “Lazarus, hong paikhia ou!” ci-in nakpi in a sam hi.
43011044	Misipa paikhia-a, a khut le a khete hanpuan tawh kitunin, a maitang puan khatin a kituam hi. Jesu in amaute kiangah, “Han puante phelkhia unla, amah paisak un,” a ci hi.
43011045	Tua ahi manin Mary inn-a a hawh, Jesu sepsa a mu Jew-te tampi in amah a um uh hi.
43011046	Ahi hangin pawlkhatte Pharisee-te kiangah pai uh a, Jesu hihsa teng a gen uh hi.
43011047	Tua ciangin siampi makaite le Pharisee-te in Sanhedrin kikhop a sam uh hi. Amaute in, “A bangci tazen i hi hiam? Hih mipa in limlamdangte bawlbawl a;
43011048	hih banga i hih saksak leh mi khempeuh in amah um ding uh a, tua ciangin Rome mite hong kuanin i munc le i minam a lamang ding uh hi,” a ci uh hi.
43011049	Tua ciangin amaute lakah tua kum a tulpi a sem Caiaphas kici pa paukhia a, “No bangmah thei kei uh teh!
43011050	Minam khat a bupa a manthan sangin mipite tangin mi khat si leh a hoihzawk lam na phawkkha kei uh hi,” a ci hi.
43011051	Amah in ama lungsim puaka hih thu a gen hi lo hi. Ahi hangin tua kuma tulpi ahi bangin Jew minam tangin Jesu si ding hi, cih a genkhol hizaw hi.
43011052	Tua minam tang ding bek hi loin a kitheh thang Pasian tate tang ding zong hi a, amaute kaikhawm kikin khat a suahsak nading ahi hi.
43011053	Tua ahi ciangin tua ni-a kipan amah thah nading a gelsim uh hi.
43011054	Tua ahi manin Jew-te lakah mipi theihin Jesu a pai nawn kei hi. Tua sangsikin sehnel-gam gei Ephraim khua omna kualah kileh kik zaw a, a nungzuite tawh tua lai-ah a om uh hi.
43011055	Jew-te Paisan-pawi hun a nai mahmah ciangin kisakkholhna, Paisan-pawi ma-a biakna ngeina-a kisiansuahna bawl dingin gamsung khua panin mi tampi Jerusalem ah a paito uh hi.
43011056	Amaute in Jesu zongzong uh a, biakinnpi huang-sung tengah dingin, “Nang bang na ci ngaihsut hiam? Pawi sungah amah hong pai lo ding hi ve maw?” a kici uh hi.
43011057	Ahi hangin siampi makaite le Pharisee-te in, amah a mat theih nadingun Jesu omna mun a mu a om leh amau kiangah a va gen nadingun thu a pia uh hi.
43012001	Paisan-pawi ma ni guk laitakin Jesu in misi pana a thawhsakpa Lazarus tenna Bethany ah Jesu a tung hi.
43012002	Hih lai-ah Jesu pahtawina in nitak-an kivak hi. Martha in an nek ding bawl-a sabuai-a kingamte lakah Lazarus a om hi.
43012003	Tua ciangin Mary in nard sathau citak a namtui, a manpha mahmah pinta khat tawi a, Jesu khepekte buakin a sam tawh a khepekte a nul hi. Tuateh sathau namtui gim in inn sung khempeuh a zel khin hi.
43012004	Ahi hangin a nungzuite khat, a nung cianga amah lehhek ding pa Judas Iscariot in,
43012005	"Bang hanga hih sathau namtui zuaka a sum mizawngte kipia zaw lo ahi hiam? Tua in kum khat thamanb zah man hi,” a ci hi.
43012006	Amah in mizawngte a khualna tawh a cih hi loin amah guta ahi man ahi hi; amah sum-ip kem hi-a tua sunga kikoihte ama adingin a la zelzel pa ahi hi.
43012007	Jesu in, “Amah bangmah cih dah un, ka kivui ni cianga dingin a sit sathau namtui zang ahi hi.
43012008	Note mizawngte tawh na om khawm lai ding uh hi. Ahi hangin kei tawh na omkhawm tawntung kei ding uh hi,” a ci hi.
43012009	Tua hun sungin Jesu tua lai-a a om lam Jew mihon tampi in a theih uh ciangin a va pai uh hi. Ama hang bek hi loin misi pana a thawhsakpa Lazarus zong a mu nuam uh hi.
43012010	Tua ahi ciangin siampi makaite in Lazarus zong thah a sawm uh hi.
43012011	Ahang in, ama hangin Jesu lamah Jew-te kihei uh a, amah a muang uh hi. uh hi.
43012012	A zing ciangin Pawi sima pai mihon tampi in, Jesu in Jerusalem zuan, cih thu a za uh hi.
43012013	Amaute nisuh hiang tawi-in amah dawn dingin paikhia uh a, “Hosanna!”c “Topa mina hong paipa in thupha a ngah hi!”d “Israel Kumpipa in thupha a ngah hi!” ci-in a awng uh hi.
43012014	Jesu in laano khat mu a,
43012015	"Zion Tanu aw, lau kei in; en in, na kumpipa laapi ta laano tungah tuangin hong pai hi,” ci-a kigelhsa bangin tua tungah a tuang hi.e
43012016	A tunglai teng a nungzuite in hihte khempeuh a theitel kei uh hi. Jesu a kipahtawi khit ciang bekin ama thu hih banga, a kigelh lam le amaute in hih banga hih uh ahilam a thei pan bek uh hi.
43012017	Tua laitakin amah tawh a om khawm mihonpite in, amah in han sung panin Lazarus sama, misi pan a thawh sakna thu a thangsak beh lailai uh hi.
43012018	Hih nalamdang a bawlna thu a zak manun mi tampite amah dawn dingin a kuankhia uh hi.
43012019	Tua ciangin Pharisee-te in, “Thei un, bangmah i lawh zo nawn kei hi. Leitung bupin ama nung zui khinmang uh hi!” a kici uh hi.
43012020	Pawi sunga Pasian bia dinga pai mite lakah Greek-te pawlkhat a om uh hi.
43012021	Amaute Galilee gama Bethsaida a teng Philip kiangah pai uh a, “Sia aw, Jesu ka mu nuam uh hi,” ci-in a thum uh hi.
43012022	Philip in Andrew ko-a Andrew le Philip in Jesu a ko sawn uh hi.
43012023	Jesu in, “Mihing Tapa a kimin-thansak hun tung zo hi.
43012024	Thutak kong geninah, mangbuh tang khat lei lakah kia-a, a sih phot kei leh a tang khat guak mah om niloh hi. Ahi hangin a sih leh tang tampi a suang hi.
43012025	Ama nuntakna a it mi in taan dinga, hih leitunga, a nuntakna a mudah mi in nuntak tawntungna adingin a kemcing ding hi.
43012026	Ka na a sem peuhmah in kei hong zuih pelmawh kul-a, kei omna ah ka nasempa zong a om ding hi. Ka na a sem mi peuhmah ka Pa in a pahtawi ding hi.
43012027	"Tu-in ka lungmang hi, bang ka ci gen ding hiam? ‘Pa aw, hih hun panin hong hon in,’ ka ci ding hiam? Ka ci kei ding hi, hih hang maha hih hun dong a tung ka hi hi.
43012028	Pa aw, na min thangsak in!” a ci hi. Tua ciangin, “Ka thangsak zo a, ka thangsak lai ding hi,” ci-in vantung pan aw khat a ging hi.
43012029	Tua lai-a om mihonpite in za uh a, vanging hi, a ci tawh, vansawltak in amah hopih hi, a ci tawh a om uh hi.
43012030	Jesu in, “Hih aw, kei phattuam nading hi loin note ading ahi hi,” a ci hi.
43012031	Hih leitunga thu khen ding tu hun ahi hi; hih leitung a kumpitapa tu-in kihawlkhia ding hi.
43012032	Ahi hangin kei ka hileh leitung pan hong kikhaitoh ciangin kei lamah mi khempeuh ka huai ding hi,” a ci hi.
43012033	Hih bang a cih ciangin a sih cianga a sihzia ding lak ahi hi.
43012034	Mihonpite in, “Thukham sungah, ‘Khrist,f a om tawntung ding hi,’ cih ka za uh hi. Tua hi napi bang dinga, ‘Mihing Tapa kikhaito ding,’ ci thei na hi hiam? Hih Mihing Tapa kua ahi hiam?” a ci uh hi.
43012035	Tua ciangin Jesu in amaute kiang ah, “Note in tawmvei sung bek khuavak na nei lai ding uh hi. Khuamial in hong lap ma-in khuavak na neih lai-un pai un. Khuamial laka paite in a pai nading uh a thei kei uh hi.
43012036	Khuavak tate na suah theih nadingun khuavak na neih lai-un khuavak muang un,” a ci hi. Thu a gen khit ciangin Jesu paikhia a, amaute lak pan a kisel hi.
43012037	Jesu in amaute om-a, hih lim lam dangte a bawl khit nangawnin amaute in a um tuan kei lailai uh hi.
43012038	Hih in kamsangpa Isaiah gen: “Topa aw, ka thugen kuan um-a, kua tungah Topa khut kilaak hiam?”g a cih thu a tangtunsak nading ahi hi.
43012039	Hih thu hangin amaute in a um thei kei uh hi. Bang hang hiam cih leh Isaiah in mun dangah:
43012040	"Amah in amaute mit tawsakin, a lungtangte uh sisak hi, tua ahi manin a mit uh tawh bangmah mu thei lo uh a, a lungtang uh tawh zong bangmah theitel thei loin a kihei thei kei uh hi – tua hi kei leh amaute ka damsak kha ding hi,”h ci hi.
43012041	Isaiah in Jesu minthanna mu zo ahi manin ama thu a na gen ahi hi.
43012042	Tua hi napi a makai tampite lak nangawn ah tua hun mahmah in tampi in amah a um uh hi. Ahi zongin Pharisee-te in synagogue pan a hawlkhiat ding a lau manun a upna uh a pulakkhia ngam kei uh hi.
43012043	Ahang in, amaute in Pasian phatna sangin, mihing phatna a itzaw uh hi.
43012044	Tua ciangin Jesu in, “Mi khat in kei hong up leh, kei bek hong um kei hi. Kei hong sawlpa zong a um hi.
43012045	Kei hong et ciangin kei hong sawlpa a mu hi.
43012046	Kei hong um khat beek khuamial ah a om loh nadingin khuavakin leitung ah hong pai ka hi hi.
43012047	"Ka thugente za napi a zui lo mi tungah thu ka khen kei ding hi. Ahang in, leitung thukhen dinga hong pai ka hi kei a, a honkhia dinga hong pai ka hizaw hi.
43012048	Kei hong nial a, ka thugente a sang lo mi ading thukhenpa khat a om hi. Ni nunung ni ciangin tua ka thu genkhiat tektek in amah a mawhpaih ding hi.
43012049	Ahang in, keima ut thu-a gen ka hi kei a, kei hong sawl Pa in bang thu gen dinga, bangci gen ding cih hong thu piaksa bek ka gen hi.
43012050	Hih thupiakna in nuntak tawntungna tun hi cih ka thei hi. Tua ahi ciangin ka gen peuhmah Pa in kei gen dinga hong hilh tektekte bek ka gen hi,” ci-in a kiko hi.
43013001	Tua hun, Paisan Pawi madiak ahi hi. Jesu in hih leitung nusia in, Pa kiangah a pai hun ta, cih a thei hi. Hih leitunga om ama mite it a, amaute a itnaa a vekpi-in tu-in a lak hi.
43013002	Nitak-an nek laitakin dawimangpa in Simon tapa Judas Iscariot tungah Jesu a lehhek nadingin tawsawn khin zo hi.
43013003	Pa in ama vangliatna nuai-ah na khempeuh koihin amah Pasian kiang pana hong pai hi-a, Pasian kiangah a ciah kik ding ahi hi, cih Jesu in a thei hi.
43013004	Tua ahi ciangin ankuang um kimlai dingkhia-a a puantungsilh suahkhia in mainulpi khat a kawngah a vial hi.
43013005	Tua khit ciangin kuang sungah tui sunga, a nungzuite khe silsakin, a kawnga a vialh mainulpi in a nulkeusak hi.
43013006	Simon Peter ciang tunga amah in, “Topa nang lawmlawm in ka khe hong silsak zawzen ding na hi hiam?” a ci hi.
43013007	Jesu in, “Tu-in bang hih ka hi hiam, cih na thei kei hi, ahi hangin nung ciangin na theihtel ding hi,” ci-in a dawng hi.
43013008	Peter in, “Hi kei, ka khe na sil ngei kei ding hi,” a ci hi. Jesu in, “Nang kong sil kei leh kei tawh a kipawl lo na hi hi,” ci-in a dawng hi.
43013009	Simon Peter in, “Tua ahileh Topa aw, ka khe bek hi loin ka khutte le ka lu zong hong silsak in!” a ci leuleu hi.
43013010	Jesu in, “A kipumsilsate, a khe bek sil kul hi; a pumpi khempeuh a siang hi. Note na siang uh hi, ahi hangin na vekpi un na siang kim kei uh hi,” ci-in a dawng hi.
43013011	Amah in a lehhek ding pa thei zo ahi manin, note na siang kim kei uh hi, a ci ahi hi.
43013012	Amaute khe a silsak a man ciangin a puan silha, a tutna munah a pai kik hi. Amaute kiangah, “Note adinga ka septe na theitel uh hiam?” ci-in a dong hi.
43013013	"Note in kei ‘Sia’ le ‘Topa’ nong ci uh a, amaan hi; kei zong tua mah ka hi hi.
43013014	Tu-in keimah na Topa le na Siapa un na khe uh hong silsak ka hileh, no zong khat le khat na khe uh na kisilsak ding uh hi.
43013015	Note tunga ka hih banga na hih dingun na etteh ding uh kong lak zo hi.
43013016	Thutak kong geninah, a pu sangin a nasemte a lianzaw kei hi. Tua mah bangin thupuapa in a sawlpa sangin a lianzaw kei hi.
43013017	Hihte thei khin na hi uh ciangin na sep uh leh thupha na ngah ding uh hi.
43013018	"Note na vekpi un kong ci khin kei hi; ka teelsate ka thei hi. Ahi zongin hih in, Laisiangtho sunga; ‘An ka nekkhawm pihpa in kei langah a khetul a liikto zo hi,’b a cih thu a tangtunsak nading ahi hi.
43013019	"Hih thu a pian ciangin kei amah ka hilam na up nadingun a pianma tu-in note tungah kong gen khol hi.
43013020	Thutak kong geninah, ka sawl mi khatpeuh a sang peuhmah, kei hong sang ahi hi; kei hong sang peuhmah, kei hong sawlpa a sang ahi hi,” a ci hi.
43013021	Jesu in hih teng a cih khit ciangin a lungsim buai mahmah a, “Thutak kong geninah, note lakah khat in kei nong lehhek ding uh hi,” ci-in a telgen hi.
43013022	Kua a cihna hiam cih thei zo loin a nungzuite khat le khat a ki-en uh hi.
43013023	Amaute lakah khat, Jesu in a it nung zuipa ama zomah a kingam hi.
43013024	Simon Peter in hih nungzuipa suphei a, “Kua gen hiam, na dong dih in,” a ci hi.
43013025	Amah Jesu lamah awnphei a, “Topa kua gen na hiam?” ci-in a dong hi.
43013026	Jesu in, “Hih anlum them khat kuang sungah diaha, ka piak ding pa ahi hi,” ci-in a dawng hi. Tua ciangin anlum them khat diah a Simon tapa Judas Iscariot a pia hi.
43013027	Judas in anlum a san phetin a sungah Satan a lut hi. Jesu in, “Na hih ding manlangin hih in,” a ci hi.
43013028	Ahi hangin ankuang umte khat beek in, Jesu in bang hanga hih banga ama kiangah ci hiam, cih a thei kei uh hi.
43013029	Pawlkhatte in, Judas sum kem ahi ciangin Pawi-a zat ding na kisam khatpeuh lei dinga sawl ahikeh mi zawngte na khatpeuh pia dinga sawl hi ding hi, ci-in a ngaihsun uh hi.
43013030	Anlum a san khit phetin Judas a paikhia hi. Tua hun zan laitak ahi hi.
43013031	Amah a paikhiat khit ciangin Jesu in, “Tu-in Mihing Tapa kipahtawi-a, ama sungah Pasian a kipahtawi hi.
43013032	Ama sungah Pasian a kiminthansakc leh Pasian in ama sungah Tapa minthangsak dinga, amah minthangsak pah ding hi.
43013033	"Ka tate aw, note tawh tawmvei sung bek ka omkhawm lai ding hi. Note in kei nong zong ding uh hi, Jew-te ka hilh bangin note kong hilh hi: Ka paina munah nong pai thei kei ding uh hi.
43013034	"Thupiak thak khat note kong pia hi: Khat le khat na ki-it un. Keimah in note kong it bangin note khat le khat na ki-it pelmawh un.
43013035	Note khat le khat na ki-it uh leh ka nungzuite na hilam uh mi khempeuh in a thei ding uh hi,” a ci hi.
43013036	Simon Peter in, “Topa koi-ah pai ding na hi hiam?” ci-in a dong hi. Jesu in, “Ka pai nading mun ah tu-in nong zui thei kei ding uh hi, ahi hangin tunung ciangin nong zui ding uh hi,” ci-in a dawng hi.
43013037	Peter in, “Topa, bang dingin tu-a hong zui thei lo ding ka hi uh hiam? Nang adingin ka nuntakna ka pai ding hi,” a ci hi.
43013038	Tua ciangin Jesu in dawnga, “Nang, kei adingin na nuntakna paitakpi ding na hi hiam? Thutak kong geninah, ak khuan ma-in kei thumvei nong kitheihmawhbawl ding hi!
43014001	"Note kilungmangsak kei un. Pasian muang unla, a kei zong hong muang un.
43014002	Ka Pa inn sungah inndei tampi a om hi; om lo hileh kong gen zo ding hi. Note om nading mun bawlkhol dingin tua lai-ah ka pai ding hi.
43014003	Pai-in note om nading mun ka bawl khit ciangin ka omna munah note na om theih nadingun hong pai kikin note kong la ding hi.
43014004	Ka paina mun tunna lampi na thei uh hi,” a ci hi.
43014005	Thomas in, “Topa aw, na pai nading ka thei kei uh hi. Lampi bangci theih ding ka hi uh hiam?” a ci hi.
43014006	Jesu in, “Keimah in, lampi, thutak le nuntakna ka hi hi. Kei tawn loin kuamah Pa kiang a tung thei kei hi.
43014007	Kei nong theih takpi uh leh ka pa zong na theib ding uh hi. Tu-a kipan amah na thei zo uh a, na mu zo uh hi,” ci-in a dawng hi.
43014008	Philip in, “Topa aw, Pa hong lak lecin tua pen ko adingin phazo ding hi,” a ci hi.
43014009	Jesu in, “Philip aw, note tawh hih tanveitak ka omkhawm nangawnin kei hong thei nai lo na hi hiam? Kei hong mute peuhmah, Pa mu ahi hi. Bangci a, ‘Kote, Pa hong lak in,’ ci thei na hi hiam?
43014010	Pa sungah kei ka om a, kei sungah Pa a om cih um lo na hi hiam? Note kianga kong gen thute, kei thu beka, gen ka hi kei hi. Ka sunga a nungta Pa in ama na a sem hizaw hi.
43014011	Pa sungah kei ka om a, kei sungah Pa a om hi, ka cih ciangin kei hong um un. Tua ahikeh zong nalamdangte kitelsakna beek um un.
43014012	Thutak kong geninah, kei hong um mi peuhmah in ka sepsa pen mah a sem ding hi. Pa kiangah pai ding ka hi manin hihte sangin na lianzaw nangawn a sem ding hi.
43014013	Tapa in Pa tungah minthanna a puak theih nadingin kei min suanga na nget peuhpeuh uh ka na sepsak ding hi.
43014014	Note in kei min suanga na khatpeuh nong nget uh leh kong sepsak ding hi.
43014015	"Kei nong it uh leh kong thupiak na mang ding uh hi.
43014016	Pa kiangah ka ngen dinga, amah in note tawh a omkhawm tawntung dingin Thukuppihpa dang khat –
43014017	Thutak Kha note hong pia ding hi. Leitung in amah thei ngei lo, mu zong mu ngei lo ahi manin a sang thei kei hi. Ahi zongin amah note tawh omkhawm a, note sungah om dingc ahi manin amah na thei uh hi.
43014018	Tagahte bangin note kong nusia kei ding hi. No kiangah kong pai ding hi.
43014019	A sawt loin leitung in kei hong mu nawn kei ding hi. Ahi hangin no nong mu ding uh hi. Kei nungta ka hi manin note zong na nungta ding uh hi.
43014020	Tua ni ciangin kei ka Pa sungah om-in, kei sungah note na om uh a, note sungah kei ka om cih na theitel ding uh hi.
43014021	Ka thupiakte nei-a a mang peuhmah kei hong it ahi hi. Kei hong itte ka Pa in it dinga, kei zong amah it-in, ama tungah ka kilak ding hi,” a ci hi.
43014022	Tua ciangin Judas (Judas Iscariot lo pen) in, “Ahi hangin Topa aw, bang dinga kote kianga kilah sawm a, leitung mite kianga kilah sawm lo na hi hiam?” a ci hi.
43014023	Jesu in, “Mi khatpeuh in kei hong it leh ka hilhna a mang ding hi. Ka Pa in amah it dinga, ama kiangah ka pai ding uh a, amah tawh ka teng khawm ding uh hi.
43014024	Kei hong it lote in ka hilhna a mang kei ding uh hi. Hih na zak uh thute kei aa hi lo hi; kei hong sawlpa ka Pa aa ahi hi.
43014025	"Note tawh ka omkhawm lai-in hihte khempeuh kong gen khin zo hi.
43014026	Ahi hangin tua Thukuppihpa keima mina Pa in hong sawl ding tua Khasiangtho in na khempeuh hong hilh dinga, kong gensa khempeuh hong phawkkiksak ding hi.
43014027	Lemna note kong nusiat hi; ka lemna note kong pia hi. Leitung piak bangin note tungah kong pia kei hi. Na lungmang kei unla, na lau kei un.
43014028	"Note in, ‘Ka paimang dinga no kiangah kong pai kik ding hi,’ ka cih na za uh hi. Pa kiangah pai ding ka hi manin kei nong it uh leh na kipak ding uh hi. Ahang in, kei sangin Pa lianzaw hi.
43014029	Hih thu a pian cianga na up theih nadingun a pian ma-in no tungah tu-in kong gen hi.
43014030	Hih leitung kumpitapa hong pai ta ahi manin note tawh sawtveipi ka kiho nawn kei ding hi. Amah in kei bangmah hong cih zo kei hi.
43014031	Kei in Pa ka it a, ka Pa in kei hong thupiak bang tektekin ka sep lam leitung in a theih pelmawh kul hi. "Hong pai un; tu-in paikhia ni.
43015001	"Keimah lenggui taktak ka hi-a, ka Pa, tua lo neipa ahi hi.
43015002	Kei sungah oma, a gah lo hiang peuhmah a sattan hi; a gah hiang peuhmah tam a gah zawk nadingin heuhin a hahsianga hi.
43015003	Note tungah kong gensa thu hangin na siang khin ta uh hi.
43015004	Keima sungah om un, note sungah ka om ding hi. Amah beka gah thei hiang a om kei hi. A guipi-ah a om pelmawh kul hi. Note zong keima sunga na om kei uh leh na gah thei kei ding uh hi.
43015005	"Keimah, lengguipi ka hi hi. Note hiangte na hi uh hi. Mi khat kei sungah oma, ama sungah kei ka om leh gah tampi a gah ding hi. Kei loin bangmah na hih thei kei uh hi.
43015006	Mi khatpeuh kei sungah a om kei leh amah, a kipaimang a vul hiang tawh kibang hi. Tua bang hiangte kitawmin mei sungah kikhula, a kangtum hi.
43015007	Kei sungah na om uh a, ka thute no sungah a om leh na ut peuhpeuh uh na ngen un; hong kipia ding hi.
43015008	Note in gah tampi na gah uh a, ka nungzuite na hina uh na lahna uh, ka Pa minthanna ahi hi.
43015009	"Ka Pa in kei hong itsa bangin note kong it zo hi. Tu-in ka itna sungah om un.
43015010	Ka Pa thupiakte manga ama itna sungah ka om bang tektekin, kong thupiakte na man uh leh ka itna sungah na om ding uh hi.
43015011	Ka lungnopna note sungah om a, note lungnopna a kicin theih nadingin hih thu kong gen zo hi.
43015012	Kong thupiak hih ahi hi: Note kong it bangin note khat le khat na ki-it thuk un.
43015013	A lawmte tang dinga a nuntakna a paai itna sanga itna lianzaw a nei kuamah om lo hi.
43015014	Ka thupiak na zuih uh leh ka lawmte na hi uh hi.
43015015	Silate in a pu nasep thei lo uh ahi manin note silate kong ci nawn kei hi, tua sangsikin ka Pa tung pana ka theih khempeuh note hong theisak khin ka hi manin lawmte kong ci ta hi.
43015016	Note in kei nong teel kei uh a, keimah in pai-a gah a gah tawntung dingin note kong teel hi. Tua ciangin ka min suanga na nget peuhpeuh uh Pa in note hong pia ding hi.
43015017	Ka thupiak hih ahi hi: Khat le khat ki-it thuk un.
43015018	"Leitung in note hong muhdah leh, kei hong mudah masa hi, cih thei gige un.
43015019	Leitung aa na hi uh leh ama aa bangin note hong it ding hi. A taktak in leitung aa na hi kei uh hi. Keimah in leitung mite lak panin note kong teelkhia zo hi. Tua hangin leitung in note hong mudah hi.
43015020	Note tunga kong gensa thute ciamteh un: ‘A pu sanga lianzaw nasem kuamah a om kei hi.’b Amaute in kei hong bawlsia uh ahileh, no zong hong bawlsia ding uh hi. Amaute in ka hilhna a man’ uh leh no aa zong a mang ding uh hi.
43015021	Ka min hangin amaute in note hih bangin hong bawl ding uh hi. Ahang in, amaute in kei hong Sawlpa a thei kei uh hi.
43015022	Amaute kiangah hong pai-in thu gen lo hi leng khialhna hanga a mawh a suak kei ding uh hi. Ahi zongin tu-in ahileh a mawhna uh paulap ding a nei kei uh hi.
43015023	Kei hong mudahte in ka Pa zong a mudah uh hi.
43015024	Amaute lakah kuama bawl loh va bawl kei leng, amaute khialhna hangin a mawh suak lo ding uh hi. Ahi hangin tu-in hih nalamdangte mu zo uh a, tua hi napi amaute in kei le ka Pa hong mudah khawm uh hi.
43015025	Ahi hangin hih in amaute thukham sunga kigelhsa: ‘Amaute in ahang om lopi-in kei hong mudah uh hi,’c cih a tangtunna ahi hi.
43015026	"Pa kiang pana no kianga kong sawl ding, Pa kiang pana hong paikhia thutak Kha – Thukuppihpa hong pai ciangin kei tungtang thu teci a pang ding hi.
43015027	Note zong a cil a kipan kei tawh om khawm na hi uh ciangin teci na pang pelmawh ding uh hi.
43016001	"Note in lam na khialh loh nadingun hihte khempeuh kong gen zo hi.
43016002	Amaute in synagogue panin hong hawlkhia ding uh hi. A taktakin, note hong that peuhpeuh Pasian nasem-a a kingaihsut hun hong tung ding hi.
43016003	Kei ka hi a, ka Pa ahi zongin hong thei lo uh ahi manin amaute in tua bangin a hih ding uh hi.
43016004	Ahun hong tun ciangin kong vauhilhsa ahilam na phawk nadingun hih thu kong gen hi. A cil-in note tawh omkhawm ka hi manin hih thu note kong hilh kei hi.
43016005	"Tu-in kei hong sawlpa kiangah ka pai ta ding hi. Ahi hangin note khat beek in, ‘Koi-ah pai ding na hiam?’ ci-in nong dong kei uh hi.
43016006	Hih thute ka gen manin na dah lua uh hi.
43016007	Ahi hangin thutak kong geninah: Ka paikhiat note hoih nading ahi hi. Kei paikhia lo hileng Thukuppihpa no kiangah hong pai lo ding hi. Ahi zongin kei va paikhia leng, no kiangah amah kong sawl ding hi.
43016008	Amah hong pai ciangin mawhna, thumaanna le thukhenna thu ah, leitung a mawhnaa a laktel ding hi:
43016009	mawhna thu ah, mite in kei hong up loh hang uh ahi hi;
43016010	thumaanna thu ah, note in kei nong muh nawn loh nading uh mun Pa kiangah ka pai ding hang;
43016011	tua ciangin thukhenna thu ah, hih leitung kumpitapa tu-in a kimawhpaih laitak hang ahi hi.
43016012	"Tu-a na san zawh ding sangua tamzaw note kiangah gen ding ka nei hi.
43016013	Ahi hangin amah thutak Kha hong pai ciangin thutak khempeuh ah hong pi ding hi. Ama thu hong gen ding ahi kei hi. A zak thute bek gen dinga, hong piang lai ding thu note hong hilh ding hi.
43016014	Amah in kei kiang pan la-in note tungah hong theihsakna tawh kei hong minthangsak ding hi.
43016015	Pa aa khempeuh kei aa ahi hi. Kha in kei aa pan la-in note tungah hong theisak ding ka cih tua hang ahi hi.
43016016	"Hun tawm vei khit ciangin kei nong mukha nawn kei ding uh hi; tua khit a sawt loin nong mu ding uh hi,” a ci hi.
43016017	A nungzuite pawlkhat in, “‘Pa kiangah pai ding ka hi manin hun tawm vei khit ciangin kei nong mu nawn kei ding uh hi; tua khit a sawt loin nong mu ding uh hi,’ a cih bang a cih nopna hi ding hiam?” ci-in a kidong uh hi.
43016018	Amaute in, “‘Hun tawm vei,’ a cih bang a cihna hi ding hiam, a thugen lah i tel zo peuhmah kei a?” ci-in a kidong lailai uh hi.
43016019	Jesu in amaute in hih thu dong nuam uh cih a theih ciangin, “‘Hun tawm vei khit ciangin kei nong mukha nawn kei ding uh hi, tua khit ciangin a sawt loin nong mu ding uh hi,’ ka cih ciangin ka cihnopna bang hiam cih khat le khat kidong na hi uh hiam?
43016020	Thutak kong geninah, leitung a lungdam laitakin note kapin na dah ding uh hi. Na lungkham ding uh a, ahi hangin na lungkhamna uh lungnopna a suak ding hi.
43016021	"Numei tasuak in tasuah hun tung ahi manin a na a thuak hi. Ahi hangin ta a suah khit ciangin leitungah ta khat suak ahi manin lungdamin a thuaknate a mangngilh hi.
43016022	Tua mah bangin note zong tu lai-takin na dah uh hi. Ahi zongin note kong mu kik dinga, na lungdam ding uh hi. Note lungdamna kuamah in hong sutkhia kei ding hi.
43016023	Tua ni ciangin kei, bangmah nong dong nawn kei ding uh hi. Thutak kong geninah, kei min suanga na nget peuhpeuh uh ka Pa in hong pia ding hi.
43016024	Tu hun dong kei min suangin bangmah na ngen nai kei uh hi. Ngen le uh cin na ngah ding uh a, tua ciangin na lungdamna uh a kim ding hi.
43016025	"Tehpih zanga thu kong gen khit hangin hih bang pau namte zanga kong gen loh hun hong tung ta hi. Ahi hangin ka Pa thu siangtaka kong gen hun hong tung ding hi.
43016026	Tua ni ciangin note in kei min suangin na ngen ding uh hi. Note tangin Pa kiangah kong ngetsak ding a ci ka hi kei hi.
43016027	Hi lo hi, Pa mahmah in note hong it hi, bang hang hiam cih leh note in kei nong it uh a, Pa kiang pana hong pai ka hilam na um uh hi.
43016028	Pa kiang panin kong pai-a, leitung ah kong lut khin zo hi; tu-in leitung nusia in Pa kiangah ka ciah kik ding hi,” a ci hi.
43016029	Tua ciangin Jesu nungzuite in, “Tu-in tehpih zang loin kiteltakin na gen hi.
43016030	Tu-in ahileh na khempeuh na thei a, kuama hong dot nangawn a kul kei hi, cih ka thei ta uh hi. Nang, Pasian kiang pana hong pai na hilam hih in ko hong umsak ta hi,” a ci uh hi.
43016031	Jesu in, “Hong um ta buang uh teh maw!b
43016032	Ahi hangin note na inn ciatuah na kikhenthang hun uh hong tung ding tham loin hong tung zo hi. Note in kei guak nong nusia ding uh hi. Ahi zongin ka Pa tawh om khawm ka hi manin kei guak ka hi kei hi.
43016033	Note in kei sungah lungnopna na ngah nadingun hih thute kong gen khin ta hi. Hih leitung ah note na lungmang ding uh hi. Ahi hangin kilungkhauhsak un! Leitung ka zo zo hi,” a ci hi.
43017001	Jesu in hih teng a genkhit ciangin vantung lam entoin thu ngen a: “Pa aw, a hun tung zo hi. Na Tapa in nang hong minthansak theih nadingin, na Tapa minthangsak in.
43017002	Ahang in, amah na piaksa mi khempeuh tungah nuntak tawntungna a piak theih nadingin mi khempeuh tunga thuneihna amah na pia zo hi.
43017003	Tu-in hih in nuntak tawntungna ahi: nang bek a maan Pasian na hina le na sawlpa Jesu Khrist a theihna uh ahi hi.
43017004	Ka hih dinga nong piakte zawhsiangna tawh leitungah minthanna nang kong puak zo hi.
43017005	Tu-in ahileh Pa aw, leitung a om ma-a nang tawh ka neih minthanna-in kei hong minthangsak in.
43017006	"Leitung pana nong piakkhiatte tungah nanga na laakkhia zo hi. Amaute nang aa ahi uh hi; amaute kei nong pia zo-a na thu a mang uh hi.
43017007	Tu-in amaute in kei nong piak khempeuh nang kiang pana hong pai ahilam thei ta uh hi.
43017008	Ahang in, kei nong piak thute, amaute ka pia-a, tuate a sang uh hi. Amaute in nang kiang pana pai ka hilam theitel uh a, nang kei nong sawl zong a um uh hi.
43017009	Amaute ading thu kong ngetsak hi. Leitung ading kong ngen kei hi. Ahi hangin nong piaksate ading kong ngen hi. Ahang in, amaute nang aa ahi uh hi.
43017010	Kei neih khempeuh nang aa hi-a, nang neih khempeuh kei aa ahi hi. Tua hi-a, amau tungtawnin minthanna ka ngah hi.
43017011	Leitung ah sawt ka om nawn kei ding hi. Ahi hangin amaute leitung ah om lai ding uh a, nang kiangah kei kong pai ding hi. A Siangtho Pa aw, nang le kei khat i hi bangin, amaute khat ahi theih nading un kei nong piaksa min – nangma min vangliatna tawh amaute hu in.
43017012	Amaute tawh ka omkhawm laitakin, nong piaksa min tawh amaute bittakin ka hu zo hi. Laisiangtho a tangtun nadinga a mang thang pa pen simloh khat beek ka mansuah kei hi.
43017013	"Tu-in nang kiangah kong pai ta ding hi. Ahi hangin amaute in amau sungah ka lungnopna a dim a neih theih nadingun leitung a ka om laitakin hih thute ka gen hi.
43017014	Amaute tungah na thu ka pia khin a, kei leitung aa ka hi lo bangin amaute zong leitung aa hi nawn lo uh ahi manin leitung in amaute a mudah hi.
43017015	Amaute leitung pan na lakkhiat ding kong ngen kei hi. Ahi hangin gilopa panin na hut ding kong ngen hi.
43017016	Kei, leitung aa ka hi lo bangin, amaute zong leitung aa hi lo uh hi.
43017017	Amaute thutak tawh siangthosakb in; na thu thutak ahi hi.
43017018	Leitungah kei nong sawl bangin, amaute leitungah ka sawl zo hi.
43017019	Amaute zong a siantho takpi nadingun keimah le keimah ka kisiangthosak hi.
43017020	"Amaute ading kia kong ngen kei hi. Amaute thupuakte tungtawn a kei hong um ding mite adingin zong kong ngen hi.
43017021	Pa aw, nang kei sungah na om a, kei nang sungah ka om bang tektekin amaute khat a suah theih nadingun kong ngen hi. Nang, kei nong sawl ahilam leitung in a up nadingin amaute zong ei sungah om uh hen.
43017022	Eite khat i hi mah bangin amaute zong khat ahi theih nadingun nong piaksa minthanna amaute ka pia zo hi.
43017023	Amaute sungah kei ka oma kei sungah nang na om hi. Nang, kei nong sawl le kei nong it bangin amaute na it cih leitung in a theih nadingin amaute kiciantakin pumkhat suak uh hen.
43017024	"Pa aw, nong piaksa mite ka omna-ah kei tawh a om khawm ding le nong it mana leitung piansak ma-a minthanna nong piak keima minthanna a muh ding uh ka deih hi.
43017025	"A thumaan Pa aw, leitung in nang hong thei kei zongin, ken nang kong thei-a, nang, kei nong sawl amaute in a thei uh hi.
43017026	Amaute tungah nang kong pulak zo-a, nangmah in kei nong itna amaute aa ahi theih nading le kei mahmah amaute sungah ka om theih nadingin kong pulak lai hi,” a ci hi.
43018001	Jesu in thu a nget khit ciangin a nungzuite tawh tua mun nusia in Kidron Kuam a kantan uh hi. Tua kuam galkhatah Olive lo khat a om hi; tua lo sungah amah le a nungzuite a lut uh hi.
43018002	Jesu le a nungzuite tua lai-ah kituah pahpah uh ahi manin amah lehhekpa Judas in tua mun a thei hi.
43018003	Tua ahi ciangin Judas in, galkap pawlkhat le siampi makaite le Pharisee-te pana ulian pawlkhat makaih in lo sungah a va pai uh hi. Amaute in meisel, meivak le hiam a keng uh hi.
43018004	Jesu in ama tunga thu piang ding khempeuh thei khin a, paikhia-in amaute kiangah, “Kua deih na hi uh hiam?” ci-in a dong hi.
43018005	Amaute in, “Nazareth mi Jesu,” ci-in a dawng uh hi. Jesu in, “Kei, amah ka hi hi,” a ci hi. (Tua laitakin a lehhekpa Judas zong amaute lakah a ding hi.)
43018006	Jesu in, “Kei, amah ka hi hi,” a cih ciangin amaute nungkin in lei-ah a puk uh hi.
43018007	Jesu in, “Kua deih na hi uh hiam?” ci-in amaute a dong kik hi. Amaute in, “Nazareth mi Jesu,” a ci uh hi.
43018008	Jesu in, “Kei, amah ka hi hi, ci-in kong gen zo hi. Kei hong zong na hi uh leh hih mite paisak un,” ci-in a dawng hi.
43018009	"Nong piaksa mi khat beek ka mansuah kei hi,”a a cih thu a tangtun nadingin hih thu a piang ahi hi.
43018010	Tua ciangin namsau khat a nei Simon Peter in a namsau dokin tulpipa nasempa a sat leh a taklam bil a satkhia hi. (Tua nasempa min Malchus ahi hi.)
43018011	Jesu in Peter kiangah, “Na namsau paimang in. Pa hong piaksa hai dawn lo ding ka hi hiam?" ci-in thu a pia hi.
43018012	Tua ciangin galkap pawlkhatte le a makaipa uh tawh Jew-te uliante in Jesu a man uh hi. Amaute in amah hen uh a,
43018013	tua kuma tulpi a sem Caiaphas sungpa Anna kiangah a puak masa uh hi.
43018014	Caiaphas pen, mipite tangin mi khat si leh hoih ding hi, ci-a Jew-te tungah thuhilh pa ahi hi.
43018015	Simon Peter le nungzui dang khat in Jesu a nungzuih uh hi. Hih nungzuipa pen tulpipa meltheih ahi manin tulpipa huang sung dong Jesu tawh a tonkhawm hi.
43018016	Ahi zongin Peter in a pualam kongbiang ah a ngak hi. Tulpipa meltheih nungzuipa pai kika, nasem-a om nungak kiangah a gen ciangin huang sungah Peter a lutsak hi.
43018017	Kongkhak a nungaknu in Peter kiangah, “Nang hih mipa nungzui lakah khat hi lo na hia?” ci-in a dong hi. Amah in, “Hi keng,” ci-in a dawng hi.
43018018	Khuadam a, nasemte le uliante mei awi-in mei kimkotah a ding uh hi. Peter zong amaute lakah mei awi-in a ding hi.
43018019	Tua hun laitak, tulpipa in Jesu, a nungzuite le a hilh thute a dot laitak ahi hi.
43018020	Jesu in, “Leitung kiangah a lang tang in ka gen zo hi. Jew-te kikhopna ahi zongin synagogue-te le biakinnpi ah thu ka hilh tawntung hi. Ka sim gen bangmah a om kei hi.
43018021	Bang dinga kei hong dong na hi hiam? Ka thugen a zate dong in. Ka gensate thei mahmah uh hi,” ci-in a dawng hi.
43018022	Jesu in hih bang a cih ciangin a kianga om uliante laka khat in, “Tulpipa dawn nading hih bang maw?” ci-in a maitang a beng hi.
43018023	Jesu in, “Thu maan lo gen ka hileh ka khialhna hong gen in. Ahi hangin thutak gen ka hileh bang hanga hong beng na hi hiam?” ci-in a dawng hi.
43018024	Tua ciangin Annas in amah hensa mah in tulpi Caiaphas tungah a puak hi.b
43018025	Simon Peter mei awi-a a din laitakin, “Ama nungzui dang khat hi ngel ve teh aw?” ci-in amah kidong hi. Amah in, “Hi keng,” ci-in a nial hi.
43018026	Tulpipa nasemte laka Peter in a bil a satkhiatsak pa tanaute khat in, “Olive lo sungah amah le nang hong mu khawm hi lo ka hia?” ci-in a to hi.
43018027	Peter in nial kik leuleu a, tua hun laitakin ak a khuang hi.
43018028	Tua ciangin Jew-te in Caiaphas inn panin Rome-te ukpipa innpi ah Jesu a paipih uh hi. Tua hun zingsang tung ahi hi. Jew-te in Paisan Pawi ne thei nuam uh a, biakna ngeina palsat a, a nit loh nadingun kumpipa inn sungah a lut kei uh hi.
43018029	Tua ahi ciangin amaute kiangah Pilate paikhia a, “Hih mipa na mawh matna uh bang ahi hiam?” ci-in a dong hi.
43018030	Amaute in, “Amah in tatkhialh na lian nei kei leh nang khut sungah kong tun kei ding uh hi,” ci-in a dawng uh hi.
43018031	Pilate in, “Note mah in amah pai-pih unla, nomau thukham bangin thu khen un,” a ci hi. Jew-te in, “Ahi hangin mi khatpeuh tungah thu khena thah theih nading thu ka nei kei uh hi,” ci-in a nial uh hi.
43018032	Bangci banga sihna thuak ding cih, Jesu in ama sih nading thu a genkholhna, a tangtun nadingin hih thu a piang ahi hi.
43018033	Tua ciangin innpi sungah Pilate lut kik a, Jesu samin thu donga, “Nang, Jew-te kumpipa na hi hiam?” a ci hi.
43018034	Jesu in, “Tua pen nang ngaihsut mah ahi hiam, ahikeh kei thu midang khatpeuh hong gen ahi hiam?” ci-in a dong hi.
43018035	Pilate in, “Kei Jew mi ka hi hiam? Nang, kei khut sung hong tun na mipihte le na siampi makaite ahi hi. Nang bang hih na hi hiam?” ci-in a dong hi.
43018036	Jesu in, “Kei kumpi gam hih leitung hi lo hi. Hi hileh, Jew-te hong matin ka nasemte in kei hong hutna un a do ding uh hi. Ahi hangin kei kumpi-gam mundang pan ahi hi,” a ci hi.
43018037	Pilate in, “Nang, kumpi khat na hi maw leh!” a ci hi. Jesu in, “Kei kumpi nong cih na maan hi. A taktakin, hih thu hangin ka suaka, hih thu hang mahin leitung ah kong pai-a thutak ah teci ka pang hi. Thutak lama pang peuhmah in ka thu a ngai uh hi,” ci-in a dawng hi.
43018038	Pilate in, “Thutak bang ahi hiam?” ci-in a dong hi. Tua a cih kawmin Jew-te kiangah paikhia kik a, “Amah mawhsak nading thukho bangmah ka mu kei hi.
43018039	Ahi hangin Paisan-pawi hun ciangin note kiangah thongkia khat ka khah ding na ngeina uh ahi hi. ‘Jew-te kumpipa’ kong khah ding na deih uh hiam?” ci-in a dong hi.
43018040	Amaute in, “Hi lo, amah hi lo! Barabbas hong pia ou,” ci-in a kiko kik uh hi. Barabbas ahileh kumpi langdona-a kihel khat ahi hi.
43019001	Tua ciangin Pilate in Jesu a satsak hi.
43019002	Galkapte in ling phekkhawmin kumpi lukhu phan uh a, a lu-ah a khusak uh hi. Amaute in kumpi puan dupsan silhsak uh a,
43019003	ama kiangah pai thithe in, “Jew-te kumpipa, cidam ta in!” a ci uh hi. Tua ciangin amaute in a mai a beng uh hi.
43019004	Pilate khatvei paikhia kik a, Jew-te kiangah, “En un, amah mawhsak nading thukho bangmah ka mu kei hi, cih kong theihsakna-in amah note kiangah kong khahkhia hi,” a ci hi.
43019005	Jesu, kumpi puan dupsan silhin, ling lukhu khusa-in a paikhiat ciangin Pilate in amaute kiangah, “Mipa hiah om hi!” a ci hi.
43019006	Siampi makaite le uliante in amah a muh phetun, “Kilhlum in! Kilhlum in!” ci-in a kiko uh hi. Ahi hangin Pilate in, “Amah la unla, kilhlum un. Ken ahileh amah mawhsak nading thukho ka mu zo kei hi,” a ci hi.
43019007	Jew-te in, “Kote in thukham ka nei uh hi; tua thukham tawh kizui-in amah a sih pelmawh kul hi. Bang hang hiam cih leh, amah ‘Pasian Tapa ka hi hi,’ kici hi,” a ci teitei uh hi.
43019008	Pilate in hih thu a zak ciangin lau semsem zaw a,
43019009	innpi sungah a lut kik hi. Amah in, “Koi pana hong pai na hi hiam?” ci-in Jesu a dot ciangin Jesu in a dawng kei hi.
43019010	Pilate in, “Kei hong dawng nuam lo na hi hiam? Nang, kilhlup theihna le khahkhiat theihna thuneihna a nei ka hilam phawk lo na hi hiam?” a ci hi.
43019011	Jesu in, “Tunglam pana hong kipia ahikeh kei tungah bangmah vangliatna na nei kei hi. Tua ahi ciangin nang tunga kei hong puakpa in mawhna lianzaw a bawl hi,” ci-in a dawng hi.
43019012	Tua-a kipan Pilate in Jesu a khah nading a hanciam hangin Jew-te in, “Hih mipa na khahkhiat leh Caesar lawm na hi kei hi. Kumpipa ka hi hi, a kici peuhmah Caesar langpang ahi hi,” ci-in a kiko niloh uh hi.
43019013	Pilate in hih thu a zak ciangin Jesu a pualam ah paikhiatpih a, Suangphah (Aram pau in Gabbatha) kici mun-a thukhenna tokhom tungah a tu hi.
43019014	Tua hun, Paisan-pawi Nipikal Kiginkholh ni, nai gukna pawl ahi hi. Pilate in Jew-te kiangah, "Hih lai-ah na kumpipa uh om hi," a chi hi.
43019015	Ahi hangin amaute in, “Amah lakhiamang in! Amah lakhia mang in! Amah kilhlum in!” ci-in a kiko uh hi. Pilate in, “Na kumpipa uh kilhlum ding ka hi hiam?” ci-in a dong hi. Siampi makaite in, “Caesar longal kumpi dang kuamah ka nei kei uh hi,” ci-in a dawng uh hi.
43019016	A tawpna-ah Pilate in amah kilhlup dingin amaute tungah piakhia ta hi. Tua ciangin galkapte in Jesu cingin a paikhiatpih uh hi.
43019017	Ama singlamteh ding amah in pua-a, Luguh Mun (Aram pau-a Golgotha kici) lamah a paikhia hi.
43019018	Amaute in amah singlamteh tungah a kilh uh hi. Amah tawh midang nih – alang tuakah khat tuak kilhin a laizangah Jesu a kilh uh hi.
43019019	Pilate in theihsakna khat bawlsak a, singlamteh ah a suang hi. Tua ah, JEW-TE KUMPIPA, NAZARETH MI JESU, kici hi.
43019020	Jew-te tampi in hih lai kisuang a sim uh hi. Ahang in, Jesu singlamteh tunga a kikilhlupna mun khuapi kiang hi-a, tua theihsakna lai, Aram, Latin le Greek pau-in kigelh hi.
43019021	Jew-te siampi makaite in Pilate kiangah, “‘Jew-te’ Kumpipa’ ci-in gelh kei in, hih mipa’ Jew-te kumpipa ka hi hi’ kici hi, ci-in gelh in,” a va ci uh hi.
43019022	Pilate in, “Ka gelh khitsa, ka gelhkhitsa ahi hi,” ci-in a dawng hi.
43019023	Galkapte in singlamteh tungah Jesu a kilh uh ciangin a puansilhte la in phel li suah uh a phel khat ciatin tang uh a, a puan sungsilh a siit lai uh hi. A puan sungsilh pen a khuina om lo, alu pan ataw dong zang khata kiphan ahi hi.
43019024	Amaute in, “Balkek kei ni, a ngah ding pen aisan ni,” a kici uh hi. Hih banga a hihna uh, Laisiangtho sunga kigen, “Amaute in ka puante hawm uh a, ka puan-ak ading ai a san uh hi,”a cih thu a tangtun nading ahi hi. Tua hi-a, hih pen galkapte hih ahi hi.
43019025	Jesu singlamteh gei-ah a nu, a nu sanggamnu, Clopas zi Mary le Magdalane a Mary-te a ding uh hi.
43019026	Jesu in tua lai-a om a nu le a kianga ding, a it a nungzuipa khat a muh ciangin a nu kiangah, “Kong it numei aw, na tapa hih lai-ah om hi,” ci-in,
43019027	nungzuipa kiangah, “Na nu hih lai-ah om hi,” a ci hi. Tua hun a kipan hih nungzuipa in tuanu a inn ah a kem hi.
43019028	Tua khit, Jesu in na khempeuh cingkim khin ta, cih a theih ciangin Laisiangtho a tangtun nadingin, “Ka dangtaak hi,” a ci hi.
43019029	Tua lai-ah lenggahzu thuk bel khat a om hi. Amaute in tua sungah tuihup diah uh a, puknah hiang dawnah suangin Jesu mukah a tah uh hi.
43019030	Jesu in tua dawn ding a ngah khit ciangin, “Kizo zo hi,” a ci hi. Tua tawh a lukunsukin, a kha a khahkhia hi.
43019031	Tua ni pen Kiginkholh ni hi-a, a zingciang lah Sabbath ni thupi tuam ni ding ahi hi. Jew-te in Sabbath ni-a singlamtehte tungah a luangte uh a om ding a deih loh man un, Pilate kiangah a khete uh sutan-a, a luangte uh a lakkhiat ding a ngen uh hi.
43019032	Tua ahi ciangin galkapte va pai in, Jesu tawh kikhai khawm, a masa pa khete sutan uh a, tua ciangin adang khat aa a sutan uh hi.
43019033	Ahi hangin Jesu kiang a tun uh ciangin amah a sisa in mu uh a, a khete a sutan kei uh hi.
43019034	Tua tangin galkapte khat in Jesu teneem teipi khatin sun-a, sisan le tui kihel a luangkhia pah hi.
43019035	A mu pa in a muh thu teci panga, ama teci panna thutak ahi hi. Amah in thutak gen ahilam thei a, nang zong na up theih nadingin teci a pang hi.
43019036	Laisiangtho in: “Ama guh khat beek a kisutan kei ding hi,”b a cih le
43019037	Laisiangtho mundang khatah: “Amaute in a sutpa uh a en ding uh hi,”c a cih thu a tangtun nadingin hih banga piang ahi hi.
43019038	Tua nung ciangin Arimathea a teng Joseph in Pilate kiangah, Jesu luang a ngen hi. Joseph, Jesu nungzui khat ahi hangin Jew-te a kihtak manin a langtang in a zui kei hi. Amah pai-in Pilate phalna tawh a luang a la hi.
43019039	Amah tunung lama zana Jesu kianga hawhpa Nicodemus in a zui hi. Nicodemus in paknamtui kha le aloes kihel poundd sawm sagih le nga ding khawng a keng hi.
43019040	Amaute in Jesu luang lakhia uh a, saihadial puanin gim namtui tawh a tuam khawm uh hi. Hih pen Jew-te kivuina ngeina zuihna ahi hi.
43019041	Jesu kikilhlupna munah huan khat om a, tua huan sungah kuamah a kisial ngei nai lohna han thak khat a om hi.
43019042	Jew-te Kiginkholh ni ahi hang le a kiangah han om pah ahi manin amaute in tua lai-ah Jesu a sial uh hi.
43020001	Nipi kal a ni masa ni, zingsang tung khuamial laipi-in Mary Magdalene, hanah pai-a, han kongvang panin suang kilikkhiasa-a om a mu hi.
43020002	Tua ciangin Simon Peter le Jesu in a it nungzuipa kiangah amah va tai-a, “Amaute in han sung panin Topa a lakhia zo uh hi, amah koi-ah koih uh hiam, ka thei kei uh hi!” a ci hi.
43020003	Tua ciangin Peter le nungzui dang khat pen in han lam a manawh uh hi.
43020004	A nih un taikhawm uh a, ahi hangin tua nungzui dang khat pa in Peter makhelhin han a tung masa hi.
43020005	Amah kunsukin a sung ena, tua lai-a om a kitunna saihadial puante enin, a sungah a lut kei hi.
43020006	Tua ciangin a nunga om Simon Peter tunga, han sungah a lut hi. Tua lai ah a luang tunna saihadial puan mu a,
43020007	Jesu lutang kimkot-a han puan om zong a mu hi. Tua puante kizial tuamin saihadial puan tawh a tuamtuakin a om hi.
43020008	A tawpna ah han a tung masa nungzuipa zong a sungah a lut hi. Amah in mu-a a um hi.
43020009	(Amaute in tua hun dong, Laisiangtho in, Jesu misi pan kithosak ding hi, cih thu a theitel nai kei uh hi.)
43020010	Tua ciangin nungzuite a inn uah ciah kik uh a,
43020011	ahi hangin Mary han pua-ah dingin a kap hi. A kah kawmkawmin kunsukin han sung a et leh,
43020012	puanpak silh vansawltak nih, Jesu luang kisialna mun, a lukhungah khat, a khekhuantaw-ah khat a tu a mu hi.
43020013	Amaute in, “Numei aw, bang dinga kap na hi hiam?” ci-in a dong uh hi. Tuanu in, “Ka Topa lakhiamang uh a, koi-ah koih uh hiam, ka thei kei hi,” a ci hi.
43020014	Tua laitakin a nunghei leh a nunga ding Jesu a mu hi; ahi zongin Jesu ahilam a thei kei hi.
43020015	Amah in, “Numei aw, bang dinga kap na hi hiam? Kua zong na hi hiam?” a ci hi. Tuanu in huan neipa sa a, “Sia aw, amah na puakkhiat mang ahileh koi-ah koih na hi hiam, hong gen in, ken ka la kik nuam hi,” a ci hi.
43020016	Jesu in, “Mary” ci-in a sam hi. Ama lam nga-in amah kihei a Aram pau in, “Rabboni!” (Sia cihna) ci-in a awngkhia hi.
43020017	Jesu in, “Pa kiangah ciah nai lo ka hi manin hong lenlen kei in. Tua sangin ka sanggamte kiangah pai inla, ‘Ka Pa, na Pa uh, ka Pasian na Pasian uh kiangah a ciah kik dek ta ka hilam amaute va hilh in,’” a ci hi.
43020018	Tua thu tawh nungzuite kiangah Mary Magdalene pai-in, “Topa ka mu khin hi!”a ci hi. Jesu in ama tunga a gen khempeuh amaute a ko hi.
43020019	Tua nipikal, ni masa ni nitak in, Jew-te kihta-in kong kikalhkhum uh a, a kikhop laitakun, Jesu pai-in amaute lakah va dinga, “Lungmuanna, note tawh om ta hen!” a ci hi.
43020020	Hih a cih khit ciangin a khutte le a teneem amaute a lak hi. Nung-zuite in Topa a muh uh ciangin a nuam lua mahmah uh hi.
43020021	Jesu in, “Note tawh Lemna, om ta hen! Pa in kei hong sawl bangin note kong sawl hi,” a ci leuleu hi.
43020022	Tua tawh amaute tungah a huu khah a, “Khasiangtho na sang un.
43020023	Mi khatpeuh a mawhnate na maisak uh leh amau mawhnate a kimaisak hi a, amau mawhnate na maisak kei uh leh amau mawhnate a kimaisak lo ahi hi,” a ci hi.
43020024	Nungzuite kiangah Jesu a pai lai-in Sawm-le-nihte lakah khat Thomas (Didymus kici) a om kei hi.
43020025	Nungzui dangte in ama kiangah: “Topa ka mu khin uh hi,” ci-in a gen uh hi. Ahi hangin amah in, “A khut sunga siktukkilh ma mu-a, ka khutme-in siktukkilh omna munte lawng-a, a pang ka lawn tektek mateng ka um kei ding hi,” a ci bikbek hi.
43020026	Nipikal khat khit ciangin a nungzuite tua inn ah kikhawm kik uh a, Thomas zong amaute tawh a omkhawm hi. Kongkhakte a kikalh hi napi, Jesu pai-in amaute lakah dinga, “Lemna, note tawh om ta hen!” a ci hi.
43020027	Tua ciangin “Thomas kiangah, “Na khutme in hih lai lawng in; ka khutte en in. Na khut zan inla ka pang lawng in. Lunghei nawn kei inla um in,” a ci hi.
43020028	Thomas in, “Ka Topa le ka Pasian!” a ci hi.
43020029	Tua ciangin Jesu in ama kiangah, “Na muh khit manin nong um hi; mu lo napi-a umte thupha ngah ahi hi,” ci-in a gen hi.
43020030	Jesu in a nungzuite muhin hih laibu sunga kigelh lo lim lamdang tampi a bawl hi.
43020031	Ahi hangin Jesu, Khrist hi-a, Pasian Tapa hi, cih na up theiha nading uh le tua upna hangin ama minin nuntakna na neih theih nadingun hihte a kigelh ahi hi.
43021001	Tua nungin Tiberiasa tuipi gei-a a nungzuite kiangah Jesu a kilang kik hi. A kilahzia hih bang ahi hi:
43021002	Tua lai-ah Simon Peter, Thomas (Didymus kici) Galilee gam Cana pan Nathanael, Zebedee tapate le adang nungzuite nih a om uh hi.
43021003	Simon Peter in amaute kiangah, “Kei nga beng dingin ka kuan ding hi,” a cihleh amaute in, “Ko zong kong zui ding uh hi,” a ci uh hi. Tua ciangin amaute paikhia-in gunkuang sungah a tuang uh hi. Ahi hangin tua zanin bangmah a man kei uh hi.
43021004	Zingsang tungin gun gei-ah Jesu dinga, ahi hangin nungzuite in Jesu ahilam a thei kei uh hi.
43021005	Amah in amaute galsap a, “Lawmte, nga khat beek man lo maw?” a ci hi. Amaute in,“Man het lo,” ci-in a dawng uh hi.
43021006	Amah in, “Na len-un na gunkuang taklam pang uh khuh dih un; tua hileh pawlkhat na man ding uh hi,” a ci hi. Amaute in a khuh uh ciangin nga tam awk lua ahi manin a len uh gunkuang sung a tun zo kei uh hi.
43021007	Tua ciangin Jesu it nungzui pa in Peter kiangah, “Topa hi!” a ci hi. “Topa hi” a cih Simon Peter in a zak phetin a puan tungnung tengin (ahang in, amah puansilh loin a om hi) tui sungah a diangkhia pah hi.
43021008	Nungzui dangte tuigei pan a gamla lo tong zanihb bangah om uh a, amaute in len dima ngasa kai kawmin gunkuangin a zui uh hi.
43021009	Tui gei a tun uh ciangin amaute in tua lai-ah meihol-am tunga ngasa le anlum kihang a mu uh hi.
43021010	Jesu in amaute kiangah, “Tu-a na ngasa matte uh tawm hong la dih un,” a ci hi.
43021011	Simon Peter gunkuang tungah kah a, tui gei-ah len a kai hi. Ngasa a lian bekbek 153 tak a awk hi. Tua zahtak hi napi len a kek kei hi.
43021012	Jesu in amaute kiangah, “Hong pai unla zing-an ne un,” a ci hi. Nungzuite khat beek in, “Nang kua na hiam?” ci-in a dong ngam kei uh hi. Amaute in Topa ahilam a thei uh hi.
43021013	Jesu pai-in anlum la-a, amaute pia-in tua mah bangin ngasa zong a pia hi.
43021014	Hih in, Jesu misi pan a thawh kik zawh a nungzuite kiangah a kilah a thumveina ahi hi.
43021015	An a nek khit uh ciangin Jesu in Simon Peter kiangah, “John tapa Simon aw, hihte sangin kei nong it zaw taktak hiam?” a ci hi. Amah in, “Hihi Topa aw, nang kong it na thei hi,” a ci hi. Jesu in, “Ka tuunote na vak in,” a ci hi.
43021016	Jesu in, “John tapa Simon aw, kei nong it taktak hiam?” a ci kik hi. Amah in, “Hihi Topa aw, nang kong it na thei hi,” ci-in a dawng hi. Jesu in, “Ka tuute na cing in,” a ci hi.
43021017	Ama kiangah, “John Tapa Simon aw, kei nong it hiam?” ci-in a thumveina a dong hi. Jesu in, “Kei nong it hiam?” ci-a a thumveina a dot manin Peter lungsim a nasak hi. Amah in “Topa aw, na khempeuh na thei hi; nang kong it na thei hi,” a ci hi. Jesu in, “Ka tuute na vak in.
43021018	Thutak kong geninah, na khangno zawk lai-in nang le nang kizemin na utna peuhah na pai hi. Ahi hangin na khangham ciangin na khutte zanin midang khatpeuh in nang hong zem dinga, na pai nop lohna pi-ah hong paipih ding uh hi,” a ci hi.
43021019	Hih thu pen bangci bang sihna tawh Peter in Pasian a minthansak ding cih Jesu in a genna ahi hi. Tua ciangin amah in ama kiangah, “Kei hong zui in,” a ci hi.
43021020	Peter a nunghei leh Jesu it nungzui pa-in amaute a zuih laitak a mu hi. (Hih pa pen, nitak-an a nek khawm lai-ua Jesu tungah kingama “Topa, kua-in nang hong lehhek ding hiam?” ci-a a dong pa ahi hi.)
43021021	Peter in amah a muh ciangin, “Topa amah bangci ding?” ci-in a dong hi.
43021022	Jesu in, “Amah kong pai kik dong a nungta lai dingin deih leng zong nang tawh bang kisai hiam? Nang kei nong zuih pelmawh kul hi,” ci-in a dawng hi.
43021023	Hih thu hangin ‘Hih nungzui pa a si kei ding hi,’ ci-in sanggamte lakah kam lengsawn a kithang hi. Ahi hangin Jesu in amah si lo ding a cihna hi lo-a, “Kong pai kik dong amah a nungta lai dingin deih leng zong nang tawh bang kisai hiam,” a ci hi bek hi.
43021024	Hih nate ah teci panga a gelh pa hih nungzui pa ahi hi. Ama teci panna amaan hi, cih i thei hi.
43021025	Jesu in nadang tampi zong a sem lai hi. A vekpi in kigelh khin hileh leitung buppi nangawn in a kigelh ding laibute a koih nading mun a nei kei ding hi, ci-in ka um hi.
44001001	Theophilus aw, ka laibu masa sungah Jesu in a septe le a hilhte khempeuh a kipat tunga kipan
44001002	a teelsa sawltakpite tungah Khasiangtho tungtawna a lah khit ciangin vantungah a kilaktoh ni donga thute ka gelh ahi hi.
44001003	A thuak dingte a thuak khit nungin hih mite kiangah amah mah kilak-a, amah a nungta takpi ahina, a uptak kitelna tampitak a lak hi. Amaute kiangah amah kilak in, ni sawmli sung Pasian gam thu a gen hi.
44001004	Khatvei amaute tawh an a nek khawm laitakun amah in: “Jerusalem nusia kei un. Ahi zongin kong gen na zaksa uh ka Pa in letsong hong piak dinga hong ciam, na ngak un.
44001005	Ahang in, John in tui-ina hong baptise hi. Ahi hangin ni tawmkha khit ciangin Khasiangtho-in na kibaptisa ding uh hi,” ci-in thu a pia hi.
44001006	Tua ahi ciangin amaute a kisuktuah khawm laitakun, “Topa aw, Israel tungah tuhunin kumpi-gam ding kiksak ding na hi hiam?” ci-in dong uh hi.
44001007	Amah in amaute kiangah, “Pa in ama thuneihna tawh a seh ani ahi zongin ahun ahi zongin note theih ding hi lo hi.
44001008	Ahi hangin note tungah Khasiangtho hong tun ciangin vangliatna na ngah ding uh a, Jerusalem, Judea gam, Samaria gam khempeuh le leimong dongah ka tecite na hi ding uh hi,” a ci hi.
44001009	Tua teng a cih khit ciangin amaute muh mahmah in amah kilato a, amaute muhtawp ah meii in a liah hi.
44001010	Amah a paito amaute in a et zuizui laitakun, amaute gei-ah thakhatin puanpak silh mi nih a ding hi.
44001011	Amaute in, “Galilee mite aw, hih lai-ah vanlam enin bang hangin ding na hi uh hiam? Note kiang pan vantung ah kilato hih Jesu tektek mah vantung ah a pai na muh bangun hong pai kik ding hi,” a ci uh hi.
44001012	Tua ciangin khuapi pana Sabbath ni khat lamb a gamla Olive Vum kici mualno panin Jerusalem ah a ciah kik uh hi.
44001013	Amaute a tun uh ciangin amau omna ngei dei tungnung ah a pai uh hi. Tua lai-a omte: Peter, John, James le Andrew; Philip le Thomas, Bartholomew le Matthew; Alphaeus tapa James le Zealot pawla Simon le James tapa Judas-te ahi uh hi.
44001014	Amaute in numeite, Jesu sanggamte le a nu Mary tawh thu a ngen khawm tawntung uh hi.
44001015	Tua nite in, thu-umtec (za le sawm nih bang a pha ding mi hon khat) lak panin Peter ding to-a,
44001016	"Sanggamte aw, tanglai peka Khasiangtho in David kam tawna a na gen, Jesu a mante a makaih Judas tawh kisai Laisiangtho thu a tangtun ding kisam hi.
44001017	Tuapa eite lakah khat hi-a i naseppih ahi hi,” a ci hi.
44001018	(Judas in a gitlohna mana a ngah pahtakman tawh lo khat a lei hi. Tua munah bungbu kiatin a pumpi kitam a, a gilzangte buakhia hi.
44001019	Jerusalem a om mi peuhmah in hih thu a za uh hi. Tua ahi ciangin amaute in tua mun amau kamin, Sisan-lo cihna Akeldama, ci-in a phuak uh hi.)
44001020	Peter in, “Bang hang hiam na ci uh leh Phatna-late bu sungah, “‘Ama mun kinusia ta hen; tua sungah a teng ding kuamah om kei hen,’d tua ciangin, ‘Ama makaihna mun midang in laih ta hen’”e ci-in kigelh zo hi.
44001021	Tua ahi manin Topa Jesu eite lakah sungtum pusuak in a om sung khempeuh,
44001022	John baptise a kipan eite kiang pana Jesu a kilaktoh hun dong eite tawh a om khawmsa mite lak-a khat i teel ding kisam hi. Ahang in, tuate lakah khat in eite tawh ama thawhkikna teci a pan tektek ding kisam hi,” a ci hi.
44001023	Tua ciangin mi nih: Barsabbas kici Joseph (Justus zong a kici) le Mathias-te a sehkhia uh hi.
44001024	Tua khit ciangin thu ngen uh a, “Topa aw, mi khempeuh lungtang na thei hi.
44001025	Judas ama munah pai-a, a nusiat hih sawltakpi nasep a sem ding hih mi nihte kua zaw teel na hi hiam, kote hong lak in,” a ci uh hi.
44001026	Tua ciangin ai lawn uh a, Mathias tung a tu hi. Tua ahi ciangin amah sawltakpi sawm-le-khat lakah kigawm beh hi.
44002001	Pentecost ni a tun ciangin amaute a vekpi un mun khatah a om khawm uh hi.
44002002	Van pan thakhatin huihpi nung ging bangin ging a, amaute tutna inn sung khempeuh a dim hi.
44002003	Amaute in meileiite hileh a kilawm amah le amah kikhenin amaute tung tekah a khawl ciat a mu uh hi.
44002004	Amaute khempeuh Khasiangtho tawh kidim uh a, Kha hihsak theih bang, kam dangtea in a pau uh hi.
44002005	Tua lai-in van nuai-a minam khempeuh panin a pai Pasian kihta Jew-te, Jerusalem ah a tam lai uh hi.
44002006	Amaute in hih awging a zak uh ciangin mi hon khat lungmangin va kikhawm uh hi. Ahang in, amaute thugente amau pau ciatin a za uh hi.
44002007	Amaute in lamdang sa lua mahmah uh a, “Hih mite a vekpi-un Galilee-te pau-a pau mi hi lo uh ahi hiam?
44002008	Tua hi napi eite in amaute pau, ei pianpih pau tekin i zak theih bangci dan hiam?
44002009	Parthia-te Media-te Elam-te;Meso - potamia le, Judea le Cappadocia, Pontus le Asia,
44002010	Phrygia, le Pamphylia, Egypt le Cyrene kianga Libya gam khente a tengte; Rome pana a hawhte,
44002011	(Jew-te le Jew biakna a zuite tawh); Cret-te le Arab-te – eite khempeuh in, amaute in Pasian nalamdang bawlte a gen uh ei pau ciatin lah i za mawk a!” ci-in a kidong uh hi.
44002012	Lamdang sa mahmah in lungzing uh a, “Bang cihna hi peuhmah ding hiam?” a kici uh hi.
44002013	Ahi zongin mi pawlkhatte in amaute nuihsan in, “Lenggahzu tam dawn lua ta uh hi,”b a ci uh hi.
44002014	Tua ciangin Sawm-le-khatte tawh Peter ding to-a a aw sangsak in mihonte kiangah, “Ka mipih Jew-te le Jerusalem a om note khempeuh aw, hih thu note tungah kong telgen ding hi. Ka thugen limtakin na ngai un.
44002015	No upmawh bangin hih mite zukham hi lo uh hi. Tu-in zingsang nai kua sat pan bek hi!
44002016	Hi lo hi, hih in kamsangpa Joel in a na gen:
44002017	"Pasian in, ‘Ni nunungte ah mi khempeuh tungah ka Kha ka sungkhia ding hi. Na tanute na tapate un kamsang ding uh a, na tangvalte un mangmu in, na putekte un mang a man ding uh hi.
44002018	Tua ni ciangin, ka nasem numei le pasalte tung nangawn ah ka Kha ka sungkhia ding a, amaute in thu a genkhol ding uh hi.
44002019	Tunglam vanah a lamdangte le nuailam leitungah limte le sisan le mei le meikhu sahpite ka lak ding hi.
44002020	A lian a minthang Topa ni hong tun ma-in ni khuamial suak dinga khapi sisan a suak ding hi.
44002021	Tua ciangin Topa min a lote peuhmah kihonkhia ding hi,’c a cihsa ahi hi.
44002022	"Israel mite aw, hih thu ngai un: note in na theih mah bangun Nazareth mi Jesu pen Pasian in note lakah ama tungtawna a bawl nalamdangte, a lamdangte le limte tawh Pasian in a kipsak mi ahi hi.
44002023	Pasian in a tupsa le a theihkholhsa bangin note khutah hong kipia hi. Tua ciangin note in mitatsiated huhna tawh singlamteh tungah na kilhlum uh hi.
44002024	Ahi hangin sihna in amah lenden zo lo ahi manin, Pasian in misi pan thokiksak a, sih gentheihna pan a suaktasak hi.
44002025	David in ama thu a genna-ah: “ ‘Ka mai-ah Topa ka mu tawntung hi. Ka taklamah om ahi manin, kei ka ling kei ding hi.
44002026	Tua ahi manin ka lung nuam a; ka leii a kipak hi; ka pumpi zong lametna-in a nungta ding hi.
44002027	Ahang in, hankhuk ah kei nong nusia kei dinga, na Mi Siangthopa zong na muatsak kei ding hi.
44002028	Nuntakna lampi kei nong theisak zo hi; na omna munah lungnopna tawh kei nong dim ding hi,’e a na ci hi.
44002029	Sanggamte aw, pupi David si zo a, kivui zo-in, tuni mahmah in hih lai-ah a han om hi, cih kimuangtakin kong gen thei hi.
44002030	Ahi hangin amah kamsang khat hi-a, Pasian in kiciama, ama suante sung pan khat ama kumpi tokhoma, a tutsak ding a kamciamsa a thei hi.
44002031	Hong tung ding mukhol ahi manin hankhuk sungah kinusia lo-a, a pumpi zong muat lo ding, ci-in Khristf thawhkikna thu a na genkhol hi.
44002032	Pasian in hih Jesu thosakin nung tasaka, hih thu a taktak a hina kote khempeuh, teci ka hi uh hi.
44002033	Amah Pasian taklam ah kitawisang a, Pa kiang pana kamciamsa Khasiangtho ngahin ama hong buakkhiat tu-a na muh na zakte uh ahi hi.
44002034	Ahang in, David vantung ah kah lo napi: “‘Topa in ka Topa kiangah,
44002035	"Na galte khempeuh na khepekte ngak nading ka suahsak matengin ka taklam ah na tu in,”’g ci hi.
44002036	"Tua ahi manin Israel mi khempeuh in tel ta un: Na kilhluppa uh hih Jesu, Pasian in Topa le Khrist suaksak zo hi,” a ci hi.
44002037	Mite in hih thu a zak uh ciangin a lung uh vut a, Peter le sawltakpi dangte kiangah, ‘Sanggamte aw, bang hih ding ka hi uh hiam?” a ci uh hi.
44002038	Peter in, “Na mawhnate uh a kimai sak theih nadingin note, na vekpi un kisik unla Jesu Khrist minin na kibaptise un. Tua ciangin Khasiangtho letsong na ngah ding uh hi.
44002039	Tua kamciam pen note le na tate uh ading le gamlapi-a omte khempeuh ading – i Topa Pasian in a sap dingte khempeuh ading ahi hi,” ci-in a dawng hi.
44002040	Kammal dang tampi tawh amaute vauhilh a, “Hih a kisiasa khang mite panin note kihonkhia un,” ci-in amaute tungah a thum hi.
44002041	Ama thu gen a sangte kibaptise uh a, tua ni-in amau pawl sungah mi tul thum bang a kibehlap hi.
44002042	Sawltakpite thuhilhna le amau tawh kithuahna, anlum balkhapna le thu ngetnate ah, amau le amau a va kipumpiak uh hi.
44002043	Mi khempeuh in lamdang sa mahmah uh a, sawltakpite in alamdang tampi le apiandang limte a bawl uh hi.
44002044	Thu-umte khempeuh omkhawm uh a na khempeuh a nei khawm uh hi.
44002045	A neihsate uh le a vante uh zuakin mi khatpeuh a kisapna bangbangin a pia uh hi.
44002046	Nisimin biakinnpi huangte sungah a kithuah khawm ngitnget uh hi. Amaute innah anlum balkhamin lungdamna le itna lungsimtak tawh nekhawm uh a,
44002047	Pasian phatin, mi khempeuh in angvanna nuam a sa uh hi. Topa in nisimin amau pawl sungah a kihonkhia mi a kibehlapsak hi.
44003001	Ni khat, nitak lam nai thum laitak thunget hunin biakinnpi ah Peter le John paito uh hi.
44003002	Tua laitakin a suah tunga mipoi khat, biakinnpi huangte sunga paite tungah khutdawh-a ngen dingin nisima a kikoihna mun Kilawm kici biakinnpi kongpi ah kipuak hi.
44003003	Tuapa in Peter le John a lut dektak a muh ciangin amaute kiangah sum a ngen hi.
44003004	Peter in amah en gega a, John in zong a en hi. Tua ciangin Peter in “Ko hong en dih in!” a ci hi.
44003005	Tua ciangin tuapa in, amaute in bang khatpeuh a piak ding uh lamena, a law pet hi.
44003006	Tua ciangin Peter in, “Kham ahi-a ngun ahi zongin ka nei kei hi. Ahi hangin ka neih pen nang kong pia hi. Nazareth mi Jesu Khrist minin lam pai in,” a ci hi.
44003007	A khut taklam ah manin kaito a, tua mipa khepekte le siakmite thahatin a khauh hi.
44003008	Amah a khe-in diang to a, lam a pai hi. Tua ciangin amaute tawh biakinnpi huangte sungah paikhawma, pai-in dianga Pasian a phat hi.
44003009	Mite khempeuh in amah lam pai a Pasian a phat a muh uh ciangin,
44003010	Kilawm kici biakinn kongpi-a tu, khutdawh-a ngen pa mah hi cih thei tel uh a, amaute in tuapa tunga thupiangte lamdangsa in a lungmang uh hi.
44003011	Khutdawh-a ngenpa in Peter le John a zuihzuih laitakin, mi khempeuh in lamdang sa uh a, amaute omna Solomon Talap a kicihna mun ah a tai uh hi.
44003012	Peter in a muh ciangin amaute kiangah, “Israel mite aw, bang hangin hih in note lamdang hong sasak ahi hiam? Kote vang tawh ahikeh ka pasianmina uh hanga hih mipa lam a paisak thei bangin bang hangin kote hong hi ci et na hi uh hiam?
44003013	Abraham, Isaac le Jacob-te’ Pasian, i pate Pasian in ama nasem Jesu min thangsak zo hi. Note in amah thah dingin na piakhia uh a, Pilate in amah khah ding thukim napi ama mai-ah amah na nolh uh hi.
44003014	Note in a Siangtho le Thumaan Pa na nolh uh a, tualthat khat no kianga hong khah dingin na ngen uh hi.
44003015	Note in nuntakna a piapa na that uh a, ahi hangin Pasian in amah misi pan a thosak hi. Hih thuah kote teci ka hi uh hi.
44003016	Note in na muh uh le na theih uh hih mipa Jesu min upna hangin kihatsak hi. Note khempeuh in na muh uh bangin ama tunga damsiangna a pia pen Jesu min le ama tungtawna hong pai upna ahi hi.
44003017	"Tu-in sanggamte aw, na makaite uh hih bangin khuaphawk loin a gamtat uh ka thei hi.
44003018	Ahi hangin Pasian in kamsangte khempeuh tungtawn a, ‘Khrista in thuak ding hi,’ ci-a a gen kholhsate a tangtunsakna hih bang ahi hi.
44003019	Tua ahi ciangin kisikin Pasian lam nga kik un. Tua hileh na mawhnate uh kisiaksiangin Topa tung panin thathak ngahna hun hong tung thei dinga;
44003020	tua ciangin note adinga kisehsa tua Khrist – Jesu nangawn note kiangah hong sawl thei ding hi.
44003021	Sawt lai peka ama kamsang siangthote tungtawna a kamciam bangin Pasian in na khempeuh a bawlphat hun hong tun masiah amah ahileh pel loin vantung ah a om lai ding hi.
44003022	Ahang in, Moses in, ‘Topa na Pasian un nomau mite lak panin note adingin kei tawh kibang kamsang khat hong khangkhiasak ding hi; amah in note tungah hong gen peuhmah na man pelmawh uh kul hi.
44003023	Ama thu a ngai lo peuhpeuh ama mite lak panin kikhenkhia siang ding hi,’b ci hi.
44003024	"Hi takpi hi, Samuel a kipan, kamsangte khempeuh thu na gen zahzah in tu lai hunte a na genkhol zo hi.
44003025	Tua hi-a kamsangte le Pasian in, na pu na pa-te uh tawh thukhunna a na bawlsate a luahte na hi uh hi. Amah in Abraham tungah, ‘Na suan na khakte tungtawnin leitunga mi om khempeuh thupha kipia ding hi,’c ci hi.
44003026	Pasian in a nasempa a khankhiatsak ciangin note, na tatsiatna panun na vekun kikhelin thupha hong piak theih nadingin note kiangah hong sawl masa hi,” a ci hi.
44004001	Peter le John in mipite tungah thu a gengen laitakun siampite, biakinnpi cing makaipa le Sadducee-te va pai uh hi.
44004002	Sawltakpite in Jesu ah misite a thawhkikna mipite tungah hilhin a tangkona un, amaute a lungzingsak mahmah hi.
44004003	Amaute in Peter le John man uh a, nitaklam ahi manin a zingciang dong thong sungah a khum uh hi.
44004004	Ahi hangin amaute thupuak a za mi tampi in um uh a, pasal tulnga bang pha ta hi.
44004005	A zing ciangin gam-ukte, upate le thukham siate Jerusalem ah a kikhawm uh hi.
44004006	Tua lai-ah tulpi Annas om a, amah tawh Caiaphas, John Alexandar le adang tulpite innkuanpihte zong a om hi.
44004007	Amaute in Peter le John a mai-uah dingsak uh a: “Bang vangliatna le bang min tawh hih bawl na hi uh hiam?” ci-in a dong uh hi.
44004008	Tua ciangin Khasiangtho tawh Peter kidima, amaute kiangah, “No gam-ukte le upate aw,
44004009	mipoi khat tunga migitna nasep hangin amah bangci dam hiam cih thusitna thuak dingin tuni-in ko hong kisam ahileh,
44004010	note le Israel gama midangte khempeuh in hih thu thei ta un. A dam siang sinsensa a note mai-a ding hih mipa pen, note in na kilhlup uh, ahi hanga Pasian in misi pana a thawhkiksak pa Nazareth mi Jesu Khrist min hanga dam ahi hi.
44004011	Amah, “‘No innlamte nolh suang, inntungkhuma suang a suak ahi hi,’b
44004012	Midang khat beek sungah hotkhiatna a om kei hi. Ahang in, eite kihotkhiat nading van kikhupsin nuai-a mihing tungah a kipia, min dang a om kei hi,” a ci hi.
44004013	Amaute in Peter le John a hanna mu uh a, lai siam lo mi mawkmawk ahilam uh thei uh ahi ciangin lamdang sa-in hih mite Jesu tawh a om khawm uh hi, cih a phawk uh hi.
44004014	Ahi hangin cina a damsakpa uh amau tawh ding khawm a muh theih manun bangmah a gen thei kei uh hi.
44004015	Tua ahi ciangin Sanhedrin panin kihemkhia dinga thu a piak khit uh ciangin, amaute thu a kikum uh hi.
44004016	Amaute in, “Hih mite bang cih ding i hi hiam? Jerusalem a teng mi peuhmah in lah, nalamdang thupi khat a bawl uh thei uh a, i nial nading lah a om kei hi.
44004017	Ahi hangin tu-a ban, hih thute milakah a kizelhbeh nawn loh nadingin kham ni. Hih min tawh mi khatpeuh tungah thu a gen nawn loh nadingun i vauhilh kul hi,” a kici uh hi.
44004018	Tua khit ciangin amaute sam kik uh a, Jesu minin thu gena, a hilh nawn het loh nadingun thu a pia uh hi.
44004019	Ahi hangin Peter le John in “No le no kingaihsun dih un, Pasian mitmuhna ah Pasian thu sangin no thu kong man ding uh, koi maanzaw ding ahi hiam?
44004020	Ahang in, ka muhsa uh le ka zaksa uh thu gen loin ka om thei kei uh hi,” ci-in a dawng uh hi.
44004021	A nasia zaw in tawng’ uh a, tua khit ciangin amaute a paikhiasak uh hi. A piangsa thu hangin mi khempeuh in Pasian phat uh ahi manin, amaute in gawtna a piak nading uh a khensat thei kei uh hi.
44004022	Ahang in, a lamdangtaka kidamsak tua mipa kum sawmli val upa ta hi.
44004023	Peter le John a kikhah ciangin amau mite kiangah pai kik uh a, amaute tunga siampi makaite le upate thugen khempeuh a zasak uh hi.
44004024	Amaute in hih thu a zak uh ciangin a aw uh sangsakin Pasian kiangah thu a ngen khawm uh hi. Amaute in, “Thuneipipen Topa aw, vantung, leitung, tuipite le a sunga omte khempeuh na bawlsa ahi hi.
44004025	Na nasempa ka pa uh David kam tawnin Khasiangtho-in na gen a: “‘Bang hang minamte heh a, mite in a mawknapi sawmsim uh hiam?
44004026	Topa langa pang ding le a Sathau Nilh-pac langpang dingin, leitung kumpite panmun la-in, gam-ukte a kikhawm uh hi,’d ci hi.
44004027	Hi takpi hi. Herod le Pontia Pilate in Gentile-te le hih khuapi sunga Israel mitee tawh kimu khawmin na sathau nilhsa pa, na nasem siangtho Jesu langpang dingin kithuhual uh hi.
44004028	Amaute in nang vangliatna le nang deihna-in a piang dinga a khentat kholsa bangin sem uh hi.
44004029	Tu-in Topa aw, amaute hong tawnna ngaihsun inla, hangtaka na thu a gen dingin na nasemte hihtheihna lianpi hong guan in.
44004030	Na nasem siangtho Jesu min tungtawnin cina damsaka, a lamdang limte lak ding le a lamdang tuamtuamte hih dingin na khut hong zankhia in,” a ci uh hi.
44004031	Thu a nget khit uh ciangin amau te kikhopna mun a ling hi. Amaute khempeuh Khasiangtho tawh kidim uh a, Pasian thu hangtakin a gen uh hi.
44004032	Thu-umte khempeuh, lungsim le ngaihsutna kikhatin a om uh hi. Amau neihsate kuamah in aituamin nei lo uh a, ahi hangin a neih khempeuh uh a neikhawm uh hi.
44004033	Sawltakpite in, vangliatna lianpi tawh Topa Jesu thawhkikna teci pang uh a amaute khempeuh tungah hehpihna tampitak a tung hi.
44004034	Amaute lakah a kitasam a om kei hi. Ahang in, leitangte ahikeh inn neite in a hunhunin zuak uh a, a khot uh sumte,
44004035	sawltakpite khe phungah koihin a kitasam peuhpeuh tungah a hawm uh hi.
44004036	Cyprus pan, Joseph kici Levi mi khat, sawltakpite in Barnabas (Hanthawnna Tapa cihnopna) a cih uh mipa in
44004037	lo khat a neih zuak a, a sum paipihin sawltakpite khephungah a koih hi.
44005001	A min Ananias kici mi khat in zong a zi Sapphira tawh a neihsa leitang a zuak khawm uh hi.
44005002	A zi theihpih sinsenin amah mah in a sum khenkhat a im hi. Ahi hangin a ip loh teng sawltakpite khe phungah va puak hi.
44005003	Tua ciangin Peter in, “Ananias aw, Satan in na lungsim hong zo-in, Khasiangtho khema, na leitang zuak mana na ngah sum pawlkhat nang adingin na kep, bangci bang hiam?
44005004	A kizuak ma-in zong nang aa hi lo ahi hiam? A kizuak khit ciangin zong tua sumte nang thu-a na zat theih hi lo ahi hiam? Tua banga hih ding ngaihsutna bang in hong neisak hiam? Mihingte khem hi loin Pasian khem na hi hi,” a ci hi.
44005005	Ananias in hih thu a zak ciangin, puksukin a si hi. Tua thupiang a zate khempeuh nak lau mahmah uh hi.
44005006	Tua ciangin tangvalnote pai-in a luang tun uh a, amah puakhia-in a vui uh hi.
44005007	Tua khit nai thum bang ciangin, thupiangte bangmah thei loin a zi a va lut hi.
44005008	Peter in, “Nang le Ananias in na leitang man-ua na ngah uh hih zah mah ahi hiam? Hong gen dih in,” ci-in a dong hi. Amah in, “Himah, aman tua zah mah hi,” a ci hi.
44005009	Peter in, “Bangci-a Topa Kha zia-et ding kithukim na hi uh hiam? En dih in! Na pasal vuite khe kongkhak bulah om hi; nang zong hong puakhia ding uh hi,” a ci hi.
44005010	Tua hun laitakin ama khephung ah puksukin a si hi. Tua ciangin tangvalnote tumin amah a sisa a om mu uh a, puakhia in a pasal geiah a vui uh hi.
44005011	Pawlpi bup le hih thu a zakha mi khempeuh a nak lau mahmah uh hi.
44005012	Sawltakpite in mite lakah lim lam dang le a lamdang tampi a bawl uh hi. Thu-umte khempeuh Solomon Talap ah a kituahkhawm zel uh hi.
44005013	Mipite in amaute tunget mahmah tei napi, a pawlpih ngam kuamah a om kei hi.
44005014	Tua hi napi lah Topa a um numei pasal tam semsema amau pawlmi a kibehlap hi.
44005015	Tua thu hangin Peter in tua lai tawna a pai ciangin amaute pawlkhat alim in a liahkhak beek nadingin mite in a cinate uh lupna le phek in lampi-ah a na sial uh hi.
44005016	Jerusalem kima khuapite panin zong mihonpite va kikhawm uh a, a cinate uh le kha giloa in a gentheihsakte va puakin amaute khempeuh a dam uh hi.
44005017	Tua ciangin Sadducees pawlte sunga kihel tulpipa le ama kithuahpihte in a haza mahmah uh hi.
44005018	Amaute in sawl takpite man uh a, tangpi thong inn ah a khum uh hi.
44005019	Ahi hangin Topa vansawltak khat in zan laitakin thong kongkhakte hongin a paikhitpih hi.
44005020	Amah in, “Pai un, biakinnpi huangte ah ding unla, hih nuntak-thakna thupuak bucing mite tungah gen un,” a ci hi.
44005021	Amaute tunga kigensa bangin khuavak phetin biakinnpi huangte ah lut uh a, mite thu a hilh uh hi. Tulpipa le a kithuahpihte a tun uh ciangin Israel upate—Sanhedrin khempeuh kikhawmsakin, thonga sawltakpite a samsak uh hi.
44005022	Ahi hangin thong inn a tun uh ciangin makaite in tua lai-ah amaute a mu kei uh hi. Tua ciangin amaute ciah kik uh a,
44005023	"Thong inn muanhuai taka kikalh le kongkhakte ah a cingte a ding ka mu uh hi. Ahi hangin tuate ka hon uh ciangin a sungah kuamah ka mu kei uh hi,” ci-in a zasak uh hi.
44005024	Hih zaksakna a zak uh ciangin biakinnpi cingte makaipa le siampi makaite in, hih thu bang hong suak zen tam, ci-in a lungmang uh hi.
44005025	Tua ciangin mi khat va pai a, “En un, thong sunga na khum uh mite in, biakinnpi huangte sungah dingin mite thu hilh uh hi,” a ci hi.
44005026	Tua phetin biakinn cing makaipa a makaihpih teng tawh va pai uh a, sawltakpite hong tonpih uh hi. Mipite in suang tawh a den ding lau uh ahi manin thagum a suang kei uh hi.
44005027	Sawltakpite a tunpih khit uh ciangin tulpipa thusit dingin Sanhedrin mai-ah a dingsak uh hi.
44005028	Amah in, “Hih minin thu na hilh loh nadingun thukhauh kong pia zo uh hi. Ahi hangin na thuhilhna un Jerusalem khua sung teng zelkhin a, hih mipa sisan ah ko nong mawhkhusak uh hi,” a ci hi.
44005029	Peter le sawltakpi dangte in, “Mihing thu sangin Pasian thu ka man zawk pelmawh uh kul ding hi.
44005030	Amah sing tungah khai-a na thah pa uh Jesu, ka pate uh Pasian in misi pan thosak zo hi.
44005031	Amah in Israel-te tungah kisikna leh mawhmaisakna a piak theih nadingin Pasian in amah tawisanga ama taklamah koih in, Kumpitapa le Honpa in a tusak hi.
44005032	Hih thu ah kote teci ka hi uh a, Pasian in ama thu a mangte a piak Khasiangtho zong teci ahi hi,” a ci uh hi.
44005033	Amaute in hih thu a zak uh ciangin lungso uh a, amaute a that nuam uh hi.
44005034	Ahi hangin mi khempeuh in a zahtak uh Gamaliel kici thukham sia Pharisee khat Sanhedrin sungah ding to a, tua mite tawm vei sung a pua lamah omsak phot nading thu a pia hi.
44005035	Tua ciangin amaute tungah thu gen a, “Israel mite aw, hih mite na bawl nopna thu uh limtakin ngaihsun un.
44005036	A beisa hun khat lai-in Theudas hong kilang in, mi gina ngel khatin hong kigena mi zali bang in amah pawl uh hi. Amah kithat in, ama nungzuite maimang a, bangmah ahi kei hi.
44005037	Mi kisim hun laitakin ama nungah Galilee mi Judas kilang leuleu a, gam lehdo mi honkhat a makaih hi. Amah zong kithata, a nungzuite a kithehthang uh hi.
44005038	Tua ahi manin tu laitaka i thu tawh kisai-in ngaihsutna kong piak nopinah: hih mite hi ci omsak un! Khahkhong lel un! Ahang in, amau sawm le a nasepte uh mihing sawm lel ahileh lawhsam ding uh hi.
44005039	Ahi hangin Pasian pan ahileh mite na kho zo kei ding uh hi; Pasian langdo na hi lel kha ding uh hi,” a ci hi.
44005040	A thugen in amaute a thuzawh hi. Amaute in inn sungah sawltakpite sam in a sat uh hi. Tua ciangin amaute in Jesu mina thu a gen nawn loh nadingun thu pia uh a, amaute a khah uh hi.
44005041	Sawltakpite, tua Min hanga zah lakna a thuak tham dinga a om uh nuam uh a, Sanhedrin panin a paikhia uh hi.
44005042	Ni khat khit ni khat biakinnpi tual le inn khat pan inn khatah, Jesu in Khristb hi cih lungdamna thu tawlnga loin hilhin a tangko uh hi.
44006001	Tua hun lai-in nungzuite tam semsem uh a, nisim an hawmna tawh kisai-in Greek-Jew-te in amau meigongte kithu don lo hi, ci-in Hebrew-Jew-te a phunsan uh hi.
44006002	Tua ciangin Sawm-le-nihte in, nungzuite khempeuh kikhawmsak uh a, “Pasian thu gen ding thu don lo liangin annek tuidawn dingah kong tuanvai uh leh ko adingin man lo ding hi.
44006003	Sanggamte aw, note lakah Kha le pilna tawh kidim pasal sagih teel un. Tuate tungah hih nasep ka suan ding uh a,
44006004	kote in thungetna le nasepna kong hahbawl ding uh hi,” a ci uh hi.
44006005	Hih thusun in a pawl bup uh a lungkimsak hi. Amaute in upna le Khasiangtho tawh adim Stephen; tua banah Philip, Procorus, Nicanor, Timon, Parmenas le Jew biakna-a kikhel Antioch pana Nicolas zong a teel uh hi.
44006006	Amaute in hih mite sawltakpite tungah ap uh a, amaute in a lutung-uah a khut uh nga-in thu a ngetsak uh hi.
44006007	Tua bangin Pasian thu a kizel hi. Jerusalem ah nungzuite khang semsem a, siampite tampi in tua upna a zui uh hi.
44006008	Tu-in Stephen, Pasian hehpihna le vang tawh a dim mi khat hi-a, mite lakah a piandang mahmah le a lamdang limte a bawl hi.
44006009	Ahi zongin Synagogue-a Salsuaktate (amaute a kilawhna uh) pawlmite langpanna hong piang hi. Tuate Syrene le Alexandria, Cilicia le Asia gamkhente pana a pai Jew-te ahi uh hi. Hih mite in Stephen thu a sel uh hangin,
44006010	ama pilna le a thugenna-a pang, Kha langah a pang zo kei uh hi.
44006011	Tua ciangin mi pawlkhat zolsim uh a, “Stephen in Moses le Pasian langah daisakna thu a gen ka za uh hi,” a cisak uh hi.
44006012	Tuaci-in amaute in mipite le upate le thukham siate a hansuah uh hi. Amaute in Stephen man uh a Sanhedrin mai-ah a tun uh hi.
44006013	Teci zuau phuak-a teci pang amaute in, “Hihpa in mun siangtho le thukham a langgen niloh hi.
44006014	Kote in, ‘Hih Nazareth mi Jesu in hih mun susia dinga, Moses in eite khuta hong piaksawm i pupa ngeina a kheng ding hi,’ a cih ka za uh hi,” a ci uh hi.
44006015	Sanhedrin a tu mi khempeuh in Stephen limtakin entek uh a, amaute in a maitang, vansawltak maitang tawh kibangin a mu tek uh hi.
44007001	Tua ciangin tulpipa in ama kiangah, “Hihte hong matna a maan hiam?” ci-in a dong hi.
44007002	Hih thu a dawnna in amah in, “Sanggamte le pate aw, ka thugen na ngai un! I pa Abraham Haran-a a ten ma Mesopotamia a, a om lai-in ama kiangah minthanna Pasian a kilang hi.
44007003	Pasian in, 'Na gam le na mite nusia inla, kong lah nading gamah pai in,’a ci hi.
44007004	"Tua ahi ciangin Chaldea gam nusia in Haran ah a teng hi. A pa a sih khit ciangin tu-a note tenna mun hih leitang ah Pasian in amah sawl hi.
44007005	Amah in ama tungah a luah ding leitang khepek cia nangawn a pia kei hi. Ahi hangin Abraham in ta a neih loh lai nangawn in, amah le a nunga asuan akhakte in tua leitang a tang ding uh hi, cih Pasian in kamciam khin hi.
44007006	Pasian in ama tungah: ‘Na suan na khakte amau gam lo khatah mikhualin om ding uh a, amaute sila suakin, kum zali sung kibawlsia ding hi.
44007007	Ahi hangin amaute sal-a a khawi mite ka gawt ding hi, ci-in gen a, tua nung ciangin amaute tua mun pan paikhia ding uh a, hih munah kei hong bia ding uh hi,’b Pasian in ci hi.
44007008	Tua ciangin Abraham tungah vun at ding thukhun a pia hi. Tua hi-a Abraham, Isaac’ pa hong hi-in a suah khit ni giat ciangin a vun a at hi. Tua nung ciangin Isaac, Jacob’ pa hong hi-a James, pupi sawm le nihte pa hong suak hi.
44007009	Pupite in Joseph a hazat manun Egypt ah sila-in a zuak uh hi. Ahi hangin Pasian in amah ompih a,
44007010	ama lungkhamna khempeuh panin hukhia hi. Amah in Joseph tungah pilna le Egypt kumpi Pharaoh mai-ah maipha ngahna a pia hi. Tua ahi ciangin amah in Egypt gam khempeuh le a kumpi inn sung khempeuh a uksak hi.
44007011	"Tua ciangin Egypt le Canaan gam sung khempeuh ah kialpi tungin, gim thuakna lianpi tunga, i pate in an a mu zo kei uh hi.
44007012	Egypt ah an om hi cih Jacob in a zak ciangin i pate a khat veina hawh dingin a sawl hi.
44007013	A nih veina a hawh uh ciangin, Joseph in a sanggamte kiangah amah kua hi hiam cih kigen a, Pharaoh in Joseph innkuan sung thu a na thei hi.
44007014	Hihte khit ciangin Joseph in a pa Jacob a innkuan bup tawh samsaka, a vekun sawm sagih le nga a pha uh hi.
44007015	Tua ciangin amah le i pate sihna mun Egypt ah Jacob a paisuk hi.
44007016	Amaute luangte Shechem ah kipuak kika, Abraham in Shechem-a Harmor tate tung pana sum bangzah hiam khat tawh a leisa hankhuk sungah kisial hi.
44007017	Pasian in Abraham tunga a kam ciam a tangtunsak ding hun a nai ciangin Egypt a i mite kibehlapin tam mahmah uh hi.
44007018	Tua ciangin Joseph thu bangmah a thei kha lo kumpi dang khat in, Egypt gam uk hi.
44007019	Amah in i mipihte khembawl in, i pute nengcipa, a ta suakthakte uh, a sih nadingin thatang hat thu-in a paikhiasak hi.
44007020	"Tua hun laitakiin Moses suak a, amah naupang mawkmawk ahi kei hi.c Ahang in, a pa inn sungah kha thum sung kikem hi.
44007021	A pua-ah a kikoihkhiat ciangin Pharaoh tanu in amah la a, ama tapa bangin khoi hi.
44007022	Moses in Egypt pilna khempeuh sin a, thugenna le nasepna ah a vanglian hi.
44007023	"Moses kum sawmli a phak ciangin ama mipih Israel mite veh ding a khensat hi.
44007024	Ama mipihte khat, Egypt-te khatin a khelbawl laitak mu-a, a hu dingin va pai-in, a phulakna in Egypt pa a that hi.
44007025	Moses in, Pasian in amaute honkhia dingin amah zang hi, cih a phawk ding uh hi, ci-in a ngaihsun hi. Ahi hangin amaute in a phawk kei uh hi.
44007026	A zing ciangin Israel mite nih a kilai laitak Moses in a tuak hi. Amah in amaute lep sawmin, ‘Guaite aw, note sanggam khat hi napi, bang hanga khat le khat kisiasak nuam na hi uh hiam?’ ci hi.
44007027	"Ahi hangin a gilo-zawpa in Moses thalsawn a, ‘Kua in kote tungah uk a thukhenpa dingin nang hong koih ahi hiam?’
44007028	Zan-a Egypt pa na thah bangin kei hong that nuam na hi hiam?’d ci hi.
44007029	Moses in hih thu a zak ciangin, Midian ah taimang sanin tua lai-ah mikhualin va tenga tapa nih a nei hi.
44007030	"Kum sawmli khit ciangin Sinai Vum kiang gamlakah vansawltak khat, sawl kawm meikuangin Moses kiangah kilang hi.
44007031	Amah in hih a muh ciangin a na muh lamdang a sa mahmah hi. A naizaw-a en dingin a pai leh amah in Topa aw za a:
44007032	‘Na pate uh Pasian, Abraham, Isaac le Jacob-te’ Pasian ka hi hi,’e ci hi. Moses lau in linga, a en ngam kei hi.
44007033	"Tua ciangin Topa in ama kiangah, “Na dinna mun siangtho ahi manin na khedap suahkhia in.
44007034	Egypt a ka mite a kinencipna ka mu zo hi. Amaute tauna ka za zo-a, a suaktasak dingin hong paisuk ka hi hi. Tu-in hong pai in, Egypt ah kong sawl kik ding hi,’f ci hi.
44007035	"Amaute in, ‘Kua in kote tungah uk a thukhenpa dingin nang hong koih ahi hiam?’ ci-a, a thu a nialpa uh hih Moses mah ahi hi. Amaute ukpa le hukhia pa dingin Pasian mahmah in amah, sawl kawm meikuang sunga ama kianga kilang vansawltak tungtawna a sawl ahi hi,
44007036	Amah in amaute Egypt panin pai khiatpih a, Egypt gam, San Tuipig le sehnel-gam ah kum sawmli sung a lamdangte le lim lamdangte a bawl hi.
44007037	‘Pasian in nomau mite lak panin keimah bang kamsang khat hong sawl ding hi,’h ci-a Israel-te tungah a na hilh pa tua Moses mah ahi hi.
44007038	Amah sehnel-gam a mihon kipawlkhawmte’ pate le Sinai Vum tunga amah a hopih van sawltak tawh a omkhawm hi; amah in eite tunga hong puaksawn ding a nungta thute a ngah hi.
44007039	"Ahi hangin i pate in ama thu a mang kei uh hi. A man’ sangsik un, amah nolh uh a, a lungtangte uh Egypt lam a nga kik uh hi.
44007040	Amaute in Aron kiangah, ‘Kote mai-a pai ding pasiante hong bawlsak in. Egypt pana hong pikhia hih mihing pa Moses lah bang suak ta hiam, ka thei kei uh hi!’i ci uh hi.
44007041	Amaute in bawngno suna lim a bawl uh tua hun lai ahi hi. Amaute in tua tungah kithoihnate puak uh a, a khut uh tawh a bawlsate uh pahtawi-in a lawm uh hi.
44007042	Ahi hangin Pasian in lehngatsana vantung nate biakna adingin amaute a ngawh piak hi. Hih kamsangte laibu sunga kigelhsa thu: “O Israel innkuante aw, gamlak ah kum sawmli sung, biakpiakna le biaknate kei nong puak uh hiam?
44007043	Moloch biakbukno le na pasian uh Rephan aksi, biak dinga na bawl uh milimte na tawisang uh hi. Tua ahi manin Babylon galkhatah salinj kong paisak ding hi,’ kici le hih thu kituak hi.
44007044	"I pu i pa-te in gamlak ah Teci panna biakbuk a nei uh hi. Tua pen, Pasian in Moses tunga a hilh, alim a muhsa banga kibawl ahi hi.
44007045	Biakbuk ngah khin in, Pasian in amaute mai-a a hawlkhiat minamte leitang a lak uh ciangin i pate in Joshua makaihna tawh tua biakbuk na pua uh a, tua biakbuk, David khanghun dong tua gamah a om hi.
44007046	Amah in Pasian angvanna nuamsa a, Jacobk Pasian ten nading a lamsak theih nading ngen hi.
44007047	Ahi hangin ama ading inn lam pa Solomon ahi hi.
44007048	"Bangbang ahi zongin a Sang Penpa ahileh mihing bawlsa innte ah a teng kei hi. Kamsangpa gen bangin:
44007049	"‘Vantung ka tokhom hi-a, leitung ka khe ngakna ahi hi. Kei ading bangci bang inn lam ding na hi hiam? Ahikeh ka khawl nading mun koi lai hi ding hiam?
44007050	Hih na khempeuh ka khuta ka bawlsa hi lo ahi hiam? Topa in ci hi.’l
44007051	"No a genhak mite, lungtang le bil vun-at lohte! Na pate uh tawh na kibang tektek uh hi. Note in Khasiangtho na nang ngitnget uh hi!
44007052	Na pate un a bawlsiat loh kamsang om ngei ahi hiam? Amaute in Thumaan Pa hong pai ding thu a genkholte nangawn a that uh hi.
44007053	Vansawltakte tungtawna kizang thu kham ngah napi a zui lo note in tu-in amah lehhekin na that uh hi,” a ci hi.
44007054	Amaute in hih thu a zak uh ciangin lungso uh a, a ha uh a gawisan uh hi.
44007055	Ahi hangin Khasiangtho tawh kidim Stephen in vantung lam ento-in, Pasian minthanna le Pasian taklam a ding Jesu a mu hi.
44007056	Amah in, “En un, van kihong le Pasian taklama Mihing Tapa a ding ka mu hi,” a ci hi.
44007057	Tua takteh, amaute in a bil uh hum uh a, a aw neih zah un kiko in amah a bawhhuan uh hi.
44007058	Khuapi sung panin talkaih gawp uh a, suangin a deng uh hi. Tua hun tektekin tecite in Saul kici tangvalno khat khephungah a puante uh a koih uh hi.
44007059	Amaute in amah suang tawh a den laitakun Stephen in, “Topa Jesu aw, ka kha na sang ta in,” ci-in thu a ngen hi.
44007060	Tua ciangin khukdin-a, “Topa aw, hih mawhna amaute tungah na phul kei in,” ci-in a kiko hi. Hih teng a cih khit ciangin a ihmu hi.
44008001	Saul zong tua lai-ah om a, ama sihna a thukimpih hi. Tua ni-in Jerusalem ah pawlpi kibawlsiatna lianpi om a, sawltakpite longal adangte khempeuh Judea le Samaria gam sung tengah a kithehhthang uh hi.
44008002	Pasian a zahtak mite in Stephen vui uh a, amah a kah ngutngut uh hi.
44008003	Ahi hangin Saul in pawlpite suksiat ding a kipan hi. Inn khat pan inn khatah pai-in numei hitaleh pasal hitaleh kaikhia gawpin amaute thong ah a khum hi.
44008004	A kithehthang mite in amau paina peuhpeuh ah thu a hilh uh hi.
44008005	Samaria gam khuapi khatah Philip paisuak a, tua lai-ah Khrista thu a tangko hi.
44008006	Mihonte in Philip thugen za uh a, a limlamdang bawlte a muh ciangun amaute khempeuh a kiangah va pai-in a thugen limtakin a ngai uh hi.
44008007	Mi tampi sung pan kha giloteb kiku vangvang in paikhia uh a, pumzawte le mipoite tampi a dam uh hi.
44008008	Tua ahi ciangin tua khuapi sungah lungdamna lianpi a tung hi.
44008009	Simon kici mi khat, khuapi sungah tawlkhat sung oma, ai sanin Samaria mi khempeuh in lamdang mahmah a sa uh hi. Amah mi lian khatin kingaihsun-a a kisial hi.
44008010	Mi lian mi neu, mi khempeuh in ama thu ngai-in, “Hih mipa, Vangliatna Lian kici Pasian vangliatna ahi hi,” ci-in a thangsak uh hi.
44008011	Amah in amaute sawtveipi a mitphial bawlna lamdang sasak mahmah ahi manin, amah a zui uh hi.
44008012	Ahi hangin Philip in Pasian gam thupha le Jesu Khrist min thute a hilh ciangin um uh a, a numei a pasalin a kibaptise uh hi.
44008013	Simon mahmah in zong uma a kibaptise hi. Amah in a lian lim lamdang le a nalamdang a muhte lamdang sa in Philip a zui kawikawi hi.
44008014	Jerusalem a sawltakpite in, Samaria ah Pasian thu kisang ta cih a zak uh ciangin amaute kiangah Peter leh John a sawl uh hi.
44008015	Amaute a tun uh ciangin Khasiangtho a ngah nadingun amaute thu a ngetsak uh hi.
44008016	Bang hang hiam cih leh amaute khat beek tungah Khasiangtho a tung nai kei hi; amaute Topa Jesu min sungahc a kibaptise pan bek uh hi.
44008017	Tua ahi ciangin Peter le John in amaute tungah a khut uh nga uh a, Khasiangtho a ngah uh hi.
44008018	Simon in sawltakpite khut ngakna tawh Kha kipia cih a muh ciangin amaute sum tah a,
44008019	"Ka khut ka ngaknate in Khasiangtho a ngah theih nadingin hih, hihtheihna kei zong hong pia un,” a ci hi.
44008020	Peter in, “Na sum tawh mangthang khawmta in! Bang hang hiam cih leh Pasian letsong sum tawh lei theih dingin na ngaihsut hi.
44008021	Pasian mai-ah na lungtang maan lo ahi manin hih nasepna sungah tanh ahi a, panna ahi zongin na nei kei hi.
44008022	Hih tatsiatna pan kisik inla, Topa tungah thu ngen in. Na lungsungah tua bang ngaihsutna na neih, amah in hong maisak kha thei ding hi.
44008023	Ahang in, khaatna tawh na kidim a, mawhna sila-in na om cih kong mu hi,” ci-in a dawng hi.
44008024	Tua ciangin Simon in, “Na gensate kei tungah bangmah hong tun loh nadingin Topa tungah thu hong ngetsak in,” ci-in a dawng hi.
44008025	Peter le John in Topa thu teci pangin a thansak khit uh ciangin Samaria gam khuaneu tampi ah lungdamna-thu a hilh kawmun Jerusalem ah a ciah kik uh hi.
44008026	Tu-in Topa vansawltak khain Philip tungah, "Jerusalem pana Gaza lama paisuk - gamlak lamneu ah leitaw-lam manawhin pai in," a ci hi.
44008027	Tua ciangin amah kipankhia a, lampi ah Ethiopia mid cil kigetpa, Ethiopia kumpinu Canda gou khempeuh a uk kumpi nasem ulian pa tawh a kituak hi. Hih mipa Jerusalem ah Pasian bia dinga va pai hi-a
44008028	inn lamah ciah kikin sakolleng tungah tu-a, kamsangpa Isaiah laibu a sim hi.
44008029	Philip kiangah Kha in, "Sakolleng va naih inla, a kiangah va om in," ci-in a gan hi.
44008030	Tua ciangin Philip in tua sakol leng a va delh leh tua mipa in kamsangpa Isaiah laibu a sim a za hi. Philip in, “Tu-a na lai sim na theitel hiam?” ci-in a dong hi.
44008031	Amah in, “Mi khatpeuh in hong hilhcian kei ngal leh bangci theih ding ka hi hiam?” a ci hi. Tua ciangin amah in Philip kahto-a amah tawh a tukhawm dingin a sam hi.
44008032	Tua cilgehpa in: “A gopa kianga kipaipih tuu bangin amah kipaipih a, a mul metpa mai-a a ham lo tuuno bangin a kamka kei hi.
44008033	Amah kizahlaksakin thutang ahina kisuhsak hi. Ama nuntakna leitang pan kilaksak ahi manin asuan a khakte thu kua in gen thei ding hiam?”e cih Laisiangtho mun a sim laitak ahi hi.
44008034	Cilgehpa in Philip kiangah, “Nong hehpihna in, hih kamsangpa amah le amah kigen ahi hiam, ahi keileh mi khatpeuh thu gen ahi hiam hong hilh dih in,” ci-in a dong hi.
44008035	Tua ciangin Philip in tua Laisiangtho mun tektek mah pansanin Jesu tawh kisai lungdamna thu a genpih hi.
44008036	A paipai laitakun tui omna mun khat tung uh a, cilgehpa in, “En in, hih lai-ah tui a om hi. Bang hangin kibaptise lo ding ka hi hiam?” a ci hi.
44008037	Philip in, “Na lungsim khempeuh tawh na up leh na kibaptise thei hi,” a ci hi. Kumpi nasempa in, “Jesu Khrist, Pasian Tapa hi, cih ka um hi,”f ci-in a dawng hi.
44008038	Tua ciangin sakolleng a khawl nading thu a pia hi. Philip le cilgehpa tui sungah paisuk khawm uh a, Philip in amah a baptise hi.
44008039	Tui sung pan a paikhiat toh uh ciangin Topa Kha in Philip lakhiamang pah a, cilgehpa in a mu kik nawn kei hi. Ahi hangin lam tawntungah lungnuamtakin a pai hi.
44008040	Philip ahileh Azotus ah kilang a, zin kawikawi-in Caesarea a tun dong khuapi khempeuh ah lungdamna-thu a hilh hi.
44009001	Tua hun sungin Saul in Topa nung zuite langbawla thahnopna huu a sangkhia lailai hi. Tulpipa kiangah va pai a,
44009002	Lampi thu a zui mi a muh nak leh numei ahi a pasal ahi zong in Jerusalem ah thong a khiat theih nadingin Damascus a synagogue-te a, a lah ding lai a ngen hi.
44009003	Amah zinkhia a, Damascus a tun dektak laitakin vantung panin khuavak khat in a kimkot a tanzal hi.
44009004	Amah lei lakah puka, aw khat in, “Saul, Saul, bang hangin kei hong bawlsia na hi hiam?” a cih a za hi.
44009005	Saul in, “Topa aw, kua na hi hiam?” ci-in a dong hi. Amah in, “Na bawlsiat Jesu ka hi hi.
44009006	Tu-in tho inla khuapi sungah lut in. Na hih pelmawh ding hong kigen ding hi,” ci-in a dawng hi.
44009007	Saul tonpih mite gen ding nei loin tua lai-ah a ding uh hi. Awging a zak uh hangin kuamah a mu kei uh hi.
44009008	Lei lak panin Saul thoto-a, a mit a hak hangin bangmah a mu thei kei hi. Tua ciangin amaute in amah a khutin len uh a, Damascus khua sungah a paipih uh hi.
44009009	Mittawsa in ni thum sung oma bangmah a ne a dawn kei hi.
44009010	Damascus ah Ananias kici nungzui khat a om hi. A mangmuhna sungah Topa in amah sama, Ananias aw,’” a ci hi. Amah in, “Topa aw, ka om hi,” ci-in a dawng hi.
44009011	Topa in ama kiangah, “Kongzing Tang a Judas inn ah va pai inla, Tarsus khua mi Saul va kan in. Amah in thu a nget laitak ahi hi.
44009012	Amah in a mangmuhna ah, Ananias kici mi khat pai-a, a mit in khua a muh kik nadingin a tungah a khut a nga hi,” ci-in a gen hi.
44009013	Ananias in, “Topa aw, hih mipa in Jerusalem a na misiangte a bawlsiatna thu tampi ka za zo hi.
44009014	Tua hi-a amah in siampi makaite thuneihna tawh na min a lote khempeuh man dinga hih lai-a hong pai ahi hi,” ci-in a dawng hi.
44009015	Ahi hangin Topa in Ananias kiangah, “Va pai in! Gentile-te le a kumpite uh le Israel mite mai-ah ka min a pua dinga ka vanzat dingin amah ka teelsa ahi hi.
44009016	Kei min hangin bangzah ta thuak ding cih amah ka lak ding hi,” a ci hi.
44009017	Tua ciangin Ananias tua inn ah pai-a, a lut hi. Saul tungah a khutte nga a, “Sanggampa Saul aw, hih lai-a nong pai laitak-a lampi ah nang tunga hong kilak Topa – Jesu in, khua na muh kik theih nading le Khasiangtho tawh na dim theih nadingin kei hong sawl zo hi,” a ci hi.
44009018	Saul’ mitte panin a lip bang khat, thakhat in kiakhia-a khua a mu thei kik hi. Amah tho-in kibaptise a,
44009019	an a nek khit ciangin a tha a hat kik hi. Damascus a om nungzuite tawh Saul ni tampi a omkhawm hi.
44009020	Amah in synagogue-te sungah Jesu, Pasian Tapa hi, cih thuhilh a kipan pah hi.
44009021	Ama thugen a zate khempeuh in lamdang sa lua in, “Jerusalem ah hih min a lote nakpi-a a siattutpa hih pa hi lo ahi hiam? Amaute thonga khum bangin siampi makaite khut sunga a khum dinga hong pai hi lo ahi hiam?” ci-in a dong uh hi.
44009022	Tua hi napi Saul khangin vanglian semsem a, tua Jesu, Khrista a hina kitelsakin Damascus a teng Jew-te khempeuh gen ding thei loin a kamkasak hi.
44009023	Ni tampi khit ciangin Jew-te in amah thah sawmsim uh a,
44009024	ahi hangin Saul in amaute geelsimna a thei hi. Amaute in amah a thah theih nadingun sun le zanin khuapi kongpite ah a pang uh hi.
44009025	Ahi hangin ama nungzuite in, zanin khuapi kulh vang panin bawm tawh amah a khaisuk uh hi.
44009026	Amah Jerusalem a tun ciangin nungzuite tawh kipawl a sawm hi. Ahi hangin amaute in amah, nungzui hi taktak dingin um zo lo uh a, a vekun amah a kihta uh hi.
44009027	Ahi hangin Barnabas in amah paipihin sawltakpite kiangah a pi hi. Amah in amaute kiangah Saul in a khualzinna-ah Topa a muh zia le Topa in amah a hopihna le Damascus ah lau loin Jesu mina thu a hilhnate a gen hi.
44009028	Tua ciangin amaute tawh Saul om khawm-in, adal om loin Jerusalem khuapi sungah vak kawikawi uh a, Topa minin hangtakin thu a gen hi.
44009029	Amah, Greek kampau Jew-te tawh kiho in thu a kinial hi. Ahi hangin amaute in thah a sawm uh hi.
44009030	Tua lai-a om sanggamte in hih thu a theih uh ciangin Caesarea ah tonpih suk uh a Tarsus ah a kha uh hi.
44009031	Tua ciangin Judea, Galilee le Samaria gam sunga om pawlpite in lungmuan hun a ngah uh hi. Khasiangtho in hanthawnin thakhauhsak a, tua bangin Topa kihta-a, a nungta mi khangin a tam semsem hi.
44009032	Tua gam sung tengah Peter a zin kawikawi lai-in Lydda a misiangte kiangah a va hawh hi.
44009033	Tua lai-ah Aeneas kici a pum zaw a, kum giat sung lupna ngaka om mi khat a mu hi.
44009034	Peter in, “Aeneas aw, Jesu Khrist in nang hong damsak hi. Tho inla na lupna phek zial in,” a ci hi. Aeneas a thoto pah hi.
44009035	Lidda le Sharon a teng mite khempeuh in amah mu uh a, Topa lamah a kihei uh hi.
44009036	Joppa ah (a khiatna Dorcasb ahi) Tabitha kici nungzui khat om a, amah in mizawngte huhin, na hoih sem tawntung khat ahi hi.
44009037	Tua hun pawlin amah cina-a a si hi. A luang a kisil khit ciangin inntung dei khatah kisial hi.
44009038	Lidda pen Joppa khua kiang ahi hi. Tua hi-a a nungzuite in Lidda ah Peter om cih a zak uh ciangin ama kiangah mi nih sawl uh a, “Hehpihna in hong paipak dih in!” ci-in a kun uh hi.
44009039	Peter in amaute zui-a, amah a tun ciangin inntung dei-ah a kahpih to uh hi. Meigongte khempeuh Peter kimkotah ding uh a, Dorcas amau tawh a om khawm lai-a, a bawlsa puantualte le puan dangte amah lakin a kapkap uh hi.
44009040	Peter in amaute khempeuh inndei pua lamah a sawlkhia hi. Tua ciangin khukdin sukin thu a ngen hi. A si numei lamah kihei a, “Tabitha, tho in,” a ci hi. Tuanu hakin Peter mu-a a tu to hi.
44009041	Peter in a khutah lenin a khe-in a dingsak hi. Tua ciangin thu-umte le meigongte sama, amaute tungah amah a nungta in a pia hi.
44009042	Hih thu Joppa khua sung khempeuh ah kithei khawka mi tampi in Topa a um uh hi.
44009043	Joppa a Simon min nei savun bawlpa tawh Peter tawmvei sung a om hi.
44010001	Caesarea ah Cornelius min nei, Italy galkap pawl a kici ah, zakhat-ukpa khat a om hi.
44010002	Amah le a innkuanpihte khempeuh biakna ah kipumpiakin Pasian kihta uh hi. Amah in a kitasamte phaltakin pia a, Pasian kiangah ahun simin thu a ngen hi.
44010003	Ni khat, nitak lam nai thum pawlin mang a mu hi. Topa vansawltak khat ama kianga pai kiciantakin mu a, amah in, “Cornelius!” a ci hi.
44010004	Cornelius lau-in amah en gega a, “Topa aw, bang ahi hiam?” ci-in a dong hi. Tua vansawltak in, “Na thungetnate le mizawngte na citpiaknate Pasian mai-ah a kiphawk den biakna dingin hong tungto zo hi.
44010005	Tu-in Joppa ah mi sawl inla, Simon min nei Peter kici pa va samsak kik in.
44010006	Amah savun bawl Simon tawh omkhawm a, ama inn tuipi gei ahi hi,” ci-in a dawng hi.
44010007	Amah a hopih vansawltak a ciah khit ciangin Cornelius in a nasemte nih le a galkapte lakah biakna-a kipumpiak khat a sam hi.
44010008	Amah in amaute tungah a piangsa thu khempeuh gena, Joppa ah a sawl hi.
44010009	A zingciang sun pawl, amaute khuapi zuana a pai laitakun, thungen dingin Peter inntungah a pai to hi.
44010010	Amah a gil kiala, bang khatpeuh duh in; a an ding a kihuan san laitakin mumang bangin a om hi.
44010011	Van kihonga, a pek lianpi khat a kiu li tek panin leitunga kikhaisuk a mu hi.
44010012	Tua sungah khe li nei ganhing nam khempeuh, leitunga, a bokvak ganhingte le huih lak vasate zong a om hi.
44010013	Tua ciangin aw khat in ama kiangah, “Peter aw, tho in. Go inla ne in,” ci-in a gen hi.
44010014	Peter in “Hi buang lo e, Topa! Ken a siangtho lo le a nin na khatpeuh ka ne ngei kei hi,” ci-in a dawng hi.
44010015	Tua aw in a nih veina hopih a, “Pasian in a sianga a bawlsa na khatpeuh, siang lo hi, ci kei in,” a ci hi.
44010016	Thum vei tua bangin hi-a tua khit ciangin tua a pek lianpi vantungah kila kik pah hi.
44010017	Peter in tua a mangmuh a khiatna a ngaihsutsut laitakin Cornelius sawl mite in Simon inn mu uh a, a kongpi ah a khawl uh hi.
44010018	Peter kici Simon tua munah a taam lai hiam, ci-in a galdot uh hi.
44010019	Peter in a mangmuhna a ngaihsutsut laitakin Kha in ama kiangah, “Simon aw, mi thuma in nang hong zong hi.
44010020	Tua ahi ciangin tho inla, kumsuk in. Amaute kong sawl ahi manin, na zuih ding lungsit kei in,” a ci hi.
44010021	Peter kumsuk a mite kiangah, “Na zonpa uh keimah ka hi hi. Bang dinga hong pai na hi uh hiam?” a ci hi.
44010022	Tua mite in, “Zakhat-ukpa Cornelius kiang pana hong pai ka hi uh hi. Amah thumaanin Pasian kihta mi hi a, Jew mi khempeuh in a zahtak khat ahi hi. Vansawltak siangtho khat in ama kiangah, nang thu gena, amah in a zak theih nadingin ama kiangah nang hong sap dingin a gen hi,” ci-in a dawng uh hi.
44010023	Tua ciangin Peter in tua mite inn sungah sama zin a tungsak hi. A zing ciangin amaute tawh Peter tonkhawma, Joppa a, sanggamte pawl khat in a zui uh hi.
44010024	A thai ciangin Caesarea a tung uh hi. Cornelius in amau tun ding lamena, a tanaute le a kinaipih a lawmte a na samkhol hi.
44010025	Inn sungah Peter luta, Cornelius in amah na dawn tuahin, amah zahtaka, a khephungah a bok hi.
44010026	Ahi hangin Peter in amah phong to-a, “Ding to in, kei zong mihing lel mah ka hi hi,” a ci hi.
44010027	Amah tawh a kiho kawmin Peter sungtuma, mi tampi a kikhawm a mu hi.
44010028	Amah in amaute kiangah, “Jew mi adingin Gentile mi tawh kikholh ahi zongin, amau kiangah va hawh ahi zongin, ka thukham uh tawh kituak lo hi, cih na theihsa uh ahi hi. Ahi hangin mi khatpeuh a siangtho lo ahikeh nin hi ka cih loh nadingin Pasian in hong lak zo hi.
44010029	Tua hi-a kei hong kisapsak ciangin nial loin kong pai hi. Bang hanga kei hong samsak na hi uh hiam?” a ci hi.
44010030	Cornelius in, “Nung ni li lai-in, ka inn sungah nitak lam nai thum, tu hunin thu ka ngen hi. Thakhatin ka mai-ah puan atang selsal a silh mi khat hong dinga,
44010031	‘Cornelius aw, Pasian in na thungetna za zo a, mizawngte na piakte ciamteh zo hi.
44010032	Joppa a Peter kici Simon samsak in. Amah tuipi gei-a teng savun bawlpa Simon inn ah tung hi,’ ci hi.
44010033	Tua ciangin nang kong samsak pah a, nong pai a hoih mahmah hi. Tu-in kote nong hilh dinga Topa hong thupiak peuhmah a ngai dingin kote khempeuh hih lai Pasian mai-ah ka om uh hi,” a ci hi.
44010034	Tua ciangin Peter thugen kipan a, “Pasian in angvan tuam nei loin
44010035	minam khempeuh panin amah kihta-a, a dik-a gamta mite khempeuh a sanna thu, amaan a hina teltakin ka thei ta hi.
44010036	Pasian in Israel-te tunga a thupuak mite khempeuh Topa Jesu Khrist tungtawna kigen hih lemna hong tun lungdamna thute ahi hi.
44010037	John in baptise-na thu a gen khit nungin Galilee gama kipan Judea gamsung khempeuh ah bang thu piang hiam, cih na thei zo uh hi.
44010038	Pasian in Nazareth mi Jesu, Khasiangtho le vangliatna sathau a nilh zia le amah pai kawikawi in, Pasian in amah a ompihna hangin na hoih sema, dawimangpa vangliatna nuai-a mi khempeuh a dam saknate na thei zo uh hi.
44010039	Jew-te gam le Jerusalem a, a septe khempeuh ah kote teci ka hi uh hi. Amaute in amah sing tungah khai-in that uh a,
44010040	ahi hangin a ni thum ni-in Pasian in misi pan amah thokiksaka, a kimusak hi.
44010041	Amah mi khempeuh in mu lo a, Pasian in a teci dinga a teelkholhsa kote in mu in – misi pana a thawh khitin amah tawh a nekhawm a dawnkhawm kote ka om uh hi.
44010042	Amah in mite tunga thuhilh ding le mihingte le misite tunga thukhen ding pa in amah a sehna thu teci ahi dingin Pasian in kote thu hong pia hi.
44010043	Amah a umte khempeuh in ama min tungtawnin mawh maina a ngah nading uh thu, kamsangte khempeuh in teci a pang zo uh hi,” a ci hi.
44010044	Peter in hih thute a gengen laitakin hih thupuak a za mi khempeuh tungah Khasiangtho a tung hi.
44010045	Peter tawh a pai khawm vunatte lakah a um mite in, Gentile-te tung nangawna Khasiangtho a kisunkhiat ciangin lamdang a sa mahmah uh hi.
44010046	Ahang in, amaute pauteb in pau uh a, Pasian a phat uh a za uh hi. Tua ciangin Peter in,
44010047	"Hih mite tui-in a kibaptise ding kua in kham thei ding ahi hiam? Eite bang tektekin amaute in Khasiangtho a ngah zo uh hi,” a ci hi.
44010048	Tua ciangin amah in amaute Jesu Khrist min-a kibaptise dingin thu a pia hi. Tua ciangin amaute in ni tawmkha sung amaute kiangah Peter a taam lai nading a thum uh hi.
44011001	Sawltakpite le Judea gam sunga om sanggamte in, Gentile-te in zong Pasian thu sang khin ta uh cih a za uh hi.
44011002	Tua ahi ciangin Jerusalem ah Peter a pai toh ciangin vunatte laka thu-umte in amah mawhsak in,
44011003	"Nang, vunat-lote innah hawhin amaute tawh an na nekhawm hi,” a ci uh hi.
44011004	Peter in na khempeuh a pian bang bangin a cingin gen a:
44011005	Joppa khuapi ah thungen a ka om laitakin mumang bangin mang ka mu hi. Vantung panin a kiu li tek pana kikhaisuk, a pek lianpi bang khat ka omna-ah ka mu hi.
44011006	Asung ka et leh leitung a khe li nei ganhingte, gamsate, a bokvak ganhingte le huih lak vasate ka mu hi.
44011007	Tua ciangin kei kiangah, “Peter aw, tho in. Go inla ne in,” ci-a hong gen aw khat ka za hi.
44011008	"Ken, ‘Hi buang lo e, Topa! A siangtho lo le a nin na khat beek ka kam sungah tum ngei nai lo hi,’ ci-in ka dawng hi.
44011009	"Tua aw in vantung panin a nih veina hong gen a, ‘Pasian in a siang a, a bawlsa na khatpeuh, siangtho lo hi, ci kei in,’ ci hi.
44011010	Hih bangin thum vei dong hi-a, tua ciangin vantungah kikhai to kik hi.
44011011	"Tua hun laitak tektekin Caesarea pana kei kianga hong kisawl mi thum ka tunna inn ah hong tung lian uh hi.
44011012	Amaute tawh lungsit lo-a ka pai ding Kha in hong gen hi. Hih sanggamte guk in zong kei hong zui uh a, tua mipa inn ah ka lut uh hi.
44011013	Amah in kote kiangah, a inn sungah vansawltak kilang a, ‘Joppa a Peter kici Simon samsak in.
44011014	Amah in nang le na innkuanpihte khempeuh kihotkhiat nading thu puak khat hong puak ding hi,’ ci-in a genzia hong gen hi.
44011015	"Thu gen ka kipat takin, a cila eite tunga hong tung bangin amaute tungah Khasiangtho a tung hi.
44011016	Tua ciangin Topa in, John in tui ina hong baptise hi; ahi hangin note Khasiangtho in hong kibaptise ding hi,’ ci-a a gensa ka phawk hi.
44011017	Tua hi-a Topa Jesu a um, eite hong piak tawh a kibang letsong, Pasian in amaute pia ahileh Pasian a nial thei dinga kingaihsun kei kua ka hi hiam?” a ci hi.
44011018	Amaute in hih thu a zak uh ciangin bangmah nialna nei nawn tuan loin, “Tua ahi mawk leh Pasian in, nuntakna ngah nadingin kisikna Gentile-te tungah phal tazen hi lo maw!” ci-in Pasian a phat uh hi.
44011019	Stephen tawh kisai-a bawlsiat na hangin a kithehthang mite Phoenicia, Cyprus le Antioch dongah tung uh a, Jew-te tung bekah thupuak a gen uh hi.
44011020	Bangbang ahi zongin amaute pawlkhat Cyprus le Cyrene pana mite, Antioch ah pai-in Greek-te tungah zong Topa Jesu lungdamna thu gen ding a kipan uh hi.
44011021	Topa khut, amaute tawh omkhawm a, mi tampitakin um in, Topa lamah a kihei uh hi.
44011022	Hih thu Jerusalem a pawlpite in na za uh a, Antioch ah Barnabas a sawl uh hi.
44011023	Amah tungin, Pasian hehpihna a tunzia a muh ciangin a nuam mahmah hi. Amaute khempeuh in a lungsim khempeuh uh tawh Topa tungah a muanhuai nadingun a hanthawn hi.
44011024	Amah mi hoih hi-a Khasiangtho le upna tawh kidim in, Topa kiangah mi tampitak a tun hi.
44011025	Tua ciangin Saul zong dingin Tarsus ah Barnabas pai a,
44011026	amah a muh ciangin Antioch ah a paipih hi. Tua hi-a Barnabas le Saul tua lai-a pawlpi tawh kum khat vilvel kikhawl uh a, mi tampitak thu a hilh uh hi. Antioch ah nungzuite, Khristian-te a kici masa pen hi.
44011027	Hih hun sungin kamsangte pawlkhat Jerusalem pan Antioch ah a paisuk uh hi.
44011028	Amaute lakah Agabus min nei khat ding to a, “Kha tungtawnin, Rome gam sung khempeuh ah kialpi nasiatakin tung ding hi,” ci-in a genkhol hi. (Hih pen Claudius in a uk laitakin a tung hi.)
44011029	Nungzuite in amau hihtheihna ciat tawh Judea gama teng sanggamte huhna piak dingin thu a khensat uh hi.
44011030	Amaute in tua thu tangtungsak uh a, Barnabas le Saul tungah amau letsongte upate ngah dingin a khak uh hi.
44012001	Tua hunlai pawlin Kumpi Herod in pawlpi mite pawlkhat bawlsiat sawmin a man hi.
44012002	Amah in John sanggampa James namsau tawh that khin zo hi.
44012003	Hih thu in Jew-te lung kimsak cih a muh ciangin Peter zong mat beh a sawm lai hi. Hih in Silngo-sawhloh Anlum Pawi huna thupiang ahi hi.
44012004	Amah a mat khit ciangin thong sungah khuma, galkap li-a kipawl, pawl lite cin dingin a ap hi. Herod in, Paisan Pawi a ven cianga mipite mai-ah thukhen dingin lakkhiat a sawm hi.
44012005	Tua dinga Peter thong sunga a khum ahi hi. Ahi hangin pawlpite in ama ading cihtakna tawh Pasian tungah thu a ngen uh hi.
44012006	Herod in thukhen dinga lakkhiat a sawm ni ma zanin, galkap nih kikalah Peter luma, sikkhainiang nihin kikhihin, a cingte in kong a cing uh hi.
44012007	Thakhatin Topa vansawltak khat kilanga, thong inn sung teng khuavak in a tan hi. Amah in Peter a pang bengin a phawng hi. Amah in, “Manlang in, tho in!” ci-a Peter khutdawh pan sikkhainiangte a kitolkhia hi.
44012008	Tua ciangin vansawltak in a kiangah, “Na puante silh in, na khedapte bulh in,” a ci hi. A cih bangin Peter in a hih hi. Vansawltak in, “Na puantualpi silh inla kei hong zui in,” ci-in a gen hi.
44012009	Peter in amah thong pua ah a zuih hangin, vansawltak hihna a takpi mah hiam, cih thei loin mangmu-in kingaihsun hi.
44012010	Amaute in thong cingte a masa le a nihna khengin khuapi sung paina sik kongpi a tung uh hi. Tua kongpi ama thu-in na kihonga, amaute a paikhia uh hi. Kongzing khat a zuih suak khit uh ciangin vansawltak in amah thakhatin a nusia hi.
44012011	Tua ciangin Peter in khua phawk a, “Topa in ama vansawltak hong sawla, Herod khutlum pan le Jew mite in zong lamena, a ngak uh na khempeuh panin kei hong hukhia ahilam lungheina om loin tu-in ka thei ta hi,” a ci hi.
44012012	Amah in hih thu a phawkkhiat ciangin, mi tampi kikhawm a thu a ngetna mun Mark zong a kici John nu Mary inn ah a pai hi.
44012013	Peter in kongkhak puanung pen va kiu-a, a hon dingin Rhoda kici nasem numeino khat a pai hi.
44012014	Tuanu in Peter aw ahilam a theihcian ciangin nuam mahmah a, kong hon loin lehtai kika, “Kongkhak ah Peter om!” ci-in a kiko zak hi.
44012015	Amaute in ama kiangah, “A hai hi mai niteh!” a ci uh hi. Hi taktak hi, ci-in a nial teitei ciangin amaute in, “Ama vansawltak hi inteh,” a ci uh hi.
44012016	Ahi hangin Peter in kongkhak kiukiu a, kong a hon uh ciangin amah mu uh a, lamdang a sa mahmah uh hi.
44012017	Peter in amaute a daih nadingun a khut vana, thong sung panin Topa in amah a lakkhiatna zia teng a gen hi. Amah in, “James le sanggamte kiangah hih thu na ko un,” a cih khit ciangin mundang ah a pai hi.
44012018	A zingsang ciangin galkapte lakah patauhna lianpi khat a om hi. Amaute in, “Peter tungah bang thu piang ahi hiam?” a ci uh hi.
44012019	Herod in kiciantakin amah zonga, a muh loh ciangin thong cingte sittel a, amaute thah dingin thu a pia hi. Tua ciangin, Judea gam panin Caesarea ah Herod pai-a tua lai-ah tawmvei sung a om hi.
44012020	Amah Tyre le Sidon mite tawh a kitawng den ahi hi. Amaute kipawl khawmin amah tawh kihopih a sawm uh hi. Amaute in kumpipa nasem muan pa Blastus panpihna tawh lemna a ngen uh hi. Bang hang hiam cih leh amaute an ngahna ama kumpipa gam sung bek ahi hi.
44012021	A ni ciam ni ciangin Herod in a kumpi puantual silh-a a kumpi tokhom tungah tu-in, mipite tungah thu a gen hi.
44012022	Amaute in, “Hih aw, mihing aw hi loin Pasian aw ahi hi,” ci-in a awng uh hi.
44012023	Herod in, Pasian phatna pia lo ahi manin Topa vansawltak khat in, amah sattukin than in ne-a a si hi.
44012024	Ahi hangin Pasian thu khangin a kizel semsem hi.
44012025	Barnabas le Saul in a nasep uh a zawh khit uh ciangin Jerusalem panina ciah kik uh a, Mark zong a kici John a tonpih uh hi.
44013001	Antioch a pawlpi sungah kamsangte le thuhilhte: Barnabas, Niger kici Simeon, Cyrene mi Lucius, Manaen (Gam ukpa Herod tawh a khangkhawmpa) le Saul-te a om uh hi.
44013002	Amaute in Topa bia in an a tan laitakun Khasiangtho in, “Amaute ka sapna na a sem dingin Barnabas le Saul hong sehkhiatsak un,” a ci hi.
44013003	Amaute in an tangin thu a nget khit uh ciangin amaute gel tungah a khut uh nga uh a, a sawlkhia uh hi.
44013004	Amaute gel Khasiangtho sawlin Seleucia ah paisuk uh a, tua lai panin Cyprus manawhin tembaw in a tuang uh hi.
44013005	Amaute Salamis a tun uh ciangin, Jew-te synagogue-te ah Pasian thu a tangko uh hi. John zong amaute huh in amau tawh a omkhawm hi.
44013006	Amaute Paphos a tun dongun tua tuikulh tung khempeuh ah a zin kawikawi uh hi. Tua lai-ah dawi-ai tawi-a, kamsang zuau Bar-Jesus kici Jew mi khat om a,
44013007	amah pen gam ukpa Sergius Paulus nasempa ahi hi. Tua gam ukpa a pil mahmah mi khat hi-a Pasian thu za nuam ahi manin, Barnabas le Saul a samsak hi.
44013008	Ahi hangin Elymas dawi-ai tawi pa (tua pen a min khiatna) in amaute na nang a, tua upna panin gam ukpa heikhiat a sawm hi.
44013009	Tua ciangin Paul zong a kici Saul, Khasiangtho tawh kidim a, Elymas en gemgam in,
44013010	"Nang dawimangpa ta khat na hi-a amaan nate khempeuh gal na hi hi! Khemna nam khempeuh le zuautatna tawh na kidim hi. Topa lampi maan na lehheina, tawp ngei lo ding na hi hiam?
44013011	Tu-in Topa khut in nang hong langpan hi. Na mit a taw dinga, hun bang tan hiam khat nitang na mu thei kei ding hi,” a ci hi. Ama tungah thakhatin meiilum le khuamial in tuam a, amah in zawt kawikawi-in a khuta amah kai ding a zongzong hi.
44013012	Gam-ukpa in a piangsa thu a muh ciangin a um hi; ahang in, Topa tawh kisai tua thuhilhna lamdang a sa mahmah hi.
44013013	Paphos panin Pamphylia gama Perga lam manawhin Paul le a pawlte tembaw in tuang uh a, John in amaute tua khua ah nusia-in amah Jerusalem ah a kileh kik hi.
44013014	Perga panin amaute Pisidia gama Antioch ah a paisuak uh hi. Sabbath ni-in amaute synagogue ah lutin a tu uh hi.
44013015	Synagogue ukte in Thukham le Kamsangte laibu pan a sim khit uh ciangin amaute kiangah, “Sanggamte aw, mipite hanthawn nopna thupuak na neih uh leh hehpihna tawh hong gen un,” a ci uh hi.
44013016	Paul ding to-in a khut vana, “No, Pasian a bia Israel-te le Gentile-te aw, ka thugen na ngai un!
44013017	Israel mite’ Pasian in i pate na teeltuama, Egypt a, a om lai-un tua mite na lawhcingsakin ama vangliatna thupi tawh tua gam panin amaute na pikhia hi.
44013018	Kum sawmli sung sehnel-gam ah amau gamtatnaa a thuak keikai hi.
44013019	Amah in Canaan gam sunga minam sagihte lawnthal a, amaute leitang ama mite luah dingin a pia hi.
44013020	Hihte khempeuh a tun nading kum 450 bang sawt hi. “Tua nung ciangin kamsang Samuel hun dong, Pasian in amaute ading thukhente a pia hi.
44013021	Tua ciangin tua mite in kumpi khat ngen uh a, amah in Benjamin beh ahi Kish tapa Saul, amaute a pia hi. Amah in kum sawmli sung a uk hi.
44013022	Saul paikhiat khit ciangin amaute kumpi dingin David a koih hi. Amah tawh kisai-in teci panga, ‘Ka lungsim tawh kituak Jesse tapa David ka mu zo hi; amah in sep dinga ka deih peuhpeuh a sem ding hi,’ ci hi.
44013023	"Pasian in hih mipa suan le khakte panin Israel-te kianga a ciamsa bangin Honpa Jesu a puak hi.
44013024	Jesu a pai ma-in John in, Israel mite khempeuh tungah kisikna le baptisena a hilh hi.
44013025	John in a nasep a zawh kuan in, ‘Kei kua hi-in nong ngaihsun uh hiam? Tua na ngaihsut pa uh ka hi kei hi. Amah ka hi kei a, amah ka nungah hong pai dinga, ama khe dapkhau phel ding nangawnin ka cin kei hi,’ ci hi.
44013026	"Sanggamte, Abraham tate le no Pasian kihta Gentile-te aw, hih hot-khiatna thupuak eite tungah hong kipuak zo hi.
44013027	Jerusalem a mite le a gam-ukte un, Jesu theitel lo napi, Sabbath tenga kisim kamsangte thugente amah mawhpaihna tawh a tangtun uh hi.
44013028	Amaute in sihna ding zahin thukho mu zo lo napi Pilate in a thah nading a ngen uh hi.
44013029	Ama thu a kigelhsa khempeuh a hih kim khit uh ciangin singtung pan lakhia uh a, han sungah a sial uh hi.
44013030	Ahi hangin Pasian in amah misi pan thosak a,
44013031	Galilee pan Jerusalem a, a khual zinpihte in ni tampi sung a mu uh hi. Tu-in i mipihte tungah amaute teci ahi uh hi.
44013032	"Kote in note tunga kong gen uh lungdamna thu: Pasian in i pate tunga a kamciamsa,
44013033	ei amau tate adingin Jesu thawhsaktohna tawh tangtun zo hi. Phatna-late a nihna ah: “‘Nang ka Tapa na hi hi; tuni-in na Pab kong suak hi,’c ci-a kigelhsa bangin,
44013034	a muat ngei nawn lo dinga Pasian in misi pana a thawhsak takpina thu, hih thute: “‘David tunga kamciamsa, a siangtho le a kip thupha nang kong pia ding hi,’d ci-a,
44013035	tua ahi manin mundangah zong, “‘Nang in, nangma Misiangtho Pa na muatsak kei ding hi.’e ci-in kigelh hi.
44013036	"Ahang in, David in ama khan sungin Pasian deihna bangin na a sep khit ciangin a ihmu hi; a pate tawh kivui-a, a pumpi a muat hi.
44013037	Ahi hangin Pasian in misi pana a thawhsak pa ahileh a muat kei hi.
44013038	"Tua ahi manin ka sanggamte aw, Jesu tungtawnin mawhnate maisakna thu note tungah kitangko ahilam na theih ding uh ka deih hi.
44013039	Moses thukham pana dik na tan theih lohnate khempeuh uh, ama tungtawnin a um peuhpeuh in dik tang ta hi.
44013040	Kamsangte gensa no tunga a tun loh nadingin na kikem un; tua in:
44013041	"‘No mizahpih hatte aw en un lamdang sa unla mangthang un; ahang in, mi khatpeuh in hong gen taleh na up ngei loh ding uh na khat, na nuntak sungun ka hih ding hi,’f ci hi,” a ci hi.
44013042	Synagogue panin Paul le Barnabas a ciah uh leh mite in Sabbath ni kik ciangin hih nate thu a ban a genlai dingun a sam uh hi.
44013043	A kikhawm mipite a kikhen uh ciangin Jew mite le Jew-te biakna-a kikhelsa a kipumpiak mahmah mi tampite in Paul le Barnabas a zui uh hi. Amaute in na hopih uh a, Pasian hehpihna sungah kiptaka a om den nadingun a kun uh hi.
44013044	Sabbath ni kik ciangin khuapi bupa mi khempeuh phial Topa thu ngai dingin a kikhawm uh hi.
44013045	Jew-te in mihonpite a muh uh ciangin haza mahmah uh a, Paul thugente langbawlin a siatgen uh hi.
44013046	Tua ciangin Paul le Barnabas in: “Note kiangah Pasian thu kong gen masak ding mah uh ahi hi. Note in tua thu nial a, nuntak tawntungna ngah dingin cing kisa lo na hi nungsangun, tu-in Gentile-te lam ka nga ta uh hi.
44013047	Ahang in, Topa in eite hong thupiak hih ahi hi. “‘Nang in leitung mongte dongin hotkhiatna na puak theih nadingin keimah in nog Gentile-te tungah khuavak ahi dingin kong bawl zo hi,’h ci hi,”i ci-in amaute hangtakin a dawng uh hi.
44013048	Gentile-te in hih thu a zak uh ciangin lungdam mahmah in Topa thu pahtawi uh a, nuntak tawntungna ngah dinga kisehsate khempeuh in a um uh hi.
44013049	Tua kual bup tengah Topa thu a kizel hi.
44013050	Ahi hangin Jew-te in Pasian kihta numei zahtakhuaite le khuapi sunga tangpi makaite a holhthawh uh hi. Amaute in Paul le Barnabas langbawlin a bawlsia ding mi tawsawn uh a, amau kual panin a hawlkhia uh hi.
44013051	Tua ciangin amaute in tua mite a langpanna un a khepekua leivuite singkhia uh a, Iconium ah a pai uh hi.
44013052	Nungzuite, lungnopna le Khasiangtho tawh kidim uh hi. 1Th 2:16
44014001	Iconium a Jew-te synagogue ah Paul le Barnabas a paingei bang un a pai uh hi. Tua-a a thugenna un mi lungsim sukha lua ahi manin Jew-te le Gentile-te tampitak in a um uh hi.
44014002	Ahi hangin a um nuam lo Jew-te in Gentile-te tawsawn uh a, sanggamte langpang dingin a lungsim uh a hihsiatsak uh hi.
44014003	Tua lai-ah amah in Paul le Barnabas lim lamdangte le a lamdangte bawl theisakin ama hehpihna thupuakte a kipsak pa Topa adingin hangtakin thu genin hun sawt khop a zang uh hi.
44014004	Khuapi mite kipawl khen uh a, pawlkhatte Jew-te lamah pangin adangte sawltakpite lamah a pang uh hi.
44014005	Tua lai-ah Gentile-te le Jew-te lakah a makaite uh tawh amaute bawlsiat ding le suanga den ding a sawmsimna uh kipan hi.
44014006	Ahi hangin amaute in tua thu theikhia uh a, Lycaonia khuapite ahi Lystra, Derbe le a kima gamte ah tai-in,
44014007	tua lai-ah lungdamna thu a hilh veve uh hi.
44014008	Lystra ah a suah tunga kipan khebai, lam pai ngei lo khe poi khat a om hi.
44014009	Paul a paupau laitakin amah in thu va ngai hi. Paul in amah tangtakin enin, dam nading upna a neih lam mu a,
44014010	"Na khe in ding in!” a ci hi. Tuateh mipa diangto paha lam a pai hi.
44014011	Mihonte in Paul nasepsate a muh uh ciangin, “Eite kiangah pasiante mihing bangin hong paisuk hi!” ci-in Lycaonia pau-in a kiko uh hi.
44014012	Barnabas pen Zeus ci uh a, Paul pen a thugen makai ahi manin Hermes ci uh hi.
44014013	Khuapi pua mahmah a biakinn nei pa siampi Zeus in khuapi kongpite ah bawngtal le pak kualte a va puak hi. Bang hang hiam cih leh amah le mihonpite in amau tungah biakpiakna pia nuam uh hi.
44014014	Ahi hangin sawltakpi Barnabas le Paul-te in a zak uh ciangin a puansilh lai uh balkek uh a, mihonpite lakah tai-in a kiko uh hi.
44014015	"Mite aw, bang hangin hih bawl na hi uh hiam? Kote zong no mah bangin mihing lel ka hi uh hi. Kote in lungdamna thu no hong puakin, hih kimanna a nei lo nate panin, van le lei le tuipi le tuate sunga omte a bawl a nungta Pasian lama na kihei ding uh hong gen ka hi uh hi.
44014016	Amah in a beisa hunin, minam khempeuh amau ut bangbangin gamtasak hi.
44014017	Tua hi napi teci panna om loin amaute a mawk nusiat kei hi: vantung pana guah le amau hun ciata, a gah an pia-in a migitna hong lak hi. An tampi-in hong vaka, na lungtang uh lungnop na tawh a dimsak hi,” a ci uh hi.
44014018	Hih thute nangawn tawh amaute tunga kithoihna bawl ding mihonte a kham zo kei dektak uh hi.
44014019	Tua ciangin Antioch le Iconium panin Jew-te pawlkhat va pai uh a, mihonte a thu zawh uh hi. Amaute in suangin Paul deng uh a, a sisa in ngaihsunin khuapi pua-ah a talkaihkhia uh hi.
44014020	Ahi hangin ama kimkotah nungzuite a kikhop khit uh ciangin amah tho-a khuapi sungah a lut kik hi. A zing ciangin amah le Barnabas Derbe ah a pai uh hi.
44014021	Tua khuapi ah amaute in lungdamna thu hilh uh a, nungzui tampitak a ngah uh hi. Tua ciangin amaute Lystra, Iconium le Antioch ah ciah kikin
44014022	nung zuite thakhauhsak uh a, upna-ah thutakin a om den nading uh a hanthawn uh hi. Amaute in, “Pasian gam i lut nadingin haksatna tampi i thuak ding mah ahi hi,” a ci uh hi.
44014023	Amau pawlpi tekah Paul le Barnabas in upate sehsaka uh a, a muante uh thungetna le antanna tawh Topa tungah a ap uh hi.
44014024	Pisidia gam sung tawna a pai khit uh ciangin Pamphylia tung uh a,
44014025	Perga ah thu a gen khit uh ciangin Attalia ah paisuk uh hi.
44014026	Attalia panin a zawh khitsa uh nasepte sem dinga, Pasian hehpihna sunga a ki-apna uh Antioch ah tembaw in a ciah kik uh hi.
44014027	Tua lai a tun uh ciangin amaute in pawlpi teng kai khawm uh a, amaute tungtawna Pasian nasepnate khempeuh le Gentile-te tungah upna kong a kihon takpinate a zasak uh hi.
44014028	Tua lai ah nungzuite tawh sawt veipi a taam uh hi.
44015001	Judea gam panin Antioch ah mi pawlkhat paisuk uh a, “Moses hong hilh ngeina tawh kizui-in vun na at kei uh leh note hong kihonkhia thei lo ding hi,” ci-in sanggamte a hilh uh hi.
44015002	Hih thu in Paul le Barnabas tawh amaute nakpi-a kinialna le kiselna a piangsak hi. Tua ciangin Paul le Barnabas sehin adang thu-um pawlkhat tawh, hih thu tawh kisai-a sawltakpite le upate tawh kimu dingin Jerusalem ah a paitosak uh hi.
44015003	Pawlpite in lampi-ah kha uh a, Phoenicia le Samaria gamte tawna a zin kawmun Gentile-te kikhelna zia a gen uh hi. Hih thuthak in sanggamte khempeuh a nuamsak mahmah hi.
44015004	Amaute Jerusalem a tun uh ciangin pawlpite, sawltakpite le upate in na dawn uh a, amaute in amau tungtawna Pasian nasepnate a zasak uh hi.
44015005	Tua ciangin Pharisee-te pawl lakah thu-umte pawlkhat dingin, “Gentile-te, vun-atsakin Moses thukham pelloin zuihsak ding ahi hi,” a ci uh hi.
44015006	Sawltakpite le upate hih thute kikum dingin a kikhawm uh hi.
44015007	Tampitak a kikup khit uh ciangin Peter ding to a, “Sang gamte aw, a beisa tawlkhat lai-in Gentile-te in keima kam panin lungdamna thupuak za uh a, a up theih nadingun note lak panin Pasian in hong teelkhia cih na thei uh hi.
44015008	Mihing lungtang sung a thei, Pasian in amaute a sanna hong lahna-in eite hong piak bang tektek, amaute Khasiangtho a pia hi.
44015009	Amah in amau lungtangte, upna tawh siansuah khin ahi manin eite le amaute hong deidan lo hi.
44015010	Tua bang ahileh eite le i pate in i puak zawh loh hakkol nungzuite ngawngah suanin Pasian zia-et ding i hi hiam?
44015011	Hi lo! Amaute mah bangin eite zong i Topa Jesu hong hehpihna tungtawnin i suakta cih i um hi,” ci-in thu a gen hi.
44015012	Barnabas le Paul in amaute tung tawna Pasian in Gentile-te laka lim lamdang le a lamdang a bawlte a gen laitakun, a kikhawm khempeuh thungai-in a sip dide uh hi.
44015013	Amaute a man khit uh ciangin James in, “Sanggamte aw, ka thugen na ngai un.
44015014	Pasian in ama mi mahmah dingin Gentile-te lak pan pawlkhat a lakna in, amaute bangci awlmawh hiam cih a masa penin hong lak zo hi, cih eite kiangah Simona in hong telgen zo hi.
44015015	Kamsangte thugente hih tawh kituak hi:
44015016	“‘Tua khit ciangin kong kileh kik dinga a puksa David puanbuk ka lam kik ding hi. A kisiasa ka lam kik dinga, ka puahthak ding hi.
44015017	A mangthang baang’ mite le ka min a suang Gentile-te khempeuh in, Topa a zon theih nading ci-in hih nate khempeuh a hih pa Topa in a gen hi,’b
44015018	khanghunte khempeuhin tuate kithei khin zo hi, ‘c ci-in kigelh hi.
44015019	"Tua ahi manin Pasian lama hong kihei Gentile-te adingin haksatna i bawl loh ding ka thupukna ahi hi.
44015020	I bawl sangsikin amaute lai khakin, milim biakna in a nitsak ante, numei-pasal paktatna, ngawng heklupte sate le sisante a tan dingun hilh zaw ni.
44015021	Ahang in, amasapen hunlai-a kipan khuapi khempeuh ah Moses in a hilhsa hi-a Sabbath ni simin synagogue-te sungah a kisimsimsa ahi hi,” a ci hi.
44015022	Tua ciangin sawltakpite le upate in pawlpi bup tawh, amau mite pawlkhat teeltuam ding le Paul le Barnabas tawh Antioch ah sawl dingin thu a khensat uh hi. Amaute in sanggamte laka makai (Barsabbas kici) Judas le Silas mi nih a teel uh hi.
44015023	Amaute in a nuai-a bangin lai a puasak uh hi: Sawltakpite le upate, na sanggamte un, Antioch, Syria le Cilicia a om thu-um Gentile-te tungah: Kong hopih uh hi.
44015024	Kote in thuneihna ka piak loh pi un, ko kiang pan mi pawlkhat hong pai-in a thugen un na lungsim uh hong buaisaka, amau thugente in hong lungzingsak cih ka za uh hi.
44015025	Tua ahi ciangin kote khempeuh in mi pawlkhat teelkhia-in i lawm itte Barnabas le Paul tawh no kianga sawl khawm dingin ka thukim uh hi.
44015026	Amaute i Topa Jesu Khrist min hanga a nuntakna a pia ngamte ahi uh hi.
44015027	Tua ahi manin lai-a kong gelhte uh a kam uh tawh a kipsak dingin Judas le Silas kong sawl uh hi.
44015028	A kisam a nuai-a kigente simloh a dang bangmah no tungah kong suat loh ding uh, Khasiangtho le kote in hoih ka sa uh hi:
44015029	Milimte thoihna ante, sisan, ngawngheklup ganhingte sa, le numei-pasal paktatna na tang ding uh hi. Hih nate pelh le uh cin a hoiha gamta na hi ding uh hi. Mangpha.
44015030	Tua mite sawlkhia uh a, amaute Antioch ah paisukin, tua lai-a pawlpite kaikhawm uh a, laikhak a pia uh hi.
44015031	Mipite in sim uh a, hanthawnna thupuak hangin a nuam mahmah uh hi.
44015032	Amau mahmah zong kamsang ahi Judas le Silas-te in sanggamte tungah hanthawnna kam tampitak genin a thakhauhsak uh hi.
44015033	Tua lai-ah tawlkhat sung a taam khit uh ciangin sanggamte in, lemna thupha tawh amaute a sawlte kiangah a ciahkiksak uh hi.
44015034	Ahi hangin Silas in tua lai-a taam lai dingin a khensat hi.d
44015035	Ahi hangin Antioch ah Paul le Barnabas taam lai uh a, tua lai-ah amaute le midang tampi sinsakin Topa thu a hilh uh hi.
44015036	Tua zawh tawmvei khit ciangin Paul in Barnabas kiangah, “Topa thu i gennasa khuapi khempeuh ah pai kikin, sang gamte kiangah hawhin, amaute bang a ci uh hiam, va en ni” a ci hi.
44015037	Barnabas in Mark zong a kici John tonpih nuam a,
44015038	ahi hangin Paul in amah tonpih ding hoih a sa kei hi. Bang hang hiam cih leh amah in Pamphylia gamah amaute na taisan a, amaute tawh na a sem zom kei hi.
44015039	Amaute nasiatakin kithutuak lo uh a, a kipawlkhen uh hi. Barnabas in Mark tonpih a, tembaw tuangin Cyprus ah pai uh a,
44015040	ahi hangin Paul in Silas teela, sanggamte in Topa hehpihna ah a ap khit uh ciangin a kuankhia uh hi.
44015041	Pawlpite thakhauhsakin amah Syria le Cilicia tawnin a pai hi.
44016001	Derbe ah amah tunga, tua khit ciangin nungzui Timothy tenna Lystra a tung hi. Timothy nu, thu um Jew mi hi-a a pa Greek mi ahi hi.
44016002	Lystra le Iconium a sanggamte in amah phat mahmah uh hi.
44016003	Paul in a khualzinna ah amah tonpih nuam ahi manin a vun a atsak hi. Bang hang hiam cih leh tua huam a tengte Jew-te vive hi-a, a pa Greek mi ahilam a theih khitsa uh ahi hi.
44016004	Amaute khuapi khat pan khuapi khatah zin uh a, Jerusalem a sawltakpite le upate in mite zuih dinga thukhensatna a bawlsate uh a gen kawikawi uh hi.
44016005	Tua hi-a pawlpite upna ah kithakhauhsakin nisimin mi a kibehlap hi.
44016006	Paul le a lawmte Phrygia le Galatia kual khempeuh ah zin kawikawi uh a, Asia gama thu a hilh ding uh Khasiangtho in a phal kei hi.
44016007	Mysia tawh gamgi a tun uh ciangin amaute, Bithynia ah lut sawm uh a, ahi hangin Jesu’ Kha in amaute a pai ding uh a phal kei hi.
44016008	Tua ciangin Mysia khengin Troas ah a paisuk uh hi.
44016009	Zan laitakin Paul in Macedonia gam mi khat dingin, “Macedo-nia ah hong galkah unla, ko hong huh un,” ci-a gen khat a mangin a mu hi.
44016010	Paul in mang a muh khit ciangin Pasian in eite amau kianga lungdamna-thu hilh dingin hong deih hi, ci-a Macedonia a pai dingin a kithawi pah uh hi.
44016011	Troas panin tuipi tungah tembaw in Samothrace zuanin tangtakin ka pai uh a, a zing ciangin Neapolis ka tung uh hi.
44016012	Tua lai panin Macedonia khuapi khen sunga a lian pen Rome pemtate tenna khua ahi, Philippi ka tung uh hi. Tua lai ah sawt veipi ka taam uh hi.
44016013	Sabbath ni-in khuapi kongpi pualam ah paikhia-in thunget nading mun om a ka lametna uh gungei-ah ka pai uh hi. Tua lai-a a na kikhawmsa numeite tungah thu ka gen uh hi.
44016014	Tua thungaite lakah Lydia min nei, Thyatira khuapi pana puan dupsan zuak Pasian a bia numei khat a om hi. Topa in Paul thupuak sang dingin a lungsim a honsak hi.
44016015	Amah le a innkuanpihte a kibaptise khit uh ciangin a inn ah kote hong sam hi. Amah in, “Kei, Topa a um khat hi, ci-a nong sim uh leh hong pai-in ka inn ah hong taam un,” a ci hi. Tua ci-in kote hong zol zo ta hi.
44016016	Khat vei thungetna muna ka pai laitakun dawi lawmnei-a mailam thu a genkhol thei sila numeino khat ka tuak uh hi. Amah in mailam thu genkholin, amah a neite ading sum tampitak a thalawhsak hi.
44016017	Hih numeino in Paul le ko adangte hong zui a, “Na suahtak nading uh lampi hong gen hih mite Sang pen Pasian nasemte ahi uh hi,” ci-in a kiko hi.
44016018	Hih bangin amah in ni tampi sung a hih den hi. A tawpna ah Paul in nawngkai sa mahmah a kihei-in tua kha kiangah, “Ama sung pan paikhia dingin Jesu Khrist minin thu kong pia hi,” a ci hi. Tua hun lianin kha in tuanu a nusia hi.
44016019	Tua silanu a neite in a sum muhna uh bei ta cih a theih uh ciangin Paul le Silas man uh a, thuneite mai-a ding dingin vanzuakna mun sumbuk tualah a kaigawp uh hi.
44016020	Amaute in thukhen mangte mai-ah amaute puak uh a, “Hih mite Jew-te hi uh a, ka khuapi uh a tokbuai gawp uh hi.
44016021	Tua pen, ko Rome mite san le zuih dinga ngeina tawh kituak lo hong hilh hang uh ahi hi,” a ci uh hi.
44016022	Paul le Silas langah mihonpite pang uh a, thukhen mangte in amaute puan hawkkhiatsakin satsak dingin thu a pia uh hi.
44016023	Amaute nakpi-a, a kisat khit ciangin thong sungah kikhum a, limtaka a cin ding in thong cingpa thu a pia uh hi.
44016024	Tua bang thupiaknate a ngah bangin amaute thong sungnung pen ah khuma, a khete ah kol a bulh hi.
44016025	Zankim pawlin Paul le Silas in, Pasian kiangah thu ngenin biakna late sa uh a, thongkia dangte in a ngai uh hi.
44016026	Thakhatin zin nakpi-in linga, thong inn bulpi a kilok hi. Thakhatin thong kong khak khempeuh kihonga, mi khempeuh kikhihna sik khainiang khempeuh kitolkhia hi.
44016027	Thong cingpa khanglo a thong kongkhakte kihongsa a om a muh ciangin, thongkiate suakta khin hi ci-a ngaihsun ahi manin a namsau dokin amah le amah thah a kisawm hi,
44016028	Ahi hangin Paul in, “Bangmah kicih kei in! Kote ka vekun hiah ka om uh hi!” ci-in a kiko hi.
44016029	Thong cingpa in meivaksakin a sungah lut pah a, Paul le Silas-te mai-ah ling kawmin a bok hi.
44016030	Tua ciangin amah in amaute paikhiatpih a, “Pute aw, hong kihotkhiat nadingin bang ka hih ding kul hiam?” ci-in a dong hi.
44016031	Amaute in, “Topa Jesu um un, nang le na innkuanpihte hong kihonkhia ding hi,” a ci uh hi.
44016032	Tua ciangin amaute in amah le a inn sunga om adangte khempeuh tungah Topa thu a genpih uh hi.
44016033	Tua zan hunpi mah in thong cingpa in amaute paipih a, a liamnate uh silsakin amah le a innkuanpihte khempeuh a kibaptise uh hi.
44016034	Thong cingpa in a inn ah paipih a, amaute an lui-in, Pasian um ta uh ahi manin a innkuan bupun lungnopna tawh kidim uh hi.
44016035	Khuavak ciangin thukhen mangte in thong cingpa kiangah a bupate uh sawlin, “Tua mite khahkhia in,” cih thupiak tawh a paisak uh hi.
44016036	Thong cingpa in Paul kiangah, “Thukhen mangte in nang le Silas khahkhiat ding thu hong pia zo uh hi. Na pai thei ta uh hi. Lungnuamtakin pai ta un,” ci-in a gen hi.
44016037	Ahi hangin Paul in uliante kiangah, “Kote Rome mi hi napi thudotna om loin mipi mai-ah hong satin thong sungah hong khum uh hi. Tua hi napi tu-in sim khahkhiat hong sawm uh ahi hiam? Hi thei peuhmah lo ding hi! Amaute mahmah hong pai-in kote hong tonpihkhia ta uh hen,” a ci hi.
44016038	Uliante in hih thu thukhen mangte kiangah tun uh a, amaute in Paul le Silas, Rome mi ahilam a theih uh ciangin a patau uh hi.
44016039	Amaute lungkimsak dingin va pai uh a, thong sung pan tonpihkhia in khuapi a nusiat nadingun a ngen uh hi.
44016040	Paul le Silas thong sung pan a paikhiat khit uh ciangin Lydia inn ah a pai uh hi. Tua lai-ah sanggamte tawh kimu-in amaute a hanthawn uh hi. Tua ciangin a paikhia uh hi.
44017001	Amaute Amphipolis le Apollonia nawkin a pai uh ciangin Jew-te kikhopna innpi omna Thessalonica a tung uh hi.
44017002	Ama ngeina bangin synagogue sungah Paul pai a, Laisiangtho pansanin Sabbath ni thum sung amaute thu a kikuppih hi.
44017003	Khrista in thuak in, misi pan a thawh ding mah a hihna zia teltakin genin a lak hi. Amah in, “Note tunga kong tangko hih Jesu, Khristb ahi hi,” a ci hi.
44017004	Jew-te pawlkhat kithuzawha Paul le Silas a pawl uh hi; tua mah bangin Pasian kihta Greek-te tampitak le a kipi-et numei a tawm het lo in a pawl uh hi.
44017005	Ahi hangin Jew-te in haza uh a, vanzuakna muna migilo pawlkhat kaikhawmin khuapi sungah mipi khawm uh a, ngongtatna a pan uh hi. Amaute Jason innah lut henhan uh a, mihontec lak pan kaihkhiat dingin Paul le Silas a zong uh hi.
44017006	Ahi hangin amaute a muh loh uh ciangin Jason le sanggamte pawlkhat kaigawpin khuapi vaihawm uliante mai-ah tun uh a, “Leitung khempeuhah buaina bawl hih mite hih lai hong tung uh a,
44017007	Jason in amaute a innah a tungsak hi. Amaute khempeuh in Caesar thukipte thusim loin, ‘Jesu kici adang kumpi khat om hi,’ ci uh hi,” ci-in a kiko uh hi.
44017008	Mihonpite le khuapi vaihawm uliante in hih thu a zak uh ciangin a pumbuai gawp uh hi.
44017009	Tua ciangin Jason le adangte kitatna piasakin a khah uh hi.
44017010	Khuamial tungin sanggamte in Berea ah Paul le Silas a khakhia pah uh hi. Tua lai a tun uh ciangin Jew-te synagogue ah amaute a pai uh hi.
44017011	Thessalonica mite sangin Berea mite nampi tat zaw uh hi. Ahang in, lawptakiin thupuak sang uh a, Paul thugente amaan mah ahi hiam, ci-in nisimin Laisiangtho a encian uh hi.
44017012	Jew mi tampi in um uh a, tua mah bangin a kipi-et Greek numei honkhat le Greek pasal tampi in zong a um uh hi.
44017013	Thessalonica a Jew-te in Berea ah Paul in Pasian thu a hilh lam a theih uh ciangin tua lai-ah zong va pai uh a, mihonpite tawsawnin a kitomsak uh hi.
44017014	Sanggamte in tuipi gei-ah Paul sawlkhia pah uh a, ahi hangin Silas le Timothy Berea ah a tam lai uh hi.
44017015	Amaute in Athen dong va kha uh a, Paul in Silas le Timothy in a manlang theithei-a, a nungdelh nading uh thu puasak in a ciahsak kik hi.
44017016	Paul in amaute ngaka Athen a, a om sungin tua khuapi milimte tawh a kidim mu-a, a lungdong lua mahmah hi.
44017017	Tua ciangin synagogue sungah Jew-te le Pasian kihta Greek-te thu kuppih a, tua mah bangin vanzuakna munah nisima a omkha peuhpeuh a kikuppih hi.
44017018	Epicurea le Stoic thuguizuihte honkhat amah tawh a kisel uh hi. Amaute pawlkhat in, “Hih kam theipa in bang gen nuam ahi hiam?” ci-in a dong uh hi. Paul in lungdamna thu ahi Jesu thu le thawhkikna thu hilh ahi manin a dangte in, “Amah in gamdang pasiante a gum hileh kilawm,” a ci uh hi.
44017019	Tua ciangin amaute in amah Areopagus thu kikupna ah paipih uh a, tua lai-ah, “Tu-a na hilh thuhilhna thak ko ka thei thei ding uh hiam?
44017020	Zak ngei loh ngaihsutna pawlkhat nong zasak a, tuate bang cihnopna hiam, ka thei nuam uh hi,” a ci uh hi.
44017021	(Athen mite le tualai-a teng gamdang mi khempeuh in bangmah dang sem loin a nunung pen ngaihsutna thak peuhpeuh ngai-in tua thu bek genna in a hun uh a zang uh hi.)
44017022	Tua ciangin Areopagus thukikupna ah Paul ding to a, “No Athen mite’ lam khempeuh ah na biakna-mi uh cih ka mu hi.
44017023	Ahang in, pai kawikawi-a, na biak uh nate ka vel leh biakna-tau khat ah: THEIHLOH PASIAN ADING, ci-a kigelh ka mu hi. Tu-in note in na theih loh uh na biak uh, note tungah kong tangko ding hi.
44017024	"Leitung le a sunga om na khempeuh a bawl Pasian, van le lei Topa hi-a khut tawh kilam biakinnpite ah a teng kei hi.
44017025	Amah in kisapna khat peuhpeuh a nei bangin mihing khuta na a kisepsak hi lo hi. Bang hang hiam cih leh amah mah in mite khempeuh nuntakna le huu le adang khempeuh a pia hi.
44017026	Mi khat panin mihing nam kim bawla, amaute leitung bup a luahsak hi. Amaute ading hunte sehsaka, amaute ten nading mun ciat a sehsak hi.
44017027	Eite tek kiang panin Pasian gamla lo hi napi, mihingte in amah zonga, zama, a muh khak zenzen leh cih deihna in hihte a hih ahi hi.
44017028	’Ahang in, ama sungah eite nungta-in, i tanga mihing hina i nei hi. Na la phuahte uh pawlkhat ah, ‘Eite ama suan ama khak i hi hi,’ ci hi.
44017029	"Tu ahi ciangin eite Pasian suan le khak i hi khit nungsang khutsiamte in a zep uh kham, ngun ahikeh suang tawh kibawl milim a bang dingin a pasian-hina i ngaihsut ding hi lo hi.
44017030	Pasian in a beisa hunin tua bang khuaphawklohna a kimuh-mawhbawl hangin tu-in amah in mun khempeuhah mi khempeuh a kisik dingin thu pia zo hi.
44017031	Ahang in, amah in a sehkholhsa mipa zangin thumaan tawh leitung mi khempeuh thu a khen ni ding sehkhol khin zo hi. Hih thu amaanna mi khempeuh tungah a lahna-in, amah misi pan a thokiksak hi,” a ci hi.
44017032	Amaute in misi thawhkikna thu a zak uh ciangin pawlkhat in zahpih uh a, ahi hangin adangte in, “Hih thu tungtang na gen ka za kik nuam uh hi,” a ci uh hi.
44017033	Tua laitakin Paul in tua kikhawmte a nusia hi.
44017034	Mi tawmkhat in Paul nung zuisuak uh a, a um uh hi. Amaute lakah Areopagus a pawl mi Dionysius le Damaris kici numei khat le adang tampi zong ahi uh hi.
44018001	Hih teng khit ciangin Athen nusia in Corinth ah Paul a pai hi.
44018002	Tua lai-ah Pontus gammi Aquila kici Jew mi khat tawh a kituak hi. Amah, Jew-te khempeuh in Rome nusia dinga Claudius in thu a piakna hanga Italy pana a zi Priscilla tawh hun sawt nai lo-a a tung uh ahi hi. Amaute tawh kimu dingin Paul a pai hi.
44018003	Bang hang hiam cih leh amah amaute banga puanbuk bawlpa ahi manin amaute kiangah taamin na semkhawm uh hi.
44018004	Sabbath ni simin Jew-te le Greek-te zol sawmin synagogue sungah thu a kikuppih hi.
44018005	Macedonia panin Silas le Timothy a tun uh ciangin Paul amahmah thuhilhna bekah kipumpiak a, Jew-te kiangah, “Jesu in Khrista hi,” ci-in a hilh hi.
44018006	Ahi hangin Jew-te in Paul sel uh a, a selpho uh ciangin amaute a langpan dingin a puante singkhia a, amaute kiangah, “Na sisan uh nomau lutungah tu ta hen! Ka tavuan ah ka siang zo hi. Tu-a kipan Gentile-te kiangah ka pai ta ding hi,” a ci hi.
44018007	Tua ciangin Paul in synagogue nusia a, tua inn zoma om Pasian bia pa khat Titus Justus inn ah a lut hi.
44018008	Synagogue ukpa Crispus le a innkuan pihte khempeuh in Topa um uh a, ama thu a za Corinth mite tampi in umin a kibaptise uh hi.
44018009	Zan khat Paul mangmuhna sungah Topa in hopih a: “Kihta kei in, na gen ban zom in, dai tuan kei in.
44018010	Nang tawh omkawm ka hi manin kuamah in nang hong doin hong liamsuah lo ding hi. Bang hang hiam cih leh hih khuapi sungah mi tampi ka nei hi,” a ci hi.
44018011	Tua ciangin Paul, kum khat le alang sung om a, amaute Pasian thu a hilh hi.
44018012	Gallio, Achaia-a gam-ukpa ahi laitakin Jew-te kipawlkhawmin Paul va busim uh a, thukhen zumah a tun uh hi. Amaute in,
44018013	"Hih mipa in thukham tawh kileh bulhin Pasian bia dingin mite a zol hi,” ci-in a ngawh uh hi.
44018014	Paul a pau dektak laitakin Gallio in Jew-te kiangah, “No Jew-te in a kilawm lo gamtatna ahikeh khialhna lian thu hong gen hi le uh cin na thu uh, thu-in kisang thei ding hi.
44018015	Ahi hangin nomau thukham tawh kisai kammalte le minte thu hanga piang ahi manin no le no mah in na siangsak un. Tua bang thute a khen in ka pang kei ding hi,” a ci hi.
44018016	Tua ciangin thukhen zum panin amaute a hawlkhiasak hi.
44018017	Tua ciangin amaute khempeuh in synagogue ukpa Sosthene bawhhuan uh a, thukhen zum mai-ah a sat uh hi. Ahi hangin Gallio in a awlmawh kei hi.
44018018	Corinth ah tawm vei sung Paul a taam lai hi. Tua ciangin sanggamte nusia in Priscilla le Aquila tonpih a Syria ah tembaw-in a pai uh hi. Amah in kiciam nasa khat a neih manin tembaw tung a tuan ma-in Cenchrea ah a sam a metmaisak hi.
44018019	Amaute Ephesus tung uh a, tua lai-ah Paul in Priscilla le Aquila a nusia hi. Amah ahileh synagogue ah pai-a Jew-te thu a kikuppih hi.
44018020	Hun tamzaw a zat ding a nget uh ciangin amah in a sel hi.
44018021	Ahi hangin a nusiat ding ciangin, “Pasian deihna ahileh kong pai kik ding hi,” ci-in a kamciam hi. Tua ciangin Ephesus panin tembaw tuangin a dingkhia hi.
44018022	Caesarea a tun uh ciangin paito-in pawlpite va hopih a, tua ciangin Antioch ah a paisuk hi.
44018023	Antioch ah hun sawtkhop a zat khit ciangin tua lai pan Paul kipankhia kik a, Galatia le Phrygia kual mun khat khit mun khatah zin kawikawi-in, nungzuite khempeuh a va thakhauhsak hi.
44018024	Tua hun sungin Alexandria khua mi Apollos kici Jew mi khat Ephesus ah a pai hi. Amah theihna sang khat hi-a, Laisiangtho theih mahmah tawh a thuah hi.
44018025	Amah Topa lampi lama kihilh ngiingeisa hi-a, John baptisena bek a thei hi napi, Jesu thu tawh kisai siangtakin hilha, lawptakinb thu a gen hi.
44018026	Amah, synagogue sungah hangtakin a pau ngam hi. Priscilla le Aquila in a thu gen a zak uh ciangin a innuah sam uh a, ama tungah Pasian lampi thu a kimzawin a hilh cian uh hi.
44018027	Achaia-a Apollos a pai nop ciangin sanggamte in amah hanthawn uh a, tua lai-a om nungzuite in amah a na muak nadingun lai a khak uh hi. Amah a tun ciangin hehpihna hanga a um mite adingin amah a phatuam pha mahmah hi.
44018028	Ahang in, mipi laka thu kinialnate ah amah in Jesu in Khrist hi, ci-in Laisiangtho panin Jew-te a dongkhak giapgiap hi.
44019001	Corinth ah Apollos a om laitakin gam sung lamzikpi zui in Paul zina, Ephesus a tung hi. Tua lai-ah nungzuite pawlkhat mu a, amaute kiangah,
44019002	"Na up uh ciangina Khasiangtho na ngah uh hiam?” ci-in a dong hi. Amaute in, “Ka ngah kei uh hi, Khasiangtho a om lam nangawn ka za ngei nai kei uh hi,” ci-in a dawng uh hi.
44019003	Tua ciangin Paul in, “Tua ahileh bang baptisena na ngah uh hiam?” a ci hi. Amaute in, “John baptisena” a ci uh hi.
44019004	Paul in, “John baptisena pen kisikna hanga baptisena ahi hi. Amah in mipite kiangah ama nunga paipa a up dingun hilha, tua pen Jesu um ding cihna ahi hi,” a ci hi.
44019005	Amaute in hih thu a zak uh ciangin Topa Jesu min sungahb a kibaptise uh hi.
44019006	Paul in amaute tungah a khut a ngak ciangin amaute tungah Khasiangtho tunga pautec in pau-in thu a gen uh hi.
44019007	Tua mite a vekpi un sawm-le-nih bang a pha uh hi.
44019008	Synagogue sungah Paul luta, mi lungsim a zo theithei dingin Pasian gam thu kiselin, hangtakin kha thum sung tua lai-ah thu a gen hi.
44019009	Ahi hangin amaute pawlkhat phengphi uh a, um nuam loin mipi mai-ah Lampi thu a gensia uh hi. Tua ciangin Paul in amaute a nusia hi. Amah in nungzuite paikhiatpih a, Tyrannus-te thugenna innpi sungah nisimin thu a kikuppih hi.
44019010	Asia gam sunga teng Jew-te le Greek-te khempeuh in Topa thu a zak nadingun hih bangin kum nih sung a hih hi.
44019011	Pasian in Paul tungtawnin a lam dang tuan nalamdangte a bawl hi.
44019012	Paul tawh a kisukhasa mainul neute le angtuamte, cinate kiangah a kitawi ciangin a natnate uh damin, kha gilote in amaute a nusia uh hi.
44019013	Kha gilote hawlkhia-a, a vak kawi kawi Jew-te pawlkhat in dawilut mite tungah Topa Jesu min zangin kha gilote hawlkhiat a sawm uh hi. Amaute in, “Paul in a thu a hilhpa Jesu minin na paikhiat ding thu kong pia hi,” khawng a ci uh hi.
44019014	Hih banga a hihte, Jew siampi makai khat Sceva tapa sagihte ahi uh hi.
44019015	Ni khat tua kha gilo in amaute tungah, “Jesu ka thei a, Paul thu zong ka thei hi, no kua na hi uh hiam?” a ci hi.
44019016	Tua ciangin kha gilo lutna mipa amaute tungah diang gawpa, a vekpi un a zogawp hi. Amah in amaute nakpi-in vua a, guaktangin sisan luang sa-in a taikhia uh hi.
44019017	Ephesus a teng Jew-te le Greek-te in hih thu a theih uh ciangin lau uh a, Topa Jesu min nakpitakin a zahtak uh hi.
44019018	A umte tampi hong pai uh a, a gitloh gamtatnate uh a pulakkhia khin uh hi.
44019019	Dawi-ai tawi mi honkhat in a laizialte uh kaikhawm uh a mipite muhin a haltum uh hi. Tua laizialte aman a seh uh ciangin a vekpi in drachmasd tul sawmnga man hi.
44019020	Hih bangin Topa thu zaipitakin kizela, a vangliatna a khang hi.
44019021	Hihte khempeuh a pian khit nungin Paul in Macedonia le Achaia-a nawkin Jerusalem ah pai ding a khensat hi. Amah in, “Tua lai ka tun khit ciangin Rome ah zong ka hawh kul hi,” ci hi.
44019022	Amah a huhte nih, Timothy le Erastus, Macedonia ah sawl a, amah tawmvei sung Asia gamah a taam lai hi.
44019023	Tua hun pawlin Lampi thu tawh kisai buaina lianpi khat a piang hi.
44019024	Ngun seek Demetrius min nei khat oma, tuapa in ngun tawh, Artemis biakbuknote bawla, khutsiamte adingin sumzuakna neu het lo khat a suaksak hi.
44019025	Amah in amau sep bang a semte le sumbawlna-a a neite khempeuh samkhawm in, “Guaite aw, hih sum bawlna panin sum tampitak hong tum hi, cih na thei uh hi.
44019026	Tua hi-a hih mipa Paul in Ephesus le Asia gam bupah mi tampitak thuzawha, a pimang zia mu-in na za zo uh hi. Amah in, ‘Mihing bawltawm pasiante Pasian hi peuhmah lo hi,’ ci hi.
44019027	I sumbawlna a minsiat ding a lauhuai bek tham loin alian numei Artemis biakinnpi zong kithusim loin Asia gam le leitung bup khempeuh-a kibia nusian mahmah kiminsiasaka a pasian thupina teng a kisuh ding lauhuai hi,” a ci hi.
44019028	Amaute in hih thu a zak uh ciangin lungso uh a, “Ephesus-te Artemis alian hi!” ci-in a kiko uh hi.
44019029	Khuapi sung bup a so pah henhan hi. Mipite in Macedonia pana Paul khualzinpihte, Gaius le Aristarchus man uh a, limlahna inn sungah khekhatkhai bangin a lut henhan uh hi.
44019030	Mihonpite mai-ah Paul kilaak nuama, ahi hangin a nungzuite in a phal kei uh hi.
44019031	Paul lawmte, tua gam uliante pawlkhat nangawn in tua limlahna inn sungah a va kilai-phum loh nadingin thumin thu a khak uh hi.
44019032	Tua-a kikhawmte pumbuai gawp uh a, pawlkhat in thu khat genin, adang pawlkhat in thu dang khat mah gen uh a, a kiko uh hi. Mi a tamzaw thamte, amau bang hanga tua lai-a om uh hiam, cih nangawn a kithei kei uh hi.
44019033	Jew-te in amai lamah Alexander sawn uh a, mihonpite pawlkhat amah lamlakin a kiko uh hi. Amah in mipite mai-ah a kiphelhna thu a gen theih nadingin a daih nading uh a khut a van hi.
44019034	Ahi hangin amah Jew mi hi, cih a theihcian uh ciangin amaute khempeuh kithukhat in, “Ephesus-te Artemis a lian hi!” ci-in nai nih sung bang a kiko uh hi.
44019035	Khuapi lai-atpa in mihonpite daisak a: “Ephesus mite aw, Ephesus khuapi in a lian Artemis biakinnpi le van pana hong kia tuanu lim a kem ahilam leitung bupin a theihsa hi lo ahi hiam?
44019036	Tua ahi manin hih thute nial theih nading a om lo ahi khit nungsang daitakin om a, na gamhtat loh ding uh ahi hi.
44019037	Hih mite in eite nusian gendai loin i biakinnpi lah luh lo napi hih lai-ah nong tun zo uh hi.
44019038	Demetrius le ama khutsiampihte in mi khatpeuh tungah lungkimlohna nei uh ahileh thukhenna innte honsa in om a, gam-ukte lah om uh hi. Amaute in ngawhna thu a bawl thei uh hi.
44019039	Tua lo adang thu puaktoh nop lai na neih uh leh a ngeina om bangin kikhopna ah a kisiansak kul ding hi.
44019040	Tuni-a thupiangte hangin a ngongtat a hong kingawh khak ding lauhuai hi. Hih thu tungtang ah siksan ding thukho i neih loh nungsang hih banga buaina bawl kei ni,” a ci hi.
44019041	Hih teng a gen khit ciangin tua-a kikhawm teng a kikhensak hi.
44020001	Tua buaina a ven ciangin Paul in nungzuite samsaka, amaute a hanthawn khit ciangin mangpha khaka, Macedonia a pai dingin a dingkhia hi.
44020002	Amah tua huam tengah zin kawikawi-a, mite kiangah hanthawnna thu tampi genin a tawpna-ah Greek a tung hi.
44020003	Tua lai-ah kha thum a taam hi. Syria gam zuana tembaw tawh pai a sawm hi napi Jew-te in thah a sawsim manin Macedonia tawna ciah kik dingin a khensat hi.
44020004	Berea panin Pyrrhus tapa Sopater, Thessalonica panin Aristarchus, Secundus, Derbe panin Gaius le Timothy zong, Asia gam panin Tychicus le Trophimus-te in a zui uh hi.
44020005	Hih mite na mapai uh a, Troas ah kote hong ngak uh hi.
44020006	Ahi hangin Silngo-sawhloh Anlum Pawi khit ciangin Philippi panin tembaw in ka tuang uh a, ni nga khit ciangin Troas ah ka lawmte uh pha in tua lai-ah ni sagih ka taam khawm uh hi.
44020007	Nipikal ni masa pen ni-in anlum balkham dingin ka kikhawm uh hi. Paul in mite kiangah thu gena, a zing ciangin paisan sawm ahi manin zankim dong thu a gen niloh hi.
44020008	Ka kikhopna mun uh inn tungnung dei sungah meivak tampi a om hi.
44020009	Paul in thu gengen mai ahi ciangin Eutychus kici tangvalno khat tawhlet ah tu-a, a ihmut suak mahmahin a lusu hi. Amah a kikhim ciangin inn dawl thumna panin lei-ah kiasuka, a sisa in kitawm hi.
44020010	Paul kumsuka, tua tangvalnopa tungah boksukin a kawi hi. Amah in, “Amah nungta hi, patau kei dih un!” a ci hi.
44020011	Tua ciangin inn tungah kahto kika anlum balkhamin a ne hi. Khuavak dong thu a gen khit ciangin a paisan hi.
44020012	Mite in tangvalnopa a nungta in a inn ah ciahpih uh a, amaute nakpi-in a kihehnem hi.
44020013	Tembawpi-in Assos lamah ka na ma pai uh a, tua lai-ah tembaw tawh Paul a la ding ka hi uh hi. Amah tua lai-ah khe-a, a na mapai ding ahi manin amah in hih banga a gel ahi hi.
44020014	Amah in Assos ah kote hong dawntuah a, tembaw ah ka tuansak khit uh ciangin Mitylene ah ka paisuak uh hi.
44020015	A zing ciangin tua lai panin ka paikhia leuleu uh a, Kios ka tung uh hi. A thai ciangin Samos ka kantan uh a, a zing ciangin Miletus ka tung uh hi.
44020016	Paul in a hi theih le Pentecost ni lap nuam ahi manin Asia gam sungah ahun zang khin loin, Ephesus khengsuakin a manlangin Jerusalem tun a sawm hi.
44020017	Miletus panin Paul in, Ephesus a pawlpi upate a samsak hi.
44020018	Hong tun uh ciangin amaute kiangah: “Asia gam kong tun a ni masa pen ni-a kipan no lakah ka om sung khempeuh ka nuntakzia na thei khin zo uh hi.
44020019	Jew-te in kei thah dingin hong sawmsimna un nakpi-in hong zia-et ta leh, nakpitakin kiniamkhiatin khitui tawh Topa na ka sem hi.
44020020	Note adingin a phatuam ding peuhmah kong hilh ding ka lungsit kei a, tangpi theih ahi zongin inn simah ahi zongin note kong hilh hi, cih na thei uh hi.
44020021	Jew-te le Greek-te tungah, i Topa Jesu upna nei-in kisik a, Pasian lamah a kihei pelmawh nadingun ka tangko zo hi.
44020022	"Tu-in Kha hong sawl teiteina mangin, ka tungah bang thu piang ding cih thei loin Jerusalem ah ka pai ding hi.
44020023	Khasiangtho in kei tungah, khuapi simah thong kiat ding le haksatna in hong maituah hi, cih vauhilhna bek ka thei hi.
44020024	Ahi zongin tai kidemna man thei in Topa Jesu in ka sep dinga hong piaksa Pasian hehpihna lungdamna-thu teci ka pan ding mansiang khin peuh leng kei adingin ka nuntakna bangmah man loin ka ngaihsun hi.
44020025	"Tu-in kumpi-gam thu gena a laka ka pai kawikawina mite khat beek in nong mu kik nawn kei ding uh cih ka thei hi.
44020026	Tua ahi manin mi khempeuh sisan tungah ka mawhpeng hi, cih tuni-in note tungah kong pulak hi.
44020027	Ahang in, Pasian deihna buppi no tungah kong tangko ding sit ka nei kei hi.
44020028	Khasiangtho in nomau mahmah a cinga mite hong suahsak, tua tuuhonte limtakin na kem un. Ama sisan tawh a leisa Pasianb pawlpi a cingte na hi un.
44020029	Ken kong nusiat khit ciangin note lakah ngia hangsante hong lutin tuuhonte a hawi loh ding uh ka thei hi.
44020030	Note lak nangawn ah nungzuite amau lamah a kaihmang zawh nadingun thumaan a lehkaih mi hong khangkhia ding hi.
44020031	Tua ahi ciangin kigalging un! Kum thum sung khawl lo-a, sun tawh zan tawh khitui luanga note a milip tunga kong vauhilhna ciamteh un.
44020032	"Tu-in Pasian tung le note hong picingsak thei-a, a sianthosak sate khempeuh lakah gouluahna a pia ama hehpihna thu tungah note kong ap hi.
44020033	Mi khatpeuh neihsa, ngun ahi a, kham ahi a, nikten puansilh ahi zongin ka deih gawh kei hi.
44020034	Hih ka khutte in kei kitang sapna le ka lawmte kitangsapna pia, cih note mahmah in na thei zo uh hi.
44020035	Ka sepnasa peuhmah ah Topa Jesu kammal mahmah in, ‘Ngahna sangin piakna ah thupha omzaw hi,’ a cih phawk kawmin, hih bang nasep hahkatna tawh a thanem mi i huh ding kul hi, cih kong lak hi,” a ci hi.
44020036	Hih teng a cih khit ciangin amaute khempeuh tawh khukdinin thu a ngen uh hi.
44020037	Amaute khempeuh in amah kawi-in, namin, a kap uh hi.
44020038	Ama mai mu kik ngei nawn lo ding a cih in amaute a dahsak pen hi. Tua ciangin amaute in amah tembaw tung dong a kha uh hi.
44021001	Amaute tawh ka kikhen khit uh ciangin tembaw in ka tuang uh a tangtakin Cos ka zuan pah vingveng uh hi. A zing ciangin Rhodes pai-in tua panin Patara ah ka pai uh hi.
44021002	Phoenicia ah a galkah ding tembaw khat ka mu uh a, tua ah tuangin ka pai uh hi.
44021003	Cyprus ka galmuh khit uh ciangin a khang lam nawkin Syria dong ka pai uh hi. Tyre ah ka kinga uh hi. Tua lai-ah ka tembaw un a vanpuakte a suahkhia ding ahi hi.
44021004	Tua lai-ah nungzuite ka muh uh ciangin ni sagih sung amau kiangah ka taam uh hi. Amaute in Jerusalem dong, Paul a pai loh nadingin Kha tungtawnin a kho uh hi.
44021005	Ahi hangin ka hun uh a bei ciangin ka ding khia uh a, ka zinna ban uh ka zom uh hi. Nungzuite khempeuh le a zi a tate un khuapi nawl ciang hong kha uh a, tua lai mun, tuipiau-ah khukdinin thu ka ngen uh hi.
44021006	Khat le khat mangpha ka kikhak khit uh ciangin tembaw tungah ka kah uh a, amau bel inn ah a ciah kik ta uh hi.
44021007	Tyre panin ka zinna ban uh ka zom uh a, Ptolemais ah ka kinga uh hi. Tua lai-a sanggamte ka hopih uh a, amau kiangah ni khat ka kulh uh hi.
44021008	A zing ciang pai leuleu in Caesarea ka tung uh a, tua Sagihte lakah khat, lungdamna thugen Philip inn ah ka tung uh hi.
44021009	Amah in pasal a nei nai lo kam a sang tanu li a nei hi.
44021010	Tua lai-ah ni tam khop ka tam khit uh ciangin Judea panin Agabus kici kamsang khat hong paisuk hi.
44021011	Kote kiangah hong pai-a, Paul kawnggak la-in ama khut le a khete kihenin, “Khasiangtho in, ‘Jerusalem ah hih kawng gak neipa, Jew-te in hih bangin hen ding uh a, Gentile-te khut sungah pia ding uh hi,’ ci hi,” a ci hi.
44021012	Kote in hih thu ka zak uh ciangin kote le tua lai-a om mipite in Jerusalem ah Paul a pai loh nadingin ka kho uh hi.
44021013	Tua ciangin Paul in, “Bang hangin note kapa, ka lungtang tamkhamsak na hi uh hiam? Hong kihen bek tham loin Topa Jesu min hangin Jerusalem a sih ding nangawn a kigingkholsa ka hi hi,” hong ci hi.
44021014	Ka khohna uh hong man nop loh ciangin ka kho nawn kei uh a, “Pasian deih bangin piang ta hen,” ka ci uh hi.
44021015	Hih teng khit ciangin ka kithawi uh a, Jerusalem ah ka paito uh hi.
44021016	Caesarea panin nungzuite pawlkhat in hong zui uh a, ka tun nading uh Manson inn ah hong kha uh hi. Amah Cyprus mi hi-a, nungzui masate lakah khat ahi hi.
44021017	Jerusalem ah ka tun uh ciangin sanggamte in lungtaitakin hong tungsak uh hi.
44021018	A zing ciangin Paul le ko adang teng James tawh kimu dingin ka pai uh a, tua lai-ah upate khempeuh a kim uh hi.
44021019	Paul in amaute hopih in, Gentile-te lakah ama nasepna tungtawna Pasian nasepna cingtakin a zasak hi.
44021020	Amaute in hih thu a zak uh ciangin Pasian a phat uh hi. Tua ciangin Paul kiangah, “Sanggam aw, Jew-te tul bangzah in um khin zo cih le amaute khempeuh thukham zuih hahkatte hi cih na mu hi.
44021021	Gentile-te laka teng Jew-te khempeuh in a tate uh vunat loh ding ahi zongin ngeina zui loin Moses pan kiheikhia dingin nang na hilh, ci-in amaute a kizasak uh hi.
44021022	Bang cih ding i hiam? Amaute in hihtak nong tun za ngel ding uh hi.
44021023	Tua ahi ciangin kong gen bangun hih in. Kote kiangah a kiciam khinsa mi li a om hi.
44021024	Hih mite va tonpih in amaute a ngeina-a a kisiansuahna ah va kihel inla, a sam uh a metmai theih nadingun a sam met man ding uh sik in. Tua ciangin mi khempeuh in nang thu a kigennate a maanlohna thei ding uh a, nang mahmah thukham thu manga a nungta na hina thei ding uh hi.
44021025	Thu um Gentile-te ahi uh leh ka thukhensatna uh lai amaute ka khak zo uh a, amaute in milimte thoihna ante, sisan, ngawnghek ganhing sate le numei-pasal paktatna a tan dingun ka gelh zo uh hi,” a ci uh hi.
44021026	A zing ciangin Paul in tua mite tonpih a, amaute tawh amah mah a kisiansuah hi. Tua ciangin kisiansuahna nite bei ni ding le amau ciat in biakna a bawl ni ding uh theisak dingin biakinnpi ah a pai hi.
44021027	Tua ni sagih a cin dektak ciangin Asia gam pana Jew-te pawlkhat in biakinnpi ah Paul a mu uh hi. Amaute in mihonpite khempeuh tawsawnin amah man uh a,
44021028	"Israel mite aw, ko hong huh un! I mite, i thukham le hih mun lang panga, mun khempeuh-a mi khempeuh tungah thu a hilhpa hih pa ahi hi. Tua tham loin biakinnpi huang sungah Greek-te hong paipih in hih munsiangtho a buahsak hi,” ci-in a kiko uh hi.
44021029	(Tua hun ma-in khuapi sungah Ephesus mi Trophimus le Paul a kithuah mu uh a, Paul in amah biakinnpi huang sungah lutpih khin zo ding hi, ci-a theihsa banga a koih uh ahi hi.)
44021030	Khuapi sung khempeuh linglawnga, mun khempeuh panin mi hong tai-in a kisutuah uh hi. Paul manin biakinnpi panin kaigawp uh a, kongpite kikhak pah lian hi.
44021031	Amah thah a sawm laitakun Jerusalem khuapi bup hehin a so hi, cih Rome galkap mangpa kiangah thu va tung hi.
44021032	Amah in bute hon khat le galkapte tonpih a mihonpite lamah a taisuk uh hi. Tua mi ngonghtatte in galkap mangpa le a galkapte a muh uh ciangin Paul a sat nawn kei uh hi.
44021033	Galkap mangpa paikhia a, amah manin sik khainiang nih tawh hen dingin thu a pia hi. Tua ciangin amah kua hi-a, bang hih hiam, cih a dong hi.
44021034	Mihonpi lakah pawlkhat in thu khat gena, adang pawlkhat in a thu dang khat mah genin a kiko uh hi. Galkap mangpa in mite buaina hangin thutak a muh theih loh ciangin galkap inn sungah Paul paipih dingin thu a pia hi.
44021035	Kahlei ah Paul a tun ciangin tua migilote uang lua uh ahi manin galkapte in Paul a puak uh kul hi.
44021036	A nungzui mihonpite in, “Amah thatmang un,” ci-in a kiko uh hi.
44021037	Galkapte in galkap inn sungah Paul a lutpih dektak laitakun amah in galkap mangpa kiangah, “Kam khat kong gen thei ding hiam?” ci-in a dong hi. Amah in, “Greek pau na thei hiam?
44021038	A beisa hunlai-a mi linthawn pawl, tulli makaih a kumpi langpang dinga kipan Egypt mipa hi lo na hia?” ci-in a dawng hi.
44021039	Paul in, “Kei Jew mi ka hi hi. Cilicia gam Tarsus pan ka hi-a khuapi mawk mawk a mi ka hi kei hi. Nong hehpihna in mipite tungah thu hong gensak in,” ci-in a dawng hi.
44021040	Galkap mangpa tung pan thu a ngah khit ciangin kahlei tungah Paul dingto a, mihonte lamah a khut a van hi. Amaute khempeuh a daih dide khit uh ciangin amaute kiangah Arama pau-in:
44022001	“Sanggamte le pate aw, tu-in kei kihutna thu na ngai un,” a ci hi.
44022002	Amaute in amah Aram pau-a, a pau a zak uh ciangin a daipah khipkhep uh hi. Tua ciangin Paul in:
44022003	"Kei Jew mi ka hi hi. Cilicia gam Tarsus ah ka suak a, ahi hangin hih khuapi-a khangkhia ka hi hi. Gamaliel khut nuai-ah i pate thukhamte khempeuh sina, a siamsa ka hi a, tuni-a note khat peuhpeuh zah a Pasian ading a hahkat ka hi hi.
44022004	Hih Lampi thu a zuite a sih dongun ka bawlsia a, numei hi ta leh pasal hi ta leh manin thong sungah ka khum hi.
44022005	Hih bang ka hihna tulpipa le Vaihawmte in zong teci hong pang thei ding uh hi. Keimah in Damascus a, a sanggamte uh a laikhak nangawn uh amaute tung pan ka ngah a, hih mite Jerusalem thonga khum ding le gawt dinga puak dingin ka va kuan hi.
44022006	Damascus kiang ka tun laitak sun pawlin thakhatin van pan a tangpha mahmah khuavak khat in ka kimkot hong tanzal hi.
44022007	Lei-ah ka puk a, aw khat in ka tungah, ‘Saul! Saul! Bang hangin kei hong bawlsia na hi hiam?’ hong cih ka za hi.
44022008	"‘Topa kua na hiam?’ ci-in ka dong hi. “Amah in, ‘Na bawlsiat Nazareth mi Jesu ka hi hi,’ ci-in hong dawng hi.
44022009	Ka tonpihte in tua khuavak mu uh a, ahi hangin kei tunga hong hopih aw a theitel kei uh hi.
44022010	" ‘Topa aw, bang hih ding ka hi hiam?’ ci-in ka dong hi. “Topa in, ‘Tho inla Damascus khua sungah pai in, tua lai-ah na sep dinga kisehsate hong kigen ding hi,’ hong ci hi.
44022011	Tua khuavakpi in ka mit tawsak ahi manin ka tonpihte in ka khutin hong kai uh a, Damascus khua sungah hong lutpih uh hi.
44022012	"Ananias kici mi khat kei hong veh dingin hong pai hi. Amah thukham tan a ngentel mahmah khat hi-a, tua lai-a teng Jew-te khempeuh in a zahtak mahmah khat ahi hi.
44022013	Amah ka kiangah hong dinga, ‘Sanggampa Saul aw, khua mu in!’ hong ci hi. Tua hun lianin amah ka mu thei pah hi.
44022014	"Tua ciangin amah in: ‘I pate Pasian in, ama deihna thei ding Thumaan Pa mu ding le ama kam pan thute za dingin nang hong teel zo hi.
44022015	Na muhsa le na zaksate mite khempeuh tungah ama teci na hi ding hi.
44022016	Tua hi-a tu-in nang bang ngak lai na hi hiam? Tho in; ama min lo inla, kibaptise-in na mawhnate silkhia in,’ hong ci hi.
44022017	"Jerusalem ah ka ciah kika, biakinnpi ah thu ka nget ciangin mumang bangin ka om a,
44022018	kei kiangah, ‘Kinawh in!’ Amaute in, kei thu teci na panna hong sang lo ding uh ahi manin, Jerusalem nusia pak in,’ hong ci Topa ka mu hi.
44022019	"Topa aw, synagogue-te ah a banbanin pai-a, nang hong umte thong sungah khumin ka sat lam hih mite in thei zo uh hi.
44022020	Nang hanga si paa Stephen sisan a luan lai-in ka thukimpihna lakin amah a thatte puante cingin tua lai-ah ka ding hi,’ ci-in ka dawng hi.
44022021	"Tua ciangin Topa in ka kiangah, ‘Pai peuh in; gamlapi a om Gentile-te kiangah kong sawl ding hi,’ hong ci hi,” ci-in a gen hi.
44022022	Hih a gen hun ciang dong mihon pite in Paul thugen a ngai uh hi. Tua ciangin nakpi-in kiko uh a, “Leitungah omsak kei un! Hing-khawi huai kei!” a ci uh hi.
44022023	Amaute in a kiko kawmun a puan tualpite uh suahkhia-in van lamah leivui a theh gawp uh ciangin
44022024	galkap mangpa in galkap inn sungah Paul a tumpihsak hi. Bang hang mihonpite in amah kikosan ahi hiam, cih a theihkhiat nadingin amah sata, thu dot dingin a gen hi.
44022025	Amaute in amah sat dinga a dawhsak laitakun, Paul in tua lai-a ding zakhat ukpa kiangah, “A mawhna kimu nai lopi in, Rome mi khat na sat ding thukham tawh kituak na sak mah hiam?” a ci hi.
44022026	Zakhat-ukpa in hih thu a zak ciangin galkap mangpa kiangah pai-in a va zasak hi. Amah in, “Hih mipa Rome mi ahi hi, bang cih ding na hi hiam?” ci-in a dong hi.
44022027	Paul kiangah galkap mangpa pai-in, “Nang Rome mi na hi hiam, hong gen in?” ci-in a dong hi. Amah in, “Ka hi hi,” ci-in a dawng hi.
44022028	Tua ciangin galkap mangpa in, “Rome gammi ka suah nadingin a man tampi ka pia hi,” a ci hi. Paul, in, “Ahi hanign kei ka suah a kipan gammi ka hi hi,” a ci hi.
44022029	Amah thu dong dinga kisate a tawp kik pah lian uh hi. Galkap mangpa mahmah zong Rome gammi khat ahi Paul, sik khainiang a khih ahilam a tel ciangin a patau hi.
44022030	A zing ciangin galkap mangpa in, bang pen hanga Jew-te in Paul hih banga mawhmat nuam uh ahi hiam, cih cian taka a theih khit nop manin, amah khahkhia a, siampi makaite le Sanhedrin-te khempeuh a kikup dingun thu a pia hi. Tua ciangin Paul paipiha amaute mai-ah a dingsak hi.
44023001	Paul in Sanhedrin-te tangtakin en a, “Ka sanggamte aw, tuni dongin Pasian tungah kisuantaakna om loin ka sep ding teng ka tangtun khin zo hi,” a ci hi.
44023002	Hih bang a cih ciangin tulpi Ananias in Paul kianga dingte kiangah a muk a satsak dingun thu a pia hi.
44023003	Tua ciangin Paul in, “Nang, a kanga kizut kawm aw, Pasian in nang hong sat na ve! Thukham tawh kituaka thukhen dingin tua lai-a tu hi napi kei sat dinga thu na piakna tawh thukham na palsat hi!” a ci hi.
44023004	Paul kianga dingte in, “Nang, Pasian tulpipa eng cih ngam maw?” a ci uh hi.
44023005	Paul in, “Sanggamte aw, ken amah tulpi ahilam ka thei kei hi, ‘Na mite ukpa gensiatna kam pau kei in,’a ci-in kigelh mah hi,” ci-in a dawng hi.
44023006	Tua ciangin Paul in amaute pawlkhat Sadducee hi-in, adangte Pharisee ahilam uh thei a, Sanhedrin mai-ah, “Ka sanggamte aw, kei Pharisee khat tapa Pharisee khat mah ka hi hi. Misite thawhkikna ka lamet manin thukhenna a thuak ka hi hi,” a cikhia hi.
44023007	Hih banga cih ciangin Pharisee-te le Sadducee-te kikalah kiselna pianga tua-a kikhawmte a kipawlkhen uh hi.
44023008	(Sadducee-te in thawhkikna om lo, vansawltak ahi a, kha ahi zongin om lo hi, ci uh a, ahi hangin Pharisee-te in, tuate khempeuh om hi, ci uh hi.)
44023009	Mihonpi buaina lianpi pianga, thu kham sia ahi Pharisee-te pawlkhat dingin nakpitakin sel uh a, “Hih mipa a tat khialhna bangmah ka mu kei uh hi. Vansawltak khatpeuh, kha khatpeuh in ama tungah thu gen hileh eite in bang lawh ding!” a ci uh hi.
44023010	Kiselna nasia lua mahmah a, amaute in Paul a balzan khak ding uh, galkap mangpa a lau hi. Amah in galkapte va paisuk a, thatang hat suanga amaute lak pan amah lakhia in galkap inn sungah a paipih dingun thu a pia hi.
44023011	A zing ciang zanin Paul kiangah Topa dinga, “Kilungkhauhsak in! Jerusalem a ka thu teci na pansa bangin Rome ah zong teci na pan teitei kul ding hi,” a ci hi.
44023012	A zing ciang zingsang in Jew-te in kisimzopna khat bawl uh a, Paul a thah khit matengun an ne tui dawn om lo ding, ci-in a kiciam uh hi.
44023013	Hih sawmsimna ah mi sawmli sanga tamzaw kihel uh hi.
44023014	Siampi makaite le upate kiangah amaute pai uh a, “Paul ka thah khit matengun, bangmah ne lo dingin khauh takin ka kiciam zo uh hi.
44023015	Tua ahi ciangin tu-in nang le Sanhedrin in Paul thu a cingzaw a thei nuam kineihin note mai-ah galkap mangpa in amah hong puak nadingin na ngen un. Amah hih lai hong tun ma-in a that dingin kigingsa-in ka om uh hi,” a ci uh hi.
44023016	Ahi hangin Paul sanggamnu tapa in hih sawmsimna a zak ciangin galkap inn sungah pai-in Paul a va hilh hi.
44023017	Tua ciangin Paul in zakhat-ukpa khat sam a, “Hih khangnopa galkap mangpa kiangah va paipih in, amah in thugen ding a nei hi,” a ci hi.
44023018	Tua ciangin amah in galkap mangpa kiangah a paipih hi. Zakhat ukpa in, “Thong kiapa Paul in kei hong samsak a, hih khangnopa in nang kiangah gen ding nei ahi manin nang kianga puak dingin hong sawl hi,” a ci hi.
44023019	Galkap mangpa in khangnopa a khutah lenin kai a, “Kei kianga nong gen nop bang ahi hiam?” ci-in a dong hi.
44023020	Amah in: “Jew-te in ama thu a cingzaw-a thei nuam kineih in, zing ciangin Sanhedrin mai-ah Paul na puak nading hong nget ding uh a thukim zo uh hi.
44023021	Amaute thu mang peuhmah kei in. Bang hang hiam cih leh amaute, mi sawmli sanga tamzaw in amah lamkalah na pangsim ding uh hi. Amaute in amah a thah khit matengun, an ne tui dawn om lo dingin kiciamna bawl zo uh hi. Amaute tu-in a kigingsa-in om uh a, a ngetna uh na phal ding bek ngakin om uh hi,” a ci hi.
44023022	Galkap mangpa in khangnopa ciahsak in, “Hih thu kei kiangah nong theihsak lam kuama kiangah gen kei in,” ci-in limtakin a vaikhak hi.
44023023	Tua khit ciangin amah in zakhat ukte nih sama, “Tu zan nai kua in Caesarea a pai ding, galkap zanih, sakol tuang galkap sawm sagih le teipi tawi galkapb zanih tawh na kithawikhol un.
44023024	Ukpipa Felix kiang bittaka a tun nadingin Paul tuan nading zong vai hawmsak un,” ci-in thu a pia hi.
44023025	Amah in a nuai-a bangin laikhak khat a gelh hi:
44023026	Claudius Lysias, A Hoihpipen Ukpipa, Felix tungah: Kong hopih hi.
44023027	Hih mipa Jew-te in man uh a, that dektak uh hi. Ahi hangin amah Rome mi hi, cih thei ka hi manin ka galkapte tawh pai-in amah ka va hukhia uh hi.
44023028	Amaute in bang hanga amah mawhsak uh hiam, cih ka thei nuama, amau Sanhedrin tungah amah ka puak uh hi.
44023029	Amaute ngawhna pen amau thukham tawh kisai hi-a, ahi hangin amah a kingawhna, sih nading ahi zongin thong a khiat nading ahi zongin thukho ka mu kei hi.
44023030	Hih mipa thah ding kisawmsim cih hong kizaksak ciangin thakhatin nang kiangah kong paisak pah hi. Amah a mawhsakte zong, nangma kiangah thulang dingin hong om nading thu ka pia zo hi.
44023031	Tua bangin galkapte in amaute thupiakte pua uh a, Paul tonpihin azan azanin Antipatris dong a paipih uh hi.
44023032	A zing ciangin amah sakol tuang galkapte tonpihsak uh a, amaute galkap innte ah a ciah kik uh hi.
44023033	Sakol tuang galkapte Caesarea a tun uh ciangin ukpipa tungah laikhak pia-in ama tungah Paul a ap uh hi.
44023034	Ukpipa in laikhak sim a, amah bang gam pan hiam, cih a dong hi. Amah Cilicia pan ahilam a theih ciangin,
44023035	"Na thulangte hih lai hong tun ciangin na thu ka za ding hi,” a ci hi. Tua ciangin Herod kumpi inn sungah Paul kem a, cin dingin thu a pia hi.
44024001	Ni nga khit ciangin tulpi Ananias in a upate pawlkhat le Tertullus kici taangding khat tonpihin Caesarea ah paisuk uh a, Paul a mawhsaknate uh ukpipa mai-ah a puak uh hi.
44024002	A sungah Paul a kisap ciangin Tertullus in Felix mai-ah a mawhsakna thu gen a: “Kote, nangma ukna nuai-ah lungmuangin sawtpi ka om uh hi. Na thumuhkholna tawh hih minam ah kipuahphatnate a om hi.
44024003	A hoihpipen Felix aw, mun khempeuh le lam khempeuh ah na hihnate lung damtakin ka sang uh hi.
44024004	Ahi hangin nang kong gimsak sawnsawn loh nadingun ka thu uh a tom theithei a kong gen nong ngaihsak ding kong thum hi.
44024005	"Kote in buaina a piangsak hih mipa, leitung khempeuh a Jew-te lakah mipi ngonghtatsakin a linglawngsakpa hi, cih ka mu uh hi. Amah Nazareth pawl tuam makaipa hi a,
44024006	biakinnpi nangawn buahsak a sawm hi; tua hi-a, amah ka man uh hi.a
44024007	Ahi hangin galkap mangpa Lysias hong pai-a, thatang hat thu-in kote khut sung pan amah dokkhia a, ama thulangte na mai-ah a pai dingin thu hong pia hi.
44024008	Nang mahmah in ama tungah dongin kan lecin amah ka mawhmatnate uh thutak ahina na theikhia thei ding hi,” a ci hi.
44024009	Jew-te in hih mawhmatna thumaan hi, ci-in a panpih uh hi.
44024010	Ukpipa in Paul a gen dingin a khut van ciangin amah in, “Hih minamte tungah kum tamkhop thukhenpa na hilam ka thei hi; tua ahi ciangin ka kihutna thu lungkim takin kong gen hi.
44024011	Jerusalem ah Pasian bia dinga ka paitoh, ni sawm-le-nih sawt nai lo, cih baihtakin na khentel thei ding hi.
44024012	Biakinnpi-ah mi khatpeuh tawh ka kiselna ahi zongin, synagogue-te sungah ahi zongin khuapi sung mun khat beekah ahi zongin mihonpite ka linglawngsakna ka thulangte in a mu kei ding uh hi.
44024013	Tua hi-a amaute in kei hong ngawhnate uh na mai-ah hong tellah thei kei ding uh hi.
44024014	Bangbang ahi zongin amaute in biakna pawltuam khat a cih uh Lampi nungzui ka hi bangin ka pate Pasian ka bia hi, cih kong pulak hi. Thukham tawh a kituak le Kamsangte lai sunga kigelhsa peuhmah ka um hi.
44024015	Hih mite bangin mi thumaante le mi tatsiate thawhkikna om tuak ding, ci-in Pasian sungah lametna ka nei hi.
44024016	Tua ahi ciangin Pasian le mite mai-ah kisuantakna a om lo dingin gamtat ka sawm tawntung hi.
44024017	"Kum tampitak ka om loh khit ciangin mizawngte ading letsong ka mipihte puak ding le biaknate pia dingin Jerusalem ah kong pai hi.
44024018	Biakinnpi huang sunga hihte hih a ka om amaute in hong muh lai-un, biakna ngeina tawh kisai-in ka siang hi. Kei tawh mihon kuamah om lo a, buaina khat beek ah zong ka kihel kei hi.
44024019	Ahi hangin Asia gam Jew-te pawlkhat a om uh hi. Tuate in kei langah mawhsak nading hong nei uh ahileh hih lai na mai-ah hong dingin hong mawhsak ding uh kilawm hi.
44024020	Ahikeh Sanhedrin mai-a ka din lai-in, kei tungah bang mawhsakna a mu uh hiam? Hih lai-a omte in gen uh hen.
44024021	Amaute mai-a ka din lai-a: ‘Misite thawhkikna thu tawh kisai-in tuni-in note mai-ah thusitna ka thuak hi,’ ka cih hoh ahi kei buang leh,” ci-in a gen hi.
44024022	Tua ciangin Lampi thu a thei mah mah Felix in thusit hun a sotto hi. Amah in, “Galkap mangpa Lysias hong pai ciangin na thu kong khensak ding hi,” a ci hi.
44024023	Amah in zakhat-ukpa tungah, “Paul limtakin cingsak inla, ahi zongin bang tan hiam khat kolsak in, a kisapnate a lawmte piasak in, ci-in thu a pia hi.
44024024	Ni tampi khit ciangin Jew numei ahi a zi Drusilla tawh Felix va pai uh hi. Amah in Paul samsak a, Khrist Jesu upna thu a gen a ngai uh hi.
44024025	Paul in, thumaanna, ei le ei pumpi ki-ukna le hong tung ding thukhenna thute a gen ciangin Felix lau a, “Pha zo! Ciah ta in. Hun hoih ka sak ciangin kong sam kik ding hi,” a ci hi.
44024026	Paul in amah golhguk a piak ding lamen kawmin, amah samsak pahpah a, amah tawh a kiho uh hi.
44024027	Kum nih a bei ciangin Porcius Festus in Felix za laih a, ahi hangin Felix in, Jew-te angvan nuam ahi manin thong kiasa in Paul a nusia hi.
44025001	Tua gam a tun zawh ni thum khit ciangin Caesarea panin Jerusalem ah Festus pai to a,
44025002	tua munah siampi makaite le Jew makaite ama mai-ah dingin Paul a mawhmatnate uh a gen uh hi.
44025003	Amaute in Festus kiangah amau a angvanna-in, a manlang theithei a Jerusalem ah Paul a puak nading a ngen uh hi. Ahang in, amaute in lamkal ah buksimin Paul thah nading a kigingkhol khin zo uh hi.
44025004	Festus in, “Caesarea ah Paul a kikhumsa hi a, kei mahmah zong tua lai-ah ka paipah ding hi.
44025005	Na makaite uh pawlkhat kei hong zuisak unla, tua mipa in hihkhialh nei ahileh tua lai-ah a mawhmatna uh gen uh hen,” ci-in a dawng hi.
44025006	Amaute tawh ni giat hiam, ni sawm hiam a omkhawm khit ciangin Caesarea ah paisuka, a zing ciangin thukhenna zum ah kahin a mai-ah Paul a puak nadingun thu a pia hi.
44025007	Paul a kilak ciangin Jerusalem pana paisuk Jew-te a kimkotah ding uh a, kiteltaka a lah theih loh uh mawhmatna nasia mahmah tampi tawh a mawhsak uh hi.
44025008	Tua ciangin Paul in a kihutna thu gen a: “Jew-te thukham tungah ahi zongin, biakinnpi tungah ahi zongin Caesar tungah ahi zongin khialhna bangmah ka bawl kei hi,” a ci hi.
44025009	Festus in Jew-te angvan-nopna khat nei a, Paul kiangah, “Hih mawh matna mah hong kisit dingin Jerusalem a paitoh ding na ut hiam?” ci-in a dong hi.
44025010	Paul in, “Kei hong kisit nading a kilawm mun Caesar thukhenna mai ah tu-in ka ding hi. Nang mahmah in zong siangtaka na theihsa bangin Jew-te tungah bangmah khialhna ka bawl kei hi.
44025011	Ahi ta zongin sihna thuak nading donga mawhna ka neih leh sih ding ka nial kei hi. Ahi hangin hih Jew-te hong mawhmatna a maan lopi ahileh amaute tungah kei a piak nading thuneihna kuamah in a nei kei hi. Caesar tunga ka thu ka tun hi,” ci-in a dawng hi.
44025012	Festus in ama vaihawm mite tawh a kikup khit uh ciangin, “Na thu Caesar tungah na tun zo hi. Caesar tungah na pai ding hi!” ci-in a thukhenna a pulakkhia hi.
44025013	Ni tawm vei khit ciangin Kumpi Agrippa le Bernice in, Festus zahtakna pia dingin Caesarea a tung uh hi.
44025014	Tua lai-ah ni tampi a taam khit uh ciangin Festus in Paul thu, kumpipa a kikuppih hi. Amah in, “Hih lai-ah Felix in thong kiasa-a a nusiat mi khat a om hi.
44025015	Jerusalem ah ka pai ciangin siampi makaite le Jew-te upate ama langah pangin amah mawhpaih dingin hong ngen uh hi,
44025016	"Ken amau kiangah, ‘Mi khatpeuh a kimawhmat ciangin amah a mawhmatte mai-ah dinga, a mawhmatna uh pan a kihut nading hun hoih a ngah khit mateng, piakkhiat ding Rome-te ngeina hi lo hi,’ ci-in ka hilh hi.
44025017	Hih mun kei kiang hong tut uh ciangin a thu uh zia-olsak loin a zing ciangin thukhen zum ah ka kah pah a, tua mipa hong paipih nadingun thu ka pia hi.
44025018	Amah a mawhmatte thugen dinga a din uh ciangin ka upmawh bangin gitlohna lian khat beek tawh a mawhmat kei uh hi.
44025019	Tua sangsik in, amau biakna thu le Jesu kici mi sisa khat, Paul in nungta hi, a cih thu tawmkhat kitotpih uh ahi hi.
44025020	Tua thu ka kantel nading ka thei zo kei a, ‘Jerusalem ah paito in hih mawhmatna thu mah tua mun ah hong kisit leh na ut hiam?’ ci-in amah ka dong hi.
44025021	Paul in a thu Rome-te kumpipa thukhen dinga a tut ciangin Caeisar tunga ka puak theih mateng thong sunga khum dingin thu ka pia hi,” a ci hi.
44025022	Tua ciangin Agrippa in Festus kiangah, “Hih mipa thugen kei mahmah in ka za nuam hi,” a ci hi. Amah in, “Ama thugen zing ciangin na za ding hi,” ci-in a dawng hi.
44025023	A zing ciangin Agrippa le Bernice thupitakin hong pai uh a, kumpipa nasem zaliante le khuapi uliante tawh kikhopna inndei lianpi sungah a lut uh hi. Festus in thu pia a, Paul kilutpih hi.
44025024	Festus in: “Kumpi Agrippa le kote tawh a om khawmte khempeuh aw, hih mipa na mu uh hi! Jew mite khempeuh in, Jerusalem le hih lai Caesarea a kei tungah a thu hong tun uh a, amah hingkhawi lai ding hi peuhmah lo hi, ci-in kiko uh hi.
44025025	Sihna thuak nading zahin ama gamtatna bangmah ka mu kei hi. Ahi hangin amah in Rome kumpipa tungah a thu tun ahi manin amah Rome ah puak dingin ka khensat hi.
44025026	Ahi hangin a Thupi Kumpipa tungah ama thu ka gelh ding thu kician bangmah ka nei kei hi. Tua ahi manin na thudotnate panun gelh ding khatpeuh ka neih nadingin noteng khempeuh le a diakdiak in nang Kumpipa Agrippa mai-ah amah kong paisak hi.
44025027	Ahang in, a kimawh matna om lopi a, thongkia khatpeuh a bana sawn ding, thu kicingtak hi thei lo hi, ci-in ka ngaihsun hi,” a ci hi.
44026001	Tua ciangin Agrippa in Paul kiangah, “Na thu nang mahmah gen dingin phalna kong pia hi,” a ci hi. Tua ciangin Paul in a khut van a, ama kihutna thu a gen hi:
44026002	"Kumpi Agrippa aw, Jew-te hong mawhmatnate khempeuh, tuni-in nang mai-ah dinga ka kihutna thu ka gen theih hampha ka kisa hi.
44026003	Jew mite ngeinate le a kikalhnate uh theician mahmah na hi manin ka hampha diak hi. Tua ahi manin ka thugente lungduaitakin nong ngaihsak ding kong thum hi.
44026004	"Ka tenna gam sung ahi a, Jerusalem ah ahi zongin ka neu tunga kipan ka nuntak zia Jew-te khempeuh in a theih khitsa uh ahi hi.
44026005	Amaute in sawt peka kei hong theihsa uh hi-a Pharisee-te bangin nungta in, ka biakna pawltuam-uah a ciikpen pawl ka hilam, a ut nak uh leh teci hong pang thei ding uh hi.
44026006	Tua in ka pate uh tunga Pasian in a kam ciamsa ka lametna hangin tuni-a thusit a thuak ka hi hi.
44026007	Ko beh sawm-le-nihte in hahkattaka sun le zanin Pasian na sema, a tangtunna mu dinga ka lamet uh hih thuciam ahi hi. Kumpipa aw, hih ka lametna uh hangin Jew-te in kei hong mawhmat uh hi.
44026008	Bang hangin note khatpeuh in, Pasian in misite thosak, cih uphuai lo a ngaihsun ding na hi uh hiam?
44026009	"Kei mahmah in zong Nazareth mi Jesu min langdo-a, a hi thei zahzah ka sep ding mah hi, ci-in ka kipsan hi.
44026010	Jerusalem khua sungah zong tua mah ka hih hi. Siampi makaite thuneihna tawh misiangte tampi thong sungah ka khuma, amaute a kithah ciangin amaute langah thukimna ka khut ka lam hi.
44026011	Amaute gawt dingin synagogue khat pan khatah tam veipi ka pai a, thatang hatthu-in amaute Pasian gendaisak ding ka hanciam hi. Amaute ka huat luat manin a bawlsia dingin gamdang khuapite nangawn ah ka pai hi.
44026012	"Hih banga ka khualzinna khatah siampi makaite thuneihna le thupiakna tawh Damascus zuatna lampi ah ka pai hi.
44026013	Sun pawlin Kumpipa aw, ka paipai laitakin van panin ni sanga tangzaw khuavak khat ka mu a, kei le ka tonpihte kimkot a tanzal hi.
44026014	Ka vekpi un lei-ah ka puk uh a, aw khat in Arama pau in kei kiangah, ‘Saul, Saul, bang hangin kei hong bawlsia na hi hiam? Na khe tawh tulzum na suih ding, nang adingin haksa hi,’ hong ci hi.
44026015	‘Tua ciangin, ‘Topa aw, kua na hi hiam?” ci-in ka dong hi. “Topa in, ‘Nong bawlsiat Jesu ka hi hi;
44026016	tu-in tho inla, na khe-in ding in. Nang ka nasem ding le kei tawh kisai na muhsa teng le kong lah lai dingte ah teci dinga hong seh dingin na kiangah kong kilak hi.
44026017	Na mipihte lak le Gentile-te panin kong hukhia ding hi.
44026018	Keimah hong upna hangun mawhnate maisakna le sian thosaksate lakah mun a ngah theih nadingun, amaute mit honsak ding, khuamial pan khuavak ah a hei ding, Satan vangliatna pan Pasian lam a ngasak dingin nang kong sawl ding hi,’ hong ci hi.
44026019	"Tua bang ahi manin Kumpi Agrippa aw, van pana mangmuhna thu mang loin ka om kei hi.
44026020	Amaute kisik a Pasian lamah a kihei nading uh le a kisikna uh, a gamtatna uh tawh a lah nadingun a masa in Damascus-ate kiang, tua khit ciangin Jerusalem-ate kiang le Judea gam khempeuh le Gentile-te kiangah zong ka hilh hi.
44026021	Jew-te in biakinnpi huang sungah hong mana thah hong sawmna hih hang ahi hi.
44026022	Ahi hangin tuni mahmah ciang dong Pasian huhna ngahin hih lai-ah ka dinga, milian mineute tungah a kibangin teci ka pang hi. Kamsangte le Moses in hong piang dinga a gen uh,
44026023	Khristb in thuak dinga misi pana tho masa pen hi in, ama mite kiang le Gentile-te kiangah khuavak thu a tangko ding hi,’ a cih valkan ka gen kei hi,” a ci hi.
44026024	Hih thu tak a gen laitakin Festus in Paul kihutna na pauhelha, “Paul aw, a hai na hi hi! Na sinna tam lua in hong haisak hi,” ci-in a kiko hi.
44026025	Paul in, “A hoihpipen Festus aw, a hai ka hi kei hi. Ka gente maan a, thu-a santak ahi hi.
44026026	Kumpipa in hihte teltaka a theihsa hi-a, ama tungah ka ut bangbangin ka gen thei hi. Kong kawmlak peuha kihih hi lo ahi manin a theih loh om lo dingin ka kipsan hi.
44026027	Kumpi Agrippa aw, kamsangte na um hiam? Na up lam ka thei hi,” a ci hi.
44026028	Tua ciangin Agrippa in Paul kiang ah, “Hih hun tomno sungin Khristian suak dingin hong zol zo a ki-um na hi haim?” a ci hi.
44026029	Paul in, “Hun tom taleh sau ta leh, nang bek hi lo tuni-a ka thugen a ngaite khempeuh hih sik khainiangte bulhna lo buangah kei a bat theih nading uh Pasian tungah thu ka ngen hi,” a ci hi.
44026030	Kumpipa dinga, ukpipa le Bernice le amau tawh a tute zong a ding uh hi.
44026031	Khat le khat kiho kawmin inndei nusia uh a, “Hih mipa in sih nading le thong kiat nading zahin bangmah a hih kei hi,” a kici uh hi.
44026032	Agrippa in Festus kiangah, “Hih mipa in Caesar tungah a thu tun lo hileh kikhah thei mah hi ven,” a ci hi.
44027001	Italy gam zuana tembaw tawh ka pai ding uh a kikhensat khit ciang in Paul le thongkia dangte Kumpi Galkap a sem Julius kici zakhat-ukpa tungah ki-ap hi.
44027002	Adramyttium pana Asia gam tuipi dunga khuate a pai ding tembawpi ah tuangin tuipi tungah ka om uh hi. Thessalonica pana hong pai Macedonia mi khat Aristarchus, ko tawh hong tuang khawm hi.
44027003	A zing ciangin Sidon ah ka kinga uh a, Paul kisapnate a lawmte in a piak theih nadingun, Julius in Paul hehpih a, a lawmte kianga a pai ding a phal hi.
44027004	Tua lai panin tuipi tungah ka om kik leuleu uh hi. Huih hong lehnun ahi manin Cyprus kiliahsakin ka pai uh hi.
44027005	Cilicia le Pamphylia gam tuipi gei gala tuipi tungah ka pai khit uh ciangin Lycia gama Myra ah ka kinga uh hi.
44027006	Tua lai-ah zakhat ukpa in Italy a pai ding Alexandria tembaw khat mu a, tua tungah kote hong tuangsak hi.
44027007	Ni tampi sung damdamin mai ka nawt uh a, haksapi in Cnidus ka tung uh hi. Huih in ka pai nopna uh tangtakin hong paisak thei lo a, Crete kiliahsakin Salmone leidawk tawh kigalsai-ah ka pai uh hi.
44027008	Tuipi gei zui-in haksapi-in ka pai uh a, Lasea khuapi kiang Van Siang kici mun ka tung uh hi.
44027009	An tana khit hun ahi tawh, hun tampi lah beita a, tembaw-a pai lauhuai mahmah ta hi. Tua ahi ciangin Paul in amaute vauhilh khol a,
44027010	"Guaite aw, i khualzinna siathuai ta ding hi. Tuahsia lehang tembaw le a vanpuakte i sup banah, i nuntakna zong kisia ding cih ka thei hi,’ a ci hi.
44027011	Ahi hangin zakhat ukpa in Paul thugen a ngaih tangin tembaw hawlpa le tembaw neipa thu a ngaizaw hi.
44027012	Tua tembaw khawlna phalbi sunga om nadingin kituak lo ahi manin tua lai panin paikhia a, Phoenix tungin tua lai-ah phalbi sung om ding lamenin a tamzaw thukimna tawh ka paisuak uh hi. Tua pen khang-nitumna le sak-nitumna a maingat tuak Crete-a tembaw khawlna ahi hi.
44027013	Khang huihdam hong nun ciangin amaute in a deih uh a ngah in a kingaihsun uh hi. Tua ciangin sikkip khai-in Crete gei zui-in ka pai uh hi.
44027014	A sawt lua nai loin tua tuikulh lamah “Sak-nisuah” kici huihpi hat mahmah khat hong nung hi.
44027015	Huihpi in tembaw zialnelh a, mai a nawt thei kei hi. Tua ahi ciangin huih zui-in huih nunna lamlamah ka pai uh hi.
44027016	Cauda kici tuikulh neu khat kidalsakin kihutna gunkuang neute ka hu zo kei dektak uh hi.
44027017	A nasemte in tuate tembaw tungah a kaihtoh uh ciangin tembaw nuai dongah khauzen paisakin a henkhawm uh hi. Syrtis sehtakte a phut khak ding uh lau-in, tuipi sikkip khaisa in tembaw a pai bangbangin a hawl uh hi.
44027018	Huihpi nak thuak den lua ka hi manun, a zing ciangin tembaw puak vante a lawnkhia uh hi.
44027019	A nithumna ni-in amaute in tembaw khauzialna a paikhia uh hi.
44027020	Ni tampi sung ni le aksite hong dawk het loh ciang le huihpi in hong nuai denden ciangin suahtak zawh nading lametna ka nei nawn kei uh hi.
44027021	Tua mite an ne loin hun sawtpi a om khit nungun amaute mai-ah Paul ding a: “Guaite aw, Crete panin paikhia kei ni, ka cihin ka thu hong mang hoh le uh cin nomau mahmah supna le siatna pan a kihu na hi ding uh hi.
44027022	Ahi hangin tu-in kilungkhauhsak un; bang hang hiam cihleh note khat beek na mangthang kei ding uh hi. Tembaw bek kisia ding hi.
44027023	A beisa zanin ama aa hi-a, a na ka sep Pasian vansawltak khat ka kiangah dinga,
44027024	‘Paul aw, lau kei in. Caesar mai-ah thu kisitin, na ding pelmawh ding hi. Pasian in a hehpihna-in nang tawh tembaw tunga tuangte khempeuh nuntak nading hong pia hi,’ hong ci hi.
44027025	Tua ahi ciangin guaite aw, na lungsim uh khauhsak lailai un. Ahang in, kei tunga hong gen bangbangin a piang ding hi, ci-in Pasian ka muang hi
44027026	Tua ahikeh zong tuikulhte khat teitei ah leilak i phukha pelmawh ding hi,” a ci hi.
44027027	A zan sawm-le-lina zanin Adriaticb Tuipi kantanin huih mutin ka om lailai uh a, zankim pawl ciangin tembaw nasemte in gam khat tung dek ta cih a thei uh hi.
44027028	Tui thukna teh uh a, pi zakhat sawmnihc a thuk lam a thei uh hi. Tomkha vei khit ciangin teh kik uh a, pi sawmkuad a thuk lam a thei uh hi.
44027029	Suangte tawh ka kitah khak ding uh lau uh a, tembaw nunglam pan sikkip li khia in zingsang khuavak nading thu ka ngen uh hi.
44027030	Tembaw nasemte taisim nuamin kihutna gun kuang neute tuipi sungah khia uh a, tembaw mailama sikkipte khai a kineih uh hi.
44027031	Tua ciangin Paul in zakhat-ukpa le a galkapte kiangah, “Hih mite tembaw ah om kei leh na suakta kei ding uh hi,” a ci hi.
44027032	Tua ciangin galkapte in kihutna gunkuang henna khauzente attat uh a, a khahkhia mang uh hi.
44027033	Khuavak ma diakin Paul in amaute khempeuh, an a nek ding uh a kun hi. Amah in, “A beisa ni sawm-le-li sung, bangmah ne loin an ngawlin lauthawngsa in na om den uh hi.
44027034	Tu-in an tawmkha beek ne teitei un. Na sih loh nading uh an kisam hi. Note lakah khat beek in a lutang pan a samzang khat zong mansuah lo ding hi,” a ci hi.
44027035	Hih teng a cih khit ciangin anlum honkhat la-a, amaute khempeuh mai-ah Pasian tungah lungdam a ko hi. Tua ciangin balkhama, a ne hi.
44027036	Amaute khempeuh zong lungkhauh kik uh a, an tawm tek a ne uh hi.
44027037	Tembaw tunga tuang mi a vekpi in 276 ka pha uh hi.
44027038	A duh zahzah uh a nek khit uh ciangin tembaw a zang tuam nadingin buhhumte tuipi sungah a lawmkhia uh hi.
44027039	Khua a vak ciangin a gam a theih loh uh hangin tuipi gei sehtak khat mu uh a, ahi theih liai leh tua lai-ah tembaw khawlsak a sawm uh hi.
44027040	A sikkipte attat in tuipi sungah nusia uh a, tua hun mah in tembaw heina khihna khaute zong a phel uh hi. Tua ciangin tembaw mailam puanzak huih mut dingin khai uh a, tui gei lam ka zuan uh hi.
44027041	Ahi hangin tembaw in sehtak kho khat phukha-a, leitungah a kingacip hi. A mailam in phukha a, tangkhia thei nawn loin a nunglam zong tui kilok in a sattam gawp hi.
44027042	Galkapte in thong kiate tui pekin a suahtak khak ding uh dalna in thah a sawm uh hi.
44027043	Ahi hangin zakhat ukpa in Paul suaktasak nuam ahi manin amau sawmna a hihsak kei hi. Amah in tui pek theite tembaw tung pan leitung ah a diangkhia masa dingin thu a pia hi.
44027044	A om lai teng singpek tung peuh, tembaw sia tung peuh ah tuangin a pai uh kul hi. Hici bangin mi khempeuh leitung ah a suakta uh hi.
44028001	Tui gei-ah ka suahtak tak uh ciangin tua tuikulh Malta ahilam ka thei pan uh hi.
44028002	Ko tungah tuikulh mite, lamet loh zahin hong migi uh hi. Guah zu a khua dam ahi manin mei hong cihsakin hong muak uh hi.
44028003	Paul in singkang lom khat tomin meikhuk ah a khul hi. Meisa sa-in ngan khat taikhia-a, a khutah a kivial hi.
44028004	Tuikulh mite in a khuta gul kikhai a muh uh ciangin, “Hih pa tualthat hi ngel incin, tuipi sung pan a suahtak hangin Thutang in amah a nuntak ding phal lo hi,” a ci uh hi.
44028005	Ahi hangin Paul in mei sungah gul singkhia-a, a na a thuak kha kei hi.
44028006	Mite in hong bawk kei leh si-in hong puksuk ding hi, ci-in a muangmawh uh hi. Sawt veipi ngak uh a, amah bangmah a cih loh ciangin a ngaihsutna uh laih in, “Amah pasian khat hi,” a ci uh hi.
44028007	Tua lai tawh kigamla lo-ah tuikulh-a kumpi nasem ulianpa Publius neihsa huang a om hi. Amah in kote a inn ah hong tungsaka, ni thum sung limtakin zin hong do hi.
44028008	A pa gilsan le nattun thuahin cina-a lupna ah lum hi. Amah vehin inn sungah Paul va tum a, thu a ngetsak khit ciangin ama tungah a khut nga-a, a damsak hi.
44028009	Hih banga a damsak ciangin tuikulh-a cina dang teng hong pai-in a dam uh hi.
44028010	Amaute in lam tampi ah kote hong pahtawi uh a ka dinkhiat kuan uh ciangin ka taksapnate uh hong guan uh hi.
44028011	Kha thum khit ciangin tua tuikulh a, phalbi sung a na khawlsa tembaw khatah tuangin ka pai uh hi. Alexandria-te tembaw hi-a a mai-ah pasian pengte, Castor le Pollux lim a kisuang hi.
44028012	Syracuse ah ka lut uh a, tua lai-ah nithum ka taam uh hi.
44028013	Tua panin ka dingkhia leuleu uh a, Rhegium ka tung uh hi. A zing ciangin khanglam huih hong nunga, a thai ciangin Puteoli ka tung uh hi.
44028014	Tua lai-ah sanggamte pawlkhat na om uh a, amaute in nipikal khat hong taampih un, ci-in hong kho uh hi.
44028015	Tua lai-a om sanggamte in ka pai uh a zak uh ciangin Appius sumbuk-zawn le Buzung Thumte dong hong zinin na dawn uh hi. Hih mite muh in Paul in, Pasian tungah lungdam ko-in a hanthawn hi.
44028016	Rome ka tun uh ciangin a cing galkap khat tawh, Paul ama thu-a a om ding a kiphal hi.
44028017	Ni thum khit ciangin amah in Jew makaite a samkhawm hi. Amaute a kikhop khit uh ciangin Paul in, “Ka sanggamte aw, i minamte tung ahi a, i pupa ngeina tungah ahi zongin bangmah siatna bawl lo napi Jerusalem ah kei hong kimanin Rome mite tungah hong ki-ap hi.
44028018	Amaute in kei hong sittel uh a, sih dan thuak ding zahin ka mawhna om lo ahi manin hong khah kik nuam uh hi.
44028019	Ahi hangin Jew-te in a nial uh ciangin kei ma mite tungah ka thu ka tut nop man hi loin, Caesar tungah ka thu hong kitunsak teitei ahi hi.
44028020	Tua thu hangin note tawh maitang kimu a, kiho nuamin kong sapsak ahi hi. Israel-te lametna hanga hih sik khainiang tawh hong kikhih ahi hi,” a ci hi.
44028021	Amaute in, “Kote in nang thu tawh kisai-in Judea gam panin lai khatpeuh lah ka ngah kei uh a, tua pana hong pai sanggamte kuamah lah nang thu hong ko-a asia-a gen a om kei hi.
44028022	Ahi hangin mun khempeuh ah mite in, hih biakna pawltuam thu a langpan uh thei ka hi manun nang bang na ci muh hiam, ka za nuam uh hi,” ci-in a dawng uh hi.
44028023	Amaute in Paul tawh kimuh kik ding ni khat seh uh a, a omna munah mi a tamzaw tham a va pai uh hi. Amaute kiangah zingsang a kipan nitak dong, amah in Pasian gam thu hilhcianin pulak a, Moses Thukham le Kamsangte panin Jesu thu ah amaute thuzawh a sawm hi.
44028024	Pawlkhatte ama thugen in thuzawh a, ahi hangin, adangte in a um kei uh hi.
44028025	Amau sung le amau sung kithutuak lo uh a, Paul in hih a tawpkhakna a gen khit ciangin a paikhia hi: “Na pu na pa-te uh kiangah Khasiangtho in kamsangpa Isiah tungtawna a gen a man hi. Amah in,
44028026	‘Hih mite kiangah pai inla, “Note in na zak ngitnget uh hangin na theitel ngei kei ding uh hi; na muh ngitnget uh hangin na mutel ngei kei ding uh hi,”
44028027	‘Hih mite lungtang sak lua ahi manin a bil uh tawh za mel lo uh a, mitsi uh hi. Tua hikeileh a mit uh tawh mu thei-in a bil uh tawh za a, a lungtang uh tawh theitel in kihei ding uh a, amaute ka damsak kha ding hi,’a ci hi.
44028028	"Tua ahi manin Pasian hotkhiatna Gentile-te tungah kipuak ta ding hi; amaute in a ngai ding uh hi, cih na theih ding uh ka deih hi,” a ci hi.b
44028029	Hih teng a gen khit ciangin Jew-te in ciahsan uh a, amau le amau sungah kiselna lianpi a om hi.
44028030	Ahang in, tua lai-ah kum nih hul, ama sapsa inn sungah Paul om a, amah tawh a kimu nuam khempeuh a sang hi.
44028031	A dal om loin hangtakin Pasian gam thu hilh a, Topa Jesu Khrist thu a sinsak hi.
45001001	Sawltakpi dinga kisam Pasian lungdamna-thu hilh dinga kisehtuama, Khrist Jesu nasem keimah Paul in –
45001002	Pasian in a kamsangte tungtawnin Laisiangtho sungah a ciamkholhsa,
45001003	a Tapa tawh kisai lungdamna-thu, amah mihing pianngei-a David suan,
45001004	sianthona Khaa tungtawna misi pana a thawhkikna hanga Pasian Tapa ahina vangliatna tawh a kipulakkhia pab i Topa Jesu Khrist ahi hi.
45001005	Ama tungtawn le ama min hangin upna pana piang thumanna-ah Gentile-te khempeuh lakpanin mite sam dingin kote in hehpihna le sawltakpi za ka ngah uh hi.
45001006	Jesu Khrist adinga kisam mite lakah note zong na kihel uh hi.
45001007	Pasian in it-a misiang dinga a sap Rome a omte khempeuh tungah: I Pa Pasian le Topa Jesu Khrist tung pana hehpihna le lemna note tungah om ta hen.
45001008	Amasa penin na upna uh leitung khempeuh ah kithang ahi manin note khempeuh hangin Jesu Khrist tungtawnin ka Pasian tungah ka lungdam hi.
45001009	Hun khempeuh a ka thungetna ah note kong phawk tawntung lam, ama Tapa lungdamna-thu ka lungsim khempeuh tawh hilh a, a na ka sep Pasian ka teci ahi hi.
45001010	Tua ciangin tu-in Pasian deihna banga note kianga kong pai theih nadingin lampi kihong ta buang hen, ci-in thu ka ngen hi.
45001011	Note hong thakhauhsak ding khalam letsong kong piak theih nadingin note kong muh ding ka lunggulh hi.
45001012	Tua pen, kei le note upna tawh khat le khat i kihanthawn tuah theih nading ahi hi.
45001013	Sanggamte aw, Gentile dangte lakah an ka lak bangin note lakah zong ka lak theih nadingin note kianga pai ding tamveipi ka geel (hangin tu ciang dong hong kidaltan ahilam) na phawk loh khak ding uh ka deih kei hi.
45001014	Greek-te le Greek lote tawh ahi zongin, a pilte le a haite tungah bat ka nei tuak hi.
45001015	Rome a om note kiangah zong lungdamna-thu hilh ding ka lawp mahmah na tua hang ahi hi.
45001016	Tua lungdamna-thu a um mite peuhmah hotkhiat nadinga Pasian vangliatna ahi manin ka maizumpih kei hi; a masa in Jew mite, tua khit ciangin Gentile-te ading ahi hi.
45001017	Ahang in, “A thumaante upna hangin a nungta ding uh hi,”c ci-a kigelhsa bang tektek in lungdamna-thu ah Pasian tung pan thumaanna kilaakkhia a, tua thumaana a masa pen pan a nunung pend dong upna hang ahi hi.
45001018	Amau tatsiatna tawh thutak neng cipa, pasian-milohna le tatsiatna khempeuh tungah Pasian thangpaihna van panin hong kilaak hi.
45001019	Pasian tawh kisai theihtel ding khempeuh Pasian in amau tungah kitelsak khin hi.
45001020	Ahang in, leitung piancil a kipan a kimu thei lo Pasian pianziate, a tawntung vangliatna le a Pasian pianngei a kipiangsaksa nate panin kitheitelin kimu ta ahi manin mihingte in pauhlam ding a nei kei uh hi.
45001021	Tua hi-a amaute in Pasian thei napi Pasian bangin minthangsak lo in ama tungah lungdamna a ko kei uh hi. Ahi hangin amaute ngaisutte thu ginalo suakin a lungtang haite uh a mialcip hi.
45001022	Amaute pil kisa napi mihai suak uh a,
45001023	a si thei mihing, vasate, ganhingte le a bokvak ganhingte tawh kisuna kibawl, limte tawh a si thei lo Pasian minthanna a kheng uh hi.
45001024	Tua ahi manin amaute khat le khat a zumhuaipi-a a pumpi uh kizang dingin mawhdim a lunggulhna uh tawh kizui-a, numei-pasal paktat dingin Pasian in a ngawhngatsan hi.
45001025	Amaute in Pasian thutak zuauthu tawh kheng uh a, a Piangsakpa sangin a piansak nate bia-in a na sem uh hi. Amah ahileh a kiphat tawntung hi. Amen.
45001026	Hih thu hangin Pasian in amaute a zumhuai kilunggulhnate ah a ngawh ngatsan hi. A numeite nangawn un, pasal tawh lupkhawmna ngeina uh a ngeina lo tawh a kheng uh hi.
45001027	Tua mah bangin pasalte in zong numei tawh lupkhawmna ngeina nusia in pasal le pasal a kilung gulh mahmah uh hi. Pasalte, pasal dangte tawh a muh thadahhuai-in gamta uh a, amau lehtatna tawh kituak gawtna a thuak uh hi.
45001028	Tua banah Pasian theihna kepcing ding thaman sa lo uh ahi manin hih dinga kilawm lo pipi a hih nadingun lungsim siat dimdem na-ah amaute a ngawhngatsan hi.
45001029	Amaute tatsiatna, gitlohna, duhhopna le lungsim siat dimdemna tawh kidim uh hi. Amaute enna, tualthahna, kitotna, khemna le etsatna tawh a kidim uh hi. Amaute, gensiathatte,
45001030	gendai hatte, Pasian muhdahte, kimisakte, kisatheite le kihisakte ahi uh hi. Amaute in gitlohna zia a thakthak phuan uh hi; amaute in a nu-le-pate uh thu a mang kei uh hi;
45001031	amaute, ngaihsutna neilo, upna nei lo, itna nei lo, hehpihna nei lo mi a suak uh hi.
45001032	Tua bang a hihte sih ding kilawm hi cih thukip Pasian thukhenna maan amaute in thei napi, hih nate tektek mah hih zom tham loin tua banga gamtate a thukimpih zawsop uh hi.
45002001	Tua ahi ciangin midangte tunga na thukhenna mun mah ah nangmah a kimawhpaih na hih manin midang khatpeuh tunga thukhen nang in paulap ding na nei kei hi. Bang hang hiam cih leh nang a thukhenpa mah in tuate mah in tua mah na hih hi.
45002002	Tua banga hihte tunga Pasian thukhenna in thutak pansan hi, cih i thei ciat hi.
45002003	Tua ahi ciangin mihing lel ahi nang in amaute tungah thu khen napi amau hihte mah na hih ciangin Pasian thukhenna pan a suakta dingin na kingaisun hiam?
45002004	Ahikeh Pasian migitna in kisikna lamah nang hong pi lam phawk loin a kicing ama migitna, a thuakzawhna le a lungduainate simmawh na hi hiam?
45002005	Ahi hangin na lungkhauhna le na kisik theihlohna lungtang hangin Pasian thukhenna maan a kilaak hun ahi Pasian’ thangpaihna ni adingin nang le nang tungah thangpaihna a khol na hi hi.
45002006	Pasian in “Mi khempeuh amau gamtatsa bangin a pia ciat ding hi.”a
45002007	A hoih gamtat denna tawh minthanna pahtawina le sihtheih nawnlohna a zongte tungah, amah in nuntak tawntungna a pia ding hi.
45002008	Ahi hangin ama angsung bek khuala, thutak nialin gitlohna a zuite adingin thangpaihna le hehna a om ding hi.
45002009	Gilo a gamta mihing khempeuh, a masa in Jew-te tua ciangin Gentile-te tungah lungmanna le lungdonna a tung ding hi.
45002010	Ahi hangin a hoiha gamtate khempeuh, a masa in Jew-te tua ciangin Gentile-te tungah minthanna pahtawina le lemna a tung ding hi.
45002011	Ahang in, Pasian in angvan tuam nei lo hi.
45002012	Thukham pualama mawhte khempeuh, thukham pua mah ah mangthang ding uh a, thukham nuai-a mawhte khempeuh thukham pansan in thu a khen ding hi.
45002013	Ahang in, Pasian muhna ah thukham a zate a thumaan hi loin thukham a mangte a thumaanin kipulak ding hi.
45002014	(A taktak in thukham nei Gentile-te in amau pianngei, ngeina pana thukham in a kalh nate a hih uh ciangin amaute in thukham nei lo napi, amau adingin tuate thukham suak ahi khit nungsang,
45002015	thukham in a kalhte amau lungtang ah kigelh hi, cih amau mah in kilangsak uh a, amau kitheihna lungsim in teci pang ahi manin a ngaisutnate un amaute a mawhsak a diksak thei zel hi.)
45002016	Keima hilh lungdamna-thu in a pulakkhiat mah bangin Pasian in Jesu Khrist tungtawna mi hingte’ thusimte a khen ni ciangin hih thu a tung ding hi.
45002017	Tu-in nang le nang Jew mi kici na hileh; thukham tungah kinga a, Pasian tawh na kizopna kisialhpih na hileh;
45002018	thukham in nang lam hong lah manin ama deihna thei-a a thupizaw nate a paktapa na hileh;
45002019	mittaw lampipa, khuamial sunga omte adinga khuavakpa
45002020	mihaite lamlakpa le naupangnote a hilhpa, theihna le thutak kiguanna thukham nei kici na hileh;
45002021	nang, midangte a hilhpa, nang le nang kihilh lo maw? Midangte guta lo dinga a hilh nang guta maw?
45002022	Nang mite angkawm lo dinga a hilhpa nang angkawm maw? Nang milim a kihpa nang biakinnpi luh maw?
45002023	Thukham kisialhpihpa aw, nang, thukham palsatna tawh Pasian daisak maw?
45002024	A kigelhsa mah bangin: “Note hangin Gentile-te lakah Pasian min kigendai hi.”b
45002025	Thukham na zuih uh leh vunat in man a nei hi. Ahi hangin thukham na palsat uh leh vunat loh mah na suak uh hi.
45002026	Vunat lo mite in thukham in a kalhte a zuih uh leh amaute vunat bangin kisim lo ding ahi hiam?
45002027	Taksa-a vunat lo napi, thukham a zui mi in, ngeina-bucing gelhsa neic a, vunat napi thukham palsatpa nang, hong mawhpaih ding hi.
45002028	A pualam Jew mi hihna bek tawh mi khatpeuh Jew mi a suak hi lo hi. Pualam le taksa-a vunatna lel tawh, vunat a kisuak tuan kei hi.
45002029	Ahi peuhmah kei hi. A sunglam Jew mi hihna bek tawh mi khatpeuh Jew mi a suak hi-a tua mah bangin vunatna in gelhsa ngeina bucing tawh hi lo, Kha tawh lungtanga vunatna ahi hi. Tua bang mipa, mite in a phat loh uh hangin Pasian in a phat hi.
45003001	Tua a hileh Jew mi hina hangin bang phattuamna oma, vunat mi suahna in bang man nei ahi hiam?
45003002	Lam khempeuh ah phattuamna a nei kim hi. A masa penin amaute tungah Pasian kammalte tektek a kikemsak khinsa ahi hi.
45003003	Mi kimkhat in upna nei kei leh bangci ding? Amau uplahna in Pasian muan huaina a guaksuaksak ding hiam? A guaksuaksak peuhmah kei hi!
45003004	Mi khempeuh zuau gen hi henla, Pasian a thutak hi ta hen. “Na thukhenna-a na zawhna le na kammal-a na thumaanna a kilat theih nading ahi hi,”a ci-a kigelhsa bang ahi hi.
45003005	Ahi hangin eite thumaanlohna in Pasian thumaanna siangtakin kilangsak zaw ahileh bang i gen ding hiam? Eite tungah Pasian thangpaihna hong tun manin Pasian thutang lo hi, i ci ding hiam? (Mihing pansante mah zanga sel ka hi hi.)
45003006	Ahi peuhmah kei hi! Tua bang hi mawk leh Pasian in leitung mite tungah thu bangci khen theih ding hiam?
45003007	"Keima zuau theihna in Pasian thutakna liansak zaw a, ama minthanna khangsak ahileh bang hangin kei mawh nei mi khat bangin hong kimawhpaih lai ahi hiam,” mi khatpeuh in ci kha thei ding hi.
45003008	Mi kimkhat in, “‘A hoih pian nadingin a sia bawl ni,’ ci uh hi,” ci-in hong gendai a, hong mawhmat uh bangin, bang hanga ci lel lo i hi hiam? Amaute in a kilawm bang mawhpaihna a thuak ding uh hi.
45003009	Tua ahileh thu bangci khup ding i hi hiam? Eite i hoihzaw tuan hiam?b I hoihzaw tuan peuhmah kei hi! Jew-te le Gentile-te khempeuh mawhna nuai-ah a kibangin om khin uh hi, i ci khin hi.
45003010	"Mi thumaan khat beek a om kei hi, khat nangawn a om kei hi;
45003011	a theitel kuamah om lo a, Pasian a zong khat beek a om kei hi.
45003012	A vekpi un lampial khin uh a, amaute a vekpi un kimanna a nei kei uh hi: a hoiha gamta kuamah om lo a, khat nangawn om lo hi,”c
45003013	"Amau gawlte hahkhuk kihongsa hi-a, amaute leii in zuauthu a gen hi."d Amaute muk ah mualtan gu a om hi."e
45003014	"Amaute kam, hamsia le kamkha tawh a dim hi.”f
45003015	Amaute khe sisan luangsak dingin manlang hi.
45003016	Amaute paina peuhpeuh siatna le gentheihna dima,
45003017	amaute in kilemna lampi a thei kei uh hi.”g
45003018	"Amaute mit ah Pasian kihtakna a om kei hi.”h ci-a kigelhsa bang ahi hi.
45003019	Kam khatpeuh a kisipsak nading le leitung mi khempeuh in Pasian mai-ah sittelna a thuak nadingin thukham in a gen khempeuh thukham nuai-a omte tunga a gen ahilam tu-in eite in i thei hi.
45003020	Tua ahi manin ama muhna ah thukham zuihna hangin kuamah thumaanin a kiseh kei ding hi; tua hi lo zaw in thukham tungtawnin mawhna i phawk hi.
45003021	Ahi hangin tu-in thukham tawh kisai kha lo, Thukham le Kamsangte in teci a pansa uh Pasian kiang pana hong pai thumaanna, kitheisak khin ta hi.
45003022	Pasian kiang pana hong pai hih thumaanna Jesu Khrist upna tungtawnin a umte khempeuh tungah a tung hi. A kilamdanna a om kei hi.
45003023	Ahang in, mi khempeuh mawh khin a, Pasian minthanna ngah zo loin,
45003024	Khrist Jesu hanga hong pai tatkhiatna tungtawnin, ama hehpihna hangin a khawnkhonga diktansak ahi uh hi.
45003025	Ama sisan upna tungtawnin thoihdamna-a biakpiakna-in Pasian in amah hong pia hi.i Amah thutanna a lahkhiat nadingin hih banga a hih ahi hi. Bang hang hiam cih leh amah in a thuakzawhna hangin nidang lai-a mawhnate gawt loin hawi lai-a,
45003026	tu-in amah thutang ahi ding le Jesu sunga upna a ngah mitdik a tangsakpa ahi lai dingin a thutangna hih bangin a lak hi.
45003027	Tua ahileh kisialhna koi-ah a om hiam? A kipuaseh zo hi. Bang thu siksan in? Thukham zuihna hang maw? Hi lo hi. Upna hang ahi hi.
45003028	Ahang in, mi khatin thukham zuihna hang hi lo upna hangin dik a tang hi cih i kiplet hi.
45003029	Pasian, Jew-te bek Pasian ahi hiam? Gentile-te Pasian zong hi lo hiam? Hi mah hi.
45003030	Vunatte amau upna hangin midik tangsak dinga, tua upna mah tungtawnin vunat lote, dik a tangsak ding Pasian khat bek om ahi nungsang amah, Gentile-te Pasian zong ahi hi.
45003031	Tua hileh hih upna tawh eite in thukham guaksuaksak i hi hiam? A hi peuhmah kei hi! Tua hi lo zaw in eite in thukham i kipsak hi.
45004001	Tua ahileh i pu Abraham in hih thu ah bang mukhia ci ding i hi hiam?
45004002	A taktak in, Abraham in a sepsa hangin diktang hileh amah in kisialh nading a nei hi – ahi hangin Pasian mai-ah ahi kei hi.
45004003	Laisiangtho in bang ci ahi hiam? “Abraham in Pasian na uma, tua ama upna thumaanna in kisimsak hi,”a ci hi.
45004004	Mi khat in na a sep ciangin tua ama nasep thaman pen letsong in kisim lo-a, thalawhsa in kisim hi.
45004005	Ahi hang in na sem lo a, mi tatsiate dik a tangsak Pasian a muang mipa ama upna pen thumaanna-in kisim hi.
45004006	Sepnate tawh kisai lo, Pasian in thumaan hi, ci-a a sim mipa thupha ngahna thu David in a gen lai-in tua mah a na gen ahi hi. A gen na ah:
45004007	"A tatkhialhnate uh kimaisak a, a mawhnate uh a kikhuhsakte, thupha ngah ahi uh hi.
45004008	Topa in ama langah a mawhna mawhna-a a simsak lopa thupha ngah ahi hi.”b a na ci hi.
45004009	Hih thupha vunatte ading bek ahi hiam? Vunat lote ading zong hi lo ahi hiam? Abraham upna ama adingin thumaanna in kisim khin hi, cih i gengen lai hi.
45004010	A bangci dana kisim ahi hiam? A vunat khit ciang ahi hiam? A at ma ahi hiam? A at khit hi lo, a at ma ahi hi!
45004011	Vunat ahi nai loh lai-a upna hanga a ngah thumaanna ciamteh nadingin vunat ciamtehna a ngah hizaw hi. Tua ahi ciangin amau adinga thumaanna-a a kisimsak theih nadingin vunat lo napi-a a umte khempeuh pa hong suak hi.
45004012	Amah vunat bek hi lo, i pa Abraham in a vunat ma-a, a neih upna khekhap a zui vunatte pa zong ahi hi.
45004013	Leitung luahpa ahi nadingin kam ciam, Abraham le a suan a khakte in a ngahna uh thukham tungtawn hi loin upna hanga hong piang thumaanna tungtawn hizaw hi.
45004014	Ahang in, thukham suanga nungtate gouluahte hi ahi uh leh upna in man nei lo a, tua kamciam in zong kimanna a nei kei hi.
45004015	Bang hang hiam cih leh thukham in thangpaihna a tun hi. Tua hi-a thukham om lohna ah tatkhialhna zong a om kei hi.
45004016	Tua ahi manin tua kamciam hehpihna hang ahi theih nading le thukham suangte hi loin Abraham upna bang upna a suangte ahi ama suan le khakte khempeuh tungah thukho ahi theih nadingin upna hanga hong tung ahi hi. Amah, eite khempeuh pa ahi hi.
45004017	"Nang minam tampite pa kong suaksak khin zo hi.”c ci-a ki gelhsa bang ahi hi. Amah a site nuntakna pia-a a om lopi nangawn a omsa banga a genpa, a uppa Pasian muhna ah eite pa ahi hi.
45004018	"Tua mah bangin na suan na khakte zong ahi ding hi,”d ci-a ama tunga kigensa bangin Abraham in lamet nading om lo napi lamen in um ahi manin minam tampite pa a suak hi.
45004019	Amah a khan kum zakhat bang pha ta a, ama pumpi a si tawh kibang ahina le Sarah sul zong a keu ahina thu upna kiam tuan loin a maituah hi.
45004020	Tua hi napi Pasian kamciam tawh kisai-in uplahna hangin hoi lo, a upna khauhzawin Pasian minthanna apia zo hi.
45004021	Pasian in a kamciam banga a tang tunsak theih nading vang a neihna thu, kiptakin a sang hi.
45004022	"Ama adingin thumaanna in kisim hi,” cih hih thu hang ahi hi.
45004023	"Ama adingin kisim hi,” cih kammalte amah guak ading bek hi lo a,
45004024	i Topa Jesu misi pana a thosakpa Pasian in thumaanna-a a simsak ding a um eite adingin zong a kigelh ahi hi.
45004025	Eite mawhna hangin amah sihna sungah kipiakhia a, diktansakna i ngah nadingin kihing kiksak hi.
45005001	Tua ahi manin upna tungtawnin diktansak i hi khit nungsang eitea Topa Jesu Khrist tungtawnin Pasian tawh i kilem hi.
45005002	Ama tungtawnin upna hangin tu-a i omna hehpihna sungah lut theihna i ngah hi. Tua hi a, Pasian minthanna lametna sungah eite i nuam hi.b
45005003	Tua bek tham lo i thuakna ah zong i nuam hi.c Bang hang hiam cih leh thuakna in thuakzawhna a piangsak hi;
45005004	thuak zawhna in nundan piangsak a, nundan in lametna piangsak ahilam eite in i thei hi.
45005005	Pasian in eite hong piak Khasiangtho tawh i lungsungah ama hong itna hong sungkhia khinta ahi manin lametna in eite hong lungkiasak kei hi.
45005006	Vangliatna i neih loh lai, a hun laitak lianin pasian-milote ading Khrist hong si hi, cih na thei hi.
45005007	Mi hoih adingin a singam a om kha mawh kei ding hi; ahi zongin mi thumaan khat adingin a singam kuamah a om khol kei ding hi.
45005008	Ahi hangin Pasian in eite hong it takpina hih bangin hong lak hi: Eite mawhnei i hi laitakin eite adingin Khrist a si hi.
45005009	Tu-in ama sisan hangin diktansak i hi khit nungsang, ama tungtawnin Pasian thangpaihna pan honkhiat in i om zawsem ding hi!
45005010	Pasian gal i hi laitakin, ama Tapa sihna tungtawnin eite amah tawh hong kilemkiksak ahileh tua banga kilem khinsate ama hinna tungtawnin hotkhiat in i om zawsem ding hi!
45005011	Tua bek tham loin ama tungtawna kilemkikna i ngahna pa i Topa Jesu Khrist tungtawnin Pasian sungah i nuam hi.
45005012	Tua ahi manin mi khat tungtawnin leitungah mawhna a lut bang tektekin mawhna tungtawnin sihna lut-a mi khempeuh mawh khin zo ahi manin mi khempeuh tungah sihna a tung hi.
45005013	Ahang in, thukham a kipiak ma-in leitungah mawhna na om zo hi. Ahi hangin thukham a om loh ciangin mawhna pen mawhna-in a kisim kei hi.
45005014	Tua hi napi, Adam hun pan Moses hun dong Adam palsat banga thupiak palsatna hanga a khial tektek lote nangawn tungah sihna in a uk hi. Adam pen hong tung ding pa lahna ahi hi.
45005015	Ahi hangin letsong pen thupalsatna tawh a kibang kei hi. Ahang in, tua mi khat thupalsatna hangin mi tampi si ahileh, Pasian hehpihna le mi khat mah ahi Jesu Khrist hehpihna hanga hong tung tua letsong, mi tampi tungah dimlet zawsem hi!
45005016	Tua ciang leuleu in Pasian letsong le tua mi khat mawhna hanga thupiang a kibang kei hi: Thukhenna in mawhna khat zui-in mawhpaihna tun a, ahi hangin letsong in thupalsatna tampi zui-in diktansakna a tun hi.
45005017	Ahang in, tua mi khat thupalsatna hangin tua mi tungtawnin sihna in hong uk ahileh Pasian hong piak a kicing hehpihna le thumaanna letsong a sangte in mikhat Jesu Khrist tungtawnin amau nuntakna sungah uk zawtham ding hi lo ahi hiam?
45005018	Tua bang diudeu in, thupalsatna khat in mawhpaihna piangsak ahileh thumaan khat bawlna in zong mi khempeuh nuntakna a tun diktansakna a piangsak hi.
45005019	Ahang in, tua mi khat thumanlohna tungtawnin mi tampi mawhnei a suah bang tektek in mi khat thumanna tungtawnin zong mi tampi mi thumaan kisuaksak ding hi.
45005020	Thupalsatna a khan nadingin thu kham hong kipiak beh hi. Ahi hangin mawhna a khanna munah hehpihna a khang semsem zaw hi.
45005021	Tua pen, sihna sungah mawhna in a uk bang tektek in i Topa Jesu Khrist tungtawnin nuntak tawntungna a tun dingin hehpihna in thumaanna tungtawna a uk theih nading ahi hi.
45006001	Tua ahileh bang i gen ding hiam? Hehpihna a khan nadingin mawhna bawl denden ding i hi hiam?
45006002	Mawh denden peuhmah lo e! Mawhna i sihsan zo hi; tua mawhna sungah bangci nuntak thei lai ding i hi hiam?
45006003	Khrist Jesu sunga kibaptise eite khempeuh ama sihna sungah zong a kibaptise zo i hilam thei lo na hi uh hiam?
45006004	Tua ahi manin Pa minthanna tungtawnin misi pan Khrist a thawh kik mah bangin eite zong nuntakna thak sungah i nuntak theih nadingin ama sihna sungah i kibaptisena tungtawnin amah tawh i kivuikhawm hi.
45006005	Ama sihna sungah eite kigawm khawm khin i hileh ama thawhkikna sungah zong amah tawh i kigawm khawm taktak ding hi.
45006006	Ahang in, mawhna pumpi’ thahatna a beia a suah nading le mawhna sila i suah nawn loh nadingin i pianlui pumpi amah tawh a kilhlum khin zo hi, cih i thei hi.
45006007	Bang hang hiam cih leh a si khinsa mi peuhmah mawhna pan a suakta hi.
45006008	Tu-in Jesu tawh i sihkhawm leh amah tawh i nungta khawm ding hi, cih zong i um hi.
45006009	Ahang in, misi pan Khrist kithosak khin ahi nungsang a si kik thei nawn kei ding hi, cih i thei hi; sihna in amah a uk zo nawn kei hi.
45006010	Ama sih sihna pen khatvei-a cing dingin mawhna sihsanna ahi hi; ahi hangin ama nuntak nuntakna pen Pasian ah a nungta ahi hi.
45006011	Tua mah bangin note, mawhna sihsan khinin kingaihsun unla, Pasian ah Jesu sunga a nungta in na kingaihsun un.
45006012	Tua ahi manin mawhna kihhuai lunggulhnate na zuih khak loh nadingun a si thei na pumpi uh mawhna na uksak kei un.
45006013	Tatsiatna vanzat dingin na pumpi nate uh mawhna tungah na pia kei un. Ahi hangin sihna pan nuntakna a kitunsate bangin Pasian tungah nomau na kipia zaw unla na pumpi nate uh thumaanna vanzat dingin amah na pia zaw un.
45006014	Ahang in, note thukham nuai-a om hi loin hehpihna nuai-a om na hi manun mawhna in note hong uk teitei lo ding hi.
45006015	Tua ahileh bang? Eite thukham nuai-ah om hi loin hehpihna nuai-a om i hi manin mawhna i bawl ding hiam? A hi peuhmah kei hi!
45006016	Mi khatpeuh tungah ama thu mang dingin na kipiak uh ciangin ama thu na man pa uh sila na hi uh bangin, sihna ah hong tun mawhna sila na hi uh zongin, thumaanna ah hong tun thuman'na sila na hi uh zongin a thu na man pa uh sila na hilam uh thei lo na hi uh hiam?
45006017	Ahi hangin mawhna sila na hi ngei uh hangin no hong ki-apsa thuhilhna, na lungsim khempeuh uh tawh mang na hi manun Pasian tungah lungdamna om ta hen.
45006018	Mawhna panin note hong kisuaktasak khin zo a, thumaanna sila na suak khin ta uh hi.
45006019	Na pianngei pumpi uh ah thanem na hi manun mihing kammal tawh hong gen ka hi hi. Na pumpi nate uh, sian tholohna le a khang semsem tatsiatna-ah sila dingin na piak ngei bang tektek un, sianthona hong tun ding thumaanna-ah sila dingin na pumpi nate uh tu-in na pia un.
45006020	Mawhna sila na hi laitakun thumaanna in hong ukna pan na suakta zo uh hi.
45006021	Tua hun laitakin tu laitaka na maizumpih uh nate panin bang phat tuamna gah at na hi uh hiam? Tua nate in sihna a tun hi.
45006022	Ahi hangin tu-in mawhna panin note hong khahkhia a, Pasian lamah sila suak khin zo na hi manun na at uh phattuamna in sianthona ah hong tuna, tua in nuntak tawntungna hong tun hi.
45006023	Ahang in, mawhna thaman sihna hi-a, ahi hangin Pasian letsong ahileh i Topa Jesu Khrist sungab nuntak tawntungna ahi hi.
45007001	Sanggamte aw, thukham theite tunga thugen ka hi hi. Mi khat a nuntak sung teng bek thukham in ama tungah thu nei hi, cih thei hi lo na hi hiam?
45007002	Gentehna in pasal nei numei khat, a pasal a nuntak laiteng thukham hangin a pasal tawh ki-awhcip hi. Ahi hangin a pasal a sih leh kitenna tawh kisai thukham panin amah a kikhahkhia ahi hi.
45007003	Tua ahi ciangin a pasal a nuntak lai-in midang khat a tenpih leh amah angkawmnu a suak hi. Ahi hangin a pasal a sih leh tua thukham panin amah a kikhahkhia hi-a, midang khat a tenpih zongin amah angkawmnu a suak kei hi.
45007004	Tua ahi ciangin sanggamte aw, misi pana tho kik midang khat tawh ki-awh a, Pasian ah gah na gah theih nadingun Khrist pumpi tungtawnin note in zong thukham na sihsan uh hi.
45007005	Pianngeia mawhna in eite hong uk laitakin, sihna ading gah i gah nadingin thukham in a khanlawhsak lunggulh mawhnate in i pumpi sungah na a sem hi.
45007006	Ahi hangin tu-in ahileh hun khat lai-a eite hong hencip pen i sihsan zo-a a kigelhsa ngeina-bucinga nuntakna lui sung hi lo Kha a nuntakna thak sungah na i sep theih nadingin tua thukham panin eite hong kikhahkhia zo hi.
45007007	Tua hileh bang i gen ding hiam? Thukham pen mawhna ahi hiam? Hi zenzen lo hi! Thukham tungtawn hi kei leh mawhna bang hiam, cih ka thei kei takpi ding hi. Ahang in, thukham in “Deihgawh kei in”b na ci lo hileh deihgawh kici bang cihna hiam, cih ka thei kei ding hi.
45007008	Ahi hangin thupiak in a piankhiatsak hun hoih, mawhna in na bawh lian-a, keima sungah deihgawhna namkim gahkhiasak hi. Ahang in, thukham pualam ah mawhna a si hi
45007009	Hun khat lai-in thukham pua-ah ka nungta hi; ahi hangin thupiak hong tun khit ciangin mawhna nungta a kei ka si hi.
45007010	Nuntakna a tun ding thupiak tektek in a taktakin sihna a tun zawsop hi, cih ka theikhia hi.
45007011	Ahang in, thupiak in a piankhiatsak hun hoih na bawh lian-a, kei hong khemin thupiak tungtawnin kei hong sisak hi.
45007012	Tua hi-a thukham siangtho a, thupiak zong siangtho-in maanin a hoih hi.
45007013	Tua ahileh hoih a kici penin kei adingin sihna suak ahi hiam? Ahi peuhmah kei hi. Mawhna pen mawhna banga a kitheihtel theih nadingin a hoih tungtawnin keima sungah sihna a piangsak hi; tua in thupiak tungtawnin mawhna pen mawhna taktak a suah takpi nading ahi hi.
45007014	Thukham ahileh khalam thu ahilam i thei hi; ahi hangin keimah ka khami kei a, mawhna ah sila banga hong kizuak ahi hi.
45007015	Ka hih nop pen ka hih kei a, ahi hangin ka muhdah pen hih ka hi manin, ka hih pen ka theitel kei hi.
45007016	Ka hih nop loh pen hih ka hileh thukham hoih hi, ci-a thukimpih ka hi hi.
45007017	Tua hi-a tua banga a gamtang pen kei mahmah hi nawn loin ka sunga nungta mawhna ahi hi.
45007018	A hoih bawl ding ka lunggulh hangin bawl thei lo ka hi manin mawhna a dim keima pianngei pumpic sungah a hoih bangmah nungta lo hi, cih ka thei hi.
45007019	Ahang in, kei hihte a hoih ka hih nopte ahi kei hi; hi lo hi, ka hih nop loh a siate ka hih den zaw hi.
45007020	Tu-in ka hih nop lohte hih ka hileh, a hih pen kei hi nawn loin ka sunga nungta mawhna hih ahi hi.
45007021	Tua ahi ciangin hih thukham in na sem ahilam ka phawkkhia hi: A hoih ka hih nop laitakin kei tawh a omkhawm den a gilo a om na hi mawk hi.
45007022	Ahang in, ka mihinna laigil ah Pasian thukham ka lungkimpih hi.
45007023	Ahi hangin ka pumpi nate sungah thukham dang khat nasem ka mu hi. Tua thukham in ka lungsim thukham do a, kei pumpi nate sunga mawhnate sungah hong koltangsak hi.
45007024	Hinggim na zen ing e! Hih sihna pumpi panin kua in kei hong honkhia ding ahi hiam?
45007025	I Topa Jesu Khrist tungtawnin Pasian tungah lungdamna om ta hen! Tua hi-a kei mahmah ka lungsim sungah Pasian thukham sila ka hi-a ahi hangin mawhdim ka piangngei sungah mawhna thukham sila ka hi hi.
45008001	Tua ahi manin Khrist Jesu sunga omte adingina tu-in mawhpaihna a om kei hi.
45008002	Bang hang hiam cih leh Khrist Jesu tungtawnin nuntakna Kha thukham in mawhna le sihna thukham panin kei hong suaktasak zo hi.
45008003	Ahang in, mawhdim pianngeib in a thanemsak thukham, a thahatna bei-a, a sep theih loh pen, Pasian in mawhna hanga biaknac a kizang dingin mawhdim mihing bangind ama Tapa mahmah hong sawlna tawh a sem zo hi.
45008004	Tua ahi ciangin mawhdim pianngei banga nungta hi lo, Kha deihna banga nungta eite sungah thukham in a kalh thumaan a tun theih nadingin amah in mawhdim mihing sungah mawhna a mawhpaih hi.
45008005	Pianngei mawhna banga nungtate in, tua pianngei deihna bekbek a lunggulh uh hi. Ahi hangin Kha deihna banga nungtate in Kha deihna bekbek a lunggulh uh hi.
45008006	Mawhdim mie lungsim sihna hi-a ahi hangin Kha in a uk lungsim, nuntakna le lemna ahi hi.
45008007	Mawhdim lungsimf in Pasian a langneih hi. Tua in Pasian thukham a mang kei hi; zong a mang thei kei hi.
45008008	Mawhdim pianngei in a uksa mite in Pasian a lungkimsak thei kei uh hi.
45008009	Ahi zongin Pasian Kha note sungah a ten nak leh mawhdim pianngei in note hong uk nawn loin Kha in note hong uk hi zaw hi. Mi khatpeuh in Khrist Kha a neih kei leh Khrist aa ahi kei hi.
45008010	Ahi hangin note sungah Khrist a om leh mawhna hangin note pumpi si taleh thumaanna hangin na kha uh a nungta hi.
45008011	Misi pana Jesu a thosakpa Kha note sungah hong teng ahileh misi pana Khrist a thosakpa in no sunga teng ama Kha tawnin a si thei na pumpite uh zong nuntakna a pia ding hi.
45008012	Tua ahi ciangin sanggamte aw, tu-in bat khat i nei hi. Tua in mawhdim pianngei deihna banga a nungta dingin pianngei tungah i ba kei hi.
45008013	Ahang in, mawhdim pianngei deihna banga na nuntak uh leh na si ding uh hi; ahi hangin Kha hangin na pumpi uh gamtatsiate na sihsak uh leh na nungta ding uh hi.
45008014	Bang hang hiam cihleh Pasian Kha in a makaihte Pasian tapate ahi uh hi.
45008015	Ahang in, note launa sila hong suaksak kik kha a sangte na hi kei uh hi; ahi hangin tapa-suahnag Kha na sang zo uh hi. Tua hi a, ama hangin eite in, “Abba,h Pa,” i ci hi.
45008016	Pasian tate i hina eimau kha tawh tua Kha mahmah in teci a pang hi.
45008017	Tu-in tate i hileh gouluahte i hi hi. Khrist minthanna eite in zong i tanhpih theih nadingin ama thuaknate i thuakpih takpi leh Khrist tawh gouluah khawm Pasian gouluahte i hi hi.
45008018	Tu laitaka i thuak gimnate le eite sunga hong kilang ding minthannate tehkak tham ka sa kei hi.
45008019	A kipiangsak na khempeuh in Pasian tapate a kilaak nading lawptakin lamenin a ngak uh hi.
45008020	Ahang in, a kipiangsak nate khempeuh amau deihtel hang hi lo, amau a nuai siahpa deihna bangin bucinlohna nuai-ah kihen hi.
45008021	Tua in a kipiangsak khempeuh muatna sila pan kisuaktasaka, a minthang Pasian tate suahtakna sungah a tun nading lametna hang ahi hi.
45008022	A kipiangsak khempeuh in tu hun mahmah dong nausuahnat thuak bangin tau lai uh hi, cih i thei hi.
45008023	Tua bek hi lo Kha gahmasa a nei eite mahmah zong eite pumpi tatkhiat nading tapa i suah ding lawptakin ngakin i sungah tau-in i om hi.
45008024	Ahang in, hih lametna sungah eite hotkhiat i hi hi. Ahi hangin a kimusa lametna pen lametna ahi peuhmah kei hi. Kua in a muhsate lamen ahi hiam?
45008025	Ahi hangin i muh nai lohte i lamet leh tuate i ngak keeikai hi.
45008026	Tua mah bangin i thanemnate ah Kha in eite hong huh hi. Eite in thu bangci nget ding cih i thei kei hi, ahi hangin Kha mahmah in kammala lawhkhiat theih loh tuanate tawh eite adingin hong thumsak hi.
45008027	Tua hi a, eite lungsim a zongpa in Kha lungsim a thei hi. Bang hang hiam cihleh Pasian deihna tawh kizui-in Kha in misiangte ading a thumsak hi.
45008028	Tua ciangin Pasian in ama ngimna tawh kizui-a, a sapsa mitei ahi, amah a itte a hoih nadingin na khempeuh a sepsak hi,j cih i thei hi.
45008029	Ahang in, Tapa pen sanggam tampite lakah tacil a suah theih nadingin Pasian in a theihkholhsa mite ama Tapa tawh a kibang dingin a laitansa ahi hi.
45008030	Tua hi-a a laitansate zong a sam hi; a sapsate zong dik a tangsak hi; dik a tansaksate zong a minthangsak hi.
45008031	Tua ahileh hih thu dawn nadingin bang i gen ding hiam? Pasian eite lamah a pan leh ei langah kua pang zo ding ahi hiam?
45008032	Ama Tapa neihsun sit loin eite khempeuh ading hong pia pa in amah tawh na khempeuh hong citpiak khawm loin om ding ahi hiam?
45008033	Pasian in a telsate kua in mawhmat ding ahi hiam? Dik a tangsak Pasian ahi hi.
45008034	A mawhpaihpa kua ahi hiam? Si bek tham loin nungta-a, a tho kik pa Khrist Jesu, tu-in Pasian taklamah tu-a eite adingin hong thumsak hi.
45008035	Khrist hong itna panin eite kua in hong khenkhia zo ding hiam? Lungmanna, haksatna, bawlsiatna, kialna, silh ding kisapna, lauhuaina, namsaute in hong khenkhia zo ding ahi hiam?
45008036	"Nangma hangin kote in ni thapai-in sihna ka maituah uh hi; gawh ding tuute bangin kote hong kiseh hi,”k ci-a kigelhsa bangin,
45008037	hong khenkhia zo kei ding hi. Hihte khempeuh ah eite hong it ama tungtawnin gualzote sang i gualzo zaw hi.
45008038	Ahang in, sihna le hinna ahi zong in, vansawltakte le dawitel ahi zongin, tu hun le tu nung ciang ahi zongin, vangliatna khatpeuh ahi zongin,
45008039	a thukna le a sanna ahi zongin, a kipiangsak nate khat beek in i Topa Khrist Jesu sunga om Pasian hong itna panin hong khenkhia zo kei ding hi, cih ka kipsan takpi hi.
45009001	Khrist sunga om tua thutak ka gen hi – ka zuau hi loin Khasiangtho sunga ka kitheihna lungsim in tua kipsakna,
45009002	ka lung sungah dahna lianpi le lunggim ngitngetna nei-in ka om hi.
45009003	Ahang in, Israel-te keima mipih ka sanggamte hangin kei mahmah Khrist pan kikhen khia-in samsiatna thuak maileng ka ut hi.
45009004	Tapa suahsakna amau aa hi-a Pasian minthanna ahi zongin, thukhunte ahi zongin, thukham ngahna ahi zongin biakinnpi-a biakna le kamciamte khempeuh amau aa ahi hi.
45009005	Pubulte amau aa hi a, amaute panin Khrist leitung pu le pate kiguisut hi. Tua Khrist in na khempeuh tunga Pasian hi-a a tawntungin kiphat hi!a Amen.
45009006	Pasian thu a hawmsuak bang ahi kei hi. Ahang in, Israel-te pana piangte khempeuh Israel ahi kim kei uh hi.
45009007	Amaute ama suan le khak ahi uh hangin Abraham tate ahi kim kei uh hi. Tua sangsikin: “Na suan na khakte Isaac tungtawnin kiseh ding hi.”b ci hi.
45009008	Kammal dangin gen lehang pianngei tate Pasian tate ahi kei uh hi. Ahi hangin kamciamna tate, Abraham suan le khakte in kisim hi.
45009009	Ahang in, tua kamciam in: “A kisehsa hun a tun ciangin kong kileh kik dinga, Sarah in tapa khat a nei ding hi”c a na ci hi.
45009010	Tua bek tham loin Rebecca tate in pa kikhat eite pa Isaac a nei uh hi.
45009011	Tua hi napi tua a peng tate gel a suah ma uh asia apha a bawl theih mapek un, Pasian teelkhiatna tawh kisai ama ngimna:
45009012	sepna hang hi lo hong sampa hangin, cih thu a kip nadingin tuanu kiangah, “A uzaw in a naupa nasem a suak ding hi”d ci-in na kigen hi. Tua bang tektek in:
45009013	"Jacob ka it a, ahi hangin Esau ka mudah hi.”e ci-in kigelh zo hi.
45009014	Tua ahileh bang gen ding i hi hiam? Pasian a thutang lo ahi hiam? Hi peuhmah lo hi!
45009015	Ahang in, amah in Moses kiangah “Ka lainatte ka lainat dinga, ka khuatuahte ka khuatuah ding hi”f a na ci hi.
45009016	Tua ahi ciangin mihing lunggulhna tung ahi zongin, a hanciamna tungah ahi zongin kinga loin Pasian lainatna tung bekah kinga hi.
45009017	Ahang in, Laisiangtho in Pharaoh kiangah: Ka vangliatna nangma sungah ka lah theih nading le leitang tung khempeuh ah ka min a kitangko theih nading ngimna tawh nang kong laamto zo hi.”g ci hi.
45009018	Tua ahi manin Pasian in a lainat nopte tungah lainatna nei-a, a lungkhauhsak nopte a lung khauhsak hi.
45009019	Note khatpeuh in ka kiangah: “Tua ahileh bang hangin Pasian in eite hong mawhsak lai ahi hiam? Kua in ama deihna nang ahi hiam?” nong ci kha ding uh hi.
45009020	Ahi hangin mihing aw, Pasian a sel kik dingin nang kua na hi hiam? A kibawl na in a bawlpa kiangah, ‘Bang hangin kei hih bangin hong bawl na hi hiam?’ ci thei ding hiam”h
45009021	Beelseekpa in beellei lom khat panin a thupi-a zat ding beel le zattaang ding beel, bawl theihna thu nei hi lo ahi hiam?
45009022	Pasian in a thangpaihna lak ding le ama vang kitheikhawksak dingin suksiat dinga a koihsa ama thangpaihna a tun nadingte lungduaitakin thuak keikai ahileh bang gen nawn tuan ding i hi hiam?
45009023	A minthang dinga a bawlkholhsa, ama lainatna a ngahte tungah a kicing ama minthanna a lahkhiat ding
45009024	Jew-te pan bek hilo Gentile-te laka eite nangawn hong sam ahileh bang gen nawn ding i hi hiam?
45009025	Amah in Hosea sungah: “Keima mi ahi lo amaute, ‘keima mite’ ka ci ding hi; ka it loh nu zong, ‘ka it nu’i ka ci ding hi,
45009026	le “ ‘Note, keima mite na hi kei uh hi,’ ci-a amau tunga ka genna mun tekek ah amaute, ‘a nungta Pasian tapate,’j kici ding hi, cih thu a tung ding hi.” ci-in a gen hi.
45009027	Israel tawh kisai-in Isaiah in: “Israel mite tuipi gei-a sehnel zahin a tam uh hangin a baanglaite bek kihonkhia ding hi.
45009028	Ahang in, Topa in leitang tungah ama thukhenna a kip den dingin a manlangin tungsak ding hi,”k ci-in a kiko hi.
45009029	Nidang lai-a Isaiah in: “Thahatpen Topa in eite ading suan le khak hong nusiat lo hileh eite, Sodom bang i hi khin zo dinga, eite Gomorrah bang i hi khin zo ding hi,”l ci-a a gen bang tektek ahi hi.
45009030	Tua ahileh bang i gen ding hiam? Thumaanna a deih lo Gentile-te in upna hanga kingah tua thumaanna a ngah zo uh hi;
45009031	ahi hangin Israel-te in a delh uh tua thumaanna thukham a ngah kei uh hi.
45009032	Bang hanga ngah lo? Amaute in upna tawh zong loin sepna tawh a zon hang uh ahi hi. Amaute kimuktukna suang tungah a muktu uh hi. Hih bangin kigelh hi:
45009033	"En in, mi a muktusak ding suangtum khat le amaute a puksak ding suangtumpi khat Zion ah ka nga a, amah amuangte a maizum ngei kei ding uh hi,”m
45010001	Sanggamte aw, Israel mite adinga ka lunggulhna le Pasian tunga ka thungetna pen amaute a kihotkhiat theih nading ahi hi.
45010002	Ahang in, Pasian adingin amaute nakpi-a a hanciamna uh teci ka pang thei hi. Ahi hangin amaute hahkatna in theihna pansan ahi kei hi.
45010003	Amaute in Pasian kiang pana hong pai thumaanna thei lo uh a, amau thu-a phuaktawm nuam uh ahi manin Pasian thumaanna ah a ki-ap kei uh hi.
45010004	A um peuhmah in thumaanna a ngah theih nadingin thukham tawpna Khrist ahi hi.
45010005	Moses in thukham hanga kingah thumaanna a genna ah: “Hih nate a sem mi in hihte hangin a nungta ding hi.”a ci hi.
45010006	Ahi hangin upna hanga kingah thumaanna in: “Na lungsim sungah, ‘Vantung ah kua kahto ding hiam?’ ci kei in.”b (tua pan Khrist lasuk ding cihnopna)
45010007	cih ahi zongin, “ ‘A thuk sungah kua kumsuk ding hiam?c (tua pen misi panin Khrist lato ding cihnopna)” ci kei in.
45010008	Ahi hangin tua in bang gen ahi hiam? “Na kiangah thu om hi. Tua thu na kam sung le na lungtang sungah a om hi,"d ci hi. Kote tangko upnathu ahih le:
45010009	"Note in na kam uh tawh, ‘Jesu in Topa hi,’ ci-in pulaka, Pasian in amah misi pan thokiksak zo hi, ci-a na lungtang sung uhah na up uh leh note hong kihonkhia ding hi, cih upna thu ahi hi.
45010010	Ahang in, na lungtang uh tawh umin dik na tang uh a, na kam uh tawh pulakin note hong kihonkhia hi.
45010011	Laisiangtho in: “Amah a muang peuh mah a kimaizumsak ngei kei ding hi,”e ci hi.
45010012	Ahang in, Jew-te le Gentile-te kikal ah kilamdanna bangmah a om kei hi. Tua Topa mah mite khempeuh Topa hi-a ama tungah a kote khempeuh kicingtakin thupha a pia hi.
45010013	Ahang in, “Topa min a sam peuhmah kihonkhia ding hi,”f ci hi.
45010014	Tua ahileh amaute in amau uplohpa bangci sap theih ding uh hiam? Tua ciangin amaute in a thu a zak ngei lohpa uh bangci up thei ding uh ahi hiam? Amaute kiangah a hilh khatpeuh om kei leh bangci zak theih ding uh ahi hiam?
45010015	A kisawl kei leh amaute in bangci hilh theih ding uh ahi hiam? A kigelhsa bangin: “Lungdamna thu a puakte khe etlawm mahmah si e!”g
45010016	Ahi hangin Israel mite khempeuh in lungdamna thuthak a sang kim kei uh hi. Tua hangin, Isaiah in, “Topa aw, kote thupuak a um kua om ahi hiam?”h a na ci hi.
45010017	Tua bang ditdetin, tua thupuak zakna panin upna pianga, Khrist thu tungtawnin tua thupuak a kiza hi.
45010018	Ahi hangin amaute in za lo uh ahi hiam, cih kong dong hi. Za tham uh hi: “Amaute aw in leitung khempeuh zel khin zo-a, a kammalte un leimongte ban khin zo hi.”i
45010019	Israel-te in thei lo uh ahi hiam, cih kong dong leuleu hi. A masa penin Moses in: “Minam ahi lote eng dingin note kong bawl ding hi; theihna a nei lo minamte in note hong hehsak dingin ka bawl ding hi.”j na ci hi.
45010020	Tua ciangin Isaiah in hangtakin, “Keimah hong zong lote in hong mu zo uh hi; keimah hong kan lote tungah kei le kei ka kilaak zo hi.”k na ci hi.
45010021	Ahi hangin amah in Israel tawh kisai-in, “Thumang lo le paupeng mite lamah sun nilohin ka khut ka zan hi”l na ci hi.
45011001	Tua ahileh, Pasian in ama mite nolh ahi hiam, cih kong dong hi. A nolh peuhmah kei hi! Kei mahmah zong Abraham suan ahi Benjamin beh pana Israel mi khat mah ka hi hi.
45011002	Pasian in a theihkholhsa ama mite a nolh kei hi. Elijah in Israel-te langpanin Pasian tungah a hekna Laisiangtho gen thei ngei lo na hi uh hiam?
45011003	"Topa aw, amaute in na kamsangte that zo uh a, na biakna-taute a phelkhia zo uh hi. Kei kia bek ka om lai-a, amaute in kei thah hong sawm uh hi,”a ci hi.
45011004	Tua ciangin ama tungah Pasian dawnna bang ahi hiam? “Keima ading Baal mai-ah a khukdin lo mi tul sagih ka siit khin zo hi,”b
45011005	Tua hunmah bangin tuhun laitakin zong hehpihna hanga teelsa a baanglaite a om hi.
45011006	Tua hi-a hehpihna hang ahileh sepna hang hi nawn lo hi; sepna hang hi, hileh hepihna pen hehpihnac ahi nawn kei ding hi.
45011007	Tua ahileh bang ahi hiam? Israel-te in kuhkaltaka a zon uh mu lo uh a, ahi hangin a teelte in a ngah zo uh hi. Adangte kisak sak lai-a,
45011008	hih-a kigelh bang ahi hi: “Pasian in tuni tektek dong, amawk lungsim ahi zongin, a mu thei lo mittang ahi zongin a za thei lo bil ahi zongin, amaute a pia hi.”d
45011009	David in zong: “Amaute adingin a sabuai uh thangzak le tehlop suak henla, muktukna le gawina suak ta hen.
45011010	Amaute in a muh theih loh nadingun a mitte uh mial henla, a nungte uh kul tawntungta hen.”e a na ci hi.
45011011	Amaute a tho kik zo nawn lo dingin muktu uh ahi hiam, cih kong dong kik leuleu hi. Ahi peuhmah kei hi! Amaute tatkhialhna hangin Israel-te in Gentile-te a en nadingun hotkhiatna thu Gentile-te tungah tung zawsop hi.
45011012	Ahi hangin amaute tatkhialhna hangin leitung mite adingin hauhna suaka, amaute supna Gentile-te adingin hauhna suak ahileh amaute kicinna in bangzah a lianzaw hauhna a tunzaw tazen tam!
45011013	No Gentile-te tunga thugen ka hi hi. Gentile-te adinga keimah sawltakpi ka hina tawh,
45011014	ka mipihte in note hong eng-a pawlkhat ka hotkhiat theih nading lametna tawh keima mipihte a phawng dingin nakpi-in na ka sem hi.
45011015	Ahang in, amaute a kinolhna leitung mite kilemkikna hi ahileh amaute a kisanna, sihna panin hinna lo bang dang hi ding hiam?
45011016	Gahmasa banga kipia buhnel mekman them khat siangtho ahileh a lom bitin zong a siangtho hi; azung a siantho leh ahiangte zong a siangtho hi.
45011017	Tua hiangte pawlkhat kitankhia-in gamlak olive dawng khat ahi nang, tuate tungah hong kipeh a, olive tung pan hong pai khanna tui dawn khawm na hileh,
45011018	tua a kitankhiasa hiangte tungah na kisial kei in. Tua banga na kisialh leh hih thu na ngaihsun in: Nang in azung na vak kei-a azung in nang hong vak zaw hi.
45011019	Tua ahileh, “Kei hong kipeh theih nadingin hiangte kitankhia hi,” na ci kha ding hi.
45011020	Himah hi. Ahi hangin amaute uplahna hangin amaute a kitankhia hizaw a, nang na upna hanga ding na hi hi. Kisathei kei inla lau zaw in.
45011021	Tua hi-a Pasian in pianngei hiangte hawi lo ahileh nang zong hong hawi tuan kei ding hi.
45011022	Tua ahi manin Pasian migitna le ama thukhauhna; a pukte tungah a thukhauhna le ama migitna sunga na kip den nak leh nang tunga a migitnate ngaihsun in. Ama migitna sunga na kip den kei leh nang zong hong kisattan ding hi.
45011023	Amaute amau uplahna sungah a kohkan kei nak uh leh Pasian in amaute peh kik thei ahi manin amaute zong a kipeh ding hi.
45011024	A tawpna ah, pianngei-a gamlak olive kung ahi nang, hong satkhia-in pianngei tawh kilehbulhin a kicing olive kung tungah hong kipeh ahileh, hih pianngei hianga amau menkhiatna olive kung tunga peh ding baihzaw tham lo ding ahi hiam?
45011025	Sanggamte aw, note na kimisak loh nadingun; a lut ding zah a lut kim khit mateng Israel-te khenkhat lungkhauh tadih ding uh hi, cih thuthuk na theih loh ding uh ka deih kei hi.
45011026	Tua hi-a: “Zion panin tanpa hong pai ding hi; amah in Jacob panin pasian-milohna a hemkhia ding hi.
45011027	Tuateh amaute mawhnate a kilakkhiat ciangin amaute tawh ka thukhun hih ahif hi.”g ci-a kigelh bangin Israel-te khempeuh kihonkhia ding hi.
45011028	Lungdamna-thu tawh kisai-in ahileh note hangin amaute gal ahi uh hi. Ahi hangin teelna tawh kisai-in ahileh pubulte hangin amaute, itte ahi uh hi.
45011029	Ahang in, Pasian letsongte le ama hong sapnate a kidok kik thei kei hi.
45011030	Amaute thu manlohna hangin hun khat lai-a Pasian thu a mang lo note in, tu-in lainatna na ngah uh mah bangin
45011031	Pasian in note hong lainat bangin amaute in zong tu-inh lainatna a ngah theih nadingun amaute zong tu-in thumang lote a suak uh hi.
45011032	Ahang in, Pasian in mi khempeuh tungah lainatna a neih theih nadingin thumanlohna ah mi khempeuh a hencip hi.
45011033	Aw, Pasian in pilna le theihna a hauhi zia thuk na mahmah e! Ama thukhennate telzawh hi lo a, ama lampite sulkan zawh ding hi peuhmah lo hi!
45011034	"Topa lungsim kua in thei a, ahikeh a thudotpa kua hiam?j
45011035	"Pasian thukkik dingin Pasian tungah kua’n pia ngei ahi hiam?”k
45011036	Ahang in, nate khempeuh, ama kiang pan le ama tung pan le ama aa ahi hi. Amah in minthanna ngah tawntung ta hen! Amen.
45012001	Tua ahi manin sanggamte aw, a siangtho le Pasian lungkimna ahi a nungta biakpiakna ahi dingin na pumpi uh na piak nadingun Pasian lainatna hangin kong kun hi. Tuamah lah na khalama biakna uh ahi hi.
45012002	Hih leitung deihna tawh kizui-in na gamta nawn kei unla, na lungsim uh thaksuaksakin na kipumkhel un. Tua hileh a hoih, a lungkimhuai, a hoihkim Pasian deihna bang ahi hiam, cih khentel thei-in na pakta thei ding uh hi.
45012003	Ahang in, nangma hina tan sanga a sangzaw-in nang le nang kingaihsun kei in. Ahi hangin Pasian in nang hong piaksa upna za tawh kizui-in amaan thukhenna tawh nang le nang na kingaihsut nadingin ka ngahsa hehpihna hangin note tungah kong gen hi.
45012004	I pumpi in pumpi na tampi nei ciat a, tua pumpi nate khempeuh a nasep a kibat loh mah bangin,
45012005	a tampi eite in zong Khrist sungah pumpi i suaka, eite khempeuh khat le khat a kizom dimdiam i hi hi.
45012006	Eite in hong kipiasa hehpihna tawh kizui-in letsong a tuamtuam i ngah hi. Mi khat letsong thugen theihna ahileh amah in amab upna tawh kituakin zang ta hen.
45012007	Nasepna a ngah leh sem ta hen; Laihilhna a ngah leh limtakin hilh ta hen;
45012008	hansuah theihna a ngah leh hansuah ta hen; midang kitasamte huh theihna a ngah leh cinghtakin huh ta hen; makaihna a ngah leh kiciantakin uk ta hen; lainatna lahtheihna a ngah leh lungtaitakin lak ta hen.
45012009	Itna, a taktak hi pelmawh ding hi. Gitlohna na mudah un, a hoih na pom cinten un.
45012010	Note khat le khat unau ki-itna kho tawh na ki-it thuk un. No sangin midangte a sangzaw-in na kipahtawi thuk un.
45012011	Hahkat lo ngei kei unla, khalam hanciamna ah lenkipin Topa na sem un.
45012012	Lametna ah lungnuam unla, thuaksiatna ah lungduai-in, thungetna ah muanhuai un.
45012013	Pasian mi a kitasamte na hawm un. Zindo na siam un.
45012014	No hong bawlsiate thupha na pia un; thupha na pia unla, na hamsiat kei un.
45012015	A lungdamte tawh na lungdam khawm un. a dahte tawh na dah khawm un.
45012016	Note khat le khat na kithuhual un. Kisathei kei unla, dinmun niamtec tawh na kikhawl khawm nuam un. Na kimisak kei un.
45012017	Khatpeuh gitlohna, gitlohna-in na thuk kik kei un. Mikim muhna-ah amaana gamtat ding na hanciam un.
45012018	Ahih theih leh nang tunga a kingak laiteng mikim tawh na kilem un.
45012019	Ka lawmte aw, phu na la kei un; Pasian thangpaihna adingin na awnzaw un. Ahang in, Topa in: “Phulakna keima aa ahi hi. Keimah in ka thuk kik ding hi.”d ci hi.
45012020	Tua sangsik in: “Na galpa a gil a kial leh na vak in; adangtak leh a dawn ding bang khatpeuh na pia in. Hih bangin na hih leh amau lutungah mei-am vumsak na hi ding hi.,”e ci-in kigelh hi.
45012021	Gitlohna kizosak kei unla, a hoih tawh gitlohna na zo un.
45013001	Pasian piaksate longal in thuneihna nei lo uh ahi manin mi khempeuh in a ukte thu a mang pelmawh ding uh hi. Tu laitaka thuneite thuneihna Pasian piaksa ahi hi.
45013002	Tua bang diudeu-in thuneite a langdote, Pasian phuh kipsate a langdo ahi hi. Tua banga a langdote thukhenna kithuaksak ding hi.
45013003	Ahang in, a khiala gamtate adingin, gam-ukte lauhuai bek a, amaan-a gamtate adingin a lauhuai kei hi. Thunei mi khat na kihtakna panin na suakta nuam hiam? Na suahtak nop leh amaanin gamta lecin amah in nang hong phat ding hi.
45013004	Ahang in, nang tunga a hoih sem dingin amah Pasian nasempa ahi hi. Ahi hangin asia-a na gamtat leh lauthawng in; amah in a mawkna-in namsau a tawi kei hi. Amah, Pasian nasem hi-a, asia-a gamtate tungah thangpaihna ahi gawtna a tungsak dinga kisawlsawn ahi hi.
45013005	Tua ahi manin gawtna thuak khak ding hang bek hi loin, sia le pha khentheihna hangin zong thuneite thu man ding ahi hi.
45013006	Thuneite, hunbit a gam-uk Pasian ading nasemte ahi manin hih thu hangin zong siah na pia uh hi.
45013007	Mi khempeuh tungah na bat bangun na pia un. Siah piak dingte siah na pia un; mangmu piak dingte mangmu na pia un; zahtak dingte na zahtak un; pahtawi dingte na pahtawi un.
45013008	Khat le khat ki-it den ding leiba pen longal kuamah na kibasak kei un, ahang in, ama mipih a it mi in thukham tangtun ahi hi.
45013009	"Angkawm kei in” “Tual that kei in” “Gu kei in” “Deihgawh kei in”a kici thupiakte le thupiak dang a om peuhpeuh “Nang le nang na ki-it bangin na vengpa it in,”b kici zuihtawm ngeina in huam khin hi.
45013010	Itna in a vengpa a nasak kei hi. Tua ahi manin itna pen thukham tangtunna ahi hi.
45013011	Tu lai hun theitelin hih na nasem un. A tunga i up sangin eite hotkhiatna tu-in naizaw ahi manin na ihmutna panun khanlawh hun tung ta hi.
45013012	Zan bei dektak hi; sun hong tung dektak hi. Tua ahi ciangin khuamial gamtatnate paikhia-in khuavak galvante silh ni.
45013013	Zu uang dawnna, zukhamna, numei-pasal pak tatna le hukna lanna, kilungkimlohna le hazatnate sem loin sun huna i tat bangin eite a kilawmin gamta ni.
45013014	Mawh dim pianngeic lunggulhnate ngaihsun kei unla Topa Jesu Khrist na silh zaw un.
45014001	Kisel theihna thute tawh kisai-in upna thanemte mawhpaih pah kei unla, na sang zaw un.
45014002	Mi khat in a upna tawh kituakin an khempeuh ne thei hi. Ahi hangin upna thanem midang khat in anteh singgah bek a ne hi. Pasian in amah sang khin ahi manin,
45014003	nek theih khempeuh a nepa in a ne lopa neu-et kei hen. Nek theih khempeuh a ne kim lopa in a nepa mawhpaih kei hen.
45014004	Midang khatpeuh nasempa tungah thu khen dingin nang kua na hi hiam? Tua nasempa a pu thu-in a ding thei a puk thei hi. Topa in amah dingsak thei ahi manin amah a ding ding hi.
45014005	Mi khat in ni khat sangin ni dang khat a siangtho zaw in ngaihsun hi. Adang khat in ni khempeuh a kibangin ngaihsun hi. Mi khempeuh in ama lungsima a kipsan bang hi ding hi.
45014006	Ni khatpeuh a thupi tuan a sapa in Topa hangin thupi a sa hi. Sa nepa in Pasian tungah lungdam ko ahi manin Topa hangin a ne ahi hi. Sa tangpa in Pasian tungah lungdam ko ahi manin Topa hangin a tang ahi hi.
45014007	Ahang in, mi kuamah ama ading beka nungta hi loin, a si kuamah in ama ading bekin a si kei hi.
45014008	Eite i nuntak leh Topa adinga nungta i hi hi; eite i sih leh Topa adinga si i hi hi. tua ahi ciangin eite i si-a i hing zongin Topa aa i hi hi.
45014009	Ahang in, hih thu hang mahmahin a site le a hingte Topa aa ahikhawm theih nadingin Khrist si-a tua ciangin nungta kik hi.
45014010	Tua ahileh bang hangin na sanggampa tungah thu khen na hi hiam? Ahikeh bang hangin na sanggampa neu-et na hi hiam? Ahang in, eite khempeuh Pasian thukhenna tokhom mai-ah i ding kim ding hi.
45014011	"Topa in,'Ka nuntakna ka lo hi, ka mai-ah mi khempeuh khukdin ding uh a, Pasian tungah leii khempeuh in a pulak ding uh hi,’ ci hi,”a ci-in kigelh hi.
45014012	Tua ahi tak ciangin eite khempeuh in Pasian tungah eima thu tek i gen ciat ding hi.
45014013	Tua ahi manin eite khat le khat thu kikhen nawn kei ni. Tua sangsikin na sanggampa lampi ah muktukna suang, a dongkholh na ahi zongin a koih lo dingin na lungsim uh khensat un.
45014014	Topa Jesu sunga om mi khat ka hina tawh anb peuhmah asiang lo khat beek a om kei hi, cih ka kipsan mahmah hi. Ahi hangin mi khatpeuh in na pawlkhat siang lo a sak leh ama adingin a siang lo ahi hi.
45014015	Na nek khatpeuh hangin na sanggampa a lungdon leh itna sunga gamta na hi nawn kei hi. Ama adinga zong Khrist a si na sanggampa a lungdon leh itna sungah gamta na hi nawn kei hi. Na nekna hangin ama adingin zong Khrist a si na sanggampa, siasak kei in.
45014016	A hoiha na ngaihsutte a sia banga a kigen ding phal kei in.
45014017	Ahang in, Pasian gam pen nekna le dawnna thu hi loin, Khasiangtho sunga thumaanna, lemna le lungnopna ahi hi.
45014018	Bang hang hiam cihleh hih banga Khrist na a sem peuhmah in Pasian lungkimsak a, mite in zong a thukimpih uh hi.
45014019	Tua ahi manin kilemna le khat le khat kihansuahna sungah hong tun ding na i sep nadingin hanciam theih tawpin hanciam ni.
45014020	An hangin Pasian nasepna susia kei un. An khempeuh asiang ahi hi. Ahi hangin mi khatpeuh a muktusak dinga na khatpeuh a ne mi a khial ahi hi.
45014021	Na sanggampa pukna a piangsak ding sa nek loh ding ahi zongin, zu dawn loh ding ahi zongin, khat peuhpeuh hih loh ding ahi zongin hoihzaw hi.
45014022	Tua ahi ciangin hih nate tawh kisai-in na up peuhpeuh nang le Pasian kikal thu hisak in. Amah in maan a sak nate hangin amah le amah a kimawhpaih lo mipa, thupha ngah ahi hi.
45014023	Ahi hangin lunghei neihna a neipa in a nek leh amah a kimawhpaih ahi hi. Ahang in, ama nekna upna pan ahi kei hi. Tua hi-a upna pana hong pai lo khempeuh mawhna ahi hi.
45015001	A thahat eite in a thanemte’ hihzawhlohnate i thuakzawh ding hi-a, eimah le eimah i kilungkimsak ding hi lo hi.
45015002	Eite khempeuh in i vengte hoih nadingin amaute lungkimsaka, i khan suahtoh ding ahi hi.
45015003	Ahang in, “Note hong engkote engkona kei tung hong tu hi.”a ci-a kigelh bangin Khrist nangawn zong amah le amah a kilungkimsak kei hi.
45015004	Ahang in, eite in lametna i neih theih nadingin eite thuakzawhna le Laisiangtho hansuahnate tungtawnin a beisa huna kigelhte khempeuh eite hong hilh nadinga kigelh ahi hi.
45015005	Thuakzawhna le tha hong pia Pasian in Khrist Jesu na zuih bangun note lakah kipumkhatna kha hong pia ta hen.
45015006	Tua hileh lunsim khat le kam khat tawh i Topa Jesu Khrist Pasian le Pa na minthangsak thei ding uh hi.
45015007	Tua ahi ciangin Pasian na phat theih nadingun Khrist in note hong san bang tektekin note khat le khat na kisang un.
45015008	Ahang in, pubulte tungah kamciamsate a kipsak dingin Pasian thutak hangin Khrist, Jew-teb nasempa hong suak hi, cih note kong hilh hi.
45015009	Gentile-te in Pasian lainatna hanga amah a minthansak theih nadingin hih bangin kigelh zo hi: “Tua ahi manin Gentile-te lakah nang kong phat ding hi; biakna late sa-in na min ka phat ding hi.,”c
45015010	"Gentile-te aw, ama mite tawh kipakkhawm un,"d na ci kik a,
45015011	"No Gentile-te khempeuh aw, Topa phat unla, no mite khempeuh aw, lasa in amah phat un,”e na ci leuleu in.
45015012	Tua ciangin Isaiah in, “Jesse zungpi hong meng dinga, minamte a uk dingin khat hong khang ding hi; Gentile-te in ama sungah lametna a nei ding uh hi.”f na ci kik leuleu hi.
45015013	Khasiangtho vangliatna hangin lametna tawh na kidimlet theih nadingun amah na muan bangun lametna Pasian in lungdamna le lemna tawh note hong dim ta hen.
45015014	Ka sanggamte aw, note mahmah hoihna tawh kidimin, theihna kicing nei-in, khat le khat lam kilak dingin na cin uh cih kei mahmah in ka kipsan hi.
45015015	Note kiangah hangtakin thumal pawlkhat kong gelh zo hi; tua kong phawkkiksakna-in Pasian hong piak hehpihna hangin
45015016	Khasiangtho in Gentile-te a siangthosak Pasian santheih biakna a suah nadingun Gentile-te tungah siampi sepna tawh Pasian lungdamna-thu tangko dinga Khrist Jesu nasem khat ka hi hi.
45015017	Tua ahi manin Pasian na ka sepnate ah Khrist Jesu sungah ka minthang hi.
45015018	Ka gensate, ka sepsate hanga Gentile-te, Pasian thu a mangsak ding Khrist in kei tungtawn a, a sep khitsate longal bangmah kong gen ngam kei ding hi –
45015019	amah in Kha vangliatna tungtawnin lim le nalamdangte, vangliatna tawh a sem hi. Tua ahi ciangin Jerusalem a kipan Illyricum kimkot khempeuh ah Khrist lungdamna-thu ka tangko khin dipdep hi.
45015020	Mi khatpeuh bulkip tunga lam ka suah loh nadingin Khrist a kitheih nai lohna munte ah lungdamna-thu va hilh ding ka tup ngitnget ahi hi.
45015021	Hih bangin kigelh zaw hi: “Ama thu a kihilh lote in mu ding uh a, a za nai lo mite in a theitel ding uh hi,”g
45015022	Tua hangin note kianga kong pai ding a kikhaktan zelzel hi.
45015023	Ahi hangin tu-in hih kual tengah ka sep nading mun om nawn lo ahina le note kong muh kal ka ngaklah zawh kum tampi pha ta ahi manin,
45015024	Spain a ka pai ciangin no kiang phak dingin ka geel hi. No kiang kong nawk ciangin kong hawh ding le no tawh tawlkhat sung i kikholh khit cianga ka zin nading lam ka manawh ciangin nong huh ding uh ka lamen hi.
45015025	Ahi zongin tu tadihin Jerusalem a misiangte nasem dingin tua khua lam ka manawh laitak ahi hi.
45015026	Ahang in, Maccedonia le Achaia mite in Jerusalem a misiangte laka mizawngte citpiak a piak ding uh a lungkim uh hi. Amaute in sep ding lungkim uh a, amau tunga a bat uh zong ahi hi.
45015027	Ahang in, Gentile-te in Jew-te khalam thuphate tanhpih uh ahileh amau leitung thuphate zong a tanhpih ding uh Jew-te tungah a ba uh hi.
45015028	Tua ahi ciangin hih nasep ka zawh khit ciang le amaute in hih gah ngah uh hi, cih ka tel khit ciangin Spain gamah ka pai dinga, tua kawmin no kiangah kong bang ding hi.
45015029	Note kiangah kong pai ciangin Khrist thupha a dimtak tawh kong pai ding ka thei hi.
45015030	Sanggamte aw, kei ading Pasian kiangah nong thungetsakna uh tawh ka do, nong dopih dingun eite Topa Jesu Khrist itna hang le Kha itna hangin note kong kun hi.
45015031	Judea gama om thu um lote khut sung pana ka suahtak theih nading le Jerusalem a ka sep nate tua lai-a om misiangte in hong san theih nadingun thu na ngetsak un.
45015032	Tua pen Pasian deihna hangin note kiangah lungdamna tawh hong pai-a note tawh thathak i ngah khawm theih nading ahi hi.
45015033	Lemna Pasian note khempeuh tawh om ta hen. Amen.
45016001	Cenchrea pawlpi a nasema i sanggamnu Phoebe note tungah apin ka phat hi.
45016002	Amah, kei-a kipan mi tampi a huh mahmah khat ahi manin huhna a kisap peuhpeuh na piak ding uh le misiangte hih dinga kilawm bangin amah Topa sungah na san dingun kong thum hi.
45016003	Khrist Jesu sunga ka naseppihte Priscillab le Aquila, na hohpihsak un.
45016004	Amaute in kei adingin a luang uh a kham ngam khin uh hi. Kei bek hi loin Gentile-te pawlpi khempeuh zong amau tungah a lungdam uh hi.
45016005	Amau inn a kikhawm pawlpi teng zong na hopihsak un. Asia gama Khrist ah a kikhel masapen, ka lawm it Epenetus, na hopihsak un.
45016006	Note adingin na a sem Mary, na hopihsak un.
45016007	Kei tawh thong kiakhawm ka tanau Andronicus le Junias, na hopihsak un. Amaute sawltakpi lakah kikhaituam uh a, tua ciangin amaute Khrist sunga ka om ma-in a na om khinte ahi uh hi.
45016008	Topa sunga ka it Ampliatus, na hopihsak un.
45016009	Khrist sunga ka naseppih uh Urbanus le ka lawm it Stachys, na hopihsak un.
45016010	Khrist sungah kizia-eta, a kisang Apelles, na hopihsak un. Aristobulus bangkua sunga om teng, na hopihsak un.
45016011	Ka tanau Herodion, na hopihsak un. Topa sunga om Narcissus bangkua sunga omte, na hopihsak un.
45016012	Topa sunga nasep hakat numeite Tryphena le Tryphosa, na hopihsak un. Topa sunga nasep a na hahkat mahmah numei dang khat ka lawm it Persis, na hopihsak un.
45016013	Topa sunga teltuamsa Rufus le kei zong nu-a ka neih ama nu zong na hopihsak un.
45016014	Asyncritus, Phlegon, Hermes, Patrobas, Hermes le amau tawh a omkhawm sanggamte, na hopihsak un.
45016015	Philologus, Julia, Nereus le a sanggamnu, le Olympas le amaute tawh a omkhawm misiangte khempeuh na hopihsak un.
45016016	A siangtho kinapna tawh note khat le khat na kihopih un. Khrist pawlpite khempeuh in hong hopih uh hi.
45016017	Sanggamte aw, na sansa uh thuhilhna tawh kilehbulh, na lampi uh hong dongkhaksakin na kipawl khen nading uh a bawlte panin na kidawm un, ci-in kong kun hi. Amaute kiang pan na kihemkhia un.
45016018	Ahang in, tua bang mite i Topa Khrist nasem hi loin amau ankam lim nading bek a sem ahi uh hi. Amaute in kamzolna le mi maitang phatna tawh mi melmawlte lungsim a khem uh hi.
45016019	Mi khempeuh in na thumannate uh a za zo uh hi. Tua ahi ciangin note tungah lungdamna tawh ka kidim hi. Ahi hangin thu hoih lamsangah note na pilvang unla, asia lamsangah mawhpengin na om un.
45016020	Lemna Pasian in note khepek nuai-ah Satan a sikpek hak nawn kei ding hi. Eite Topa Jesu hehpihna note tawh om ta hen.
45016021	Ka naseppih Timothy in hong ho pihna note hong khak hi. Tua mah bangin ka tanaute, Lucius, Jason le Sosipater-te in zong hong khak uh hi.
45016022	Hih laikhak a gelhkhia keimah Tertius in Topa sungah note kong hopih hi.
45016023	Hih lai-a om pawlpi bup le keimah in a zindona nuam ka sak uh Gaius in note hong hopihna hong khak hi. Khuapi sung tang nasep ukpa, Erastus le i sanggampa Quartus-te in hong hopihna uh hong khak uh hi.c
45016024	Eite Topa Jesu Khrist hehpihna note khempeuh tawh omkhawm ta hen. Amen.
45016025	Tu-in khanghun sawtpi sung a kiselcip thuthuk kilaakkhiatna tawh kizui-a ka hilh lungdamna-thu le Jesu Khrist kitangkona tawh note hong kipsak zopa –
45016026	tua thuthuk tu-in kilaak khin a, minam khempeuh in um-a a thu a man theih nadingun tawntung Pasian thupiakna tawh kamsangte’ laigelhte tungtawnin kitheisak khin hi –
45016027	Jesu Khrist tungtawnin tua a pil Pasian khat bek tungah minthanna om tawntung ta hen. Amen.
46001001	Pasian deihna hanga Khrist Jesu sawltakpi khat dinga kisam Paul le i sanggampa Sosthenes in,
46001002	Corinth a om Khrist Jesu sunga sianthosaksa Pasian pawlpite le a siangtho dinga sapte, koimah peuh a om amaute le eite Topa – Topa Jesu Khrist min a lote khempeuh tungah:
46001003	I Pa Pasian le Topa Jesu Khrist tung pana hehpihna le lemna note tungah om ta hen.
46001004	Khrist Jesu sungah note hong piak hehpihna hangin note adingin Pasian tungah lungdam ka ko tawntung hi.
46001005	Ahang in, ama sungah note na thugenna uh le na theihna khempeuh uh lam citengah hong kihausak zo hi;
46001006	bang hang hiam cih leh Khrist thu teci ka panna uh note sungah kikipsak zo hi.
46001007	Tua ahi ciangin eite Topa Jesu Khrist hong kilaak ding lawptaka na ngak kawmun khalam letsong kisap na nei kei uh hi.
46001008	I Topa Jesu Khrist ni ciangin kawk na baan loh nadingun amah in a tawp dongin hong thakhauhsak ding hi.
46001009	A Tapa i Topa Jesu Khrist tawh kipawlna sunga note hong sampa Pasian a muanhuai hi.
46001010	Sangamte aw, note khempeuh khat le khat kithutuakin note lakah kipawl khenna a om loh nading le lungsim le ngaihsutna-a kicingtaka na kigawm theih nadingun i Topa Jesu Khrist minin kong thum hi.
46001011	Ka sanggamte aw, Chloe innkuanpihte pawlkhat in note lakah kitotna om ci-in hong zasak zo uh hi.
46001012	Ka cihnopna hih ahi hi. Note khat in,”Ken Paul ka zui hia,” adang khat in,”Ken Apolos ka zui hi,” adang khat leuleu in, Ken Cephasa ka zui hi,” adang khat lai in, “Ken Khrist ka zui hi,” na ci ciat uh hi.
46001013	Khrist kisehkhen ahi hiam? No adingin Paul kikilhlum ahi hiam? Paul min sungahb note kibaptise na hi uh hiam?
46001014	Crispus le Gaius longal note kong baptize khak loh ka nuam mahmah hi.
46001015	Tua ahi ciangin kuamah in kei min sungah na kibaptise uh, ci-in a ci thei kei hi.
46001016	(Himah hi, Stephanas-te innkuan zong ka baptise lai hi. Tua lo adang ka baptise lam ka phawk kei hi.)
46001017	Ahang in, Khrist in baptize dingin hong sawl lo a, lungdamna-thu hilh dingin hong sawl hi. Tua pen mihing pilna kammalte tawh gen ding hilo hi. Hi hileh Khrist singlamteh vangliatna a hawmsuaksak kha ding hi.
46001018	Ahang in, a mangthang mite adingin singlamteh thupuak, haina ahi hi. Ahi hangin hong kihonkhia eite adingin Pasian vangliatna ahi hi.
46001019	Ahang in, “A pilte pilna ka susia ding hi; a tei mite teina ka hawmsuaksak ding hi,”c ci-in kigelh zo hi.
46001020	Mipil koi-ah om hiam? Lai siam koi-ah om hiam? Hih khanghun ah thuguizuih mi koi-ah om hiam? Pasian in leitung pilna, haina suaksak hi lo ahi hiam?
46001021	Ahang in, Pasian pilna sungah leitung in ama pilna tungtawnin amah thei lo ahi nungsang a kihilh haihuaina tungtawnin a um mite a hotkhiat ding Pasian lungkimna ahi hi.
46001022	Jew-te in lim lamdang ngen uh a, Greek-te in pilna a zong uh hi.
46001023	Ahi hangin kote in Jew-te adingin kisuih khakna suang, Gentile-te adingin haina ahi, a kikilhlum Khrist thu ka hilh uh hi.
46001024	Ahi hangin Pasian sap Jew-te le Greek-te tungah Khrist, Pasian vangliatna le Pasian pilna ahi hi.
46001025	Ahang in, Pasian haina in mihing pilna sangin pilzaw a, Pasian thanemna in mihing hatna sangin thakhauhzaw hi.
46001026	Sanggamte aw, note hong kisap lai-in, bang na hi uh hiam, ngaihsun un. Hong sap mite lakah mihing tehnate-a apil na tam kei uh hi; mihing a thuzawh zong na tam kei uh hi; pianpih nampi zong tampi na om kei uh hi.
46001027	Ahi hangin Pasian in a pilte a maizumsak nadingin leitunga a hai nate a teel hi; Pasian in a thahatte a maizumsak nadingin leitunga a thanemte a teel hi;
46001028	Amah in a om nate a guak suaksak nadingin hih leitung na niamte, a simmawhhuai nate le a om lo nate a teel hi.
46001029	Tua pen ama mai-ah kuamah a kisaktheih theih loh nading ahi hi.
46001030	Ama hangin eite adinga Pasian tung pana pilna a hong suakpa Khrist Jesu sungah note na om uh a, tua in eite thumaanna, sianthona le tatkhiatna ahi hi.
46001031	Tua ahi manin “A kisial peuhmah Topa sungah kisial ta hen,”d ci-in kigelh hi.
46002001	Sanggamte aw, note kiangah Pasian thu teci pang dingaa kong pai lai-in dangnalna ahi zongin pilna thupizaw tawh ahi zongin kong pai kei hi.
46002002	Ahang in, note tawh ka om khawm sung teng Jesu Khrist le a kikilh lum amah longal bangmah theih ka tum kei bikbek hi.
46002003	Note kiangah thanemna, launa le linna tampi tawh kong pai hi.
46002004	Ka thupuak le ka thuhilhnate pilna le zolna kammalte tawh hi lo a, Kha vangliatna lahkhiatna tawh hizaw hi.
46002005	Tua-in na upna uh mite pilna tungah kinga loin Pasian vangliatna tungah a kingak zawk nading ahi hi.
46002006	Ahi ta zongin a picingsate lakah pilna thupuak ka gen uh a, ahi hangin hih khanghun ahikeh bangmah ahi lo ding hih khanghun gam-ukte pilna ahi kei hi.
46002007	Hi lo hi, kote in a kiselcip pilna le hun kipat ma-a eite minthan nadinga Pasian sehkholhsa Pasian pilna thusim ka gen uh hi.
46002008	Tu khanghun a gam-ukte khat beek in hih thu a theitel kei uh hi. Bang hang hiam cih leh thei uh hileh minthanna Topa a kilhlum kei ding uh hi.
46002009	Ahi zong in: “Amah a itte adingin Pasian bawlkholhsate mitin mu ngei nai lo, bilin za ngei nai lo lungsimin ngaihsun ngei nai lo”b ci-a kigelhsa bang hi a,
46002010	ahi hangin Pasian in a Kha in eite tungah hong laak zo hi. Tua Kha in na khempeuh zonga, Pasian thuthukpite nangawn a zongkha hi.
46002011	Ahang in, mite lakah mi khat ngaihsutna a thei thei a sunga om mihing kha longal kua ahi hiam? Tua mah tawh kibangin Pasian Kha longal kuamah in Pasian ngaihsutnate a thei thei kei hi.
46002012	Pasian in eite man nei lo a hong piak i theihtel theih nadingin leitung kha i ngah kei a, Pasian tung pana Kha i ngah hi.
46002013	Kote in ka gen uh hih thu mah ahi hi, mihimc pilna in eite hong hilh kammalte hi lo a, ahi hangin Kha hong hilh kammaltea zangin khalam thutakte khalam kammalte-in ka genkhia zaw uh hi.
46002014	Tua Kha a nei lo mite adingin Pasian Kha pana hong pai nate haina suak ahi manin a sang kei uh hi. Ahang in, khalam tawh kikhentel thei bek ahi manin amah in tuate a theitel thei kei hi.
46002015	Khami bek in nate khempeuh thu khena, ahi hangin amah kuama thukhena mai-ah a om kei hi.
46002016	"Ahang in, Topa a hilh thei dingin kua in ama lungsim thei ahi hiam?”d Ahi hangin eite in Khrist lungsim i nei hi.
46003001	Sanggamte aw, khamite kianga gen bangin note kiangah kong gen thei kei hi. Ahi hangin samite – Khrist sunga naupangnote kianga gen bangin kong gen hi.
46003002	Note in antak ne zo nai lo na hi manun antak hong pia loin nawizu kong pia hi. Hitakpi hi, tu dongin na ne zo nai kei uh hi.
46003003	Note na sami lai uh hi. Note sungah kihazatna le kitotna a om lai nungsang, note sami lai hi lo na hi uh hiam? Note mihing lel banga gamta hi lo na hi uh hiam?
46003004	Ahang in, khat in, “Ken Paul ka zui hi,” ci a, adang khat in,”Ken Apolos ka zui hi,” a cih ciangin note mihing lel mah hi lo na hi uh hiam?
46003005	Bangbang hi ta leh Apolos bang hi peuhmah hiam? Paul zong bang hi mawk hiam? Amaute tungtawna na up theih nadingun amaute sep dinga Topa in a guat ciat nasemte hi bek uh hi.
46003006	Keimah in a ci ka tuh a, Apolos in tui buak hi, ahi hangin Pasian in a khangsak hi.
46003007	Tua ahi ciangin a khangsakpa Pasian bek longal a tuhpa ahi-a tui buakpa ahi zongin bangmah ahi kei hi.
46003008	A tuhpa le tuibuakpa a tup uh a kibang hi a, a sepna uh tawh kizui-in pahtakman kipia tuak ding hi.
46003009	Ahi hangin kote Pasian tawh nasem khawmte ka hi uh a, note Pasian inn Pasian lo na hi uh hi.
46003010	Pasian in hong piaksa hehpihna zangin inn lam siampa bangin bulkip khat ka phut zo a, midang khatpeuh in tua tungah a lam hi. Ahi hangin mikim in a lamdan pilvang uh hen.
46003011	Ahang in, khat a kiphutsa Jesu Khrist longal bulkip dang peuhmah kuamah in a phut thei kei hi.
46003012	Mi khatpeuh in hih bulkip tungah kham, ngun, suang manphate, sing, lopa keu ahikeh buhtu zangin a lam leh,
46003013	tua Ni in tua nasep khuavak ah pholak ding ahi manin ama nasep bang ahi hiam cih a kilakkhia ding hi. Mei tawh tua nasep kilakkhia dinga, mei in mikim nasep ahina bangbang a zia-et ciat ding hi.
46003014	A lamsate bangmah a cih kei leh ama pahtakman a ngah ding hi.
46003015	A kattum leh a sum ding hi; amah bek mah suakta dinga, ahi hangin meikuang laka suakta bang lelin a suakta ding hi.
46003016	Note mahmah Pasian biakinnpi hi-in, note sungah Pasian Kha a ten lam thei lo na hi uh hiam?
46003017	Pasian biakinnpi siangtho a, note tua biakinnpi na hi manun, mi khatpeuh in Pasian biakinnpi a suksiat leh Pasian in amah a susia ding hi.
46003018	No le no kikhem kei un. Note lakah mi khatpeuh in tu khanghun tawh kituaka pil a kisak leh a pil a suah theih nadingin a “hai” suak hen.
46003019	Ahang in, hih leitung pilna Pasian mitmuh ah haina ahi hi. “Amah in a pilte amau zuau siamnaa ah a man hi” a cihleh
46003020	"Topa in a pilte ngaihsutna a mawkna hi, cih a thei hi”b ci-a kigelh bang ahi hi.
46003021	Tua ahi tak ciangin mihingte kisaktheihpih ding ahi nawn kei hi. Na khempeuh no aa hi a,
46003022	Paul ahi-a, Apolos ahi-a, Cephasc ahikeh kei tung ahi-a, nuntakna ahi-a, sihna ahi-a, tu hun ahi a, mailam hun ahi zongin – a vekpi-in no aa hi-a,
46003023	note Khrist aa hi-in, Khrist Pasian aa ahi hi.
46004001	Tua ahi ciangin mite in kote Khrist nasemte le Pasian thusim a kemte bangin hong ngaihsut ding uh ahi hi.
46004002	Kep ding a kipiakna mite a muanhuai pelmawh ding uh kisam hi.
46004003	Note na hi uh a, leitung thukhen zum khatpeuh ahi zongin kei tungah thu nong khen uh hangin phamawh ka sa kei hi; a taktakin kei le kei nangawn thu ka kikhen kei hi.
46004004	Kisuantakna ka nei kei hi, ahi hangin tua in kei mawhpeng hong suaksak tuan lo hi. Kei tunga thukhenpa Topa ahi hi.
46004005	Tua ahi ciangin a kisehsa hun a tun matengin bangmah thu na khen kei un; Topa hong pai ding ngak un. Amah in khuamial sunga kiselsimte khuavak ah pusuahkhia dinga, mihing lungtang tupnate a pholakkhia ding hi. Tua hun ciangin mikim in Pasian tung pan phatna a ngah ciat ding uh hi.
46004006	Sanggamte aw, tu-in no phattuam nadingin “Akigelhsa khengin pai kei in” cih thu a khiatna kote panin na sin theih zawk nadingun hih thute kei mahmah le Apolos tungah ka bulh hi. Tua hi-a mi khat sangin midang khat na kisaktheihpih zaw kei ding uh hi.
46004007	Ahang in, kua in note midang khatpeuh tawh a kibang loin hong bawl ahi hiam? Na ngah loh uh bang nei na hi uh hiam? A ngah na hi uh leh bang hangin a ngah lo bang kekin kisathei na hi uh hiam?
46004008	Na deih khempeuh uh na nei khin uh hi! A hau khin na hi uh hi! Kote tawh loin kumpi na suak khin uh hi! Note tawh kumpi ka suahkhawm theih nadingin kumpi suak takpi le uh cin ka ut mahmah hi!
46004009	Pasian in ko sawltakpite, kidemna muna mihonpite meizoma thah dinga kimawh paihsa mite tawh kibanga hong koih tawh kibang ka sa hi. Kote, khuavannuai buppi-a om vansawltakte le mihingte etnop lelin hong kinei hi.
46004010	Khrist adingin kote a hai ka hi uh a, ahi hangin note Khrist sungah na pil mahmah uh hi! Kote ka thanem uh a, note na thakhauh uh hi! Note hong kipahtawi-a, kote hong kisimmawh hi!
46004011	Tu hun laitak mahmah in ka gil uh kialin ka dang uh taka, puansiapi silhin, mi ngongtatna ka thuak uh a, inn loin ka om uh hi.
46004012	Ka khut uh tawh nakpi-in na ka sem uh hi. Hong kihamsiat ciangin thupha ka pia uh hi; hong kibawlsiat ciangin ka thuak keikai uh hi.
46004013	Hong kigensiat ciangin kamkhumin ka thuk uh hi. Tu hun mahmah ciang dong leitung deih loh leitang tunga ninpathem bang ka suak uh hi.
46004014	Hih lai note maizumsak nadinga ka gelh hi loin ka it ka tate banga kong vauhilhna hizaw hi.
46004015	Khrist sungah hong kem tulsawm bang na nei zawzen uh zongin pa tampi na nei kei uh hi. Ahang in, lungdamna-thu tungtawnin Khrist Jesu sungah note pa ka suak hi.
46004016	Tua ahi manin note in kei nong etteh ding uh kong thum hi.
46004017	Hih thu hangin Topa sungah a muanhuai ka it ka tapa Timothy no kiangah kong sawl hi. Amah in mun khempeuh a, pawlpi khempeuh ah ka thu hilh tawh kituaka, Khrist Jesu sunga ka nuntak zia note hong phawksak ding hi.
46004018	Note kiangah kei hong pai nawn lo ding bangin note pawlkhat na ki-uangsak uh hi.
46004019	Ahi hangin Topa in hong awi leh no kiangah kong pai baih dinga, tua ciangin hih a ki-uangsak mite kampauzia bek hi lo, bang vangliatna nei uh hiam, cih ka mukhia ding hi.
46004020	Ahang in, Pasian gam pen genzawh thu hi loin, vangliatna hizaw hi.
46004021	Note kiangah satna ciang tawh hong pai ding ka hi hiam? Itna le lungnemna tawh hong paizaw ding ka hi hiam? Bang teelzaw na hi uh hiam?
46005001	Note lakah numei-pasal paktatna om a, lawkite lak nangawna a om ngei lo: Mi khat in a pa zi tenpih hi, cih thu hong kithang takpi hi.
46005002	Na kisathei laidep uh hi! Na dah mahmah ding uh hizaw a, tua banga gamta mipa na kipawlna panun na puaseh ding uh hi lo ahi hiam?
46005003	Ka pumpi in kong om loh hangin kha-in no tawh ka omkhawm hi. Kei om mah tawh kibangin tua bang a hih mite tungah thu ka khen zo hi.
46005004	Note i Topa Jesu mina na kikhop uh ciangin kha in note tawh hong omkhawma, i Topa Jesu vangliatna zong a om hi.
46005005	Ama mawhdim pianngeia a kisiat theih nading le Topa ni ciang ama kha a kihotkhiat theih nadingin hih mipa Satan khut ah pia un.
46005006	Na kisaktheihna uh a hoih kei hi. Silngo tawnkha in buhnel mekman lom sung teng khempeuh tawkzo cih thei lo na hi uh hiam?
46005007	Silngo sawh loh buhnel mekman thak na hi takpi bangun tua mah na suah nadingun silngo lui paimang un. Ahang in, Khrist eite Paisan Tuuno in biakna i pia zo hi.
46005008	Tua ahi manin etsatna le tatsiatna silngo lui tawh hi loin, silngo kisawh lo, a taktak le thutak anlumin Pawi bawl ni.
46005009	Kong laikhaknasa sungah numei pasal paktatte tawh kipawl loh ding kong gelh zo hi.
46005010	Hih leitunga a paktatte, huaiham le sum nesimte ahikeh milim biate ka cihna ahi peuhmah kei hi. Tuate hi hileh hih leitung na nusiat uh kul ding hi.
46005011	Ahi hangin amah le amah na sanggam uh ka hi kici napi numei pasal-a paktat ahikeh a huaiham, milim bia khat ahikeh mi gensiat hat khat, zukham khat ahikeh sum nesim khatpeuh tawh na kipawl peuhmah loh nadingun kong gelh ahi hi. Tua bang mi khatpeuh tawh an nangawn na nekhawm kei un.
46005012	Pawlpi pua lamate tungah bang nuammawh in thu va khen ding ka hiam? A sunga omte tungah thu na khen ding uh hi lo hiam?
46005013	A pua-a omte tungah Pasian in thu a khen ding hi. “Tua tatsiapa note lak pan hawlkhia un”b
46006001	Note lakah khatpeuh midang tawh a kisiat leh a thu a khensak dingin misiangte mai a tut tangin pasian-milote mai tun ngam ding uh ahi hiam?
46006002	Misiang te in leitung thu khen ding ahilam thei lo na hi uh hiam? Note in leitung thu khen ding na hi uh leh thuneute khen dingin cin buang lo ding na hi uh hiam?
46006003	Eite in vansawltakte thu i khen ding thei lo na hi uh hiam? Tua ahileh tu i nuntak sunga nate thu khen zawsem lo ding i hi hiam?
46006004	Tua ahi manin tua bang kisiatna na neih uh leh pawlpi sunga a kineu koih mite nangawn thukhen dingin seh lel un!a
46006005	Na maizum nadingun hih thu kong gen hi. Thu-umte kikalah thusiate khen ding zaha pilna nei note lakah om buang lo na hi uh hiam?
46006006	Ahi hangin tua sangsikin sanggam khat in adang khat thukhente tungah hekin tua nangawn thu um lote tung hi sawnsawn hi!
46006007	Tua banga note lakah thusia na kineihna uh no mahmah a guallel dimdemsa na hina uh a kilatna ahi hi. Bang dinga khial tangzaw mai lo na hi uh hiam? Bang dinga mi khemsa hizaw mai lo na hi uh hiam?
46006008	Tua sangsikin no le no kikhemin khialhna na bawl uh a, tua pen mah na sanggamte uh tungah na hih uh hi.
46006009	Mi tatsiate in Pasian gam a luah loh ding lam thei lo na hi uh hiam? Mi khemsa-in om kei un: Numei pasal paktatte, milim biate, angkawmte, pasal kizuakte, pasal le pasal paktatte,
46006010	gutate, duhhopte, zu khamkhamte, mi gensiate, sum ne simte khempeuh in Pasian gam a luah kei ding hi.
46006011	Note pawlkhat tua bang na hi uh hi. Ahi hangin i Topa Jesu Khrist min le i Pa Pasian Kha tawh note hong kisawp zo, hong kisiangthosak zoin, dik hong kitangsak zo hi.
46006012	Na khempeuh hih ding a kiphal hi – ahi hangin na khempeuh phattuamna a hi kim kei hi. “Kei adingin na khempeuh a kiphal hi” – ahi hangin na khat beek ka ki-uksak nuam kei hi.
46006013	An in gilpi ading ahi mah bangin gilpi zong an ading mah ahi hi – ahi hangin Pasian in tuate gel a susia ding hi. Pumpi pen numei pasal paktatna-a zat ding hi loin Topa ading hi-a Topa zong pumpi ading ahi hi.
46006014	Pasian in ama vangliatna tawh misi panin Topa thosak-a, eite zong hong thosak ding hi.
46006015	Note pumpi Khrist mahmah pumpi nate ahilam thei lo na hi uh hiam? Tua ahileh Khrist pumpi nate la-in a kizuakte tawh gawmkhawm ding ka hi hiam? Ka gawnkhawm ngei peuhmah kei ding hi!
46006016	A kizuaknu tawh a kigawmpa tuanu tawh pumpi ah khat suak ahilam thei lo na hi uh hiam? Ahang in, “Tua nihte cikhat sakhat a suak uh hi”b ci hi.
46006017	Ahi hangin amahmah Topa tawh a kigawmte kha-in amah tawh khat ahi hi.
46006018	Numei pasal paktatna na taisan un. Mihing in a bawl mawhna dangte khempeuh a pumpi pualam hi-a, ahi hangin numei pasal mawhna-a a mawhte ama pumpi tungah a mawh ahi hi.
46006019	Note pumpi Pasian tung pana na ngah uh no sunga om Khasiangtho biakinnpi ahilam thei lo na hi uh hiam? Note nomau aa na hi kei uh hi;
46006020	note man kipia-a leisa na hi uh hi. Tua ahi manin na pumpi uh tawh Pasian na pahtawi un.
46007001	Tu-in lai-a nong gelh uh thute tawh kisai-in pasal in zi nei kei leh a hoih hi.a
46007002	Ahi hangin paktatna hihzahta a om nungsang pasal in ama zi, numei in ama pasal ciat a nei tek ding uh hi.
46007003	Pasal in a zi tungah nupa hihna a tangcingsak ding hi. Tua mah bangin zi in zong a pasal tungah a tangcingsak ding hi.
46007004	Zi pumpi amah kia aa hi loin a pasal aa zong ahi hi. Tua mah bangin pasal pumpi zong amah kia aa hi loin a zi aa zong ahi hi.
46007005	Thungen dinga na kipumpiak theih nadingun na kithukimna uh hun tomkha kal simloh kuamah na kideek kei un. Note pumpi na ki-uk zawh lohna uh hanga Satan in hong khem zawh loh nadingin tua bang hun khit ciangin na kigawm kik un.
46007006	Hih pen thupiak bang hi loin a hi thei liailiai-a kong gen ahi hi.
46007007	Mi khempeuh kei tawh kibang leh ka ut hi. Ahi hangin mikim in Pasian tung panin letsong a tuamtuam nei ciat uh hi. Mi khat in hih letsong ngah a, midang khat in adang khat a ngah hi.
46007008	Kitenpih nei nai lote le meigongte tunga ka cihinah amaute in kei bangin tenpih nei kei le uh a hoih hi.
46007009	Ahi hangin amau le amau ki-uk zo loin huklua lanlua-a a om uh sangin tenpih neih hoihzaw ahi manin tenpih zaw uh hen.
46007010	Tenpih neisate tungah hih thupiak ka pia hi. (Kei piak hi lo, Topa piak): Zi, a pasal tawh kikhen peuhmah kei hen.
46007011	Ahi hangin a kikhen leh pasal nei loin om pelmawh hen. Ahikeh a pasal tawh kilemkik hen. Pasal in zong a zi ma peuhmah kei ta hen.
46007012	Adangte tungah hih ka gen hi. (Topa hi lo, kei gen): sanggampa khatpeuh in thu um lo mi zi-a a neih a, tuanu amah tawh a omkhawm nop nakleh ma kei hen.
46007013	Numei khat in zong thu um lo mi khat pasalin nei a, tuapa amah tawh a omkhawm nop nakleh ma kei hen.
46007014	Ahang in, a um lo pasal a zi tungtawnin sianthosaksa hi-a, a um lo zi zong a um a pasal tungtawnin sianthosaksa ahi hi. Tua hi kei leh na tate uh a siang lo hi dinga, ahi hangin tua mah bangin amaute a siangtho uh hi.
46007015	Ahi hangin thu um lo mi in a ciahsan leh ciah ta hen. Thu umpa ahikeh thu umnu tua bang thu in a khih kei hi. Pasian in kilema nungta dingin eite hong sapsa ahi hi.
46007016	Zi aw, na pasal na hotkhiat theih ding, na hotkhiat theih loh ding bang thei na hi hiam? Ahikeh pasal aw, na zi na hotkhiat theih ding le na hotkhiat theih loh ding bang thei na hi hiam?
46007017	Hi tase leh mi khatpeuh in Topa in a nuntak nadinga a sehna le tua dinga Pasian in a sapna kembit ta hen. Hih in pawlpi khempeuh tunga ka piak ngeina ahi hi.
46007018	Mi khat a kisap lai-in vunatsa ahi hiam? Amah vunat loh suak kei hen. Mi khat a kisap lai-in vun at loh ahi hiam? Amah in vunat kei hen.
46007019	Vunatna bangmah ahi kei hi. Vunat loh zong bangmah a hi tuan kei hi. Pasian thupiakte zuihna bek a thupi ahi hi.
46007020	Pasian in a sap laitak huna a om bangbangin mikim om ta hen.
46007021	Nang hong kisap laitak sila na hi hiam? Tua kilunghimawhsak kei in. Na suahtakna a ngah thei ding na hi zongin na om ngei bangin om in.
46007022	Topa in a sap laitakin sila a om mi, Topa suahtaksak mi hi a; tua mah bangin amah a kisap laitaka suakta mi, Khrist sila ahi hi.
46007023	Note man kipia-a leisa na hi uh hi. Mihingte sila na suak kei un.
46007024	Sanggamte aw, Pasian tunga hih dinga Pasian in a sapna ah mikim om ciat uh hen.
46007025	Tu-in nungak bitte tawh kisai-in: Topa tung pana thupiak ka nei kei hi; ahi hangin Topa lainatna hanga a muantak mi khat bangin thu ka khen hi.
46007026	Tu laitaka haksatna hangin na om bangbangua na om ding uh a hoihin ka ngaihsun hi.
46007027	Zi na nei ta hiam? Mak sawm kei in. Zi nei nai lo na hi hiam? Zi zong kei in.
46007028	Ahi hangin zi na neih khit leh na mawh kei hi, nungak bit khat in pasal a neih leh a mawh kei hi. Ahi hangin kitenpih a nei peuhmah in hih a nuntak sungin lung khamna tampi a tuak ding hi; tua hi-a tua pan in nang kong awngsut nuam hi.
46007029	Sanggamte aw, hun tom ta ka cihnopna ahi hi. Tu-a kipan zi neite a nei lo bangin om uh hen.
46007030	A kapte a kap lo bangin om uh hen. A lungdamte a lungdam lo bangin om uh hen; na khatpeuh a leite amau ading ahi lo bangin om uh hen.
46007031	Leitung na a zangte in uangzat lua kei uh hen. Ahang in, hih leitung tu-a a om bang lah a beibei ta ahi hi.
46007032	Lunghimawhna na neih loh ding uh ka deih hi. Zi nei lopa in Topa a lungkimsak theih nadingin Topa nate mah a lung himawhpih hi.
46007033	Ahi hangin zi neipa in a zi bangci lungkimsak ding cihna-in hih leitung nate lunghimawh a,
46007034	ama lung lutnate a kikhenthang hi. Pasal a nei lo numei ahikeh nungak bit in Topa nate a lunghimawh hi; tuanu tupna, a pumpi le a kha Topa tungah a pumpiak ding ahi hi. Ahi hangin pasal neisa numei in ahileh a pasal a lungkimsak thei ding cihna-in hih leitung nate a lunghimawh hi.
46007035	Note hoih nadingin hih thu kong gen hi; note kong ukcip nopna hi loin Topa tungah thumaana ki-apna bukimin na nuntak theih nading uh hizaw hi.
46007036	Mi khatpeuh in nungak bit khat a dot manin a kilawm loin gamta-in a kingaih sut-a, ahi hangin tuanu kulta-in nialna a neih kei-a, a lawmpa in tenpih loh theih lohin a ngaihsut leh ama lungkimna bangin tenpih ta hen. Amah a mawh kei hi. Amaute kiteng uh hen.
46007037	Ahi hangin tuapa in hi lo thei lo ahi man hi loin ama lungsim ah tenpih loh dingin kizo a, tua nungak bit tenpih loh nadingin a lungsim a khentat leh hih mipa a mana gamta ahi hi.
46007038	Tua ahi ciangin nungak bit a tenpihpa thumaana gamta ahi hi. Ahi hangin a tenpih lopa a hoihzaw a gamta ahi hi. b
46007039	Numei, a pasal nuntak sung teng a pasal ah kikhih hi. Ahi zongin a pasal a sih leh a deih peuhpeuh tenpih thei hi. Ahi hangin a lawmpa Topa aa hi pelmawh ding hi.
46007040	Kei khentatna ah tuanu a tuaci-in om leh a lungnuam zaw ding hi. Tua hi-a kei zong Pasian Kha nei-in ka kingaihsun hi.
46008001	Tu-in milim thoihna an tawh kisai-in: Eite khempeuh in theihna i neih lam i thei tek hi.a Theihna in mi kisatheisak a, itna in a khansuah hi.
46008002	Ka thei hi ci-a a kingaihsun mi in ama theih ding zah a thei nai kei hi.
46008003	Ahi hangin Pasian a it mi Pasian in a thei hi.
46008004	Tua tak ciangin milim thoihna an nekna thu panin milim pen, leitung ah bangmah a hi lopi hi-a Pasian khat longal adang om lo cih i thei hi.
46008005	Ahang in, vantung ahi-a leitung ahi zongin pasian a kicite om taleh zong (“pasiante” tampi le “topate” tampi om takpi hi.)
46008006	eite adingin Pasian khat bek om a, amah Pa hi-in, na khempeuh amah panin pianga eite ama adingin i nungta hi; tua ciangin Topa khat bek om a, amah Jesu Khrist ahi hi; ama tungtawnin na khempeuh pianga, ama tungtawnin eite i nungta hi.
46008007	Ahi hangin mi khempeuh in hih thu a thei kim kei hi. Mi pawlkhatte milim biak zongsang khin lua uh ahi manin tua bang ante a nek uh ciangin milim thoihna-a kizangsa ci-a ngaihsunsa-in a ne uh hi. Amau kitheihna lungsim thanem ahi manin a buah a suak uh hi.
46008008	Ahi hangin an in Pasian tawh hong kinaisak tuan kei hi. I nek loh hangin i siazaw tuan kei a, i nek hangin zong i hoihzaw tuan kei hi.
46008009	Bangbang ahi zongin na suahtakna uh na zatna uhah a thanemte adingin kimuktukna a suah loh nadingin kidawm un.
46008010	Ahang in a kitheihna lungsim thanem mi khatpeuh in theihna a nei nang milim biakna inn sungah an na nek hong mu leh milim thoihna-a kipiate a nek ding uh maingal kha lo ding uh ahi hiam?
46008011	Tua ciangin ama adinga Khrist a si, a thanem sanggampa nang theihna in a siasak ahi hi.
46008012	Hih bangin na sanggamte uh tunga na mawh uh a, a thanem amau kitheihna lungsim na liamsak beh uh ciangin Khrist tunga mawh na hi uh hi.
46008013	Tua ahi manin ka annek in mawhna sungah ka sang gampa a puksak leh amah ka puksak loh nadingin sa ka ne nawn peuhmah kei ding hi.
46009001	Kei suakta hi lo ka hi hiam? Sawltakpi khat hi lo ka hi hiam? I Topa Jesu mu khin hi lo ka hi hiam? Topa sunga ka nasepna gah note hi lo na hi uh hiam?
46009002	Adangte tungah sawltakpi ka hi kei kha zongin note adingin ka hi taktak hi! Ahang in, Topa sungah sawltakpi ka hina ciamtehna, note na hi uh hi.
46009003	Kei tunga thukhena tute tungah ka kihutna hih ahi hi.
46009004	A ne a dawn dingin thuneihna nei lo ka hi uh hiam?
46009005	Sawltakpi dangte Topa sanggamte le Cephasa-te bangin thu um mi zi neih theihna thuneihna nei lo ka hi uh hiam?
46009006	Ahikeh kivakna nasem ding Barnabas le kei bek ka hi uh hiam?
46009007	Ama sum zanga galkap na a sem kua ahi hiam? Lenggui suan napi lenggah ne lo kua ahi hiam? Ganhon khawi napi a nawi dawn lo kua ahi hiam?
46009008	Mihing muhna lel ah hih thu a gen ka hi hiam? Thukham in zong tua mah gen hi lo ahi hiam?
46009009	Ahang in, Moses thukham sungah “Bawngtal in buh a cil laitakin a muk hencip kei in”b ci-in kigelh hi. Pasian lunghimawh bawngtalte ahi hiam?
46009010	Amah in eite adingin hih thu gen takpi hi lo ahi hiam? Himah hi, eite adinga kigelh ahi hi. Bang hang hiam cih leh lokhopa in lo a khawh a, ancilpa in an a cil ciangin a gah ngah ding lamena a sep ding mah ahi hi.
46009011	Kote in note lakah khalam khaici vawhin note pan leitung nate ka at uh val lua ahi hiam?
46009012	Midangte in note panin hih huhna thuneihna ngah uh ahileh kote in a tamzaw san ngah lo ding ka hi uh hiam? Ahi hangin hih thuneihna ka zang kei uh hi. Tua tangin Khrist lungdamna-thu a khaktan ka suah loh nadingun na khempeuh ka thuak zaw uh hi.
46009013	Biakinnpi sunga nasemte in biakinnpi panin an ngah uh a, biakna-tau a nasemte in biakna-tau tunga kiluite a ngah lam thei lo na hi uh hiam?
46009014	Tua mah tawh kibangin Topa in: Lungdamna-thu a hilhte in, lungdamna-thu panin kivakna a ngah ding uh hi, ci-in thu a pia hi.
46009015	Ahi hangin hih thuneihnate khat beek ka zang kei uh hi. Kei adingin tua bang nong hih ding uh lamenin lai hong khak ka hi kei hi. Mi khatpeuh in hih kisialhna hong suhkhiat sangin ka si zaw ding hi.
46009016	Tua hi napi hih teitei dinga phut ka hi manin lungdamna-thu ka hilh ciangin ka kisial thei kei hi. Lungdamna-thu ka hilh kei leh gimna ka thuak hi!
46009017	Keima utthu-a hilh ka hileh pahtakman ka nei hi. Keima utthu-a hilh ka hi kei leh muanga sep dinga hong kipia a semkhia bek ka hi hi.
46009018	Tua hileh ka pahtakman ding bang ahi hiam? Lungdamna thu ka hilhna ah ka thuneihna zang lo a, man nei loin ka piak theih nading bek mah ahi hi.
46009019	Kei suakta-in kuama aa ka hi lo hangin mi a tam theithei ka ngah zawh nadingin mi khempeuh sila ka kisuaksak hi.
46009020	Jew-te ngah nadingin Jew-te tungah Jew-te bang ka suak hi. Thukham nuai-a omte ka ngah theih nadingin(kei mahmah thukham nuai-ah om lo napi) thukham nuai-a omte khat bangin ka om hi.
46009021	Thukham nei lote ka ngah zawh nadingin (Pasian thukham pan suakta hi loin Khrist thukham nuai-ah omzaw in)thukham nei lote kiangah thukham nei lote khat bangin ka om hi.
46009022	A thanemte ka ngah theih nadingin a thanemte kiangah a thanem ka suak hi. Mi pawlkhat ka hotkhiat theih nadingin a hih theihna lamlam ah mi khempeuh tungah na khempeuh ka suak hi.
46009023	Lungdamna thuphate ah tanh ka neih theih nadingin lungdamna-thu hangin hihte khempeuh ka sem hi.
46009024	Tai kidemna ah a taite khempeuh tai uh a, ahi hangin khat bek in pahtakman a san lam thei lo na hi uh hiam? Pahtakman na san theih nading lam lamun tai un.
46009025	Kidemna-a kihel dingte peuhmah nakpitakin a kisin uh hi. Amaute a kisia thei lukhu ngah dingin a kidem uh hi. Ahi hangin eite in a kisia thei lo ding lukhu ngah dingin i kidem hi.
46009026	Tua ahi manin tupna mel a nei lo mite a tai bangun ka tai kei hi. Huih lak a tum mi bangin ka do kei uh hi.
46009027	Tua bang lel bek hi loin midangte tungah thu ka hilh khit ciangin pahtakman sang dingin ka cinlah phing loh nadingin ka pumpi tumin sila in ka bawl hi.
46010001	Bang hang hiam cih leh sanggamte aw, i pu i pate meiipi nuai-ah omin amaute khempeuh tuipi sung tawna a paisuakna thu na theih loh ding uh ka deih kei hi.
46010002	Amaute khempeuh Moses sungah meii le tuipi-in a kibaptise uh hi.
46010003	Amaute khempeuh in khalam an a kibang ne uh a,
46010004	khalam dawn a kibang a dawn uh hi; ahang in, amaute a tonpih khalam Suangpi panin dawn uh a, tua Suangpi Khrist ahi hi.
46010005	Ahi hangin amaute a tamzaw tungah Pasian lungkim lo a, amaute pumpi gamlakah a kithehthang hi.
46010006	Amaute bangin a gilo nate lunggulhin i om loh nadingin eite etteha dinga hihte a tungkhol ahi hi.
46010007	"Tua mite a ne a dawn dingin tusuk uh a, lawkite noptatna haihuai sunga bual dingin a dingto uh hi.”b ci-a kigelhsa amaute pawlkhat bangin milim biate suak kei ni.
46010008	Amaute pawlkhat in numei pasal paktatna a bawlna uh hangin ni khatin tul sawmnih le tulthum si uh hi – eite in tua bang mawhna bawl kei ni.
46010009	Amaute pawlkhat in Topa zia-et uh a, gul in a tuklup bangin eite in i Topa zia-et kei ni.
46010010	Amaute pawlkhat phun uh a, a thatgam thei vansawltak in amaute a thah bangin eite phun kei ni.
46010011	Amaute tungah hih thute etteh dingin na pianga, khanghunte a bukimna hong tunna, eite kivauhilh nadingin a kigelh hi.
46010012	Tua ahi ciangin kiptakin dinga na kingaihsut leh na puk loh nadingin kidawm in!
46010013	Note in mihingte tuah ngei zia-etna longal na tuak kei uh hi. Pasian a muanhuai hi; na thuak zawh loh ding zahval zia-etna hong tungsak kei ding hi. Ahi hangin note hong kizia-et ciangin na thuakzawh nadingun suahtakna lampi hong bawlsak ding hi.
46010014	Tua ahi manin ka lawm itte aw, milim biakna na taisan un.
46010015	Thu ngaihsun thei mite kianga thugen ka hi hi. Ka thugente nomau mahmah adingin na khentel un.
46010016	Eite in lungdam i koh tua lungdamkohna hai in, Khrist sisan a i kihelna hi lo ahi hiam? Eite in i balkhap anlum zong Khrist pumpi-a i kihelna mah hi lo ahi hiam?
46010017	Bang hang hiam cih leh anlum khat om a, lum khat panin ne tek i hi manin a tampi eite pum khat i hi hi.
46010018	Israel mite ngaihsun dih un: kithoihna sa a nete in biaknatau ah kihelna nei uh hi lo ahi hiam?
46010019	Tua ahileh milim tunga kipia kithoihna na khatpeuh ahi zongin, milim ahi zongin thupi hi, ka cihnopna ahi hiam?
46010020	Hilo hi. Ahi hangin lawkite kithoihna pen dawite tungah thoihna-a kipia hi-a, Pasian tunga kipia ahi kei hi. Tua hi-a dawite tawh na kikop khawm ding uh ka deih kei hi.
46010021	Topa hai dawnin dawite hai zong na dawn khawm thei kei ding uh hi. Topa sabuai le dawite sabuai ah a nihin na umkhawm thei kei ding uh hi.
46010022	Eite in Topa hazatna sosak dingin hanciam i hi hiam? Eite amah sangin thahat zaw i hi hiam?
46010023	Na khempeuh hih ding a kiphal hi. Ahi hangin na khempeuh phattuamna ahi kim kei hi. Na khempeuh hih ding a kiphal hi – ahi hangin na khempeuh in a hoihsak kim kei hi.
46010024	Kuamah in ama hoih nading bek zong loin midangte hoih nading zong zaw hen.
46010025	Na kitheihna lungsim dong loin sa zuakna-a kizuak sa khatpeuh na ne in.
46010026	Ahang in, “Leitung le a sunga om khempeuh Topa aa ahi hi.”c
46010027	Thu um lo mi khatpeuh in an ne dingin hong sapa na va hawh nop leh na kitheihna lungsim dong loin na mai-a kilui peuhpeuh ne in.
46010028	Ahi hangin mi khatpeuh in, “Hih in kithoihna-a kipia sa ahi hi,” hong cih leh tua hong genpa hang le na lungsim kisuantakna hangin ne kei in.d
46010029	Nang aa hi lo midang lungsim kitheihna gen ka hi hi. Ahang in, bang hangin kei suahtakna, midangte lungsim kisuantakna in thu kikhen ding ahi hiam?
46010030	Lungdamtaka tua an ka nek leh bang hanga na khatpeuh tungtanga Pasian tung lungdam ka kohna hangin kei hong kimawhsak ahi hiam?
46010031	Tua ahi ciangin na ne, na dawn uh zongin na hihna peuhpeuhuah na hihna khempeuh uh Topa minthan nadingin na hih un.
46010032	Jew-te le Greek-te ahikeh Pasian pawlpi khat peuhpeuh ahi zongin kimuktusak kei unla,
46010033	lam khempeuh ah mi khempeuh lungkimsak ka sawm bangin na hih un. Bang hang hiam cih leh amaute a kihotkhiat theih nadingin keimah kia hoih nading zong loin mi tampi hoih nading ka zong hi.
46011001	Keimah in Khrist ka etteh bangin kei hong etteh un.
46011002	Na khempeuh ah kei nong phawk gige man uh leh kong piaksawn hilhnatea bang tektekin lenkipa na sep manun note kong phat hi.
46011003	Tu-in pasalte khempeuh lutang Khrist hi-a, numei lutang pasal hi-in, Khrist lutang Pasian ahilam na theihtel ding uh ka deih hi.
46011004	Pasal peuhmah in thu a ngen a, thu a gen zongin a lutang a khuh leh a lutang simmawh ahi hi.
46011005	Tua mah bangin numei peuhmah in thu a ngen a, thu a gen zongin a lutang a khuh kei leh a lutang simmawh ahi hi – tua pen a sam a metmai tawh kibang tektek hi.
46011006	Numei in a lutang a khuh kei leh a sam a tan ding hi Numei adingin sam tan ahikeh sam metmai a zumhuai ding leh a lutang a khuh ding hi.
46011007	Pasal pen Pasian lim le a minthanna ahi nungsang a lutang a khuh kei ding hi.b Ahi hangin numei pen pasal minthanna ahi hi.
46011008	Ahang in, numei pana pasal kibawl hi loin, numei pen pasal pan hizaw hi.
46011009	Numei adingin pasal kibawl hi lo a, pasal adingin numei kibawl hizaw hi.
46011010	Hih thu hang le vansawltakte hangin numei in a lutang tungah thu a kineihna lim a neih ding kilawm hi.
46011011	Bangbang ahi zongin Topa sungah pasal loin numei a tangdin kei a, numei loin pasal a tangdin tuan kei hi.
46011012	Ahang in, pasal panin numei a kibawl bangin pasal zong numei pana suak ahi hi. Ahi hangin na khempeuh Pasian pana piang ahi hi.
46011013	No le no in khentel un: Numei in a lutang khuh loin Pasian tungah thu a nget ding a kilawm hiam?
46011014	A pianzia mahmah in zong pasal a sam a sau leh zumhuai-a,
46011015	ahi hangin numei a sam a sau leh ama minthanna ahi hi, ci-in hong hilh hi lo ka hi hiam? Ahang in, samsau pen numei lutang khuh nadinga kipia ahi hi.
46011016	Hih thu tawh kisai-in mi khatpeuh a selkhah nop leh eite in zat ngeina adang i nei kei a, Pasian pawlpite in zong a nei kei uh hi.
46011017	Na kikhopnate un hoihna sangin siatna piangsak zaw ahi manin a nuai-a kong lahte ah note kong phat kei hi:
46011018	A masa penin pawlpi hina tawh note na kikhop uh ciangin note lakah kipawl khenna om cih ka za a, upna ciang zong ka nei hi.
46011019	Note lakah kuate Pasian san hiam, cih a kilat nadingin ngaihsutna kibang lo zong a om ding mah ahi hi.
46011020	Note na kikhop uh cianga na nek pen uh Topa nitak-an ahi kei hi.
46011021	Ahang in, na nek uh ciangin kuamah kingak loin na ne tek pah uh hi. Khat gilkialin om a, adang khat in zu a kham hi.
46011022	Na nek na dawn nading uh inn nei lo na hi uh hiam? Ahikeh Pasian pawlpi simmawhin bangmah a nei lote zahlaaksak na hi uh hiam? Note kiangah bang kong gen ding hiam? Hih thu hangin note kong phat ding hiam! Kong phat peuhmah kei hi!
46011023	Ahang in, note kong piaksawn pen Topa tung pana ka ngah ahi hi: Topa Jesu a kilehhek ni zanin anlum la a,
46011024	lungdam a koh khit ciangin balkham a, “Hih in note adinga kipia ka pumpi ahi hi, kei nong phawk nadingun na hih un,” a ci hi.
46011025	Tua mah bangin nitak-an a nek khit uh ciangin hai la a, “Hih hai in ka sisana thukhunna thak ahi hi. Na dawn simun kei nong phawk nadingun na hih un,” a ci hi.
46011026	Ahang in, hih anlum ne a, hih hai na dawn simun Topa sihna ama hong pai dong a tangko na hi uh hi.
46011027	Tua ahi manin a kilawm loin anlum ne a, Topa hai a dawn peuhmah Topa pumpi le ama sisan tungah a mawh hi.
46011028	Mi khatpeuh in anlum a nek ma le hai a dawn ma-in amah a kisittel ding kisam hi.
46011029	Ahang in, Topa pumpi theician lopi-a, a ne a dawn mi peuhmah ama tungah thukhenna a tun nadingin a ne a dawn ahi hi.
46011030	Tua thu hangin note lakah tampi zawngkhalin cina uh a, mi tampi a ihmu zo uh hi.
46011031	Ahi hangin eite, ei le ei thu i kikhen khit leh thukhenna i thuak kei ding hi.
46011032	Topa in eite thu hong khen ciangin leitung tawh hong kimawhpaih khawm loh nadingin eite hong sekna ahi hi.
46011033	Tua ahi tak ciangin sanggamte aw, a ne dinga na kikhop uh ciangin khat le khat na kingak un.
46011034	Na kikhopna un thukhenna hong tut loh nadingin a gilkial khatpeuh a om leh a inn ah ne ta hen. Tua banah kong pai ciangin thudangte kong lak lai ding hi.
46012001	Sangamte aw, tu-in khalam letsongte thu na theih loh ding uh ka deih kei hi.
46012002	Note lawki na hih lai-un, a pau thei lo milimte lamah midangte thuzawh le pimangin na om lam uh na thei uh hi.
46012003	Tua ahi manin Pasian Kha pansana thugen mi peuhmah in, “Jesu kihamsiat hen” ci thei lo a, Khasiangtho pansan longal kuamah in, “Jesu in Topa hi,” a ci thei kei hi, cih kong gen hi.
46012004	Letsong a tuamtuam a om hangin Kha a kibang ahi hi.
46012005	Nasepna a tuamtuam a om hangin Topa a kibang hi.
46012006	Sepsakna nam tuamtuam a om hangin mi khempeuh sungah tua Pasian mah in a sem hi.
46012007	Tu-in mi khempeuh i hoihkim nading mikim tungah Kha kilatkhiatna kipia ciat hi.
46012008	Mi khat tungah Kha tungtawnin pilna thupuak kipia hi. Midang khat tungah tua Kha mah in theihna thupuak,
46012009	midang khat tungah a kibang Kha in upna kipia a, tua Kha khat mah in cina damsakna letsongte,
46012010	midang khat tungah nalam dang bawl theihna vangte, midang khat tungah thu magen theihna, midang khat tungah khate khentel theihna, midang khat tungah pau nam tuamtuama pau theihna, midang khat lai tungah paute khiat theihnab kipia hi.
46012011	Hihte khempeuh a kibang Kha khat nasep hi-a, amah in a sehsa bangin amaute a pia ciat hi.
46012012	Pumpi in na tampi tawh kibawl hi napi pumkhat ahi hi. A nate tampi ahi hangin pumpi khat a piangsak uh hi. Khrist zong tua mah bang ahi hi.
46012013	Ahang in, eite Jew-te i hi-a, Greek-te i hi zongin sila i hi-a, sila lo i hi zongin Kha khat inc pumpi khat sungah i vekpi-in hong baptise a, eite i vekpi in i dawn ding Kha khat mah hong kipia hi.
46012014	Na khat bek tawh pumpi kibawl hi loin na tampi tawh kibawl ahi hi.
46012015	Khe in,”Khut hi lo ka hi manin pumpi aa ka hi kei hi,” cileh tua a cihna lel tawh pumpi na a hina a bei tuan kei hi.
46012016	Tua ciangin bil in, “Kei mit hilo ka hi manin pumpi aa ka hi kei hi,” cileh tua a cihna lel tawh pumpi aa a hihna a bei tuan kei hi.
46012017	Pumpi a vekpi in mittang khat hi mawk leh khuazak theih nading koi-ah om ding ahi hiam? Pumpi a vekpi-in bil khat hi mawk leh a gimnam zak theih nading koi-ah om ding ahi hiam?
46012018	Ahi hangin Pasian in amaute, ama deihna bang tektekin pumpi tungah a guang kim hi.
46012019	Amaute khempeuh pumpi na khat bek hileh pumpi koi-ah om ding ahi hiam?
46012020	Tu in ahileh pumpi na tampi om a, ahi hangin pumpi khat ahi hi.
46012021	Mit in khut kiangah,”Nang kong kisam kei hi,” a ci thei kei hi. Lutang in zong khepek kiangah, “Nang kong kisam kei hi,” a ci thei kei hi.
46012022	Tua sangsikin pumpi na a gina lo hileh a kilawmte a kisampente hizaw hi.
46012023	Tua hi-a i thupisim loh pumpi nate i nak pahtawite hi thei zaw hi. A kithusim tham lo pumpi nate nakpi-in dop kulzaw hi.
46012024	I thusimzawk pumpi nate, tua banga limbawl tuan a kul kei hi. Ahi hangin Pasian in pumpi nate ki-awhsaka a kisamzaw pumpi nate tungah nakpitakin pahtawina pia-in,
46012025	pumpi sungah tua bangin kituam khenna om loin, a nate khat le khat a kibanga a kithusim tuah ciat nading uh ahi hi.
46012026	Khat in a thuak leh adang khempeuh in a thuakpih hi. A nate khat a kipahtawi leh adang khempeuh in a lungdampih uh hi.
46012027	Tu-in note Khrist pumpi na hi uh a, a pumpi nate na hikim uh hi.
46012028	Tua hi-a Pasian pawlpi sungah a masapenin Pasian in sawltakpite, a nihna-in kamsangte, a thumna ah lai hilhte, tua ciangin nalamdang bawlte, cina damsak theihna letsong ngahte, midang a huh theite, ki-ukna letsong ngahte le pau nam tuam tuam a paute zong a seh hi.
46012029	Mi khempeuh sawltakpi ahi uh hiam? Mi khempeuh kamsangte ahi uh hiam? Mi khempeuh lai hilhte ahi uh hiam? Mi khempeuh in nalamdangte a bawl uh hiam?
46012030	Mi khempeuh in cina damsakna letsong a nei uh hiam? Mi khempeuh pauted in a pau uh hiam? Mi khempeuh in a khiatna a gen uh hiam?
46012031	Ahi hangin letsong lianzawte lawpin na lunggulh zaw un.e
46013001	Mihingte pau le vansawltakte pau-ina ka pau theih hangin itna ka neih kei leh zam ahikeh daltuah ging bang lel ka hi hi.
46013002	Thugentheihna letsong nei-in thuthuk khempeuh le theihna khempeuh thei-in mual a kinsak zo upna ka neih hangin itna ka neih kei leh a mawkna ka hi hi.
46013003	Ka neihsa khempeuh mizawngte pia-in ka pumpi mei-a halb dingin ka pumpiak hangin itna ka neih kei leh bangmah ka lawhtak kei hi.
46013004	Itna lungduai a, itna a migi hi. Eng loin a kisial kei a, a kisathei kei hi.
46013005	Gamhtat loin ama angsung ding bek zong lo a, heh baih loin gamtatkhialhnate a ciamteh kei hi.
46013006	Itna in gitlohna pakta lo a, ahi hangin thutak ah a lungdam hi.
46013007	Itna in hu tawntungin, muang dena; lamen den in, a tawntungin a thuak keikai hi.
46013008	Itna a bei ngei kei hi. Kamsanga thugennate a om hangin a bei ding hi; paute a om hangin a dai ding hi; theihna a om hangin a beimang ding hi.
46013009	Ahang in, eite in a kim loin i thei a, a kim loin thu i gen hi.
46013010	Ahi hangin kicinna hong tun ciangin kicinlohna a maimang ding hi.
46013011	Naupang ka hi laitakin naupang bangin ka pau hi; naupang bangin ka ngaihsun a, naupang bangin ka khaikak hi. Ka khan khit ciangin naupang vaite ka nusia hi.
46013012	Tu-in limlang ah ahi milmial a muh bangin i muh hangin tua hun ciangin kimaituahin i mu ding hi. Tu-in a kim loin ka thei hi; tua hun ciangin a kicinga kei hong kitheih khit bangin a kicingin ka thei ding hi.
46013013	Tu-in upna, lametna le itna hih thumte a om den hi. Ahi hangin hih thumte lakah itna a lianpen hi.
46014001	Itna lampi tawnin khalam letsongte lawptakin na lunggulh un; adiakdiakin kamsanga thu gentheihna letsong na deih un.
46014002	Ahang in, pau khata a thugente mi tawh kiho hi loin Pasian tawh kiho ahi hi. A taktakin kuamah in amah a theitel kei hi; ama khab tawh thuthukte a gen ahi hi.
46014003	Kam sanga thugente peuhmah in, amaute tha khauhsak ding, hanthawn ding le hehnem dingin mihing tungah thu a gen hi.
46014004	Pautuam khata thugente ama phattuam nading hi-a; kam sanga thugente in pawlpi a phatuamsak hi.
46014005	Note khempeuh pautec zangin thugen thei hi le uh cin ka ut hi. Ahi hangin kam sanga thugen thei hi le uhcin ka utzaw lai hi. Pauted zanga thugen mi in pawlpi phattuam nadingin a thugen a khiatna a gen kei leh amah sangin kam sanga thugenpa a lianzaw hi.
46014006	Tu-in sanggamte aw, note kiangah hong pai-in paute zanga thu ka gen hangin kilaakna ahi a, theihna ahi zongin, kamsanga thugenna ahi a, thuhilhna kammal ahi zongin kong puak kei leh no adingin ka phattuamna bang om ahi hiam?
46014007	Nuntakna nei lo a ging thei bek nate nangawn: tamngai ahi zongin, harp ahi zongin, a bite ah khentelna om loin kiteltaka a gin kei leh bang aw in kitum hiam, cih kua in bangci theih ding ahi hiam?
46014008	Tua banah pengkul kiteltakin ging lo-a, a cihnopna a kitheih kei leh galsim dingin kua kithawi ding ahi hiam?
46014009	Note zong tua mah bang na hi uh hi. Na leii uh tawh a kitheithei kammalte na gen loh ngalun, kua in na thugen uh thei ding ahi hiam? Note huih laka thugen na suak lel ding uh hi.
46014010	Leitungah pau nam khempeuh a om takpi hi-a, ahi hangin khiatna nei lo khat beek a om kei hi.
46014011	Tua ahileh mi khatpeuh thugen bang a cihnopna hiam, cih ka theihtel theih kei leh tua thugenpa adingin gamdang mi ka suak a, kei adingin amah gamdang mi a suak hi.
46014012	Note zong tua mah bang na hi uh hi. Note in khalam letsongte neih ding lawp na hih nungsangun pawlpi a khangsak a ginazaw letsongte neih ding na hanciam un.
46014013	Hih thu hangin pautuam khat zanga thugen mi in, a thugen a khiatna a theih nadingin ngen ta hen.
46014014	Ahang in, pautuam khat zanga thu ka nget leh ka kha-in thu ka ngen a, ahi hangin ka lungsim in gah a gah kei hi.
46014015	Tua ahileh bang ka cih ding hiam? Ka kha-in thu ka ngen dinga ka lungsimin zong thu ka ngen ding hi. Ka kha-in la ka sa dinga ka lungsimin zong la ka sa ding hi.
46014016	Na kha-in Pasian na phat leh amaute lakah na thugen, a theitel lo-a kitheitee in na lungdamkohna-a na gen a theih loh nungsang bangci-in “Ámen” ci thei ding ahi hiam?
46014017	Nang pen lungdam a ko takpi na hi kha ding hi. Ahi hangin midangte a phatuamsak tuan kei hi.
46014018	Note khempeuh sangin paute zanga thu ka gen theih zawk manin Pasian tungah ka lungdam hi.
46014019	Ahi hangin midangte lamlak dingin pawlpi sungah pautuam khat zangin kammal tulsawm ka gen sangin a kithei kammal nga ka genzaw ding hi.
46014020	Sanggamte aw, naupang banga na ngaihsutnate uh tawp ta un. Gitlohna lamah naungeekte hi un; ahi hangin lungsim ngaihsutna lamah a khang hamsate na hi un.
46014021	Thukham sungah: “Pau theih loh mite tungtawn le gamdang mite muk tungtawnin hih mite tungah thu ka gen dinga ahi hangin tua ciang nangawnin amaute in ka thu a ngai kei ding uh hi, Topa in ci hi,”f ci-in kigelh hi.
46014022	Tua ahi ciangin paute pen a umte ading hi loin a um lote adingin lim ahi hi. Kamsanga thugenna ahileh a um lote ading hi loin a umte ading ahi hi.
46014023	Tua ahi ciangin pawlpi mite a vekun hong kikhawmin, a vekun paute zangin pau le uh, a theitelg nai lo pawlkhat ahi zongin, a um lo mi pawlkhat ahi zongin hong lut leh note mihai hong sa lo ding uh ahi hiam?
46014024	Ahi hangin mi khempeuh in kamsangin thu a gen laitakin a um lote ahi zongin, a theitelh nai lote ahi zongin va lut leh amah mimawh ahilam mi khempeuh in phawksakin thu khen ding uh a,
46014025	tua ciangin a lungtang sunga thusimte a kilang ding hi. Tua ciangin kiko-in,” Note lakah Pasian om takpi hi!” ci-in bokin Pasian a bia ding hi.
46014026	Tua ahileh sanggamte aw, bang gen ding i hi hiam? Na kikhop uh ciangin biakna la hiam, lamlahna hiam, kilaakna hiam, pautuam khat hiam, a khiatna genna hiam, khat ciat na nei tek uh hi. Hihte khempeuh pawlpi thahatsak nadinga zat pelmawh ding ahi hi.
46014027	Mi khatpeuh in pautuam khat a zat leh nih ahikeh a tampen thum in genin, khatkhatin kigenkhelin khat peuhmah in kam a phen pelmawh kul ding hi.
46014028	Kamphen ding a om kei leh biakinn sungah thugenpa daitakin om henla amah le Pasian tungah thu gen hen.
46014029	Kamsangte nih ahikeh thum in thu genin adangte in a thugen limtakin khaikak uh hen.
46014030	A tu mite khatpeuh tungah kilaakna a tun leh thugen masa pen khawl hen.
46014031	Ahang in, mi khempeuh lam kilakin a kihanthawn ahi theih nadingin note khempeuh in kikhelin thu na gen thei uh hi.
46014032	Kamsangte’ khate kamsangte ukna nuai-ah a om hi.
46014033	Ahang in, Pasian pen buaina Pasian hi loin lemna Pasian ahi hi. Misiangte kikhopna khempeuh bangin
46014034	pawlpi sungah zong numeite dai dide-in om uh hen. Amaute pau ding a kiphal kei hi; ahi hangin Thukham in a gen bangin amaute ukna nuai-ah om uh hen.
46014035	Amaute in thu khatpeuh a kan nop uh leh a inn ah a pasalte uh dong uh hen. Ahang in, numeite adingin pawlpi sunga thugen zumhuai hi.
46014036	Pasian thu note pana kipankhia ahi hiam? Ahikeh Pasian thu tunna note bek na hi uh hiam?
46014037	Mi khatpeuh, kamsangpa khat ahikeh khalam letsong nei mi khatin a kingaihsut leh note kianga kong gelhte Topa thupiakin sang ta hen.
46014038	Amah in hih thu a thusim keileh amah a kithusima kei ding hi.i
46014039	Tua ahi manin ka sanggamte aw, kamsanga thugen ding na lawp unla, paute a thugen ding zong na kham kei un.
46014040	Ahi hangin na khempeuh a kilawm a kituaka hih ding ahi hi.
46015001	Sanggamte aw, tu-in note in na sansa uh le dinmuna na neihsa uh kong hilh lungdamna-thu kong phawksak kik nuam hi.
46015002	Note kianga kong hilhsa thu kiptaka na let nak uh leh hih lungdamna-thu pansanin hotkhiat na hi ding uh hi. Tua hi kei leh a mawkna-a um na hi uh hi.
46015003	Ahang in, a thupia masa penin ka sansa kong piaksawn ahi: Laisiangtho gen bangin eite mawhna adingin Khrist si a,
46015004	amah kivui-in, Laisiangtho gen bangin a nithum ni-in tho kika,
46015005	Peterb kiangah kilangin tua khit ciangin Sawm-le-nihte kiangah a kilang hi.
46015006	Tua khit ciangin hun kibangin sanggam zanga sanga tamzawte kiangah a kilang hi. Amaute pawlkhat a ihmut khit uh hangin a tamzaw a nungta lai uh hi.
46015007	Tua ciangin James tungah kilang a, tua khit ciangin sawltakpite khempeuh kiang le
46015008	a nunung penin mi suah ngei banga suak lo kei tungah zong hong kilang hi.
46015009	Ahang in, sawltakpite lakah kei a neupen ka hi-a, Pasian pawlpi bawlsia ka hi manin sawltakpi cih ding nangawnin ka kilawm kei hi.
46015010	Ahi hangin Pasian hehpihna hangin ka hi bangbang ka hi-a, kei tungah ama hehpihna a mawkna-in a bei kei hi. A bei kei takpi hi, amaute khempeuh sangin na ka nak sepzaw a, tua nangawn kei sep hi loin kei tawh a omkhawm Pasian hehpihna sep ahi hi.
46015011	Tua ahi ciangin kei ka hi-a, amaute ahi zongin ka hilh uh thu hih thu hi-a, note up zong hih thu mah ahi hi.
46015012	Ahi hangin misi panin Khrist kithosak hi, ci-in kihilh ahileh bangci bangin note pawlkhat in misi thawhkikna om lo hi, ci thei ahi hiam?
46015013	Misi thawhkikna om lo hileh Khrist nangawn kithosak lo hi ding hi.
46015014	Khrist tho kik lo hileh kote thuhilhna kimanna nei lo hi dinga note upna zong kimanna nei lo hi ding hi.
46015015	Tua tham loin Pasian in Khrist misi pan thosak hi, cih thu teci ka pan manun kote Pasian thu ah zuau teci pang hong suaksak ding hi. Ahi hangin misi kithokiksak lo takpi hileh Pasian in amah a thokiksak lo hi ding hi.
46015016	Ahang in, misi kithokiksak lo hileh Khrist zong a kithokiksak nai lo lai hi ding hi.
46015017	Tua hi-a, Khrist kithokiksak lo hileh na upna uh a mawkna hi-a na mawhnate uh sungah a om lai na hi ding uh hi.
46015018	Tua ciangin Jesu sunga a ihmu masate zong a mangthang ahi ding uh hi.
46015019	Tu i nuntak sunga ding bekin Khrist sunga lametna nei i hileh mi khempeuh sangin a hehpih huaizaw i hi ding hi.
46015020	Ahi hangin misi pan Khrist kithokiksak zo takpi-a a ihmusate lak pan gahmasa ahi hi.
46015021	Ahang in, mi khat tungtawnin sihna hong tun mah bangin misi thawhkikna zong mi khat mah tungtawnin hong tung hi.
46015022	Ahang in, Adam sungah mi khempeuh a sih bangin Khrist sungah mi khempeuh a kinungtasak ding hi.
46015023	Ahi hangin mi khempeuh amau hun ciat hi ding uh hi. A gahmasa Khrist ahi hi; tua ciangin ama hong pai ciangin ama mite a tho kik ding uh hi.
46015024	Tua ciangin amah in ukna thuneihna le vangliatna khempeuh a suksiat khit, Pa Pasian tungah kumpi-gam a piakkhiat ciangin beina a tung ding hi.
46015025	Ahang in, amah in a galte khempeuh a khepek nuai-ah a koih mateng a uk ding hi.
46015026	A kisusia ding gal nunung pen sihna ahi hi.
46015027	Ahang in, amah in, “A khepek nuai-ah na khempeuh koih zo hi”c Ama nuai-ah “Na khempeuh” a cih ciangin Khrist nuai-ah na khempeuh a koihpa Pasian a gen khak loh lam kitel hi.
46015028	Amah in hih a sep khit ciangin Pasian pen na khempeuh ah na khempeuh ahi theih nadingin ama nuai-ah na khempeuh a koihnapa Tapa mahmah zong ama nuai-ah a koih ding hi.
46015029	Tua hi-a thawhkikna om lo hileh misi adinga kibaptise-te in bang hih ding uh ahi hiam? Misi kithosak lo hileh bang hanga amaute adingin mite kibaptise uh ahi hiam?
46015030	Kote adingin bang dinga a nai simin ko le ko kilausak ka hi uh hiam?
46015031	Sanggamte aw, nisimin ka si hi – ka cih pen i Topa Khrist Jesu sungah note kong minthanpih bang tektek hi, ka cihnopna ahi hi.
46015032	Mihing ngaihsutnate hang lelin Ephesus a gamsa gilote tawh ka kilai leh bang lawhtak ka hi hiam? Misi kithosak lo ahileh, “Zing cianga si ding i hi manin ne-in dawn lel ni”d
46015033	Mi khemsa-in om kei un: Kikholhpih hoih lo in tatzia hoih siasak hi.”
46015034	Note ahi ding bangin kiphawk kik unla, mawh nawn kei un; Pasian phawk lo pawlkhat om na hi manun na maizum nadingun hih thu kong gen hi.
46015035	Ahi hangin mi pawlkhat in, “Misite bang kici thawhkiksak hiam? Amaute bangci pumpi hong hi ding hiam?” ci-in dong thei kha ding hi.
46015036	Haihuai na zen e! Na tuh pen a sih phot kei leh a hing thei kei hi.
46015037	Na tuh ciangin a kungpi ding pen na suan kei hi; mangbuh ci ahikeh adang khatpeuh na tuh hi.
46015038	Ahi hangin Pasian in ama geelsa bangin kung guana, khaici nam tekah amau kung ciat a guan hi.
46015039	Sa khempeuh a kibang kim kei hi. Mihing in sa nam khat i nei hi. Gamsate in atuam, vasate in atuam, ngasate in atuam a nei hi.
46015040	Van pumpite zong om-a lei pumpite zong a om hi; ahi hangin van pumpite a thupina nam khat hi a, lei pumpite a thupina a namtuam khat ahi hi.
46015041	Ni in thupina nam khat nei a, kha in adang khat nei-in, aksite in zong adang khatmah a nei uh hi. Aksi ciatciat zong a thupina a kibang kei hi.
46015042	Misite thawhkikna zong tua tawh a kibang ding hi. A kituh pumpi a sia thei ahi hi. A sia thei loin a kithokiksak hi;
46015043	a simmawh huai-in kituh a, minthanna in kithokiksak hi. A thanemin kituh a, a vanglianin kithokiksak hi;
46015044	pianpih pumpi-in kituh a, kha pumpi in kithokiksak hi. Pianpih pumpi om ahileh kha pumpi zong a om hi.
46015045	Tua ahi ciangin “Mi masa Adam, a nungta mi suak hi.”e ci-in kigelh hi. A nunung Adam, nuntakna a pia kha ahi hi.
46015046	Ahi hangin khalam a om masa kei a, pianngei om masa-in tua khit ciangin khalam a om pan hi.
46015047	Mi masapen leitang vui tawh kibawl hi a, a nihna mi vantung pan ahi hi.
46015048	Lei mipa bangin lei mite a om uh hi. Vantung pana mipa bangin vantung a te a om uh hi.
46015049	Lei mipa tawh kibatna i neih bangin eitef in vantung pana mipa tawh kibatna i nei ding hi.
46015050	Sanggamte aw, si le sa in Pasian gam a luah thei kei hi, a kisia thei na in a kisia thei lo na a luah thei kei hi, cih note tungah kong pulak hi.
46015051	Ngai un, thuthuk khat kong gen ding hi: Eite khempeuh i ihmu kim kei ding hi.
46015052	Ahi hangin a nunung pengkul a mut ciangin thakhat thu mitphiat khat sungin i vekpi-in i kikhel ding hi. Ahang in, pengkul hong ging dinga, misite a sia thei lo dingin kithosak dinga eite i kikhel ding hi.
46015053	Ahang in, a siatheite in siat theihlohna silhin, a si theite in sihtheihlohna a silh ding hi.
46015054	A sia theite in siat theihlohna silh-a a si theite in sih theihlohna a silh ciangin: “Gualzawhna sungah sihna kivalhtum zo hi.”g
46015055	"Sihna aw, na gualzawhna koi-ah om hiam! Sihna aw, na gu koi-ah om hiam?”h ci-a kigelh thu a tung ding hi.
46015056	Sihna gu in mawhna hi-a mawhna vangliatna in thukham ahi hi.
46015057	Ahi hangin Pasian tungah lungdamna om ta hen! Amah in eite Topa Jesu Khrist tungtawnin gualzawhna hong pia hi.
46015058	Tua ahi manin kong it sanggamte aw, kiptakin ding un. Bangmah kilokzosak kei un. Topa sungah na nasepna uh a mawkna ahi loh lam thei na hi uh ciangin Topa nasem dingin nomau mahmah na kipum piak tawntung un.
46016001	Tu-in Pasian mite ading kaihkhopna thu: Galatia pawlpite hih dinga ka gen bangin na hih un.
46016002	Kong pai cianga kaihkhop a kul nawn lo dingin nipi kalkhat a ni masapen simin na sum ngahzah uh tawh kizui-in sehkhia ciat unla, na koih un.
46016003	Kong tun ciangin no hoihsak mite thu ka pulakna lai ka gelh dinga, na letsongte uh tawh Jerusalem ah amaute ka puasak ding hi.
46016004	Kei zong ka va pai ding a kul leh amaute ka tonpih ding hi.
46016005	Macedonia gam tawna pai ding ka hi manin Macedonia ka nawk khit ciangin no kiangah kong pai ding hi.
46016006	Note kiangah tomkha sung bang kong taam thei kha ding hi. Ahi kei leh ka paina peuhpeuha ka khualzinna nong huh theih nadingun phalbi sung nangawn ka taam kha ding hi.
46016007	Tu laitakin ban pak ding bek ka ut kei hi. Topa in hong phal leh no kiangah tawmvei sung kong taam ding ka lamen hi.
46016008	Ahi hangin Pentecost ni dong Ephesus ah ka taam ding hi.
46016009	Bang hang hiam cih leh kei adingin a lawhcin huai nasep theihna kong lianpi khat hong kihon zo hi. Ahi zongin kei hong langpan tampi a om hi.
46016010	Timothy hong pai leh no kiangah a om sung bangmah a kihtak loh nadingin na bilpil un. Ahang in, amah zong keimah banga Topa na a sem den ahi hi.
46016011	Tua ahi ciangin amah san ding kuamah in nial kei hen. Kei kiangah hong ciah kik theih nadingin a khualzinna ah lungmuangtakin na kha un. Amah sanggamte tawh hong tonkhawm dingin ka lamen hi.
46016012	I sanggampa Apolos tawh kisai-in: Sanggamte tawh no kiangah pai dingin nakpitakin ka kun hi. Tu-in hong pai nop het loh hangin hun hoih a neih peuhpeuh ciangin hong pai ding hi.
46016013	Note kikem un, upna-ah kiptakin ding un; pasal hangte hi un, thahat un.
46016014	Na khempeuh itna tawh sem un.
46016015	Stephanas-te innkuan Achaia ah a piangthak masapente hi uh a, amaute mahmah zong misiangte nasepna ah a kipumpiak zo mahmah uh ahilam na thei uh hi.
46016016	Sanggamte aw, hih bang mite le amau naseppihte khempeuh le tua lai-a nasem mite tungah na kiniamkhiat ding uh kong thum hi.
46016017	Stephanas, Fortunatus le Achaicus-te hong tun uh ciangin ka nuam hi. Bang hang hiam cih leh note tung pan a kisam laiteng amaute in hong puak uh hi.
46016018	Ahang in, amaute in kei lungsim le no aa zong hong thakhauhsak uh hi. Tua bang mite a phawktak hi.
46016019	Asia gam sunga pawlpite in hong hopih uh hi. Aquila le Priscillaa te in Topa sungah lungsimtak tawh hong hopih uh a, amau inn a kikhawm pawlpi mite in zong hong hopih uh hi.
46016020	Hih lai-a om sanggamte khempeuh in zong hong hopih uh hi. Kinapna siangtho tawh khat le khat na kihopih un.
46016021	Keimah Paul in hih hopihna keima khut tekteka ka gelh ahi hi.
46016022	Mi khatpeuh in Topa a it kei leh hamsiatna thuak ta hen. Topa aw, hong pai ta in!b
46016023	Topa Jesu hehpihna note tawh om ta hen.
46016024	Khrist Jesu sunga om note khempeuh tawh ka itna om ta hen. Amen.c
47001001	Pasian deihna hanga Khrist Jesu sawltakpi Paul le i sanggampa Timothy in, Corinth a Pasian pawlpi tung le Achaia gam sung tenga misiangte khempeuh tungah:
47001002	I Pa Pasian le Topa Jesu Khrist tung pana hehpihna le lemna no tungah om ta hen.
47001003	Eite Topa Jesu Pasian le Pa, khuatuahna Pa le hehnepna khempeuh Pasian kiphat ta hen.
47001004	Pasian tung pana ka ngah uh hehnepna tawh gim thuakte ka hehnep theih nadingun amah in kote ka gim thuakna khempeuh panun hong hehnem hi.
47001005	Ahang in, kote nuntakna sunga hong luang Khrist thuaknate bang tektekin Khrist tungtawna hong pai kote hehnepna a dimlet hi.
47001006	Kote ka lungdon uh leh note hehnepna le hotkhiat nading ahi hi; kote hong kihehnem leh tua in kote thuak bangbang na thuak zawh nading uh note thuakzawhhatna hong guan hehnepna ahi hi.
47001007	Ko thuakte bang tektek na thuakna uh le kote hehnepna na ngah manun note adinga ka lametna uh a kip hi.
47001008	Sanggamte aw, Asia gama ka thuak uh haksatnate thu theihsak lo-a na om ding uh ka deih kei hi. Nuntakna nangawn khahsuah nading zahin kote thuak zawhzah valin hong kinehcih hi.
47001009	Hitakpi hi, ka lungsimun sihna thu khenna a thuak khinin ka kingaihsun uh hi. Ahi zongin ko le ko kimuang loin misite a thosak Pasian ka muan nadingun hih thu a piang ahi hi.
47001010	Amah in kote tua banga lauhuai sihtheihna panin hong hukhia khin a, hong hukhia lai ding hi. Na thungetna uh tawh nong huhna uh hangin amah in hong hukhia lai ding ci-in amah ka lamen uh hi.
47001011	Tua ciangin mi tampite thungetna dawnga, hehpih angvanna ko tungah hong kipia ahi manin kotea tangin mi tampite in lungdamna a ko kik ding uh hi.
47001012	Kote kisialhna hih ahi hi: Leitunga ka gamtatnate uh le a diakdiakin note tawh i kizopna thu ah kote ngaihsutna zang loin Pasian tung pana sianthona le cihtakpina tawh ka gamtatna uh ka lungsim kitheihna un teci a pang hi. Kote in leitung pilna tawh kizui-in hih loin Pasian hehpihna tawh kizui-in tua bangin ka hih uh hi.
47001013	Ahang in, note in na sim theih loh ding uh le na theihtel loh dingun bangmah kong gelh kei uh hi.
47001014	Tua ciangin note in kote a kim lo-a nong theihsa uh bangin Topa Jesu ni ciangin kote in note kong kisialhpih ding bangun note in zong kote hong kisialhpih thei ding ci-in a cingtaka na theihtel takpi ding uh ka lamen hi.
47001015	Hih mah ka muan manin nihvei na hamphat theih nadingun note kianga hawh masak dingin ka geel hi.
47001016	Macedonia a ka pai kawmin no kiangah hong hawhin, Macedonia pan kong ciah ciangin hong bang leuleu lenga, Judea ka manawh ciangin hong kha le uhcin ci-in ka geel hi.
47001017	Hici-a ka geel ciangin baihtaka geelziau ka hi hiam? Ahikeh lei mite hih bangin, Hihi, hihi,” le “Hikei, hikei,” cih a thuah lel ka hi hiam?
47001018	Ahi hangin Pasian a muanhuai takpi bangin kote in note tunga kong thupuak uh, “Hihi,” le “Hikei,” a hikhawm kei hi.
47001019	Ahang in, note lakah kei le Silasb le Timothy in kong hilh uh Pasian Tapa Jesu Khrist thu ah, “Hihi” le “Hikei,” cih a hikhawm kei hi. Ahi hangin ama sungah, “Hihi,” cih a hiden hi.
47001020	Ahang in, Pasian in bangzah ta in thuciam a bawl khin zongin tuate Khrist sungah,"Hihi," cih ahi khin hi. Tua ahi ciangin ama tungtawnin Pasian minthan nadingin eite in, “Amen,” i ci hi.
47001021	Tu-in Khrist sungah note le kote kiptaka hong ding khawmsakpa Pasian ahi hi.
47001022	Amah in eite sathau hong nilh zo a, ama hong neihna seal eite tungah hong khenin, hong tung ding ciamna-in khamkholhna ama Kha eite lungsungah hong koihsak hi.
47001023	Corinth ah kong kileh kik lohna note kong dopna ahilam ka teci ding Pasian ka ko hi.
47001024	Note upna tunga kiliansak hi loin, note na upna hangun kiptaka ding na hi manun, na lungnop nadingun no tawh a semkhawm ka hizaw hi.
47002001	Tua ciangin note a dahsaka kong hawh nawn loh nadingin ka lungsim ka khensat hi.
47002002	Ahang in, note hong dahsak leng kong dahsak note longal kei hong nuamsak ding kua dang om ahi hiam?
47002003	Kong pai ciangin kei hong lungnuamsak dinga kilawmte in hong lungkhamsak loh nadingin hih bangin lai kong gelh hi. Kei lungnopna hong lungnoppih dingin note khempeuh tungah muanna ka nei hi.
47002004	Ahang in, note kong lungkhamsak nopna hi loin kong itna athukzia kong theihsak nopna-in lungdonna lianpi, lungsung natna le khitui tampi tawh lai hong gelh ka hizaw hi.
47002005	Ka uanggenna hi loin mi khatpeuh in lungkhamna a piansak leh note khempeuh hong lungkhamsakna zahin kei hong lungkhamsak lua kei hi.
47002006	Mi a tamzawte in ama tungah gawtna a piak uh ama adingin kicing khin hi.
47002007	Tu-in ahileh tua sangsikin amah a khengvala dahna in a vukcip loh nadingin maisakin na hehnep zawk ding uh kisam hi.
47002008	Tua ahi manin amah na itna uh kipsak kik dingin note kong kun hi.
47002009	Lai kong gelhna pen note in zia-etna thuak zo-in na khempeuh ah na thumang uh hiam, cih kong zia-etna ahi hi.
47002010	Note in mi khatpeuh na maisak uh leh kei zong amah ka maisak hi. A mawhna ka maisak khitin maisak ding dang a om lai leh note tangin Khrist muhna ah
47002011	Satan in eite hong nopneh loh nadingin amah ka maisak hi. Ahang in, ama hong sawmnate i haih kei hi.
47002012	Troas ah Khrist lungdamna-thu gen dingin ka pai lai-in Topa in kei ading kong khat hong honsak hi, cih thei napi,
47002013	tua lai-ah ka sanggampa Titus mu lo ka hi manin ka lung a nuam kei lailai hi. Tua ciangin amaute mangpha ka khaka, Macedonia ah ka paisuak hi.
47002014	Ahi zongin Khrist hanga gualzawhna ah hong makaih den kote tungtawna ama theihna namtui mun khempeuh ah a kizelsakpa Pasian tungah lungdamna om ta hen.
47002015	Ahang in, a kihonkhiate le a mangthangte lakah kote, Pasian tungah gimnamtui ka hi uh hi.
47002016	Khat tungah sihna gimnam ka hi uh a, adang khat tungah nuntakna gimnamtui ka hi uh hi. Tua bang nasem dingin kua kicing ahi hiam?
47002017	Mi tampite tawh kibang loin met nadingin Pasian thu ka thangbawl kei uh hi. Tua sangsikin Pasian kiang pana kisawl mite bangin Pasian mai-ah cihtakna tawh Khrist sungah thu ka gen uh hi.
47003001	Kote, ko le ko kiphat kik dinga kipan ka hi uh hiam? Ahikeh mi pawlkhatte bangin note tungah ahikeh note tung panin panpihna laite kisam ka hi uh hiam?
47003002	Note mahmah kote lungtang tunga kigelhsa, mi khempeuh in thei-a a sim uh lai na hi uh hi.
47003003	Note Khrist tung pana lai na hi uh a, kote nasep gah, laitui tawh kigelh hi lo, a nungta Pasian Kha tawh a kigelh, suangpekte tungah hi lo, mihing lungtang pekte tunga kigelh lai na hina uh na lak uh hi.
47003004	Khrist tungtawnin kote in Pasian mai-ah tua zahta kimuanna ka nei uh hi.
47003005	Na khatpeuh ko pana piang hi, ci-a ngaihsun dingin ko mahmah in kicinna ka nei kei uh hi. Kote kicinna Pasian tung pan hizaw hi.
47003006	Amah in kote lai-a gelh hi loin Kha in thukhun thak nasemte bangin hong kicingsak zo hi. Ahang in, lai gelh in that a, ahi hangin Kha in nuntakna a pia hi.
47003007	Tu-in sihna hong tun nasepna, tua suang tunga kigelhkuak laimalte a mual thei minthanna hi napi-in Israel-te in Moses maitang tangtaka a et theihloh zah a, minthanna tawh hong tung ahileh
47003008	Kha nasepna minthang zawtham lo ding ahi hiam?
47003009	Mihingte a mawhpaih nasepna minthang ahileh thumaanna hong tun nasepna nak minthan zaw ngel ve!
47003010	Ahang in, a minthang ngeisa in a minthang zaw tham tawh tehin tu-in minthanna a nei nawn kei hi,
47003011	A mual thei nangawn minthanna tawh hong tung ahileh a om den minthanna bangzahin a lianzaw tham tam!
47003012	Tua ahi manin tua bang lametna ka neih khit nungsangun ka hang mahmah uh hi.
47003013	Kote ka hi uh leh a maitanga a vangtannate a mual hiaihiai lam Israel-te in a muh loh nadinga a maitang puan a khuhpa Moses bang ka hi kei uh hi
47003014	Ahi hangin amaute lungsim kimawlsaka tuni dongin thukhun lui a kisim ciangin tua khuhna puan mah a om lai hi. Khrist tungtawnin kilakhia thei bek ahi manin a kihawkkhiatsak nai kei lai hi.
47003015	Tuni dong nangawnin Moses laite a kisim ciangin khuhna puan in amaute lungtang a khuh lai hi.
47003016	Ahi hangin mi khatpeuh Topa lamah a kihei peupeuh ciangin khuhna puan a kihawkkhia ahi hi.
47003017	Tua Topa pen tua Kha hi-a, Topa Kha a omna ah suahtakna a om hi.
47003018	Maitang kikhuh lo-a Topa minthanna a tang sawnsaka kote pen Kha ahi Topa tung pana hong tung, a lian semsem minthanna tawh amah bang dingin hong kibawlpha den hi.
47004001	Tua ahi manin kote in Pasian lainatna tungtawna hih nasep ka neih khit nungsangun ka lungkia kei uh hi.
47004002	Tua sangin a simtham le a zumhuai-a gamtatnate ka tawpsan uh hi. Khem bawlnate zang loin Pasian thu zong ka lehkaih kei uh hi. Tua sangsikin tua thutak teltakin ka pholak uh a, Pasian mitmuh ah mi khempeuh lungsim tawh kituakin ka om zaw uh hi.
47004003	Tua ciangin ko gen lungdamna-thu a kikhuh leh zong a mangtangte adinga kikhuh hi lel hi.
47004004	Pasian lim a hipa Khrist minthanna lungdamna-thu khuavak a muh theih loh nadingun a um lote lungsim mit hih khanghun pasian in a tawsak hi.
47004005	Ahang in, kote in ko thu ka gen kei uh a, Jesu Khrist Topa a hina le Jesu hanga note nasem ka hina uh ka genzaw uh hi.
47004006	Ahang in, “Khuamial lak panin khuavak tang hen,”a a cipa Pasian in Khrist maitang a om Pasian minthanna, tua theihna khuavak hong piak nadingin kote lungsim sungah khuavak hong tangsak hi.
47004007	Ahi hangin na khempeuh sanga lianzaw, a vangliatna kote tung pan hi lo Pasian tung pan a hina a kilat nadingin hih gou, leibeelte sungah ka nei uh hi.
47004008	Kote ka kimkot panun nakpi-in hong kinehcih hangin netkhapin ka om kei uh hi; amkhamin ka om uh hangin lung mangin ka om kei uh hi;
47004009	bawlsiatin ka om uh hangin taihsatin ka om kei uh hi; hong kisattuk hangin hong kisusia kei hi.
47004010	Kote pum tungah Jesu nuntakna zong a kilaak theih nadingin kote pumpi ah Jesu sihna ka pua kawikawi uh hi.
47004011	Ahang in, a si thei kote pumpi tungah ama nuntakna a kilat theih nadingin a nungta kote, Jesu hanga si dingin piakkhiatsa in ka om tawntung uh hi.
47004012	Tua ahi tak ciangin kote sungah sihna in na sem a, ahi hangin note sungah nuntakna in na a sem hi.
47004013	"Ka um hi; tua ahi manin ka gen zo hi”b ci-in kigelh zo hi. Tua upna kha mah tawh kote in zong ka um uh a, tua ahi manin ka gen uh hi.
47004014	Bang hang hiam cih leh misi pana Topa Jesu a thosakpa in Jesu tawh kote hong thosak khawm dinga, ama omna ah kote tawh note hong tunkhawm ding hi, cih ka thei uh hi.
47004015	Hihte khempeuh note phattuam nading hi-a, mi a tam semsemte kianga tung, tua hehpihna in Pasian minthan nading lungdamkohna a dimlet a piansak theih nading ahi hi.
47004016	Tua ahi manin ka lungkia kei uh hi. Ka pualam uh a kiamkiam hangin ka sunglam uh a ni a ni-in hong kithak suaksak hi.
47004017	Ahang in, a cihtak lo le hun tomno sunga ka thuak uh lungkhamnate in tuate khempeuh a khup tawntung minthanna kote hong ngahsak hi.
47004018	Tua ahi ciangin a kimu theite mitsuan loin a kimu thei lote ka mitsuanzaw uh hi. Ahang in, a kimu theite tomkha kal sung bek om a, a kimu thei lo pen ahileh a om tawntung ahi hi.
47005001	Tu-in eite tenna leibuk a kisiat leh mihing khut tawh kibawl lo, Pasian bawlsa tawntung inn khat vantungah i neih lam i thei hi.
47005002	Tu laitakin vantunga ten nading hong kisilhsak ding lunggulhin i thum i tau hi.
47005003	Bang hang hiam cih leh eite hong kisilhsak ciangin guaktangin i om kei ding hi;
47005004	ahang in, eite hih buk sungah i om laitakin hong kigimsaka i tau hi; tua pen silh loh ding i ut man hi loin i vantung tenna hong kisilhsak ding i ut man le a sithei pen nuntakna in a valh ding i ut man hizaw hi.
47005005	Tua hi-a hih ding mah a eite hong bawl Pasian in hong tung ding khamkholhna-in Kha hong piakhol zo hi.
47005006	Tua ahi manin eite muangtakin i om den a, i pumpi-a i om laitengin Topa kiang tawh i kigamlat lam lah i thei hi.
47005007	Eite muhna tawh nungta loin upna tawh i nungta hi.
47005008	Eite lungmuangtakin i om a, pumpi nusia-in Topa tawh inn a omkhawm ding i utzaw lai hi, ka ci hi.
47005009	Tua hi-a i pumpi inn ah i om a, i om kei zongin amah i lungdamsak ding i tuppi pen ahi hi.
47005010	Ahang in, eite khempeuh Khrist thukhenna tokhom mai-ah i ding pelmawh ding hi. Tua ciangin mi khempeuh in asia ahi zongin apha ahi zongin, pumpi-a a om sunga a hihsate hangin amau ngah dinga kituakte a sang ding uh hi.
47005011	Tua ahi ciangin kote in Topa kihtakzia ding thei ka hi manun mite zol ding ka hahkat uh hi. Kote ka hi bangun Pasian mai-ah a kiteltakin ka kilang uh a, tua pen mah note in zong na lungsim uh tawh na theihtel ding uh ka lamen hi.
47005012	Lung sunga om pen hi lo, a kimu thei pen a kisaktheihpihte na dawn theih nadingun note tungah hong kisial kik ka hi kei uh a, kote nong kisaktheihpih nadingun hun hoih hong bawlsak ka hizaw uh hi.
47005013	Kote ka hai uh leh Pasian hang ahi hi; ka hai kei uh leh note ading ahi hi.
47005014	Ahang in, mi khempeuh adingin mi khat si-a, tua ahi manin mi khempeuh si hi, cih taksang takpi ka hi manun Khrist itna in kote hong sawl teitei hi.
47005015	Tua hi-a ama hangin a nungtate amau adingin nungta nawn loin amau adingin si-a, a tho kiksakpa adingin a nuntak theih nadingun amah mi khempeuh tangin a si hi.
47005016	Tua ahi ciangin tu-a kipan kote in leitung mite muh bangin kuamah ka mu kei uh hi. Khatvei lai-in hih bangin Khrist ka na mu uh a, tu-in ka mu nawn kei uh hi.
47005017	Tua ahi ciangin mi khatpeuh Khrist ah a om leh amah piansak thak ahi hi; alui pen beimanga, athak a tung zo hi!
47005018	Hihte khempeuh Khrist tungtawna kote amah tawh hong kilemkiksaka kilemna nasep hong piapa Pasian tung pan ahi hi:
47005019	Pasian in Khrist tungtawnin leitung amah tawh kilemsaka, mihingte mawhna amaute mawhna-in a simsak kei hi. Tua hi-a, tua kilemkiksakna thupuak kote hong kemsak hi.
47005020	Tua ahi manin kote tungtawnin Pasian in hih ngetna hong bawl bangin kote Khrist palaite ka hi uh hi. Kote in Khrist tangin: Pasian tawh kilemkik un, ci-in kong thum uh hi.
47005021	Eite ama tungtawnin Pasian thumaanna i suah theih nadingin Pasian in mawhna a nei lo amah eite adingin mawhnaa a suaksak hi.
47006001	Pasian tawh na semkhawm ka hi uh bangin Pasian hehpihna kimanna a nei lo-a ngah na suah loh nadingun kong thum uh hi.
47006002	“Kong angvan hunin note kong za a, hotkhiatna ni-in note kong huh hi,”a ci hi. Pasian angvan hun tuhun hi-a, hotkhiatna ni tuni ahi hi, cih kong gen hi.
47006003	Kote nasep a kiminsiatsak loh nadingin kuama lamlai-ah kimuktuk nading ka koih kei uh hi.
47006004	Pasian nasemte ka hi mah bangun lam khempeuh ah ko le ko a phathuai-in ka kilangsakzaw uh a: bawlsiatna thuakna ah; lungmanna ah, haksatna le lungdonna ah;
47006005	satnate ah, koltanna le ngongtatna ah; naham sepna, zana ihmut theihlohna le gilkialna ah;
47006006	siangthona, theihtelna, lungduaina le migitna ah; Khasiangtho le it takpina in;
47006007	thutaka genna le Pasian vangliatna tawh; veilam le taklama thumaanna galhiam tawh;
47006008	minthanna le simmawhna lakah, siatgenna le phatgenna lakah; a taktak hi napi a khema kingawhna bangin,
47006009	kithei napi a kithei lo bangin; sidekdek napi ka nungta uh hi; hong kisatgawp napi hong kithat liang lo a;
47006010	dah napi ka lungnuam tawntung uh a; zawng napi mi tampi ka hausak uh a; bangmah nei lo napi, na khempeuh ka nei uh hi.
47006011	Corinth-te aw, note kiangah siit nei loin thu kong gen uh a, ka lungtang uh zapi kong hon uh hi.
47006012	Kote in note tungah ngaihna ka kidaam het kei uh a, kote tungah note na kidaam zaw uh hi.
47006013	Ko aa bangin a kilawma nong thukna-un note in zong na lungtang uh zapi in hong hon un, ci-in tate tunga thugen bangin kong gen uh hi.
47006014	Thu um lote tawh hakkol na zawng khawm kei un. Ahang in, thumaanna le gitlohna in bang kikop khawm ahi hiam? Ahikeh khuamial le khuavak in bang kipawl khawmna nei thei ahi hiam?
47006015	Khrist le Belialb kikal ah bang kithutuahna om ahi hiam? A umte le a um lote in bang neikhawm ahi hiam?
47006016	Pasian biakinnpi le milimte kikal ah bang kithukimna om ahi hiam? Ahang in, eite a nungta Pasian biakinnpi i hi hi. Pasian in: "Amaute tawh ka teng dinga amaute lakah gamtangin, amaute Pasian ka hi dinga amaute keima mi ahi ding uh hi,”c
47006017	"Tua ahi manin amaute lak panin paikhia unla, a tuamin om un. Topa in ci hi. A siang lo peumah lawng kei le uhcin note kong sang ding hi.”d
47006018	"Keimah note Pa ka hi dinga, note ka tanu ka tapate na hi ding uh hi. Thahatpen Topa in ci hi.”e a cihsa ahi hi.
47007001	Kong it lawmte aw, hih kamciamte i neih khit nungsang, pumpi le kha a buahsakte khempeuh panin ei le ei kisiangthosakin Pasian zahtakna tawh siangthona ah bukimin om ni.
47007002	Note lungtang sungah kote mun hong awn un. Kote kuama tungah ka khial kei uh a, kuamah siasak loin, kuamah ka zawhthawhbawl kei uh hi.
47007003	Note mawhpaih nadinga hih thu hong gen ka hi kei hi. Note tawh sihkhawm ahi zongin nuntak khawm nading zah dongin kote lungsim sungah note na teng uh hi, cih kong genkhol khin zo hi.
47007004	Note kong muang mahmah hi; note kong kisaktheihpih mahmah hi. Keimah nakpi-in kihan thawnin, kote lungmanna khempeuh ah ka lungnopna uh a dimlet hi.
47007005	Ahang in, kote Macedonia a kong lut lai-un hih ka pumpi uh a tawlnga ngei kei hi. Ahi hangin kote kiheina peuhpeuh ah pualam ah kidona, sunglam ah launate ka tuak den uh hi.
47007006	Ahi hangin a kinengniamte a hehnempa Pasian in, Titus hong tunna tawh hong hehnemin,
47007007	ama hong tunna hang bek hi loin note in amah na hehnemna hang uh zong ahi hi. Amah in kote kiangah kei nong lunggulh uh, na dahluatna uh, kei nong lunghi mawh luatna uh thute hong gena ka lungnopna a lianzaw sem hi.
47007008	Lai kong khak hanga note hong dahsak ka hileh zong ka kisik kei hi. Ka kisik ta zongin kong laikhak in na lungsim uh a natsak lam ka thei a, ahi hangin tomcik sung bek ahi hi.
47007009	Note kong dahsak hang hi loin, na dahna un note hong kisiksakna hangin tu-in ka lung a dam hi. Ahang in, Pasian geel banga dah na hi uh hi; banglam banglam ah kote hong natsak hi lo hi.
47007010	Pasian lama dahna in hotkhiatna a tun kisikna piangsak a, a kisuanlah huai kei hi. Ahi hangin leitung dahna in sihna a tun hi.
47007011	En dih un hih Pasian lama dahna in note sungah bang cihtakna, no le no kihahsiang nop nading bang lawpna, bang ngaihdahna, bang patauhna, bang lunggulhna, bang lunghi mawhna, amaana thukhen ding a tunsak lam mu un. Hih thu tawh kisai-in bangmah peuhah na mawhpen' lam uh na kiciansak zo uh hi.
47007012	Tua hi-a note kiangah ken kong gelh ta zongin a khiala gamtapa hang hi lo a, a thuakte pawl hang zong ahi tuan kei hi, ahi hangin kote tungah note na kipiak zawhna uh nomau le nomau in Pasian mai-ah na muh theih nading uh hizaw hi.
47007013	Hihte khempeuh hangin kote hong kihanthawn hi. Kote hong kihanthawn banah note khempeuh hanga Titus in lungsim thathak a ngah mana a lungdam luatna ka muh uh ciangin ka nuam diak uh hi.
47007014	Ama tungah note kong kisaktheihpih a, tua thu ah nong zahlaksak kei uh hi. Ahi hangin note tunga kong gente khempeuh uh a maan ahi bangin Titus tunga note kong kisaktheihpihna uh zong a maanna hong lak hi.
47007015	Note khempeuh in a thu mangin lau le ling kawmin amah na san uh, a ngaihsut kik ciangin amah in note hong itna a lian semsem hi.
47007016	Note tungah muanna a kim kong neih theih manin ka nuam hi.
47008001	Sanggamte aw, tu-in Macedonia pawlpite tunga Pasian piak hehpih na thu na theih ding uh ka deih hi.
47008002	Amaute nakpi-a zia-et bawlsiatna lak pan, a lungnopna uh a dimletna le a zawn luat mahmahna panun nakpi-a citna nak nei-in a phulto hi.
47008003	Ahang in, amaute in a piak theih zahzah uh le a piak theihzah val nangawn uh a piak lam uh ka theihpih hi. Amau utthu-in,
47008004	misiangte ading nasepsakna amau zong hamphatna a tanh theih pah nadingun kote kiangah hong ngen uh hi.
47008005	Ko lamet bangin hih loin Topa tungah amau mahmah kipia masa-in tua khit ciangin Topa deihna tawh kituakin ko tungah hong kipia uh hi.
47008006	Tua ahi ciangin Titus in a masa lai-a a na patkhitsa ahi manin hih note hehphna nasep hong zawhpih vet dingin amah ka na kun uh hi.
47008007	Ahi hangin note upna, thugenna, theihna, cihtakna khempeuh le kotea nong itna uhah midangte sangin na tungnun zawk uh bangin hih piakna tawh kisai hehpihna ah zong na tungnung zaw un.
47008008	Note thu kong pia kei hi. Ahi hangin midangte cihtakna tawh tehin note itna a taktak ahina kong theih nop man ahi hi.
47008009	Ahang in, i Topa Jesu Khrist hehpihna na thei uh hi; ama zawnna tungtawna na hauh theih nadingun amah a hau hi napi note hangin a zawng hi.
47008010	Hih thu tawh kisai-in note ading a hoih pen kong thuhilhna in: Nikum in note a pia masa bek hi loin tua banga piak ding a ut masa na hi uh hi.
47008011	Hih dinga utna tawh lawptaka sep na sawm bangun na neih bangbang uh tawh kituak pia-in hih nasep na zosiang un.
47008012	Ahang in, utna a om nak leh a neih loh tawh kizui hi loin a neih tawh kizui-a a piak letsong a santak ahi hi.
47008013	Midangte vanzansak nadingin note vangik suat hong sawm ka hi kei uh a, a kikim ciat nading a deih ka hizaw uh hi.
47008014	Amaute hauhna in note tangsapna hong huk kik theih nadingin tu laitaka note hauhna in amaute sapna a hu ding hi.
47008015	"Tampi a khawmpa in tam lua nei lo a, tawmkha a khawmpa inlah tawm lua a nei kei hi”b ci-a kigelhsa bangin tua ciangin kikim dimdiamna a om ding hi.
47008016	Keimah in note kong lunghimawh bang lunghimawhna Titus lungsim sunga a guanpa Pasian tungah lungdam ka ko hi.
47008017	Ahang in, Titus in ka ngetna uh hong thukimpih bek hi loin ama lungsim tup tawmna bangin note kiangah lawptakin hong pai ding ahi hi.
47008018	Tuateh lungdamna-thu nasepna ah pawlpi mi khempeuh in a pahtak uh sanggampa amah kong zuisak uh hi.
47008019	Tua banah amah pen sumpi puaka ka pai lai-un kote hong zui dinga pawlpite in a teelpa uh ahi hi. Topa mahmah pahtawi nading le huh nuam ka hina uh lahna-in tua sum piak ka hawm uh hi.
47008020	Citna tawh a kipia hih letsongte ka zek uh ciangin gensiatna ka pelh nuam uh hi.
47008021	Ahang in, Topa muh bek hi lo mihingte muh mahmah in zong amaan na sem dingin ka hih theih tawpun ka kidawm uh hi.
47008022	Tua banah ka sanggampa un lam tampi ah ama lawpna hong latsak tham loin note hong muanna lianpi hangin amau tawh kong sawl uh hi.
47008023	Titus ahileh note laka ka naseppih le ka kikoppih hi-a, ka sang gam dangte uh ahileh pawlpi palaite le Khrist pahtawina ahi uh hi.
47008024	Tua ahi manin note in kong itna uh le kong kisaktheihpihna uh ahang pawlpi in a muhtel theih nadingun hih mite tungah na lak un.
47009001	Misiangte tunga hih nasepna thu no tungah lai-a gelh ding kisam ka sa kei hi.
47009002	Ahang in, midangte huh nading na lawpna uh ka thei zo a, nikum nungsang no Achaia gama omte a pia dingin a kithawisa-a om cih thu Macedonia gama omte tungah ka kisialhpih densa ahi hi. Tua ciangin note thalawpna in amaute a tamzaw nasep thanuamsak hi.
47009003	Ahi hangin, note kong kisaktheihpihna uh a hawmsuak loh nadingin amaute a kithawisa uh ahi hi, ka cih bangin a kithawisa na hih theih nadingun sang gamte kong sawl hi.
47009004	Ahang in, Macedonia-te khatpeuh in kei hong zuih a, note a kithawisa-in hong muh kei leh note kong muan gen mahmahsa ahi manin note gen loh kote zong ka maizum ding uh hi.
47009005	Tua ahi ciangin citpiak dinga na ciamsate uh pia dingin kithawikholsa-a na om theih nadingun hong ma hawh dingin sanggamte kut ding kisamin ka um hi. Tua hileh itsa pipi-a piak hi loin phaltaka kipiasa citpiak ahina hong kilang ding hi.
47009006	Hih thu ciamteh un: A cil vawh peuhmah in tawmcik at dinga, phaltaka a vawh ziahziah peuhmah in tampi a at ding hi.
47009007	Mi khempeuh in piak dinga a lungsima a khensatsa bangin pia uh hen; lungsit pipi ahikeh piak loh phamawh cihna-in pia kei uh hen, ahang in, Pasian in lungtaitaka piate a it hi.
47009008	Na kisap khempeuh uh Pasian in nei-a, hun khempeuh ah na khempeuh na hauh theih nadingun nasep hoih tawh note tungah hehpihna khempeuh kicingsak thei hi.
47009009	"Amah in a zawngte tungah ama letsongte mun khempeuh ah a hawmthang zo hi; ama thumaanna a tawntungin kipden hi.”a ci-in kigelh zo hi.
47009010	Khaici vawhpa tungah khaici pia a, a an ding anlum a piapa in, na sal ah antang khangsakin note thumaanna gah na khopte uh zong a tamsak semsem ding hi.
47009011	Note hun khempeuh ah na cit theih nadingun hauhna namcinin hong kihausak dinga, tua ciangin kote tung tawnin na citna uh Pasian tungah lungdamkohna suak ding hi.
47009012	Hih na nasepna uh Topa mite huhna bek hi loin Pasian tungah lungdam thu genna tampi a dimletna lahna hi lailai hi.
47009013	Na kilatkhiatna uh ahi tua nasepna hangin, Khrist lungdamna-thu na pulakna uh a zui thuman’na le amaute le mi khempeuh tawh na tanh khop uh na citna uh hangin mite in Pasian a phat ding uh hi.
47009014	Pasian in a hehpihna a dimletin note hong piakna hangin amaute in note hong lunggulhin thu hong ngetsak ding uh hi.
47009015	A kigen khin zo lo ama letsong hangin Pasian tungah lungdamna om ta hen.
47010001	Note tawh i kimaituah cianga “zahkai” a, i kigamlat cianga “hang san” pa keimah Paul in Khrist lungnemna le migitna pansanin kong ngen hi!
47010002	Hih leitung mite gamtat bangin gamta-a hong ngaihsun mi pawlkhat tungah, kong pai ciangin hangtaka cih ka sawm bangin cih a kul loh nadingin kong thum hi.
47010003	Ahang in, leitunga teng ka hi uh hangin leitung mi bangin gal ka do kei uh hi.
47010004	Kote galdona galvante leitung galvante ahi kei hi. Tuate tawh kilehbukhin, akip mahmah kulhte phel nading Pasian vangliatna a neizaw hi. Kitotnate le
47010005	Pasian theihna langdo-in, kipilsaknate khempeuh ka phelkhia uh a, Khrist thu a mang dingin ngaihsutna khempeuh salin ka kai uh hi.
47010006	Note thuman’na khatvei-a a kicin siang nak leh thuman’lohna nasep peuhmah gawtna pia dingin kigingsa in ka om ding uh hi.
47010007	Note in nate a pualama kilangkhia bekin na en uh hi.a Mi khatpeuh in: Khrist aa ka hi hi, ci-a a kimuan leh amah tawh kibang zahin kote zong Khrist aa ka hilam uh ngaihsun kik hen.
47010008	Ahang in, note hong phelgawp ding hi lo, hong laamto dinga Topa hong piak thuneihna kidaam lo-a a suang ka hileh zong ka zumpih kei ding hi.
47010009	Ka laikhakte tawh note hong linthawn ka bat ding ka ut kei hi.
47010010	Ahang in, mi pawlkhat in, “A laikhakte gikin khauh naven, amah taktakin mi lungsim kuai zo kei, a thugen zong bangmahpi hi kei,” hong ci uh hi.
47010011	Tua bang mite in no kiangah om lo-a, ka laikhakte uh sunga ka gelh bangbangun note kianga ka om ciangin zong ka hih ding uh ahilam phawk uh hen.
47010012	Amau le amau a kiphat mi pawlkhatte laka kihel ahikeh a kitehkak ngam ka hi kei uh hi. Amau le amau mah kitehin, amau le amau mah a kitehkak uh ciangin amau a pil ahi kei uh hi.
47010013	Kote ka hi uh leh a kilawm zah valin ka kisial kei uh a, bangbang ahi zongin Pasian in kote adinga hong sehsaksa zah note nangawn hong huamkha ciangah ka kisial ding uh hi.
47010014	Note kiang hong tung khin lo bangin aval akanin ka kisial kei ding uh hi. Ahang in, Khrist lungdamna-thu tawh no ciangciang kong ban khin ta uh hi.
47010015	Ko adinga kisehsa valin midangte nasepsa a kisialhpih zong ka hisam kei uh hi.b Kote lametna ahileh na upna uh a khantohna bangbangin note laka ka nasepna uh nakpi-a a zai semsem nading ahi hi.
47010016	Tua banga note khena gamte ah zong lungdamna-thu ka gen theih nading uh ahi hi. Ahang in, midangte gamhuam sunga na kisemsa ka kisialhpih nuam kei uh hi.
47010017	Ahi hangin, “A kisial mi, Pasian sungah kisial ta hen,”c
47010018	Ahang in, amah le amah a kiphatte kuamah in sang lo-a Topa in a phat mi kisang hi.
47011001	Note in ka haina tawmkha beek nong thuak zawh ding uh ka lamen hi; ahi hangin nong thuak zo khin uh hi.
47011002	Keimah in Pasian aamna-in note kong aam hi. Pasal khat tua Khrist tungah note nungak bit banga piak dingin kong kamciam zo hi.
47011003	Ahi hangin gulpi zuau siamna tawh Eve a khem zawh bangin Khrist tunga atak le a siangtho-a na kipiakna pan un na lungsim uh na pialsak khak ding uh ka lau hi.
47011004	Ahang in, no kiangah mi khatpeuh hong pai-in ko gen Jesu lo, Jesu dang khat thu hong genin, na ngahsa uh kha lo kha dang khat na ngah uh a, na sansa uh lungdamna-thu lo a kilamdang khat na san uh leh na nang zo kei baih lua uh hi.
47011005	Ahi hangin tua “sawltakpipente” sangin neukha zong a niamzaw in ka kingaihsun kei hi.
47011006	Thugen kisinna, a siam mi ka hi kholloh hangin theihna ka nei hi. Note tungah hih bang ka hina lam khempeuh ah kitel sinsenin ka langsak zo uh hi.
47011007	Note tungah man ngen loin Pasian lungdamna-thu ka genna tung tawnin a sangzaw munah note kong tut theih nadingin ka kiniamkhiatna kei adingin mawhna ahi hiam?
47011008	Note na ka sep nadingin pawlpi dangte pan huhna ngahin amaute aa ka sut hi.
47011009	Note kiangah ka om lai-in kisapna khatpeuh ka neih ciangin kuama vangik ka suak kei hi. Ahang in, Macedonia pana hong pai sanggamte in ka sapna teng hong pia uh hi. Note vangik ka suah loh nadingin lam khempeuh ah ka kikem a, tua bangin ka kikem lai ding hi.
47011010	Keima sungah Khrist thutak a om takpi bangin Achaia kuala omte khempeuh in hih ka kisialhna a beisak kei ding uh hi.
47011011	Bang hangin? Ken note kong it loh hang ahi hiam? Kong it lam Pasian in a thei hi!
47011012	A kisialhpih uh nate tawh kisai-a kote tawh kikima, a kingaihsut theih nading uh hun hoih a deih mite panmun ka bulkalh theih nadingun ka hih pen ka hih lailai ding hi.
47011013	Ahang in, tua bang mite sawltakpi zuau hi-a, zuauphuak nasemte, Khrist sawltakpi banga kineih tawmte ahi uh hi.
47011014	A lamdang hi lo hi. Satan zong amah le amah khuavak vansawltak khatin a kineih tawm hi.
47011015	Tua ahi ciangin ama nasemte thumaanna na sema, a kineihtawm uh leh lamdang sak ding ahi kei hi. Amaute beina in amau gamtatna tawh kituak ahi ding hi.
47011016	Kong gen kik inah: Kua mah in kei ahai-in hong ngaihsun kei hen. Ahi hangin nong ngaihsut uh leh tawm beek ka kisialhpih nadingin a haite na san bangun hong sang un.
47011017	Kei mahmah kimuanga ka kisialhna hih thu ah, Topa gen ding banga gen hi loin ahai banga gen ka hizaw hi.
47011018	Mi tampite leitung kisialh-a a kisialh nungsang kei zong ka kisial sam ding hi.
47011019	Pil lua na hi manun lungdam takin mihaite na thuak zo uh hi.
47011020	A taktakin note sal-a hong kai mi, note metna-a hong nei mi, hong zawh thawhbawl mi, amah le amah a kisangkoih mi, hong pangbet mite nangawn na thuak zo uh hi.
47011021	Tua bang dingin kote ka gina kei lua uh hi, cih maizumpipi-in kong gen hi. Mihai banga thu ka geninah: Mi khatpeuh in a kisialhpih ngam pen kei zong ka kisialhpih ngam hi.
47011022	Amaute Hebrew mi ahi uh hiam? Kei zong ka hi hi. Amaute Israel mi ahi uh hiam? Kei zong ka hi hi. Amaute Abraham suante ahi uh hiam? Kei zong ka hi hi.
47011023	Amaute Khrist nasem ahi uh hiam? (Mihai banga hih bang thu a gen ka hi hi) Kei ka hi zawsem hi. Na ka nak sepzaw hi; thong ah ka kia munzaw hi. A nasia zaw-in hong kisat hi. Sih theihna ah hong kitun pahpah hi.
47011024	Jew-te satna sawmli ah khatvei kiam, ngaveitak ka thuak hi.
47011025	Ciangpum in thumvei hong kisat hi. Suang in khatvei hong kideng hi. Tembaw kisiatna thumvei ka tuak hi. Sun khat le zan khat tuipi laizangah ka om ngei-a,
47011026	tawlnga loin mai ka nawt hi. Gunte ah lauhuaina, misuamte lauhuaina, keima gam mite kihtakhuaina, Gentile-te kihtakhuaina, khuapi sungah lauhuaina, gamlaka lauhuaina, tuipi tunga lauhuaina le sanggam-zuaute kihtak-huainate ka tuak zo hi.
47011027	Nakpitakin na semin ka gima, ihmu man lo liangin ka om thithe hi. Gilkial dangtakna ka thuak a, an ngawla ka om hun a tam hi. Ka guaktangin khuadam ka thuak hi.
47011028	Nadang khempeuh banah pawlpite khempeuh lunghimawhin nisimin ka lunggimpih lai hi.
47011029	Ken ka thanempih loh a thanem kua ahi hiam? Ka sunga ka thuakpih loh mawhna sunga om kua ahi hiam?
47011030	Kisial lo thei lo hileng ka ginatlohna hong lak nate ka sial ding hi.
47011031	A tawntunga kiphat ding Topa Jesu Pasian le Pa in ka zuau loh lam a thei hi.
47011032	Damascus a Kumpi Aretas khut nuai-a om ukpipa in kei hong matsak nadingin Damascus khuapi a cingsak hi.
47011033	Ahi hangin kulh tawhlet panin bawmin hong kikhaisuk a, amau khut panin ka suakta hi.
47012001	Ka kisial lailai ding hi. Met nading bangmah a om kei zongin Topa tung pana mangmuhnate le kilaaknate ka gen lai ding hi;
47012002	a kilato Khrist sunga mi khat ka thei hi. A beisa kum sawm le li lai-in van thumna-a kila to, a pumpi-in maw, a pumpi loin maw, cih ka thei kei a, Pasian in a thei hi.
47012003	Hih mipa ka thei-a a pumpi-in hiam, a pumpi tawh kikhen hiam, ka thei kei hi; ahi hangin Pasian in thei-a,
47012004	paradise ah kilato hi. Amah in genkhiat theih loh nate, mihing gen dinga kiphal lo nate a za hi.
47012005	Tua bang mipa ka kisialhpih dinga ahi hangin kei tungtang ah ka thanemnate longal ka kisialhpih kei ding hi.
47012006	Thutak gen ding ka hi manin kisial nuam leng zong mihai ka hi kei ding hi. Ahi hangin ka thugen le ka nasepna in a kilatsak zah vala kuamah in hong ngaihsut loh nadingin ka kidawm hi.
47012007	Hih a lian pha mahmah kilaaknate hanga ka ki-uatsak luat loh nadingin kei hong gimsak ding, ka ci-le-sa sungah ling khat – Satan thupuapa khat kei hong kipia hi.
47012008	Kei tung panin tua hong kilakkhiatsak nadingin Topa tungah thumvei ka ngen zo hi.
47012009	Ahi hangin amah in, “Ka hehpihna nang adingin kicing hi; ahang in, thanemna sungah ka vangliatna kicing hi,” hong ci hi. Tua ahi manin Khrist vangliatna kei tungah a om theih nadingin lungdam semsemin ka thanemna ka kisialhpih ding hi.
47012010	Tua hi a, thanemnate, simmawhnate, thuaksiatnate, bawl-siatnate, haksatnate sunga ka lung-nopna Khrist hang ahi hi. Ahang in, ka thanem ciangin ka tha a khauh hi.
47012011	Keimah le keimah mihai kong kisuah a, ahi hangin note in tua banga nong bawl uh ahi hi. Note in kei nong phat ding uh ahi hi. Ahang in, bangmah ka hi lo hangin “sawltakpi-pente” sangin neucik zong ka niamzaw peuhmah kei hi.
47012012	Sawltakpi khat kiciamtehna limte alamdangte le nalamdangte note lakah lungduaitakin kibawl zo hi.
47012013	Note adingin vangik ka suah lohna lobuang pawlpi dangte sanga na niam zawkna uh bang om ahi hiam? Hih ka tatkhialhna hong maisak un.
47012014	Tu-in a thumveina note kiangah hong hawh dingin ka kithawi zo hi. Na neihsate uh deih ka hi kei hi, kei deih note hizaw na hi manun note adingin vangik ka suak kei ding hi. A taktakin, tate in nu le pate ading a khol ding uh hi loin nu le pate in tate ading a khol ding uh hizaw hi.
47012015	Tua ahi ciangin note adingin ka neihsa khempeuh lungdamtakin pia-in kei mahmah nangawn ka kizang nuam hi. Ken note kong it semsem leh note in kei hong it lo semsem ding na hi uh hiam?
47012016	Tua pen ahi hi, himai ta hen, note adingin vangik ka suak kei hi. Tua hi napi khemsiamin note khembawlin note hong man ka hi ve maw!
47012017	No kianga kong sawlte khatpeuh zangin a met lakna-in hong zang ka hi hiam?
47012018	No kianga pai dingin Titus ka kun-a, i sanggampa kong zuisak hi. Titus in note a met lakna-in hong nei lo hi, hong nei ahi hiam? Ka lungsim uh kibangin lam khat zuikhawm lo ka hi uh hiam?
47012019	Note tungah kote a kihu nilohin hong ngaihsun lai na hi uh hiam? Khrist sunga omte bangin Pasian mitmuh a thu gengen ka hi uh hi. Tua hi-a kong it lawmte aw, ka hih khempeuh uh note thakhauhsak nading ahi hi.
47012020	Ahang in, kong pai cianga note na hi ding uh kong deih banga kong muh loh khak ding le note in kei ka hi dinga nong deih bangua nong muh loh khak ding uh ka lau hi. Kitotna, kihazatna, heh-a kiselnate, kipawlkhennate, kidaisakna, kigensiatna, ki-uatsakna le buaina a om khak ding zong ka lau hi.
47012021	Note kiangah kong pai kik ciangin ka Pasian un note mai-ah hong niamkhiatin nidanga na khialhnasa uh: kihuai-gamtatna, numei-pasal mawhna, huk luatna lanluatnate hangin mawh napi a kisik lo mi tampite hangin ka dah khak ding ka lau hi.
47013001	Hih in note kianga kong hawh a thumveina ding ahi hi. “Thu khempeuh teci nih ahikeh thum theihpihna tawh kipsak ding ahi hi”a
47013002	Note kianga a nihveina kong hawh lai-in vauhilhna kong pia khin zo hi. Ka om loh kala mah, tu-in kong gen kikinah: Kong kileh kik ciangin a beisa huna a mawhte ahikeh adangte kuamah ka dawm kei ding hi.
47013003	Tua in, Khrist in kei tungtawnin thu gen ahi hiam, cih a kitelna na kalh sese hang uh ahi hi. Note hong thazawh dingin amah thanem lo a, note lakah vanglian hi.
47013004	Ahang in, a taktakin ama thenemna ah kikilhlum napi Pasian vangliatna hangin a nungta hi. Tua mah tawh kibangin ama sungah kote thanem napi note nasem dingin Pasian vangliatna hangin amah tawh ka nungta ding uh hi.
47013005	Upna sungah na om uh hiam, no le no kisittel ciat un; no le no kizia-et un. Na kizia-et uh ciangin cing zo lo na hi kei buang uh leh Khrist no sungah a ten lam thei lo na hi uh hiam?
47013006	Kote tua zia-etna ah cing zo ka hilam uh hong thei dingin kong muang hi.
47013007	Khialhna bangmah na bawl loh nadingun, tu-in Pasian tungah thu ka ngen uh hi. Zia-etna ah kote cing ka hina uh mite theih ding deihna hi loin, zia-etna ah cing zo lo banga ka kilat uh hangin note amaan-a na gamtat ding uh deihna hizaw hi.
47013008	Ahang in, kote in thutak langdoin bangmah ka hih thei kei uh hi; thumaan lam bekah ka pang uh hi.
47013009	Kote ka thanem laitakun note na thakhauh manun ka nuam uh hi; na kicinkim nadingun thu ka ngen uh hi.
47013010	Kong pai cianga phelkhiat nading hi lo, note lamtoh nadinga Topa hong piak thuneihna ka khauh zat luat loh nadingin ka om loh kala hih bang teng hong gelh ka hi hi.
47013011	A nunung penin sanggamte aw, mangpha na man un. Kicinkimna na tum unla, kong ngetna na ngai un. Lungsim kikhatin na kilem un. Itna le lemna Pasian in note hong ompih ding hi.
47013012	Kinapna siangtho tawh khat le khat na kihopih un.
47013013	Misiangte khempeuh in hong hopih uh hi.
48001001	Mihing pan hi lo, mite sawl zong hi lo, ahi hangin Jesu Khrist le misi pana amah a thosak Pa Pasian sawltakpi Paul le
48001002	kei tawh a omkhawm sang gamte khempeuh in, Galatia a om pawlpite tungah:
48001003	I Pa Pasian le Topa Jesu Khrist tung pana hehpihna le lemna note tungah om ta hen.
48001004	I Pasian le Pa deihna bangin tu a gilo khanghun pana eite hong hu dingin i mawh nate adingin amah le amah hong kipia Pa
48001005	Pasian tungah a tawntung in minthanna om den ta hen. Amen. Lungdamna-thu Adang Om Lo
48001006	Khrist hehpihna hanga note hong sampa tawh hizahta a manlangin ki khena, lungdamna-thu adang na sanpah uh lamdang ka sa hi;
48001007	tua na san uh lah lungdamna-thu a hi peuhmah kei hi. Mi pawlkhatte in Jesu Khrist lungdamna-thu lehkaihin note hong lungbuaisak nuam uh ahi hi.
48001008	Ahi hangin kote ka hi uh zongin vantung pana vansawltak khat ahi zongin note kianga kong gen uh ahi lo, lungdamna-thu dang hong hilh a om leh tawntung mawhpaih hi ta hen!
48001009	Kote in kong gensa bangun tu-in kong gen kikinah: Mi khatpeuh in na sansa uh lungdamna-thu lo adang hong hilh leh a tawntungin kimawhpaih ta hen!
48001010	Tu-in mihingte maipha ahikeh Pasian maipha a zong ka hi hiam? Ahikeh mihingte lungdamsak a sawm ka hi hiam? Mihingte lungdamsak a sawm lailai ka hileh Khrist nasem ka hi kei ding hi. Pasian in Paul Sam
48001011	Sanggamte aw, ka hilh lungdamna-thu, mihing bawltawm ahi loh lam na theih ding uh ka deih hi.
48001012	Mi khatpeuh tung pana ka ngah hi lo a, hong hilhsak zong ahi kei hi; Jesu Khrist tung pan kilaakna-a ka ngah ahi hi.
48001013	Ahang in, nidang lai-in Jew biakna ngeina sunga ka nuntak zia, Pasian pawlpi nakpi-a ka bawlsiat zia le suksiat gawp ka sawmzia na za zo uh hi.
48001014	Ka khangual Jew mi tampi sung panin ka madawk a, ka pate ngeina gumin nakpi-in ka hahkat hi.
48001015	Ahi hangin ka pian tunga kei hong sehtuampa le a hehpihna hanga kei hong sampa Pasian in,
48001016	Gentile-te laka ka gen theih nadingin lungkimtaka a Tapa kei sunga hong kilaaksak lai-in mi khatpeuh ka dong kei hi.
48001017	Kei ma-a sawltakpi ahi masate tawh kimu dingin Jerusalem ah zong ka paito kei a, ahi hangin Arabia ah paipah in tua khit ciangin Damascus ah ka ciah kik hi.
48001018	Tua zawh kum thum khit ciangin Peter tawh kimeltheih dingin Jerusalem ah paito-in ama kiangah ni sawm-le-nga ka taam hi.
48001019	Topa sanggampa James bek longal sawltakpi dang kuamah ka mu kei hi.
48001020	Note tunga kong gelh thu, zuau ahi loh lam Pasian mai-ah kong theitelsak hi.
48001021	Tua khit ciangin Syria le Cilicia ah ka pai hi.
48001022	Khrist sunga om Judea gam pawlpite kuamah in kei hong meltheih kei uh hi.
48001023	Amaute in: “Tunung lai-a eite hong bawlsia pa in, khatvei lai-a a suksiat a sawm tua upna thu tu-in a hilh ta hi,” ci-a kigen bek a za uh hi.
48001024	Keima hangin amaute in Pasian a phat uh hi.
48002001	Tua nung kum sawm-le-li ciangin Jerusalem ah ka paito kik hi; tua tungin Barnabas tawh ka hi hi. Titus zong ka tonpih hi.
48002002	Kilaakna thu manga pai ka hi-a, Gentile-te laka ka gen lungdamna-thu mah amaute mai-ah ka lui hi. Ahi hangin ka kitaitehna uh ahi zongin ka tainasa ah ahi zongin, a mawkna a suah ding ka lau manin makai hileh a kilawmte kiangah ka hilh sim hi.
48002003	Tua hi napi ka tonpih Titus nangawn Greek mi ahi hangin vunat dingin a kisawl teitei kei hi.
48002004	Khrist Jesu sunga i suahtakna hong ensimin sila hong suaksak dingin eite lakah sanggam zuau pawlkhat hong lutsim ahi manin hih thu hong piang ahi hi.
48002005	Note sungah lungdamna-thu, thutak a om theih nadingin tawmvei sung zong amaute thu ka mang kei uh hi.
48002006	Bangzahta in mi thupi hi le uh kilawm ta leh kei adingin amaute kilamdanna a om tuan kei hi. Pasian in a pualam kilatna in thu a khen kei hi—tua mite in ka thupuak bangmah a behlap kei uh hi.
48002007	Tua tawh kilehbulh in, Jew-te tungah lungdamna-thu hilh dingin Peter a kipiak bang tektek in, kei zong Gentile-te tungah a hilh dingin hong kipia hi, cih a mu uh hi.
48002008	Ahang in, Jew-te tunga sawltakpi Peter nasepna-a a sempa Pasian mah in Gentile-te tunga sawltakpi keima nasepna ah zong na a sem hi. Khuampite dinga a minthang
48002009	James, Peter le John-te in kei tungah hehpihna hong kipia cih a theih uh ciangin kei le Barnabas kilawmtakna khut taklam hong khak uh hi. Amaute in kote Gentile-te tungah pai-a, amaute Jew-te tungah a pai dung uh a thukim uh hi.
48002010	Amaute khempeuh in mizawngte phawk gige ding hong deih uh, kei zong ka lawp penpen mah ahi hi. Paul in Peter Sel
48002011	Antioch ah Peter hong pai ciangin amah khial khin ta ahi manin a mai-tangah amah ka sel hi.
48002012	James kiang pan kuate hiam a pai ma-in, amah in Gentile-te tawh an a ne khawmkhawm hi. Ahi hangin amaute hong tun uh ciangin vunatte pawl-a pangte a kihtak manun Gentile-te panin kikang koihin amah le amah a kituam koih hi.
48002013	Jew dangte in zong ama kineihsiamna zui uh a, tua ama kineihsiamna in Barnabas nangawn a pialmangsak hi.
48002014	Lungdamna-thu amaan bangin amaute in sem lo uh cih ka muh ciangin amaute khempeuh mai-ah Peter kiangah, “Nang Jew mi hi napi, Jew mi bang loin Gentile mi bangin na nungta hi. Tua hi napi Jew ngeina zui dinga Gentile-te na kalh teitei bangci bang hiam?
48002015	"Mawh nei Gentile-te bang hi lo pianpih a Jew mi ahi eite in
48002016	thukham zuihzawhna hang hi lo, Jesu Khrist upna hangin mi in diktansakna ngah hi cih i thei hi. Tua ahi ciangin eite in zong thukham zuihna hang hi lo, Khrist upna hangin dik tansak-a i om theih nadingin Khrist Jesu sungah i upna i nga hi; bang hang hiam cih leh thukham zuihna hangin kuamah dik a kitangsak kei ding hi.
48002017	"Eite in Khrist sungah dik kitansak ding i zon laitakin eite mahmah mawh neite i hina hong kilang ahi ciangin Khrist in mawhna khangsak cihna ahi hiam? Hi peuhmah lo hi:
48002018	Ka suksiat gawpsa ka lam kik leh thukham palsat mi ka hilam ka kitelsak hi.
48002019	Ahang in, Pasian adinga ka nuntak theih nadingin thukham tungtawnin thukham ka sihsan hi.
48002020	Jesu tawh ka kikilhlum zo a, kei ka nungta nawn kei hi; ahi hangin ka sungah Khrist a nungta hi. Ka pumpi sunga ka nuntakna pen, kei hong it-in, kei ading amahmah a kipia pa Pasian Tapa upna-in a nungta ka hi hi.
48002021	Thukham tungtawnin thumaanna kingah thei hileh Khrist a mawkna-a si hi ding ahi manin, Pasian hehpihna ka pampaih kei hi!” ka ci hi.
48003001	No Galatia mihaite! No kua in hong bumhai ahi hiam? Jesu Khrist a kilhlup bangin a kiteltakin note mitmuh tektek ah hong kilak hi.
48003002	Note tung pan na khat bek ka thei nuam hi. Thukham zuihna hangin Kha na ngah uh hiam, ahikeh na zakte uh na upna uh hangin na ngah uh hiam?
48003003	Tua zahta a hai lawmlawm na hi uh hiam? Kha tawh na pat khit nungun mihing nasepna tawh na ngim na tup uh tangtun sawm na hi uh hiam?
48003004	A mawkna-in tua zahta thuak na hi uh hiam, a mawkna taktak himawk ding hiam?
48003005	Pasian in thukham na zuihna uh hangin note, ama Kha hong pia in note lakah nalamdangte hong bawl ahi hiam, ahikeh na zaksa uh na up hang uh hizaw hiam?
48003006	Abraham ngaihsun un: “Amah in Pasian uma, ama adingin tua mah thumaanna in kisimsak hi,”
48003007	Tua ciangin a umte Abraham tate suak cih theitel un.
48003008	Pasian in upna hangin Gentile-te dik tangsak nuam cih Laisiangtho in mukhol a, Abraham kiangah, “Nang tungtawnin minam khempeuh thupha kipia ding hi,” ci-in lungdamna-thu na magen hi.
48003009	Tua ahi ciangin a umte khempeuh, upna nei mipa Abraham tawh thupha kipiakhawm hi.
48003010	Thukham zuihna-a kingate khempeuh hamsiatna nuai-a om lai uh ahi hi. Ahang in: “Thukham Laibu sunga kigelhte khempeuh a zuikim suak zolote peuh mah hamsiat ahi uh hi,” ci-in kigelh zo hi.
48003011	A teltakin thukham hangin Pasian mai-ah kuamah diktansak ahi kei hi. Bang hang hiam cih leh, “Mi thumaante upna hangin a nungta ding hi,”
48003012	Upna tungah thukham kibulphuh lo hi; tua tawh kilehbulh in, “Tuate a hih mi, tuate hang mahin a nungta ding hi.”
48003013	Eite tang dingin Khrist hamsia hong suakin thukham hamsiatna panin hong tan zo hi. Ahang in, “Sing tunga kikhai peuhpeuh hamsiat ahi hi,” ci-in kigelh hi.
48003014	Eite in upna hangin a kiciamsa Kha i ngah theih nadingin Abraham tunga kipia tua thupha, Khrist Jesu tungtawnin Gentile-te tungah hong tun theih nadingin amah in eite hong tan zo hi. Thukham le Thuciam
48003015	Sanggamte aw, nisim nuntakna panin gentehna khat kong gen ding hi. A kikipsaksa mihing thukhun pen, kuamah in paikhia thei loin a behlap thei kei hi. Hih thu ah zong tua mah bang ahi hi.
48003016	Abraham le a suan a khak tungah thuciamnate kipia hi. Laisiangtho in mi tampi a gennopna-in “na suan na khakte tungah zong” ci loin Khrist ahi mi khat genna in, “na suan na khak tungah” ci zaw hi.
48003017	Ka gennop hih ahi hi: A beisa huna Pasian in a kipsaksa thukhun pen tua khit kum 430 a kipia thukham in tua thuciam a phiat tuan kei hi.
48003018	Ahang in, thukham tungah gouluahza kinga hileh thuciam tunga kinga ahi kei ding hi. Ahi hangin Pasian in a hehpihna hangin thuciam tungtawnin gouluahna Abraham a pia hi.
48003019	Tua hi mawk leh, thukham bang ngimna ahi hiam? Thukham pen thuciam in a na gen tua Ci-le-sa hong tun mateng adingin khialhnate hanga kipia thuah ahi hi. Tua thukham pen vansawltakte tungtawn in palai khat zanga kikipsak ahi hi.
48003020	Ahi zongin mi pawlkhat bek tangin palai a ding kei hi; ahi hangin Pasian khat ahi hi.
48003021	Tua ahi manin thukham in Pasian thuciamte a langpan hiam? Langpan peuhmah lo hi! Ahang in, nuntakna a pia thei thukham kipia hileh thukham hangin thumaanna hong tung khin takpi ding hi.
48003022	Ahi hangin a kikamciam pen Jesu Khrist upna tungtawna kipiasa, a um mite tungah a kipiak thei nadingin Laisiangtho in leitung buppi mawhna thong kiapa ahi hi, ci-in genkhia hi.
48003023	Hih upna hong tun ma-in thukham in eite khempeuh thongah hong khia a, upna hong kilat mateng hong khumcip hi.
48003024	Tua ahi ciangin upna hangin dik tansak i hi thei nadingin Khrist kiangah eite hong pi ding in tua thukham hong ki-uksak hi.
48003025	Tu-in tua upna tungta ahi manin thukham in hong uk kha nawn kei hi. Pasian Tapate
48003026	Khrist Jesu upna tungtawnin note khempeuh Pasian tapate na hi uh hi;
48003027	ahang in, Khrist sunga kibaptise note khempeuh Khrist a silh na hi ta uh hi. Jew mi,
48003028	Greek mi a om kei hi; sila, sila lo a om kei hi; numei pasal a om kei hi. Ahang in, note khempeuh Khrist Jesu sungah khat na hi uh hi.
48003029	Note Khrist aa na hi uh leh Abraham suan na hi uh a, thuciam bangin gouluahte na hi uh hi.
48004001	Ka gen thu in, gouluahpa in a neu lai-in a luah ding khempeuh a neipa ahi hangin sila tawh a kilamdanna a om kei hi.
48004002	Apa hun seh hun a tun mateng a donte le a kemte ukna nuai-ah a om hi.
48004003	Tua mah bangin eite i neu lai-in leitung ngeina bulpite nuaiah sila i suak hi.
48004004	Ahi hangin a hun hong tun kim ciangin Pasian in a Tapa hong sawla, thukham nuai-ah numei sung panin hong suak hi.
48004005	Thukham nuai-a omte tapa hina, thuneihna a kimin i ngah theih nadingin hong tan hi.
48004006	Note tapate na hi manun “Abba, Pa” a ci khia tua Kha, ama Tapa Kha eite lungsungah Pasian in hong sawl hi.
48004007	Tua ahi ciangin note sila hi nawn loin tapa na hi uh hi; tapa na hi nungsangun Pasian in note zong gouluahpa in hong koih zo hi. Paul in Galatia-te Lunghimawh
48004008	Tunung lai, Pasian na theih ma un pianngei-a pasian a hi lote sila-in na om uh hi.
48004009	Ahi hangin tu-in note in Pasian thei tham loin, Pasian hong theih na hi nungsangun a thanem le bangmah a man lo thubulpite ah na kihei kik uh bangci bang ahi hiam? Tuate nuai-ah sila suak kikkik nuam na hi uh hiam?
48004010	Note in a kisehtuam nite, khate, khuahunte le kumte na tang uh hi!
48004011	Note adingin bang tan hiam khat a mawkna-a hahkat ka hi khak ding kong laupih hi.
48004012	Sanggamte aw, kong kun hi: note tawh a kibanga kong om bangin note zong kei bangin hong hi un. Kei tungah nong khial kei uh hi.
48004013	Na theihsa bangun, note tungah lungdamna-thu kong gen masakna ka ci natna hang ahi hi.
48004014	Ka dam loh no adingin zia-etna a suah hangin simmawhna peuh kihna peuhin nong nei tuan kei uh hi. Tua sangsikin Pasian vansawltak mahmah, Khrist Jesu mahmah bangin nong muak uh hi.
48004015	Note lungnopna khempeuh bang suak ta ahi hiam? Hih thei liai hi le uh cin na mittang nangawn uh khelkhia-in tuate kei nong piak nop lam uh ka thei hi.
48004016	Tu-in note thutak kong hilh mana na gal uh suak ka hi hiam?
48004017	Tua mite in note hong zogawp nuam uh hi; ahi hangin a hoih nading lam ahi kei hi. Amaute in kote pan note hong khenkhia in amau adingin nakpi-a na hahkat ding uh a deih uh hi.
48004018	Ngimna a hoih nak leh hahkat ding hoih hi; note tawh kong om sung bek hi loin a tawntungin na hahkat den un.
48004019	Note sungah Khrist lim a kilat matenga nausuahnat thuak banga kong thuak kik kong it tate aw,
48004020	note hangin amkham ka hi manin tu-in note tawh omkhawm hileng, ka aw suah khel nuam na zen ing e! Hagar le Sarah
48004021	Thukham nuai-a om nuam note in, thukham in a gen bang hiam, cih za lo na hi uh hiam, hong gen dih un?
48004022	Ahang in, Abraham in tapa nih nei a, khat sila numei tawh a neih hi-in, a khat pen a suakta numei tawh a neih ahi hi, ci-in kigelh hi.
48004023	Sila numei tawh a neih a tapa pen a ngeina banga suak hi-a, ahi hangin a suakta numei tawh a neih a tapa pen kamciamna khat tangtunna ahi hi.
48004024	Tua numeite thukhun nih tanga ding ahi manin, hihte tehkakna-a lak theih ding ahi hi. Thukhun khat Sinai Vum pan hi a, sila a suak ding tate a nei hi. Tua pen Hagar ahi hi.
48004025	Tu-in Hagar pen Arabia a om Sinai Vum tangin ding a, tu huna Jerusalem khuapi tawh a kibang ahi hi; bang hang hiam cihleh tuanu a tate tawh sila-in a om uh hi.
48004026	Ahi hangin tunglama om Jerusalem pen sila hi lo a, amah eite nu ahi hi.
48004027	Ahang in, “Ta nei lo tasel numei aw, nuam in; nang, nausuahnat a thuak kha lo nu aw, nuamin ngaihtakin kikokhia in; bang hang hiam cihleh pasal nei numei sangin a kipampaih numei khat in ta tam a nei zaw hi,” hi ci-in kigelh hi.
48004028	Tu-in sanggamte aw, note Isaac bangin kamciamna tate na hi uh hi.
48004029	Tua hunlai-in suah ngei-a suak tapa in Kha vangliatna pana suak tapa a bawlsia hi. Tu-in zong tua mah bang ahi hi.
48004030	Ahi hangin Laisiangtho in bang gen ahi hiam? “Sila numei tapa in a suakta numei tapa tawh gouluah khawm ngei lo ding ahi manin sila numei le a tapa hawlmang un.” ci hi.
48004031	Tua ahi manin sanggamte aw, eite sila numei tate hi loin sila lo numei tate i hi hi.
48005001	Khrist in a suakta dingin eite hong khahkhia hi. Tua ahi ciangin kiptakin ding unla, sila hakkol tawh no le no vangik kisuan kik nawn kei un.
48005002	Ka kammalte ciamteh un! Keimah Paul in kong hilh hi; vun na atsak uh leh no adingin Khrist in kimanna a nei peuhmah kei ding hi.
48005003	Vunatsak mi peuhmah in thukham a vekin a zuih kim kul hi, kong ci lai hi.
48005004	Thukham zuihna hangin diktansakna ngah a sawm note, Khrist panin khenkhiatsa na hi uh a, hehpihna panin na pukmang khin uh hi.
48005005	Ahi hangin kote in ka lamet uh thumaanna pen upna hangin Kha tungtawnin lawptakin ka ngak uh hi.
48005006	Ahang in, Khrist Jesu sungah vunat, ahi zongin, vunat loh ahi zongin kimanna a nei kei hi. Itna tungtawna kipulak tua upna bek in kimanna a nei hi.
48005007	Note kitaitehna hoihtakin na tai uh hi. Thutak na zuih loh nadingun kua in hong dal ahi hiam?
48005008	Tua bang kizolna ahileh note hong sampa kiang pan hi lo hi.
48005009	"Silngo tawmkha in annel mekman lompi khat sung khempeuh a tawksak thei hi.”
48005010	Note, lungsim tuamdang a nei lo dingin Topa sungah kong muang hi. Note hong lungbuaisak peuhpeuh in kuakua ahi zongin gawtna thutanna a thuak ding hi.
48005011	Sanggamte aw, vunat thu mah a hilh lailai hi leng bang hangin bawlsiatna thuak lai ding ka hi hiam? Tua bang hileh singlamteh hanga ngaihdahna a beisak ka hi ding hi.
48005012	Note hong buaisakte amau le amau kiget vet le uh hi lo ding hiam?
48005013	No ka sanggamte aw, a suakta dinga hong kisam na hi uh hi. Ahi zongin na suahtakna uh mawhdim pianngei deihna-a bualna in zang kei unla, tua sangin ki-itna tawh khat le khat na kisepsak thuk un.
48005014	"Nang le nang na ki-it bangin na vengte it in,” a cih thupiak khatah thukham khempeuh a kigawm khin hi.
48005015	Note khat le khat kikei-in na kinek thuk uh leh kikem un, khat le khat na kihihsia gawp ding uh hi. Kha-a Nuntakna
48005016	Tua ahi ciangin Kha-in na nungta un, tua hileh mawhdim pianngei deihna na tangtun kei ding uh hi, kong ci hi.
48005017	Ahang in, mawhdim pianngei lunggulhna pen Kha deihna tawh kilehbulh a, Kha lunggulhna pen mawhdim pianngei lunggulhna tawh kilehbulh hi. Tuate gel khat le khat kido ahi ciangin na hih nop uh na hih thei kei uh hi.
48005018	Ahi hangin Kha in nang hong pi leh thukham nuai-ah na om kei hi.
48005019	Mawhdim pianngei gamtatna telnop mahmah hi: numei-pasal paktatna, siantho-lohna le hukna-lanna;
48005020	milim biakna le bumna; muhdahna, kilemlohna, hazatna, hehluatna, angsung khualna, kilungkim lohna, kipawlkhennate le
48005021	en-na, zukhamna, uangtatna le tua bang nam khempeuh ahi hi. Tua banga nungtate in Pasian gam a luah kei ding hi, ci-a kong vauhilhsa bangin kong hilhkhol hi.
48005022	Ahi hangin Kha gah in: itna, lung nopna, kilemna, thuakzawhna, citna, hoihna, muanhuaina,
48005023	migitna le pumpi ukzawhnate ahi hi. Hihte a langpang ding thukham a om kei hi.
48005024	Khrist Jesu aa ahite in tua mawhdim pianngei deihna le a lunggulhna teng tawh a kilhlum zo uh hi.
48005025	Kha hanga nungta i hi nungsangin Kha tawh kalsuan khawm ni.
48005026	Eite khat le khat kimisak, kihehsakin ki-eng kei ni.
48006001	Sanggamte aw, mawhna a bawl mi khat a kimat leh a khami note in migitakin na phong ding uh hi. Ahi hangin no le no na kikem un; tua hi kei leh note in zong zia-etna na thuak kha ding uh hi.
48006002	Khat le khat na vangik uh kidawn tek un. Hih bangin gamta le uh cin Khrist thukham na tangtun ding uh hi.
48006003	Mi khatpeuh bangmah hi lo napi a thupi-a a kingaihsut leh amah le amah kikhem ahi hi.
48006004	Mi khempeuh in amau gamtatna encian ciat uh hen. Tua ciangin, midangte khatpeuh tawh kitehkak se loin amah le amah a kihisak thei pan ding hi.
48006005	Ahang in, mi khempeuh in amau van tek a pua ciat ding uh hi.
48006006	Thu-a kipantah peuhmah in, a pantah pa tawh a hoih khempeuh a tangkhawm pelmawh hi.
48006007	Khem zawhin na om kei un: Pasian pen ciamnuih bawl theih hi lo hi. Mi in ama vawh bangin a at ding hi.
48006008	Ama mawhdim pianngei lungkim nading a vawh mi in, tua pianngei panin siatna a at ding hi; Kha lungkim nading a vawh mi in, tua Kha panin nuntak tawntungna a at ding hi.
48006009	Eite in i tawpsan kei nakleh a hun a tun ciangin a gah at ding i hi manin na hoih sep cimtak kei ni.
48006010	Tua ahi manin hun hoih i neih sungin mi khempeuh tungah na hoih sem ni, a diakdiak in thu-um innkuante tungah sem ni. Vunat hilo Piansak Thakna
48006011	Keima khut mahmah in laimal golpipi-a no tunga kong gelhte en dih un!
48006012	A tungthama maipha ngah nuam mi pawlkhat in, vun hong atsak nuam teitei uh hi. Hih banga a hihna uh a thu, Khrist singlamteh thu hanga bawlsiatna tawh a kipelh nop man bek uh ahi hi.
48006013	Vunatte nangawn in thukham a zui kei uh hi. Tua hi ta leh note hong kisialhpih nuam uh ahi manin, vun hong atsak teitei uh ahi hi.
48006014	Kei adingin leitung kikilhcip a, kei zong leitung adingin hong kilhcipna ahi tua Topa Jesu singlamteh longal ka kisialhpih kei ding hi.
48006015	Vunat le vunat loh in phattuamna a nei kei hi. A thaka piansakna bekin phattuamna a nei hi.
48006016	Hih zuih ding ngeina a zuite khempeuh le Pasian Isreal-te tung dongah lemna le lainatnate om ta hen.
48006017	A nunung penin, ka pumpi tungah Jesu ciamtehnate pua ka hi manin, kuamah in kei hong buaisak kei ta hen.
48006018	Sanggamte aw, Topa Jesu Khrist hehpihna, note kha tawh om ta hen. Amen.
49001001	Pasian deihna hanga Jesu Khrist sawltakpi Paul in, Ephesus a om misiangte, Khrist Jesu sunga a muanhuaite tungah:
49001002	I Pa Pasian le Topa Jesu Khrist tung pana hehpihna le lemna no tungah om ta hen.
49001003	Vanlam gama, Khrist sunga khalam thuphate khempeuh eite thupha hong pia i Topa Jesu Khrist Pasian le Pa kiphat ta hen.
49001004	Ahang in, ama mitmuh ah ‘siangtho-a pau i ban loh nadingin leitung piansak ma-in ama sungah eite hong teel zo hi.
49001005	Ama nopsakna le deihna tawh kizui-in Jesu Khrist tungtawnin tate a hong san theih nadingin –
49001006	amah in a Itpa sungah eite hong piakkhong a minthang ama heh pihna pahtawi nadingin itna-in hong laitan kholhsa ahi hi.
49001007	Pasian hehpihna kicing tawh kizui-in ama sisan hangin ama sungah tatkhiatna le mawh maisakna i ngah a,
49001008	amah in pilna le theihcianna khempeuh tawh tua hehpihna kicingtakin eite hong pia zo hi.
49001009	Tua ciangin amah in Khrist sunga a ngimsa ama deihna thuthuk, a lungkimna hoih tawh kizui-in eite hong theisak hi.
49001010	A hun a cin ciangin a tangtung dingin vantung le leitunga na khempeuh lutang khat, Khrist mahmah nuai-a gawmkhawm ding ama tup ahi hi.
49001011	Ama deihna banga a ngimna tawh kituakin na khempeuh a semkhia pa in a deihna tawh kizui-in a laitansa bangin ama sungah kote hong kiteelsa hi-a,
49001012	Khrist sunga lametna a nei masa kote ama minthanna pahtawina ka suah theih nading uh ahi hi.
49001013	Note hong hotkhiatna lungdamna-thu, tua thutak thu na zak khit uh ciangin note zong Khrist sungah hong kihuai khawm hi. Na up khit uh ciangin ciamtehna khat, hong kikamciamsa Khasiangtho-a kiciamtehsa na hi uh hi.
49001014	Tua pen ama minthanna pahtawi nadingin Pasian neihsate tatkhiatna dongin i luah ding hong kamciamna ahi, khamkholhna ahi hi.
49001015	Hih thu hangin Topa Jesu na up na uh le misiangte khempeuh na itna uh ka zaka kipan,
49001016	ka thungetnate ah note hong phawk gige in no ading lung damkohna ka tawlnga nai kei hi.
49001017	Eite Topa Jesu Khrist’ Pasian a minthang Pa in, amah na theihcian zawk nadingun pilna le kilaakna Kha note hong piak theih nadingin thu ka ngen den hi.
49001018	Note hong sapna ahi lametna, misiangte sunga a minthang ama gouluah a kicinna le
49001019	a um mi eite adinga tehpih bei ama vangliatna thupi na theih nadingun na lungsim mitte uh a kivaksak nadingin zong thu ka ngen hi.
49001020	Misi pan amah a thawhkiksak lai-a vanlam gamah a taklam-a a tutsak lai-a
49001021	ukna le thuneihna, vangliatna le gam-ukna khempeuh, tu khanghun bek hilo hong tung ding khanghun ah zong a kipia thei za khempeuh tungpek ah Khrist a, a zatsa thahatna mah ahi hi.
49001022	Pasian in na khempeuh ama khepek nuai ah koih a, pawlpi adingin amah na khempeuh tungah lutang in seh khinin,
49001023	tua pawlpi pen ama pumpi hi-a, na khempeuh, lam khempeuh-a, a cingsakpa’ kicinna ahi hi.
49002001	Note na hi uh leh na mawhnate uh le na khialhnate uh sungah na si khin uh a,
49002002	hih leitung thu, tu laitaka thumang lote sunga na a sem kha tua huihgam ukpa na zuih lai-un, tuate sungah na nungta uh hi.
49002003	Hun khat lai-in eite khempeuh zong amaute lakah i nungta a, i mawhdim pianngei ukluatna tangtun in pumpi lunggulhnate le ngaihsutnate zui-in i om hi. Midangte bangin pianngeia in, thangpaihna nuai-a omte i hi hi.
49002004	Ahi hangin lainatna a hau Pasian in a lian mahmah eite hong itna hangin
49002005	khialhna sungah si-a i om laitak nangawnin Khrist tawh eite hong nungtasak khawm – hehpihna hangin hotkhiat na hi uh hi.
49002006	Pasian in Khrist tawh eite hong thosak khawma, vanlam gamah Khrist Jesu sungah amah tawh hong tukhawmsak hi.
49002007	Khrist Jesu sunga a migitna hanga eite tunga hong kigenkhia tehpih bei ama hehpihna kicinna, hong tung ding khanghunte ah eite tunga hong kilatsak nading ahi hi.
49002008	Ahang in, hehpihna hangin upna tungtawnin hotkhiat na hi uh hi. No le no a na ngah uh hi loin Pasian letsong ahi hi –
49002009	kuamah a kisialh theih loh nadingin sepna hang ahi kei hi.
49002010	Ahang in, eite sep dinga Pasian geelkholh, nasep hoih sem dinga Khrist Jesu sunga kipiangsak Pasian khutsiam i hi hi.
49002011	Tua ahi manin nidang lai-in pianngei in Gentile-te na hi uh a, amau le amau “vunat” (mihing khut tawh pumpi tunga ki-at) a kicite in note “vunat loh” hong cih uh phawk unla,
49002012	tua hunlai-in note Khrist tawh kikhenin Israel mi hina pan kipuaseh in, kam ciamna thukhunte-a tan nei lo gamdang mi hi-in, lametna a om lo le Pasian lo-a leitunga om na hilam uh phawk gige un.
49002013	Ahi hangin khatvei lai-a gamlapi-a om note, tu-in Khrist sisan tungtawnin Khrist Jesu sungah hong kinaisak ta hi.
49002014	Ahang in, nihte khat hong suaksak a, kikal dalna ahi kilemlohna kulhte a phelkhia pa a mahmah eite lemna hi-in,
49002015	amah in ama ci-le-sa ah tua thukham le thukham’ thupiakte le ngeinate a beisak hi. Mi nihte panin mi thak khat a mahmah sunga piansak ding a ngimna hi-a, tua hangin kilemna bawlin
49002016	hih pumpi khat sungah amaute gel sing lamteh tungtawnin Pasian ah kilemkiksaka tua tawh amaute kilang neihna a lamang hi.
49002017	Amah hong pai-in no a gamlapi-a omsate tungah kilemna thu, a nai-a omsate tungah zong kilemna thu mah hong gen zo hi.
49002018	Ahang in, ama tungtawnin eite in Kha khat tawh Pasian mai-ah luttheihna i nei tuak hi.
49002019	Tua thu hangin note mikhual le gamdang mi hi nawn loin, Pasian mite tawh tualsung mi na hikhawm uh a Pasian innkuan sung mite na hi uh hi,
49002020	innkiu suangpi Khrist Jesu mahmah tawh sawltakpite le kamsangte bulkip tunga hong kilam na hi uh hi.
49002021	Ama sungah tua inn buppi kizomkhawm a, Topa sungah a siangtho biakinnpi a suak dingin a khang hi.
49002022	Tua hi-a note zong Pasian ama Kha-in a tenna a suak dingin a kilamkhawm toto na hi uh hi.
49003001	Hih thu hangin, no Gentile-te tanga Khrist Jesu’ hanga thongkia keimah Paul in –
49003002	Note adinga kei tunga hong kipia Pasian hehpihna in na a sepkhiatna thu na za zo tham uh hi.
49003003	Tua in, a toma ka gelhsa bangin kilaakna tawh kei tunga hong kitheisak thuthuk ahi hi.
49003004	Tua ahi teh hih thu na sim uh ciangin Khrist thuthuk ka theihzia na thei ding uh hi.
49003005	Tua pen Pasian sawltakpi siangthote le kamsangte tunga tua Kha tawh tu huna a kilaak bangin khang dang mite tungah a kitheisak kei hi.
49003006	Hih thuthuk i cih in, lungdamna-thu tungtawnin Gentile-te in Israel-te tawh luah khawmin, pumpi nate suakkhawm uh a, Khrist Jesu sunga kamciam a tangkhawm a suahna uh ahi hi.
49003007	Ama vangliatna nasepna tungtawna kei tungah tua Pasian hehpihna letsong hong kipiak hanga hih lungdamna-thu nasempa a suak ka hi hi.
49003008	Pasian mi a neupente sanga a neuzaw hi napi hih hehpihna a kizongkhia zo lo Khrist hauhna thu Gentile-te tunga hilh ding
49003009	le a beisa khanghunte a, na khempeuh a piangsak Pasian sunga a kiselcip hih thuthuk nasepna mikim tungah teltaka lakkhia dingin kei hong kipia hi.
49003010	Ama ngimna in Pasian pilna thuap tampite pawlpi tungtawnin vanlam gam sunga thuneihna neite le ukna a neite tunga theihsak ding deihna hi a,
49003011	tua pen ama tawntung ngimna tawh kizui-in i Topa Khrist Jesu sunga a bukimsak pen ahi hi.
49003012	Ama sung le, ama sunga upna tungtawnin suahtakna le kimuanna tawh Pasian i nai thei ta hi.
49003013	Tua ahi manin note adinga ka thuaknate hangin a lungkia lo dingin kong ngen hi, tuate note minthanna ahi hi.
49003014	Hih thu hangin Pa mai-ah ka khukdin hi,
49003015	amah panin vantung le leitung ama innkuanbupa min a kilo hi.
49003016	Amah in a minthang ama hauhna panin, Kha tungtawnin vangliatna tawh na sunglam mi uh hong thakhauhsak nadingin thu ka ngen hi.
49003017	Tua pen upna tungtawnin note lungsungah Khrist a ten theih nading ahi hi. Tua ciangin note ading kong ngetsakna in itna ah zungkha-in, kipin,
49003018	misiangte khempeuh tawh vangliatna nei khawmin Khrist hong itna, a zaina, a sauna, a sanna, le a thukna na theih zawh nading uh,
49003019	le theihbatloh ahi itna thei-in, Pasian kicinna khempeuh ah note na dim theih nading uh ahi hi.
49003020	Tu-in i nget khempeuh le i lunggeel khempeuh sanga nakpi-a thupi zawtham le, eite sunga a sem a vangliatna tawh kizui-a a hih thei pa tungah
49003021	pawlpi le Khrist Jesu tungtawnin akhang akhang a tawntungin minthanna omden ta hen. Amen.
49004001	Tua ahi ciangin Topa adingin thongkia keimah in na ngahsa uh hong sapna tawh kilawm-a na nuntak ding uh kong kun hi.
49004002	Kiniamkhiat le migitakin om un; lungduai-in itna tawh khat le khat na kithuak keeikai un.
49004003	Kilemna in hong khihkhawmna tungtawnin, tua Kha a na kipumkhatna uh na letkip nadingun na hih theih tawpun hih un.
49004004	Pumpi khat le Kha khat – note hong kisap lai-a lametna khata hong kisap bangin –
49004005	Topa khat, upna khat, baptise-na khat,
49004006	na khempeuh tunga om, na khempeuh tungtawna, na khempeuh sunga ompa, mite khempeuh Pasian le Pa khat a om hi.
49004007	Ahi hangin Khrist sehsaknasa bangin eite tungah hehpihna hong kipia ciat hi.
49004008	Hih thu hangin: “A sangah amah a kahtoh ciangin, amatte pi-in tonpih to a, mite tungah letsongte a pia hi.” a na ci hi.
49004009	(Leilam gam, a niamna ah amah kumsuk lo hileh, “amah kahto” a cih, bang a cihnopna hi ding hiam?
49004010	Khuavannuai bup na khempeuh a kicingsak dingin a kumsukpa tektek vante khempeuh sanga sangzawin a kahto pa ahi hi.)
49004011	Amah, mi pawlkhat sawltakpi, pawlkhat kamsang, pawlkhat lungdamna thugen, pawlkhatte thuhilh sia le laihilh sia sem dingin a pia pa hi-a,
49004012	tuate in Khrist pumpi a khansuah theih nadingun Pasian mite na sem dinga a bawlkholh nading ahi hi.
49004013	Tua in eite khempeuh, tua upna le Pasian Tapa theihna ah khat suaka, Khrist kicinna zahzah a i picin mateng ading ahi hi.
49004014	Tua ciangin mite in zuau siamna le khelpilna tawh a geel uh amau khemna ah, tuihual in a lapsuk a laptoh, thuhilhna huih citeng in amut kawikawi naungekte i hi nawn kei ding hi.
49004015	Tua sangsik in, itna tawh thutak genin, Lutang ahi pa Khrist sungah, na khempeuh ah ama sungah i khangto ding hi.
49004016	Amah panin pumpi na khempeuh thagui tekah kihuh kizom khawmin, amau sep ding tek a sep ciangin tua pumpi, itna sungah khangin amah le amah a kikhansuah hi.
49004017	Tua ahi ciangin note, Gentile-te ngaihsutna gina lo-a, a nuntak bangun na nuntak nawn loh nadingun hih thu Topa sungah kong gena, kong kun tangtang hi.
49004018	Amaute lungtang kikhauh sakna hanga bangmah a theih loh manun, Pasiana nuntakna panin amaute kikhenkhia-a, a theihtelna uh kimialsak hi!
49004019	Amaute in zumna mel thei nawn loin a siang lo namkima bual dingin a uangzaw kilunggulhna nei tawntung uh a, amau hukna le lanna ah a kipiakhia khin zo uh hi.
49004020	Bangbang hi ta leh note in tua bang lamin Khrist na thei kei uh hi.
49004021	Jesu sunga om thutak tawh kizui-in ama sungah hong kihilh zo ahi ciangin note in amah thu na zaksa uh hi takpi hi.
49004022	Tuma lai-a na nuntakna uh tawh kisai-in khemhat lunggulhna in a siatsaksa na milui uh suahkhia ding,
49004023	na lungsim puakzia uh kibawl thak ding,
49004024	amaan thumaanna le sianthona taktak sungah Pasian tawh kibang dinga kipiangsak mithak na silh ding uh note hong kihilh hi.
49004025	Tua ahi manin eite khempeuh pumpi khat sunga a nate i hi manin note a kuamapeuh in zuauphuahna suahkhia-in a vengte tungah maantakin thu a gen pelmawh ding hi.
49004026	"Na heh sungin na mawh kei in,” na heh dam loin ni na tumsak kei in,
49004027	dawimangpa siksan na awn kei in.
49004028	A guta densa pa in gu nawn peuhmah loin a kitangsamte na khatpeuh a hop theih nadingin ama khut tawh, kimanna a nei na khatpeuh sem pelmawh hen.
49004029	Na kam panun kam hoih lo pusuak sak kei un, ahi zongin a zate in phat tuampih in amau tangsapna tawh kizui-a, amaute bawlpha in, a huh thei ding kammal bek pusuaksak zaw un.
49004030	Tatkhiat ni adinga note hong kiciamtehna Pasian Khasiangtho na dahsak kei un.
49004031	Khaat-na, ngonghehna le hehna, kitotzakna le gensiatnate khempeuh etsatna nam khempeuh tawh na paikhia un.
49004032	Note migi in khat le khat na kikhuatuah unla Pasian in Khrist sunga note mawhna hong maisak bang tektek in, na mawhna uh na kimaisak ciat un.
49005001	Tua ahi manin itluat tate bangin Pasian a ettehte hi unla,
49005002	Khrist in eite hong it a, eite adingin Pasian tungah a namtui-a biakna ding le biakpiakna dingin amah le amah a kipiakkhiat bangin itna nuntakna tawh na nungta un.
49005003	Ahi hangin note lakah numei pasal paktatna lim ahi a, siantho lohna nam khat peuhpeuh le huaihamna ahi zongin a om peuhmah kei ding hi. Bang hang hiam cih leh Pasian misiangthote adingin hihte kilawm lo hi.
49005004	Note kam panin zahmawhpau le haipauna, ciamnuih thanghuaite, tua banga kilawm lote omsak loin lungdam na ko zaw un.
49005005	Ahang in, a thangtat, a siangtho lo ahikeh a huaiham, tua banga hihte milim bia hi-a, Khrist le Pasian gam ah luah ding bangmah a nei kei hi, cih na theitel uh hi.
49005006	Thu mawkmawk tawh kuamah na kikhem zosak kei un. Bang hang hiam cihleh tua bang thute hangin thumang lote tungah Pasian thangpaihna a tung hi.
49005007	Tua ahi manin amaute tawh kithuah kei un.
49005008	Ahang in, hun khat lai-in note khuamial na hi uh a, ahi hangin tu-in Topa sungah khuavak na hi uh hi. Khuavak tate bangin na nungta un;
49005009	Ahang in, khuavak gah in, hoihna khempeuh, thumaanna le thutak ahi hi.
49005010	Topa lungkimna bang hiam, cih na zong un.
49005011	Gah a gah lo khuamial gamtatna tawh na kisawhkha kei unla amau gamtatnate na pholak zaw un.
49005012	Ahang in, thumang lote in a simthama a septe uh a kigenkhiat bek zong maizumhuai hi.
49005013	Ahi hangin khuavak in a pholak na peuhmah a kimu thei hi.
49005014	Ahang in, na khempeuh a kimu theisak khuavak ahi hi. Hih thu hangin: “Ihmu mi aw, khanglo in, misi panin tho in, tua hileh nang tungah Khrist a tang ding hi,”a na ci hi.
49005015	Tua hi-a na nuntak zia uh, apil lote bang hi loin apilte bangin limtakin kidawm unla,
49005016	nite hoih lo ahi manin hun hoih na neih peuhpeuh uh a hoih penin na zang un.
49005017	Tua ahi ciangin hai kei unla, Topa deihna bang ahi hiam, cih theitel zaw un.
49005018	Zu kham kei un, uangtat luatna mun hong tun thei hi. Tua sangsikin, Kha tawh na kidim zaw un.
49005019	Phatna-late, biakna late le khalam late in khat le khat na kihopih un. Na lung sung uhah phat kawmin Topa tungah la sa un,
49005020	Topa Jesu Khrist minin na khempeuh hangin Pa Pasian tungah lungdam na ko tawntung un.
49005021	Khrist zahtakna tawh khat le khat na kiniamkhiat tuah un.
49005022	Zite aw, Topa tunga ki-ap bangin na pasalte uh tungah ki-ap un.
49005023	Ahang in, Khrist in ama pumpi ahi pawlpi lutang le a Honpa ahi bangin zi lutang in a pasal ahi hi.
49005024	Khrist tungah pawlpi a ki-ap bangin zite zong na khempeuh ah a pasalte uh tungah a ki-ap ding uh hi.
49005025	Khrist in a pawlpi it a, ama adingin amah mah a kipumpiak khiat bang tektek in, pasalte aw, na zite uh it un.
49005026	Amah in pawlpi siangtho dingin thu tungtawnin tui in sawp a, singthosak hi,
49005027	tua pen a nin baang lo, a vun tonna om lo, a melhemna khatpeuh om lo tham loin siangtho le kawkbaang lo-a, a tangkhia pawlpi-in amah le amah a kipiakkhiat theih nading ahi hi.
49005028	Tua tawh kibangin, pasalte in amau pumpi bangin a zite uh a it uh kul hi. A zi it pa amah le amah ki-it ahi hi.
49005029	Tuate khempeuh khit ah, ama pumpi mudah kuamah om ngei lo a, Khrist in a pawlpi cingin a vak bang tektekin ama pumpi cingin a vak zaw hi.
49005030	Ahang in, eite ama pumpi nate i hi hi.
49005031	"Hih thu hangin pasal in a nu le a pa nusia-in a zi tawh kigawm dinga, tua nihte sakhat a suak ding uh hi.”
49005032	Hih in thuthukpi khat hi-a, ahi hangin kei gen ahileh Khrist le pawlpi thu ahi hi.
49005033	Bangbang ahi zongin, note a kua mapeuh amah leh amah a ki-it bangin na zite uh na it pelmawh un. Zi in zong a pasal a zahtak pelmawh ding hi.
49006001	Tate aw, Topa sungah na nu na pate uh thu na mang un, ahang in, hih in thumaan ahi hi.
49006002	"Na nu na pa pahtawi in.” Hih in thuciam tawh kizui thupiak masa pen ahi hi.
49006003	Tua bang na hileh na khan nuam dinga, leitungah sawtpi nuntak nuam na sa ding hi.
49006004	Pate aw, na tate uh mawk hehsak kei un, tua sangsikin, pattahna le Topa lamlahna ah khangtosak un.
49006005	Silate aw, Khrist thu na man ding bang tektek un, na lungsim sung uhah thutak cihtakna tawh zahtakna le kihtakna tawh na leitung pute thu na mang un.
49006006	Amaute hong muh sunga hong pahtak nading bek hi loin Khrist sila bangin na lungtang sung uhah Pasian deih bangin amaute thu na mang un.
49006007	Mihing nasem bang hi loin Pasian nasem bangin na lungtang khempeuh uh tawh na sem un.
49006008	Bang hang hiam cih leh Pasian in sila ahi a, sila lo ahi zongin na hoih a sem peuhpeuh pahtakman a piak ding na thei uh hi.
49006009	Tua ciangin pute aw, tuamah tawh kibangin na silate uh na hih un. Van tungah note le amaute Pu ahi khawmpa om a, amah in gup le paih a neih loh lam thei na hi manun amaute na tawng kei un.
49006010	A nunung penin, Topa sung le ama thahat vangliatna sungah thakhauh un.
49006011	Dawimangpa hong sawmnate na nan zawh nadingun Pasian galvan a kimin silh un.
49006012	Ahang in, eite do ahileh si le sa hi loin vanlam gama gam-ukte, thuneihnate, hih leitung khuamial vangliatnate le kha gilo galkapte ahi hi.
49006013	Tua ahi manin ni hoih lo hong tun cianga na pan theih nading uh le hih ding khempeuh na hih khit uh cianga na din zawh lai nadingun Pasian galvan a kimin silh un.
49006014	Tua ciangin na kawnguah thutak kawnggak gaksa, na awmuah thumaanna awmdal bulhsa le
49006015	na khe-uhah kilemna lung damna-thu pana hong pai kigin kholhna bulhsa-in kiptakin ding un.
49006016	Hihte khempeuh banah gilopa mei kuang thaltangte na sukmit theih nadingun upna lum tawi un.
49006017	Hotkhiatna sik lukhu le Pasian thu ahi Kha namsau la un.
49006018	Tua ciangin hun khempeuh ah thungetna nam khempeuh le ngetna tawh Kha-in thu na ngen un. Hih thu ngaihsun kawmin pilvang unla misiangte khempeuh ading thu na ngetsak den un.
49006019	Thu ka hilh peuhpeuh cianga thu hong kipiak theih nading le lungdamna thuthuk lau lo-a ka theihsak theih nadingin zong thu na ngetsak un.
49006020	Ahang in, tua thu hangin sikkhainiang bulh kawma palai ka hi hi. Ka hih ding bangin lau peumah loin ka pulakkhiat theih nading thu na ngetsak un.
49006021	Topa sunga nasem muanhuai ka it sanggampa Tychicus in kei bangci om a, na bangci sep cih na theih nadingun na khempeuh hong gen ding hi.
49006022	Kote bangci cih na theih nading uh le amah in note hong hanthawn theih nading mahmah deihna-in amah note kiangah kong sawl hi.
49006023	Pa Pasian le Topa Jesu Khrist panin upna tawh kigawmkhawm itna le lemna, sanggamte tungah om ta hen.
49006024	A si theilo itna tawh eite Topa Jesu Khrist a itte khempeuh tungah hehpihna om ta hen.
50001001	Khrist Jesu nasem Paul le Timothy in, Philippi a om Khrist Jesu sunga misiangte khempeuh le saptuam kemte le saptuam upa teng tungah:
50001002	Eite Pa Pasian le Topa Jesu Khrist tung pana hehpihna le lemna no tungah om ta hen.
50001003	Note kong phawk simin ka Pasian tungah lungdam ka ko hi.
50001004	Note khempeuh ading thu ka nget simin lungnopna tawh ka ngen tawntung hi,
50001005	bang hang hiam cih leh ni masa pen ni-a kipan tu dong lungdamna-thu sungah na kihel den uh hi.
50001006	Note sunga nasep hoih a panpa in Khrist Jesu ni dongin a bucing dingin semsuak ding cih ka muang hi.
50001007	Ka lungsunga note kong neih nungsangin hih bang zia a lungsim a kong neih ding a man ahi hi; kolbulhin ka om a, lungdamna-thu hu-in ka kipsak zongin note khempeuh in Pasian hehpihna kei tawh na tangkhawm uh hi.
50001008	Note khempeuh Khrist Jesu itna tawh kong lunggulh lam Pasian in a thei ding hi.
50001009	Ka thungetna in: note itna theihna le a sung thu khenteltheihna ah khang semsema,
50001010	a hoihpen telsiang thei-in Khrist ni dong siangtho-in, kawkbanna om loin,
50001011	Pasian minthan nading le a kiphat nadingin Jesu Khrist tungtawna hong pai thumaan gah tawh na dim nading uh ahi hi.
50001012	Tu-in sanggamte aw, kei tunga hong tungsa thu in lungdamna-thu khangsak takpi cih na theih ding uh ka deih hi.
50001013	Tua hangin Khrist hanga kol bulh a om ka hilam kumpi inn cingte khempeuh le mi khempeuh in theikhawk ta uh hi.
50001014	Kol hong kibulhna hangin Topa sunga sanggamte a tamzaw in Pasian thute hangtak le lau het loin gen ding hanthawnna a ngah zaw uh hi.
50001015	Mi kimkhatte in enna le kilungsim demna tawh Khrist thu hilh uh a, ahi hangin adangte in amau ngimna hoih nei in, a hilh uh hi, cih thumaan ahi hi.
50001016	Hih a nunungte mah in lungdamna-thu a hu dinga om lai ka hilam thei-in itna tawh a hilh uh hi.
50001017	A masa pawl in thutak paii loin, kol bulha ka om sungin buaina tawh kei hong linglawngsak thei ding uh kisa in huaiham sawmin Khrist thu a hilh uh hi.
50001018	Ahi hangin bang phamawh ahi hiam? A thupi penin, ngimna hoih ahi-a ngimna hoih lo ahi zongin bangbang lamah Khrist thu a kihilh nak leh pha zo hi. Hih thu hangin ka nuam hi. Hihi, ka nuam lailai ding hi.
50001019	Ahang in, note thungetna tung tawn le Jesu Khrist Kha in kei hong huhna bangin kei tunga piang thu pen ka suahtakna hong suak ding cih ka thei hi.
50001020	Ka pumpi ah nuntakna ahikeh sihna in ahi densa bangin tu-in Khrist a kipahtawi theih nadingin a kicing hanna ka nei ding cih maizum loin lawptakin kihehnemna le lametna ka nei hi.
50001021	Kei adingin nuntak, Khrist hi-a, sih lah metna ahi hi.
50001022	Pumpi-in nungta lai leng, ka nasepna gah, gah lai ding hi. Tua hi napi bang teelzaw ding ka hi hiam? Ka thei zo kei hi!
50001023	Tua nih saikakin ka om a, paikhia-in Khrist tawh omkhawm ding ka lunggulh hi; tua mah nakpi in hoihzaw tham hi.
50001024	Ahi hangin note adingin pumpi-a ka nuntak lai ding kisamzaw hi.
50001025	Hih thu theitel ka hi manin ka nungta lai dinga, upna sunga na khan nading uh le na lungnop nadingun note khempeuh tawh ka omkhawm lai ding hi.
50001026	Tua ciangin note tawh ka omkhawm kikna tungtawnin Khrist Jesu sunga na lungnopna uh kei hangin a dimlet ding hi.
50001027	Bang khatpeuh piang ta leh, Khrist lungdamna-thu tawh a kilawm in, ki-ukin na gamta un. Tua hileh hong hawhin note kong mu a, ka om loh kalin note thu ka galzak zongin lungdamna-thu upna hu in, lungsim kikhatin na dingkip uh cih ka thei ding hi;
50001028	note hong langpangte in bangmah lamah hong lausak zo lo cih zong ka thei ding hi. Hih in Pasian in amaute susia dinga note hong hon ding ahi na amaute tungah lim hi ding hi.
50001029	Ahang in, amah um ding bek hi lo, ama ading thuak dingin zong, Khrist tang dingin note hong kiphal hi.
50001030	Ka thuaksa bang note in na thuak uh cih na muh nung sangun tu-in thuak ding nei lai ka hilam thei ta un.
50002001	Khrist tawh note kigawmna hangin kihanthawnna khatpeuh na neih uh a, a itna panin kihehnepna khatpeuh na neih uh a, Kha tawh kipawlna khatpeuh na neih uh a, kikhuatuahna le kilainatna khatpeuh na neih uh leh
50002002	lungsim kibangin om a, itna kibang nei in, lungsim le tupna kikhatin na omna uh tawh ka lungnopna na kimsak un.
50002003	Huaihamna le kihisakna tawh bangmah hih loin kiniamkhiatin no sangin midangte a hoihzaw-in na ngaih sun un.
50002004	Note khempeuh in no angsung ding bek khual loin midangte angsung ding zong na khualsak ciat un.
50002005	Note in Khrist Jesu lungsim bang na nei un:
50002006	Amah Pasian pianngei taktak hi napi Pasian tawh kikima om ding khiatlahna a letcip ding ngaihsun loin,
50002007	bangmah kihisak loin nasem pianngei tektek hong nei-a mihing tawh hong kibang zaw hi.
50002008	Mihing mel taktak hong pua a, amah le amah kiniamkhiatin, singlamteh tungah a sih dongin thu a mang tazen hi!
50002009	Tua ahi manin Pasian in amah a sang pen munah tawisanga, min khempeuh sanga min tungnung zaw pia-in,
50002010	tua Jesu min ah vantung, leitung le leinuai-a om khempeuh khukdinin,
50002011	leii peuhmah in, “Jesu Khrist, Topa hi,” ci-in pulak dinga, Pa Pasian minthanna ahi ding hi.
50002012	Tua ahi manin kong it lawmte aw, thu na man densa bangun ka om sung bek hi lo, ka om loh sungin zong ka thu hong mangzaw in, lau kawm ling kawmin note hotkhiatna na semkhia den un.
50002013	Ahang in, a hoih ama deihna bang a deih ding le a sem dingin note sunga a sempa, Pasian ahi hi.
50002014	Na khempeuh phun lo sel loin sem un;
50002015	a lungsim kawi le lungsim mawk khangmite lakah no Pasian tate, mawh nei lo, kawkbaang lo, siangtho in, khuavannuai-a aksite bangin na tan theih nadingun
50002016	nuntakna thu na letkip uh tawh kizui-in ka taina le ka nasepna a mawkna hi lo hi, cih Khrist ni-a ka kisialh nading ahi hi.
50002017	Ahi zongin note upna pana piang kithoihna leh nasepna tungah dawntheih-a biakna bangin, biaknain kei hong kisungkhia taleh note khempeuh tawh nuamin ka lungdam khawm veve hi.
50002018	Tua mah bangin note zong nuamin kei tawh na lungdam khawm ding uh hi.
50002019	Note thu ka zak ciangin kei zong ka kipak theih nadingin a sawt loin, note kiangah Timothy kong sawl pah ding Topa Jesu sungah ka lamen hi.
50002020	Note hoih nadinga hong khual taktak ding amah lo midang ka nei kei hi.
50002021	Ahang in, mi khempeuh in Jesu Khrist khual loin amau angsung bek a khual uh hi.
50002022	Ahi zongin tapa in a pa tawh a sepkhawm bangin Timothy in kei tawh lungdamna-thu a sepkhawmna ah amah le amah in a omzia a kilangsak hi, cih na thei uh hi.
50002023	Tua ahi manin kei tunga a piang ding thu a kitel phetin amah kong sawlpah ding ka lamen hi.
50002024	Kei mahmah zong kong paipah ding Topa sungah ka muang ngam hi.
50002025	Ahi hangin ka sanggampa, ka naseppih pa le ka galkappih le note thupuakpa zong ahi, ka kisapna teng hong huh dinga nong sawlpa uh Epaphroditus note kianga kong sawl kik ding kisam ka sa hi.
50002026	Ahang in, na zaksa bangun amah cina-a, note khempeuh hong ngai-in a lungdong hi.
50002027	Amah cina takpi-a, a si dektak hi. Ahi zongin Pasian in amah bek hi loin kei zong hong lainat a, dahna a kisuangsawnin hong tuaksak kei hi.
50002028	Tua ahi manin, note in amah na muh uh ciangin na nuam theih nading uh le keimah zong ka lunghimawhna a tawm tuam nadingin amah kong paisak ding ka lawpzawsan hi.
50002029	Topa sungah nuamna lianpi tawh amah na muak unla, amah bang mite na pahtawi un.
50002030	Bang hang hiam cih leh note in kei nong huh theih lohte uh hong huh dingin a nuntakna khaamin Khrist na semin a si dektak hi.
50003001	A nunung penin ka sanggamte aw, Topa sungah lungdam un! Note tungah a kibangmah gelh kik ding buaihuai lo a, note adingin bitna ahi hi.
50003002	Tua uite, tua gilo-a gamta mite tua misa a atgawpte lakah na pilvang un.
50003003	Ahang in, ei vunatte ei Kha-a Pasian biate, Khrist Jesu sunga a minthangte in, ci-le-sa ah muanna i nei kei hi.
50003004	Tua bangin suang nuam hi leng, kei mahmah in zong suan theih ding tampi ka nei hi. Midang khatpeuh in ci-le-sa suan ding nei a, a kingaihsut leh ken ka hauzaw sem hi;
50003005	a nigiat ni-a vunat Israel mi, Benjamin beh, Hebrew-te laka a Hebrew, thukham zuihna ah Pharisee,
50003006	hahkatna lamah pawlpi bawlsia; thukham tawh kisai thumaanna ah a genbaang lo ka hi hi.
50003007	Ahi hangin kei adinga metna ahi peuhmah tu-in Khrist hangin supna-in ka sim hi.
50003008	Tua tham loin ka Topa Khrist Jesu theihna a thupi luatna tawh tehin na khempeuh supna-in ka sima, ama hangin na khempeuh ka taan zo hi. Tuate khempeuh ninneng bangin ka ngaihsun hi, Khrist ka ngah nading le
50003009	ama sungah ka om theih nading hi-a, thukham pana hong pai keima thumaanna hi loin Pasian pana upna tawh hong pai Khrist upna tungtawna kingah thumaanna pen hizaw hi.
50003010	Khrist le ama thawhkikna’ vangliatna le a thuaknate thuakpihna, a sihna ah amah tawh kibatna ka thei nuam hi.
50003011	Tua pen misi pana thawhkikna ka ngah theih nading ahi hi.
50003012	Hih khempeuh a ngah khin ta, hong kicingsak khin zo, ka cihna hi loin Khrist Jesu in kei hong matna mah ken zong ka mat zawh nadingin mai ka nawt tentan hi.
50003013	Sanggamte aw, a mankha khin ta in ka kisim kei hi. Ahi hangin ka hih na khat in: nunglama omte ka mangngilh-a mailama om nate ka delh tentan hi.
50003014	Khrist Jesu sunga vanlam-a letsong ngah dinga Pasian in hong sapna kung lam manawh in ka nawt teitei hi.
50003015	A picing khinsa eite khempeuh in tua bang lungsim i neih ding ahi hi. Note in a kilamdang thu tuam khat na ngaihsut uh leh tua zong Pasian in hong theitelsak ding hi.
50003016	I ngahsa ciangciang bek tawh kikhom in eite nungta ni.
50003017	Sanggamte aw, kei omdan zui-in midangte tawh kipawl unla, note gamtat zia dinga kong piak bang uh zui-a a nungtate ciamteh un.
50003018	Ahang in, a beisa hunah mi tampite Khrist singlamteh galin a nungta uh hi, ci-a kong gensa bangin tu-in zong khitui nangawn tawh kong gen kik lai hi.
50003019	Amaute tupna, siatna hi-a, a pasian uh amau gilpi hi-in, a minthanna uh amau maizumna ahi hi. Amaute in leitung nate bek a ngaihsun uh hi.
50003020	Ahi hangin eite gammi i hina vantung ahi hi. Eite in tua mun panin Honpa Khat – Topa Jesu Khrist lawptakin i ngak hi.
50003021	Na khempeuh a ukna nuai-ah a koihsak thei tua vangliatna in a simmawh huai i pumpite, a minthang ama pumpi tawh kibang dingin a khel ding pa amah ahi hi.
50004001	Tua ahi manin ka sanggam, kong it, kong ngaih luat, ka lungnopna le ka pahtakman lukhute aw, Topa sungah na dinkip zia ding uh tua bang ahi hi, kong it lawmte aw!
50004002	Euodia le Sintyche-te, Topa sung-ah khat le khat a kilem nadingun ka thum hi.
50004003	Hihi, ka hakkol puakpih muanhuai aw, lungdamna-thu ka genna-a hong panpih hih numeite, Clement le ka naseppihte, nuntakna laibu sunga a min omte khempeuh na huh un.
50004004	Topa sungah lungnuam tawntung un. Kong genkik ding hi: Lungnuam un!
50004005	Mi khempeuh tungah na migitna uh na kitelsak un. Topa hong nai hi.
50004006	Na khatpeuhah lunghimawh in patau kei unla, na khempeuh ah lungdamkohna tawh thuahin, thungetna le ngetna Pasian tungah na tun un.
50004007	Tua hileh theihtelnate khempeuh a khup Pasian lemna in, Khrist Jesu sungah na lungsimte uh le na lungtangte uh hong cing ding hi.
50004008	A nunung penin sanggamte aw, a maan peuhmah, a zahtakhuai peuhmah, a dik peuhmah, a siang peuhmah, a ithuai peuhmah, a pahtakhuai peuhmah, na khatpeuh a hoih pen hi-a, a phattak nak leh tua bang nate na ngaihsun un.
50004009	Kei tung pana na sinsa, na ngahsa, na zaksa uh ahi zongin, kei sunga na muhsate uh ahi zongin na taksuaksak un. Tua hileh lemna Pasian, note tawh a omkhawm ding hi.
50004010	Kei nong deihsakna uh na thak suaksak takpi manun, tu petpetin Topa sungah nakpitakin ka lungnuam hi. Nong lunghimawh takpi uh a, ahi hangin nong lah nading uh hun hoih na nei kei uh hi.
50004011	A piang bangbang ka lungkim nadingin a kisin khinsa ka hi manin, kisapna nei-a hih thu a gen ka hi kei hi.
50004012	Taksap kici bang hi-a, kicing a kici bang hiam cih ka thei hi. Gilkialna hiam gilvahna, zawnna hiam hauhna – omzia namkim ah lungkimna thusim ka sin zo hi.
50004013	Kei thahatna hong pia pa tungtawnin na khempeuh ka hih thei hi.
50004014	Tua hi napi gimna ka thuak laitakin, kei nong thuakpih uh hoih mahmah hi.
50004015	Tua tham loin, no Philippi-te in na theihsa bangun, lungdamna-thu na theih cil lai nite ua, Macedonia pana ka zinkhiat lai-in, piakna le ngahna ah note longal hong huh pawlpi khat beek a om kei hi;
50004016	ahang in, Thessalonica a ka om sung nangawn in, kisapna ka neih ciangin huhna nong khakkhak uh hi.
50004017	Letsong ka zonna hi loin, note hamphat nading ka deihna hizaw hi.
50004018	Ken ka ngah ding zah ka ngah banah a tamzaw nangawn ka ngah zo hi; nong huhna uh kicing khengvala, Epaphroditus nong khak uh letsong zong ka ngah hi. Tuate, Pasian a lungdamsak, biakpiakna santham biakna namtui ahi hi.
50004019	Khrist Jesu sunga hauhna minthang tawh ka Pasian in note kisapna khempeuh hong guan ding hi.
50004020	Eite Pasian le Pa tungah a tawntung in minthanna om den ta hen. Amen.
50004021	Khrist Jesu sunga om mi siangte khempeuh na hopihsak un. Kei tawh a omkhawm i sanggamte in hong hopih uh hi.
50004022	Misiangte khempeuh, a diakdiak in Caesar innkuante in note hong hopih uh hi.
50004023	Topa Jesu Khrist hehpihna in note kha hong ompih ta hen. Amen.
51001001	Pasian deihna hanga Khrist Jesu sawltakpi Paul le i sanggampa Timothy in,
51001002	Colosse a, Khrist sunga a siangtho le a muanhuai sanggamte tungah: Eite Pa Pasian tung pana hehpihna le lemna note tungah om ta hen.
51001003	Note ading thu ka nget uh ciangin Pasian, eite Topa Jesu Khrist’ Pa tungah lungdam ka ko tawntung uh hi.
51001004	Bang hang hiam cih leh Khrist Jesu sunga na upna uh le misiangte khempeuh na itna uh ka za zo uh hi.
51001005	Tua upna le itna note adinga vantunga kikoihkholsa tua lametna pana piang hi-a, note tunga hong tung na zaksa uh tua lungdamna-thu – thumaan pen mah ahi hi.
51001006	Tua lungdamna-thu za-in Pasian hehpihna thutak khempeuh ah na theihtel ni-ua kipan note lakah a gah mah bangin, leitung mun khempeuh ah hih lungdamna thu in gah gahin a khang semsem hi.
51001007	Note in ka it uh, ka naseppih uh kote tanga Khrist nasem muanhuai Epaphras tung panin na za uh a,
51001008	amah in Kha sunga note itna zong kote hong hilh hi.
51001009	Hih thu hangin note thu ka zak ni-ua kipan, note ading khalam pilna le theihtelna khempeuh tungtawna, ama deih bang theihna tawh note hong dimsak nadingin Pasian tungah thunget ka tawp kei uh hi.
51001010	Hih banga ka thunget uh Topa adingin note a mannei-in nungta a, lam khempeuh ah amah lungkimsakin, na hoih khempeuh ah gah na gah ding uh, Pasian theihna lamah na khan nading uh,
51001011	le a lianpi sikdona le lungduaina lungnuamtaka ama thahatna minthang tawh kituaka vang liatna khempeuh tawh na thakhauh nading uh ahi hi.
51001012	Khuavak gama misiangte tawh gouluah khawm dingin note hong cingsak pa tungah lungdamna ka ko uh hi.
51001013	Ahang in, amah in khuamial ukna gam pan eite hong hukhia in, a it a Tapa gam sung hong tun zo a,
51001014	eite in ama sungah tatkhiatna le mawhnate maisakna i ngah hi.
51001015	Amah a kimu thei lo Pasian lim hi a, a kipiangsak nate khempeuh tunga a suak masa pen ahi hi.
51001016	Ahang in, na khempeuh ama piansak hi a: vantug le leitunga om nate, muh theih le muh theih lohte, kumpi tokhomte ahi zongin, vangliatna ahi zongin, ukte ahi zongin, thuneite ahi zongin, na khempeuh amah in ama adingin a piansak ahi hi.
51001017	Na khempeuh a om ma-in amah om a, ama sungah na khempeuh a kizom khawm hi.
51001018	Amah tua pumpi – pawlpi lutang ahi hi; na khempeuh ah amah a tung nungpen ahi theih nadingin, amah a kipatcilna le misite pana suak masa pen ahi hi.
51001019	Ahang in, ama sungah Pasian kicinna teng a om nading,
51001020	singlamteh tunga luang sisan tungtawnin kilemna piangsakin, leitunga om nate hitaleh vantunga om nate hitaleh na khempeuh ama tungtawnin amah tawh a kilemkik-sakna in Pasian lungkimna ahi hi.
51001021	Khatvei lai-in Pasian kiang panin gamdang mi na hi uh a, na gitloh gamtatnate uh hangin lungsim-a galte na hi uh hi.
51001022	Ahi hangin tu-in kawkbaanna om loin mawhsakna panin suakta a, ama muhna ah a siangtho-a hong piak theih nadingin Khrist in note ama pumpi-a sihna tawh hong kilemkiksak zo hi.
51001023	Tua pen lungdamna-thu pana piangkhia lametna pan kihei lo-a, kiptakin kilam a, note upna ah na omsuak uh leh cihna ahi hi. Hih lungdamna-thu, van nuai-a nungta khempeuh tungah a kitangko na zaksa uh hi-a, keimah Paul tua lungdamna thu nasempa ka suak zo hi.
51001024	Tu-in note adingin ka thuakna ah ka lung nuama, Khrist thuaknate tawh kisai-a pawlpi ahi ama pumpi hanga a sam lai thuaknate ka ci-le-sa in ka hudim hi.
51001025	Pasian thu a kicingtakin note tungah kong piak nadingin Pasian hong sawlna hangin nasempa ka suak hi.
51001026	Tua thuthuk, akhang akhang khanghunte ah a kiselcip hi-a ahi hangin tu-in misiangte tungah hong kipholak ta hi.
51001027	Pasian in a minthang hih thuthuk hauhnate, Gentile-te lak amau kianga a theisak dinga hong teel ahi hi. Note sunga om Khrist pen tua thuthuk a minthang lametna ahi hi.
51001028	Mi khempeuh Khrist sunga a kicing kim-a ka piak theih nadingun mi khempeuh tungah pilna namkim tawh taihilhin, hilhin amah ka tangko uh hi.
51001029	Tua ngimin kei sunga vangliantaka a sem ama thahatna khempeuh tawh pang tentanin a na ka sem hi.
51002001	No ading le Laodicia a omte ading le ka mel hong mu ngei nai lote adingin bangzahtakin na sem ka hi hiam, cih na theih ding uh ka deih hi.
51002002	Ka deihna in, amaute lungsungah kihanthawnin itna ah kigawm a, hauhna kicing theihtelna bukim nei-in Pasian thuthuk – tua Khrist a theih theih nading uh ahi hi.
51002003	Ama sungah pilna le theihna goute khempeuh a kisel hi.
51002004	Kuamah in note paulam nei-a kamsiam thu tawh hong khem zawh loh nadingin hih thute kong gen hi.
51002005	Tua hi-a note tawh ka pumpi a om khawm loh hangin note tawh kha-in ka om khawm a, Khrist sunga na upna uh a kipzia le hoihtaka na nuntakzia uh ka muh manin ka nuam hi.
51002006	Tua ahi ciangin Khrist Jesu, Topa a na sansa bang tektekun ama sungah nungta suakin,
51002007	note hong kihilh bangin ama sungah zungkha-in, kilamin upna ah thakhauhin om unla lungdamna tawh kidimlet tawntung un.
51002008	Khrist tunga kingak sangin mihingte tang ngeinate tung le hih leitung thubulte tunga kinga-a a hawmpi le a khem thei thuguizuihna tungtawnin kuamah in sal-a hong mat loh nadingun kikem un.
51002009	Ahang in, Khrist sunga Pasian-hina bucing pumpi nei-in a vekpi in om a,
51002010	vangliatna le thuneihna khempeuh tunga lutang ahipa, Khrist sungah kicinna note hong kipia hi.
51002011	Note zong mawhdim pianngei suahkhia-in ama sungah vunat na hi uh a, mihing khut-a at hilo Khrist hong at, vunatsa na hi uh hi.
51002012	Baptisena sungah amah tawh na kivui khawm uh a, amah misi pana a thosak Pasian vangliatna ah upna tungtawnin amah tawh na thokhawm zo uh hi.
51002013	Note na mawhnate uh le na mawh dim pianngei vunat lohna sung uhah na sih laitakun Pasian in note Khrist tawh hong nungta khawmsak hi. Amah in i mawhnate khempeuh hong maisaka,
51002014	eite langa pang eite hong do, a kigelhsa ngeina-bucing le a zuih ding ngeinate phiat-a, singlamteh ah kilhin a lakhiamang hi.
51002015	A vangliatnate le a thuneihnate suahkhiatsakin, singlamteh tawh tuate tungah gualzo-a, amah in tuate mipi muhnop a suaksak hi.
51002016	Tua ahi manin annek tuidawn ahi a, biakna pawikham ni, Kha Det pawi ahikeh Sabbath ni tawh kisai-in note tungah kuamah thu na khensak kei un.
51002017	Hihte in hong tung ding nate liim ahi hi; a taktak pen ahileh Khrist sungah a om hi.
51002018	Kiniam khiatna man lo le vansawltakte biakna a pakta mi khatpeuh, tua pah takman ngah zo lo dingin kibawlsak kei un. Tua bang mite in a muhsa uh thute a neng a tawngin gen a, ama khami lo lungsim in thadah ngaihsutnate tawh amah a kisatheisak hi.
51002019	Amah in, sazang le thagui-in vaka kizomkhawmsakin Pasian in a khansak banga a khang pumpi buppi pan, Lutang tawh a kizopna pa a mansuah hi.
51002020	Note in hih leitunga ngeina bulpite Khrist tawh na sihsan nungsangun, bang hangin hih leitung aa ahi lai banga, hih ngeinate:
51002021	"Len kei in! Ciam kei in! Lawng kei in!” a cihte nuai-a kipia lai na hi uh hiam?
51002022	Hihte khempeuh zatna tawh, leitung mite thupiakte le hilhnate kibulphuh ahi manin a kisia khin dinga laitansa ahi hi.
51002023	Tua bang ngeinate, amau bawltawm biakna, amau kiniamkhiatna man lo pumpi bawlsiatnate pilna takpi tawh kibang napi ci-le-sa deihluatna-a bualna kham nadingin kimanna taktak a nei kei hi.
51003001	Tua ahi ciangin, note Khrist tawh thokhawm khin na hi nungsang un Pasian taklama a om Khrist tutna mun, tunglam nate ah na lungsim uh na nga un.
51003002	Na lungsimte uh, leitung nate ahi lo tunglam nate tungah na nga un.
51003003	Ahang in, note na si zo uh a, tu-in na nuntakna uh, Khrist tawh Pasian sungah a kisel zo hi.
51003004	Note nuntakna ahi Khrist hong kilat ciangin note zong ama minthanna tawh na kilangkhawm ding uh hi.
51003005	Tua ahi manin na leitung pianngei uh ahi: numei-pasal paktatna siantholohna, kilunggulhluatna, gitlohnate le milim biakna ahi huaihamna na sisak un.
51003006	Hihte hangin Pasian thangpaihna hong tung ding hi.
51003007	Khatvei lai-in hih bang nuntakna tawh na nungta uh hi.
51003008	Ahi hangin tu-in ahileh tua nate khempeuh: hehna, ngonghehna, etsatna, gendaihatna le a kihhuai kampau, na muk panun na paikhia pelmawh un.
51003009	Na milui hinna uh le na gamtatna teng uh na suahkhiat khit nungsangun khat le khat na kikhem kei un.
51003010	A piangsak-Pa lim sunin theihna lama a kibawlthak mithak na silh un.
51003011	Hih thu ah Greek mi, Jew mi, vunat, vunat lo, mi melmawl, Scythia mi, sila, sila lo, a om kei hi; ahi hangin Khrist, na khempeuh hi-a, na khempeuh sungah a om hi.
51003012	Tua ahi manin note, Pasian teelsa a siangtho le a ithuai mi na hi bangun no le no in, kikhuatuahna, migitna, kiniam khiatna lungnemna le thuakzawhna na silh un.
51003013	Khat le khat kilungnoplohna na neih uh ciangin kithuak zo un. Topa in note hong maisak bangin na kimaisak tek un.
51003014	Hih a hoih pente khempeuh tungah, tuate khempeuh kicingtakin khata henkhawm itna na silhthuah un.
51003015	Pum khat a suak dingin lemna ah hong sap nungsangin na lungtangte uh Khrist lemna na uksak un. Na lungdam un.
51003016	Pilna khempeuh tawh note khat le khat kihilhin kithuhilh unla, na sunguah lungdamna tawh Phatna-late, biakna late le khalam-late Pasian tungah na sak kawmun na lungsim sunguhah Khrist thu na tengsak phitphet un.
51003017	Tua ciangin na hih peuhpeuh uh thu-in ahi-a, sepna-in ahi zongin Pa Pasian tungah ama tungtawnin lungdam na ko unla, Topa Jesu minin tuate na hih un.
51003018	Zite aw, Topa sungah a kilawm bangin na pasalte uh tungah na ki-ap un.
51003019	Pasalte aw, na zite uh it unla, amau tungah na ngongtat kei un.
51003020	Tate aw, na khempeuh ah na nu na pa-te uh thu na mang un, hih in Topa a lungkimsak hi.
51003021	Pate aw, na tate uh hehsak kei un, tua hi kei leh lungkia kha ding uh hi.
51003022	Silate aw, na khempeuh ah na leitung pute uh thu na mang un; amaute hong muh laitak le amau hong angvan nading deihna hi loin lungsim cihtakna le Topa zahtakna tawh na sem un.
51003023	Na khat peuhpeuh na hih uh ciangin mihing nasem bang hi lo, Topa nasem bangin na lungsim khempeuh uh tawh sem un.
51003024	Topa tung pan pahtakmanin gouluahna na ngah ding uh hi, cih na thei uh hi. A na nasep uh Topa Khrist ahi hi.
51003025	Khialhna a bawl mi peuhmah, angvantuamna om loin a khialhna man kipia kik ding hi.
51004001	Pute aw, note in zong vantung ah pu khat na neih lam uh phawk kawmin na nasemte uh a kilawm a kituak in vak un.
51004002	Lungdamtak le kikem gige kawmin thunget na hahkat un.
51004003	Tua ciangin sikkhainiang buna ka omna, Khrist thuthukte ka tangko theih nadingin kote ading zong thu na ngetsak un.
51004004	Ka tangko ding banga siangtaka ka tangko theih nadingin thu na ngetsak un.
51004005	A pualam mite tungah na gamtatzia uh na pilvang un; hun khempeuh a hoih penpenin zang un. _
51004006	Mi khatpeuh na dawn nading zia uh na theih nadingun, mi tawh na kihona uah hehpihna tawh kidim, ci sawhsa hi tawntung hen.
51004007	Tychicus in kei tunga thuthakte khempeuh hong gen ding hi. Amah i it sanggampa, nasem muanhuai le Topa sunga i naseppih khat ahi hi.
51004008	Kote omzia na theih theih nadingun hong gen ding le na lungsim uh hong hanthawn thei dingin amah note kiangah kong sawl hi.
51004009	Note lakah khat, a muanhuai, i it sanggampa Onesimus tawh hong ton uh hi. Amaute in hih lai-a thupiang khempeuh hong gen ding uh hi.
51004010	Barnabas tupa Mark hong hopih bangin ka thong kiatpih Aristarchus in zong hong hopih hi. (A thu kong gen na zaksa uh ahi hi; amah hong pai leh na muak un,)
51004011	Justus kici Jesu in zong hong hopih hi. Pasian gam adinga ka naseppih Jew mi om sun, hihte hi-a, amaute kei kihehnepna ahi uh hi.
51004012	Note lakah Khrist Jesu nasem khat ahi Epaphras in hong hopih hi. Amah in note, Pasian deihna khempeuh ah na dinkip nadingun, na picin nading uh le kitelcianna ciantak na neih nading-un nakpi-in thu a ngen den hi.
51004013	Note ading le, Laodicea le Hierpolis a omte adingin nakpi-in a sepna ka theihpih hi.
51004014	I lawm it siavuanpa Luke le Demas in hong hopih uh hi.
51004015	Laodicea a om sanggamte le Nympha le tuanu inn a pawlpi na hopihsak un.
51004016	Hih laikhak no kiangah a kisim khit ciangin Laodicea mi pawlpi ah zong na simsak unla, Laodicea pana laikhak zong na sim leuleu un.
51004017	Archippus kiangah, “Topa sunga na ngahsa nasep zosiang in,” ci-in na gen un.
51004018	Keimah Paul in hih hopihna laite keima khuta ka gelh ahi hi. Ka sik khainiangte na phawk un. Note tawh hehpihna om ta hen.
52001001	Paul, Silas le Timothy in, Pa Pasian le Topa Jesu Khrist sunga om Thessalonica Pawlpi tungah: Hehpihna le lemna no tungah om ta hen.
52001002	Kote thungetna sungah na min uh loin note khempeuh hangin lungdam ka ko tawntung uh hi.
52001003	Kote in, upna in a gahsak na sepna uh itna in a sepsak na nasep gimna uh le i Topa Jesu Khrist sunga lametna in a guat na thuak zawhnate uh Pa Pasian mai ah ka na phawk den uh hi.
52001004	Pasian hong it sanggamte aw, amah in note hong teelsa ahilam ka thei uh hi;
52001005	bang hang hiam cih leh kote gen lungdamna-thu, a thu bekin hong tung loin vangliatna, Khasiangtho le kitheih telsakna thukpi tawh no tungah hong tung hi. Note adingin no laka ka nuntak zia uh na thei uh hi.
52001006	Kote le Topa etteh-a gamtate na suak uh a, nakpitakin thuak napi Khasiangtho hong piak lungnopna tawh tua thupuak na sang uh hi.
52001007	Tua hi-a Macedonia le Achaia a thu-umte khempeuh adingin etteh na suak uh hi.
52001008	Macedonia le Achaia bek hi lo, note tung panin Topa thupuak kithangkhia ta a, Pasian na upna uh mun khempeuh ah kithei zo hi. Tua ahi manin tua thu kong gen uh a kul nawn kei hi.
52001009	Ahang in, amaute mah in kote nong sanna zia uh hong zasak sawn uh hi. Milimte na biakna uh pan, a nungta a maan Pasian nasem dingin Pasian lama na kihei zia uh le
52001010	misi pana a thawhsak pa, hong tung ding thangpaihna pana eite hong suaktasak ding pa a Tapa Jesu vantung pana hong pai ding ngaka na om zia uh amaute in hong ko uh hi.
52002001	Sanggamte aw, no kianga kong hawhna uh, a guaksuak loh lam na thei uh hi.
52002002	Na theihsa bangun tunung in Philippi ah hong kiselphona ka thuak uh a, langbawlna khauhtak om napi, i Pasian huhna tawh ama lungdamna-thu no tungah ka gen ngam uh hi.
52002003	Ahang in, kote hong ngetna pen zuauthu le ngimna siang lo pan hi loin, khembawla zol hong sawm zong ka hi kei uh hi.
52002004	Tua sangsikin Pasian in lungdamna-thu kem dinga a sansa mite bangin ka gen uh hi. Kote in mihing lungkimsak sawm loin kote lungtang hong entel pa Pasian lungkimsak ka sawmzaw uh hi.
52002005	Kote in mi maitang phatna ahi zongin, huaihamna selna in maikhuhna ahi zongin ka zat ngei loh lam uh nong thei uh a, hong theihpih Pasian ahi hi.
52002006	Kote in, note le mi khatpeuh pan mihing phat ding ka zong kei uh hi. Khrist sawltakpi ka hi mah bangun note adingin vangik a suak thei ding mah ka hi uh hi.
52002007	Ahi hangin nu in taneute a khoi bangin note lakah kong lungnem uh hi.
52002008	Note hong it lua ka hi manun, no tungah Pasian lungdamna-thu bek hi lo, ka nuntakna nangawn uh zong kong hawm nuam uh hi. Bang hang hiam cih leh note, kote it mahmah na suak uh hi.
52002009	Sanggamte aw, ka haksatna uh le ka nasep gimnate uh na thei lai takpi uh hi. Note kiangah Pasian lungdamna-thu ka hilh laitakun mi khatpeuh vangik ka suah loh nadingun sun le zanin na ka sem uh hi.
52002010	Thu um mite note lakah bangzah-a siangtho, thumaan le kawkbaang lo ka hi uh cih, note le Pasian ka tecite na hi uh hi.
52002011	Ahang in, pa in a tate a bawl bangin note kong bawl kim lam uh na thei uh hi;
52002012	ama gam le a minthanna sunga hong sampa Pasian tawh kilawma nungta dingin note kong hanthawn uh a, hong hehnem in kong kun uh hi.
52002013	Kote pana na zaksa uh Pasian thu na ngah uh ciangin, mihing thu bangin sang loin Pasian thu a hinatak bangin na sangpah uh a, tua thu in a um note sungah na sem ahi manin Pasian tungah ka lungdam tawntung uh hi.
52002014	Ahang in, no ka sanggamte aw, Khrist Jesu sunga om, Judea gam sunga Pasian pawlpite etteh-a gamtate na suak uh hi. Tua pawlpite in Jew-te khut a thuak uh bangin note in zong nomau gam mite khut na thuak uh hi.
52002015	Tua Jew mite in Topa Jesu le kamsangte that uh a, kote zong hong hawlkhia uh hi. Amaute in Pasian lungkimsak lo uh a mite khempeuh langah pangin,
52002016	Gentile-te a kihotkhiat theih nadingin amaute kianga thu ka hilh ding uh hong kham uh hi. Hih bangin a hih theih zahzah un mawhnate in amaute a kivuk uh hi. A tawpna ah amau tungah Pasian thangpaihna a tung petmah hi.
52002017	Ahi hangin sanggamte aw, tomvei sung note tawh hong kikhen ciangin (ngaihsutna hi lo, pumpi in) naseppih uh; adang khutgelhte ah ka sanggampa uh le Pasian’ nasem note kong ngaih luat manun, muh teitei kong sawm uh hi.
52002018	Ahang in, no kianga pai ding ka ut mahmah uh a, keimah Paul mahmah in .ka sawm thithe hangin Satan in hong khaktan hi.
52002019	Ahang in, eite Topa Jesu Khrist hong pai cianga ama mai-a ka minthanpih dingua ka lamet uh, ka lungnopna uh, ka pahtakna lukhu ding uh bang ahi hiam? Note hi lo na hi uh hiam?
52002020	Hi lua hi, note ka minthanna uh le ka lungnopna uh na hi uh hi.
52003001	Tua ciangin ka thuak zawh nawn het loh uh ciangin Athen ah ko kia hong kinusiat ding a hoih pen dingin ka ngaihsun uh hi.
52003002	Na upna uh hong thakhauhsak ding le hong hanthawn dingin Khrist lungdamna-thu zelhsakna ah Pasian na i seppih, i sanggampa Timothy kong sawl uh hi.
52003003	Tua in hih zia-etnate hanga kuamah a linglawn loh ding deihna ahi hi. Kote zia-etna thuak dinga laitansa ka hilam uh na theih luatsa uh ahi hi.
52003004	A taktakin no tawh i omkhawm lai-in kote hong kibawlsiat ding kong gengen zo uh hi. Na theih khitsa bangun a piang petmah hi.
52003005	Hih thu hangin ka thuak zawh nawn loh ciangin note upna thu kan dingin kong sawl hi. Mikhempa in bang lam hiam khatin hong khema, ka nasepna uh a mawkna a suah khak ding ka lauthawng hi.
52003006	Ahi hangin tumah in no kiang pan Timothy hong tung khinphet hi-a note upna itna le lungdamna thuthak hong puak hi. Amah in ko kiangah a lungdamhuai nong phawk tawntungna uh le kote no tawh i kimuh ding ka ut bang tektek un kote nong muhnopnate uh hong gen hi.
52003007	Tua ahi manin sanggamte aw, kote ka lungdonna uh le hong kibawlsiatna khempeuh ah note upna thu in hong hanthawn hi.
52003008	Ahang in, tu-in Topa sungah kiptaka na din khit manun ka nungta takpi ta uh hi.
52003009	Pasian mai-ah note hanga ka lungnopna khempeuh uh thuk kik nadingin Pasian tungah bangci in a kicing lungdamna a kimin ko kik thei ding ka hi uh hiam?
52003010	Note tawh kimu kika na upna uh a kisam laite kong huh theih nadingun sun le zanin hahkat theih tawpin hahkatin thu ka ngen uh hi.
52003011	Tu-in Pasian le Pa mahmah le i Topa Jesu in no kianga kong hawh theih nading uh lampi hong honsak ta hen.
52003012	No kong itna uh a khan semsem bangin note khat-le-khat le midang khatpeuh na itna uh Pasian in khangsak in dimletsak ta hen.
52003013	I Topa Jesu a misiangthote khempeuh tawh hong pai ciangin eite Pasian le Pa mai-ah siangtho-a kawkbaanna a om loh nadingin amah in na lungtang uh hong thakhauhsak ta hen.
52004001	A nunung penin sanggamte aw, Pasian na lungkimsak nadingun tu a na nuntaksa bangua na nuntak nadingun lam kong lak uh hi. Tu-in note, a tam semsem a sem dingin Topa Jesu sungah ngenin kong kun uh hi.
52004002	Topa Jesu thu neihna tawh lamlahna kong piakte uh na thei uh hi.
52004003	Pasian deihna ahi: na siantho ding uh, numei pasal paktatna na pelh ding uh,
52004004	a kuamah peuh in ama – pumpi siangtho-in a pahtawihuai-a, a uk tek ding a kisin ding uh;
52004005	Pasian a thei lo lawkite banga numei pasal kilunggulhluatna neih loh ding;
52004006	hih thu-ah kuamah in a sanggam tungah khialin ama tungah hamphatna zong kei hen. Kote in kong vauhilhsa uh le kong gensa bangun hih mawhnate khempeuh hangin Topa in mihingte a gawt ding hi.
52004007	Ahang in, Pasian in a nina nungta dingin hong sam lo-a, a siangtho-a nungta dingin hong samzaw hi.
52004008	Tua ahi manin hih lamlahna a nialte, mihing nial hi loin note ama Khasiangtho hong pia Pasian nial ahi hi.
52004009	Sanggam ki-itna thu tawh kisai ahileh nomau mahmah khat le khat na ki-it ding uh Pasian in hong hilhsa ahi manin lai-a kong gelh ding uh a kisam kei hi.
52004010	Tua hi-a Macedonia gam khempeuh a sanggamte na it takpi uh hi. Tua hi khin napi sanggamte aw, na it semsem ding uh kong kun lai uh hi.
52004011	Kong gensa bang tektekun daitakin nungta hithiat a, nomau nasep mah semin nomau khut mah tawh na sep ding na tum pen un.
52004012	Tua pen a pualam mite in na nisim nuntakna uh a zahtak theih nading uh le kuama tunga kingasawn na hi loh nading uh ahi hi.
52004013	Sanggamte aw, a ihmusa mite thu thei lo-a na om ding uh le lametna a nei lo midangte dah banga na dah ding uh ka deih kei uh hi.
52004014	Eite in Jesu si a, tho kik zo hi, ci-in i um hi. Tua ahi ciangin ama sunga a ihmu khinsate Pasian in Jesu tawh hong tonpih ding hi, ci-in i um hi.
52004015	Topa hong pai dong a om lai-a a nungta lai eite, a ihmusate sangin i masazaw peuhmah kei ding cih Topa kammal tawh kituakin note kong hilh uh hi.
52004016	Ahang in, Topa mahmah vantung panin, a ngaih mahmah thupiakna tawh, vansawltak lian aw le Pasian sapna pengkul ging tawh hong kumsuk dinga, tua ciangin Khrist sunga a sisate tho masa ding uh hi.
52004017	Tua khit ciangin a om lai a nungta lai-a om eite, huih lakah Topa dawn dingin amaute tawh meii lakah hong kilato khawm ding hi. Tua tak ciangin Topa tawh i om khawm tawntung ding hi.
52004018	Tua ahi manin hih thute in na kihanthawn ciat un.
52005001	Sanggamte aw, tu-in a ni le a hun thu kong gelh ding uh kisam lo hi.
52005002	Ahang in, zana guta bangin Topa ni, hong tung ding cih teltaka na theihsa uh ahi hi.
52005003	Mite in, “Lemna le muanna” a cih laitakun, naupaii numei, nausuahnat in a tut bangin amau tungah thakhatin siatna tung dinga, amaute a suakta kei ding uh hi.
52005004	Ahi hangin sanggamte aw, no na hi uh leh guta in a phawn banga, hih ni in hong phawn dingin khuamial laka om na hi kei uh hi.
52005005	Note na vekpi-un tua khuavak tapate le sunlai tapate na hi uh hi. Eite tua zan ahikeh tua khuamial aa i hi kei hi.
52005006	Tua ahitak ciangin a ihmu midangte tawh kibang loin a kigingsa le ei le ei ki-uk zo-in om ni.
52005007	Ahang in, a ihmute zanin ihmu a, zukhamte in zanin a kham uh hi.
52005008	Ahi hangin eite sunlai aa i hi nungsangin eimah le eimah ki-uk zoin, upna le itna awmdal in bulhin, lametna sik lukhu in hotkhiatna khu ni.
52005009	Ahang in, Pasian in eite ama thangpaihna thuak dingin hong seh lo a, ahi hangin i Topa Jesu Khrist tungtawnin hotkhiatna ngah dinga hong seh ahi hi.
52005010	Eite i ihmu zongin i hak zongin amah tawh i nuntak khawm theih nadingin eite adingin amah a si hi.
52005011	Tua ahi manin tu-a na hihsa bangun khat le khat kihanthawnin na kikhantohpih ciat un.
52005012	Tu-in sanggamte aw, note lakah nasep hahkatte, Topa sunga no hong ukte le no hong thuhilhte na zahtak ding uh kong sawl uh hi.
52005013	Amau nasepna hangin itna tawh a sangpenin na koih un. Khat le khat na kilem un.
52005014	Sanggamte aw, a thadahte vauhilh ding, a zahkaite hansuah ding, a thanemte huh ding le mi khempeuh tunga lungduai dingin kong kun uh hi.
52005015	Kuamah in khialhna, khialhna-in thuk kik loin note khat le khat ahi zongin, mi khempeuh tungah ahi zongin migit na sawm tawntung un.
52005016	Na lungnuam tawntung un;
52005017	thu na ngen den un;
52005018	hih in Khrist Jesu sungah note ading Pasian deihna ahi manin a piang khempeuh ah lungdam na ko un.
52005019	Tua Kha’ meikuang na mitsak kei un;
52005020	genkholhna thute na simmawhbawl kei un.
52005021	Na khempeuh sittel un. A hoihte kiplet un.
52005022	Siatna namte peuhmah na peel un.
52005023	Pasian mahmah, lemna Pasian in note hong siangthosak sinsen ta hen. Eite Topa Jesu Khrist hong pai cianga kawkbaanna a om lo dingin na kha, na lungsim le na pumpite uh a bupin hong kepsak ta hen.
52005024	Note hong sampa a muanhuai hi; amah in tuate a hih ding hi.
52005025	Sanggamte aw, kote ading thu na ngetsak un.
52005026	Kinapna siangtho tawh sanggamte khempeuh na kihopih un.
52005027	Hih laikhak sanggamte khempeuh tungah na sim nading uh Topa mai-ah thu kong pia hi.
52005028	Eite Topa Jesu Khrist hehpihna note tawh om ta hen.
53001001	Paul, Silas le Timothy in, Eite Pa Pasian le Topa Jesu Khrist sunga om Thessalonica pawlpi tungah:
53001002	Pa Pasian le Topa Jesu Khrist tung pana hehpihna le lemna note tungah om ta hen.
53001003	Note hangin Pasian tungah lungdam ka koh den ding uh kilawm hi. Sanggamte aw, amantakpi mah ahi hi, bang hang hiam cih leh na upna uh khangto semsem a, note khempeuh khat le khat na ki-itna uh a khangkhang hi.
53001004	Tua ahi manin bawlsiatnate le zia-etnate na thuakna uhah na sikdona uh le na upna uh Pasian pawlpite lakah ka kisialhpih uh hi.
53001005	Hihte khempeuh Pasian thukhenna man hi, cih a kilatna hi-a hih thu tawh kizui-in Pasian-gam adinga a santham ding na hina uh hanga a thuak na hi uh hi.
53001006	Pasian thutang hi; no hong buaisakte amah in buaisak dinga,
53001007	hong kibuaisak note buaina hong vengsakin, kote aa zong hong vengsak ding hi. Topa Jesu ama vansawltak vangliante tawh vantung pan meikuang tawh hong kilat ciangin hih thu a piang ding hi.
53001008	Amah in Pasian a thei lote le i Topa Jesu lungdamna-thu a mang lote a gawt ding hi.
53001009	Topa ompihna pan le a vangliatna thupina panin amaute kikhenkhia dinga, tawntung siatna-in kigawt ding hi.
53001010	Amah hong pai ni-in a misiangthote sungah kiminthangsak dinga amah a um mite khempeuh lakah piandang a kisa ding hi. Note kianga ka teci panna uh na upna un note zong a umte lakah hong kihelsak hi.
53001011	Hihte khempeuh phawk kawmin i Pasian in hong sapna tawh kilawm hong sak theih nading le na tup uh a hoih peuhmah le na upna uh hanga piang nasep khempeuh, ama vangliatna tawh a tangtunsak nadingin note ading thu ka ngen niloh uh hi.
53001012	Eite Pasian le Topa Jesu Khrist hehpihna tawh kizui-in, note sungah i Topa Jesu min a kithansak nading le ama sungah note hong min thansak nadingin hih bangin thu ka ngen uh hi.
53002001	Sanggamte aw, i Topa Jesu Khrist hong pai nading le ama kianga eite hong khop nading tawh kisai-in
53002002	Topa ni hong tung khin zo hi, ci-a a kigenkholhna pawlkhat ahi zongin, thu kigensawn ahikeh ko kiang pan hi a kici laikhakte hang ahi zongin, na linglawng, na patuah loh nadingun kong thum hi.
53002003	Lam khat peuhpeuh ah kuamah na kikhemsak kei un, ahang in, lehdona piangin, siatna-a kisehsa thukham palsatna mipa hong kilak mateng in tua ni hong tung lo ding hi.
53002004	Amah in Pasian a kici na khempeuh ahikeh a kibia khempeuh langdo dinga, Pasian biakinnpi sungah kikoihin, amah le amah kitawisangin amah le amah Pasian kici-in a kitangko hi.
53002005	Note tawh i omkhawm lai-a kong gen zel hih thute phawk nawn lo na hi uh hiam?
53002006	A hun liana, a kilaak theih nadingin amah bang in dal hiam, cih tu-in na thei uh hi.
53002007	Ahang in, thukham neihlohna in a simtham-a a neih vangliatna in a nasep pan zo hi; ahi hangin tu-a amah a dalpa a kilakkhiat masiah amah in tua bangin a kham lailai ding hi.
53002008	Tua tak ciangin thukham nei lo pa hong kilang dinga, Topa Jesu in a kam pana a hu tawh amah zothal-in ama hong paina a thupina in amah a susia ding hi.
53002009	Thukham nei lo pa hong paina ahileh nalamdang, lim le a lamdang khemte tawh a kilak Satan nasepna tawh kizui hi-a,
53002010	a mangthang dingte a khem gitlohna namkimin hong pai ding hi. Amaute in thutak it ding le a kihotkhiat ding a nial manun a mangthang uh hi.
53002011	Hih thu hangin amaute in zuauthu a up nadingun Pasian in a vanglian lam pialsakna a puak hi,
53002012	tua in, thutak um lo a, gitlohna nuam a sate khempeuh a mawhpaih nading ahi hi.
53002013	Ahi hangin Topa in hong it sanggamte aw, a cilin Pasian in Kha siansuahna nasepna tungtawn le thutak upna tungtawna hotkhiat nadingin note hong teel manin Pasian tungah lungdam ka koh den ding mah uh ahi hi.
53002014	I Topa Jesu Khrist minthanna na ngah theih nadingun amah in note, hih ka gen uh lungdamna-thu tungtawnin hong sam zo hi.
53002015	Tua ahitak ciangin sanggamte aw, kammal tawh ahi zongin, laikhak tawh ahi zongin no tunga kong puaksawn uh thuhilhnate lenin kiptakin ding un.
53002016	Eite hong itin ama hehpihna hanga tawntung hanthawnna le lametna pha hong pia i Topa Jesu Khrist mahmah le i Pa Pasian in,
53002017	na lungtang uh hong hanthawnin a hoih na gamtatnate uh le a hoih na pauna tenguhah hong tha khauhsak ta hen.
53003001	A nunung penin sanggamte aw, note laka ahi khinsa bang tektek in, Topa thupuak a manlangin kizel a, a kipahtawi theih nadingin kote ading thu na ngetsak un.
53003002	Mi khempeuh in upna nei kim lo ahi manin, a gilo a tatkhelte pan hong kihut theih nadingin thu na ngetsak un.
53003003	Ahi hangin Topa a muanhuai hi, na tha uh hong khauhsak dinga, gilopa panin hong hu ding hi.
53003004	Kong thupiakte uh na zui uh a, a zui lai dingin Topa sungah kong muang uh hi.
53003005	Pasian itna sung le Khrist thuakzawhna sungah a tung dingin Topa in lam hong lak ta hen.
53003006	Sanggamte aw, a thadahte le ko tung pana na ngah uh thuhilhna tawh kituaka nungta lo sanggamte peuhmah tawh na kithuah kei un, ci-in Topa Jesu Khrist minin thu kong pia uh hi.
53003007	Ahang in, kote etteh a nong neih ding uh ahi zia, no mahmah in na thei uh hi. No tawh ka om khawm lai-un ka thadah kei uh a,
53003008	a man piak lohin kuama an ka ne kei uh hi. Tua sangsikin, note khatpeuh adingin vangik ka suah loh nadingun gim pipi tawl pipi-in sun le zanin na ka sem uh hi.
53003009	Kote in hih banga ka hih uh ciangin, huhna ngah dinga thuneihna ka neih loh man uh hi loin ko le ko mahmah na zuih ding uh limlak ka suah nadingun ka sep uh hizaw hi.
53003010	Ahang in, no tawh ka omkhawm nangawnun zong: “Mi khat in na a sep kei leh an ne kei hen,” ci-in zuihtawm ngeina kong pia uh hi.
53003011	Note lakah pawlkhat thadah ci-in ka za uh hi. Amaute nasemin mahlah lo uh a, midangte thu va kumin a manlah uh hi.
53003012	Tua bang mite in na khatpeuh semin amau nektawm ding beek a thalawh nadingun Topa Jesu Khrist sungah thu pia-in ka kun uh hi.
53003013	Sanggamte aw, note na hi uh leh amaan note nasepna na cimtak ngei kei un.
53003014	Mi khatpeuh in hi lai sunga kong lah bangun a man nop kei leh amah na tuam ciamteh un. A maizum theih nadingin amah tawh na kikhawl kei un.
53003015	Ahi ta zongin na galbawl kei unla, sanggam bangin na vauhilh un.
53003016	Lemna Topa mahmah in, hun khempeuh a, lam khempeuh ah lungmuanna hong pia ta hen. Note khempeuh tawh Topa hong om khawm ta hen.
53003017	Keimah Paul in, hih hopihnate ka khutin ka gelh hi-a, ka laikhak khempeuh sungah ciamtehna tuam a suak hi. Hih in ka gelhzia ahi hi.
53003018	Eite Topa Jesu Khrist hehpihna note khempeuh tawh om ta hen.
54001001	Eite Honpa Pasian le i lamet Khrist Jesu thupiakna hangin Khrist Jesu sawktakpi keimah Paul in,
54001002	Upna sunga ka tapa taktak Timothy tungah: Pa Pasian le i Topa Khrist Jesu tung pana hehpihna, lainatna le lemna om ta hen.
54001003	Macedonia ah ka pai lai-a kong kut bangin Ephesus mah ah na tam lai in. Tua pen mi pawlkhat in thu upna maan lo hilh nawn lo a,
54001004	tangthu phuahtawm le a bei thei lo khang ciamtehna peuh kana, a kipumpiak nawn loh nadingun thu na piak theih nading ahi hi. Hihte in upna hanga piang Pasian nasepna sangin kinialna a piangsak zaw hi.
54001005	Hih thupiakna ngim kung in, lungsim siangtho, eima kitheihna hoih le upna taktak pana piang itna ahi hi.
54001006	Mi pawlkhatte, hihte panin gamlapi gam mang zo uh a, a khiatna nei lo holimna ah a pial uh hi.
54001007	Thukham sia suak nuam uh a, ahi hangin a thugen uh a theih loh banuah hi taktak sa-a, kipsana a gente uh zong bang hiam cih a thei kei uh hi.
54001008	Mi khat in thukham ahi banga a zat nak leh hoih hi, cih i thei hi.
54001009	Eite theihna ah thukhama pen mi hoihte adinga kibawl hi loin; thukham palsatte, a langdote, a pasian-milote le mawhdimte, a siangtho lote le biakna nei lote; a nu a pa a thatte, tualthatte,
54001010	angkawmte le a lehtatte, sila zuaka summet bawlte le zuautheite, zuauthu-a a kiciamte le thu-up maantak tawh kilehbulh peuhmahte adinga kibawl hizaw a,
54001011	tua thu-up maantak pen, amah in kei hong kepsak thupha Pasian aa ahi, a minthang lungdamna-thu tawh kituak ahi hi.
54001012	Muanhuai hong sa a, ama nasem dinga hong koih, tha hong guan i Topa Khrist Jesu tungah ka lungdam hi.
54001013	Khatvei lai-in Pasian daisakpa, mi bawlsiapa, a ngongtatpa ka hi napi in, theihlah man le uplah mana gamta ka hi manin lainatna kei hong kipia hi.
54001014	Khrist Jesu sunga om upna le itna zui-in i Topa hehpihna a dimletin kei tungah hong kisungkhia hi.
54001015	Hih lai-ah a bupa santham thugen muanhuai khat om a, tua in: mawhneite hon dingin Khrist Jesu leitungah hong pai hi, ci hi. Tua mawhneite lakah kei a sia pen ka hi hi.
54001016	Ahi hangin tua thu hang tektekin Khrist Jesu in, amah um a, nuntak tawntungna a sang dingte etteh dingin mawhneite khempeuh laka a sia pen keima tungah a bei thei lo ama lungduaina a latsak theih nadingin lainatna kei hong kilak zo hi.
54001017	Tu-in tawntung Kumpipa, a si thei lo, a kimu thei lo, amah bek Pasian tungah, a tawntungin pahtawina le minthanna om den ta hen.
54001018	Ka tapa Timothy aw, nang thu tawh kisai, khatvei lai-a genkholhnate tawh kituakin hih lamlahnate kong pia hi. Tua lamlahnate zui-a, upna le lungsim kitheihna hoih lenin galdona hoih na do theih nading ahi hi.
54001019	Mi pawlkhat in hihte nolh uh a, a upna uh a siasak ngi-ingei uh hi.
54001020	Amaute lakah, Pasian a gendai loh nadingun a kihilh dinga Satan tunga ka ap Hymenaeus le Alexander zong a kihel uh hi.
54002001	Tua ciangin, a masa penin mi khempeuh ading ngetnate, thungetnate ngetsakna le lungdamkohnate nei dingin kong kun hi.
54002002	Tua pen eite i pasian-mina le sianthona ah lungmuang tak le kilemtaka i nuntak theih nadingin, kumpite le thuneite khempeuh ading thungen ding cihna ahi hi.
54002003	Hih in hoih a, eite Honpa Pasian a lungkimsak hi.
54002004	Amah, mi khempeuh a kihotkhiat ding le thutak a theih ding uh a deih pa ahi hi.
54002005	Ahang in, Pasian khat om a, Pasian le mite kikalah palai khat omin tua mipa Khrist Jesu ahi hi.
54002006	Mi khempeuh tat nadingin amah kipia a, tua teci panna thu a hun lianin kipia hi.
54002007	Tua hi-a hih thu ah kei tangko pa le sawltakpi-in hong kiseh hi; ka zuau hi loin ka takpi hi-a, Gentile-te tungah upna mantak a hilh dingin sia in hong kiseh hi.
54002008	Mun khempeuh ah pasal khempeuh in hehna le kitotna om loin a khut siangthote uh lamto a thu a nget ding uh ka deih hi.
54002009	Numeite zong a zahtak baang dingin, a kilawm a kituaka a kizep ding uh ka deih hi. Samphek ahi zongin, kham, kep manpha le puan mantamte tawh hi loin,
54002010	Pasian bia numeite adinga kilawm ciang gamtat hoih tawh a kizep ding uh hizaw hi.
54002011	Numei in dai hithiat in, kiniamkhiatna kim tawh sin ta hen.
54002012	Numei in pasal tungah thu a hilh ding ahikeh thu a neih ding ka phal kei hi; amah a sip dide kul hi.
54002013	Ahang in, Adam kibawl masa a, tua ciangin Eve kibawl hi.
54002014	A kikhem zo pen Adam ahi kei hi; a kikhem zo pen tua numei hi-a mawhnei a suak hi.
54002015	Ahi hangin numeite in a kilawm a kituakin upna, itna le siangthona a neih suak nak uh leh nausuahna tungtawnin kihonkhia ding hi.
54003001	Hih lai-ah thugen muantak khat a om hi: Mi khatpeuh in saptuam kem suah ding a ut leh nasep thupi sem nuam ahi hi.
54003002	Saptuam kem ahileh: ngawh bei, zi khat bek a nei, a kidaam thei, amah ki-uk zo, a zahtak baang, zindo a siam, a hilh thei,
54003003	lenggahzu a kham lo, a ngongtat lo, a lungnem, kitot a hat lo, sum iplah lo hi pelmawh ding hi.
54003004	Ama innkuan sung ukzo a a tate in zahtakna takpi tawh a thu a mante hi pelmawh ding hi.
54003005	(Mi khatpeuh in ama innkuan sung a uk nading zia a theih kei leh Pasian pawlpi bangci kep thei ding ahi hiam?)
54003006	A piangthak tung hi lo ding hi. Tua hi kei leh kimisak dinga, dawimangpa thuak bang thukhenna a thuak kha ding hi.
54003007	A maimawl loh nading le dawimangpa thanga a awk loh nadingin pualam mite in hoihtaka a zahtak hi pelmawh ding hi.
54003008	Tua mah bangin saptuam upate zong, zahtak a baang mi, a thutak, lenggahzu a hai lo, a maan lo metna a zong lo mi hi ding hi.
54003009	Amaute lungsim kitheihna siangtak tawh a thuk upna thutakte a lenkipte hi pelmawh ding hi.
54003010	A pel loin amaute kizia-et masa dinga, paubaanna a om kei leh upa kisemsak pan ding hi.
54003011	Tua mah tawh kibangin a zite uh zong zahtak a baang numei hi dinga, migensiat hat loin na khempeuh a kidaam thei, a muantak mi hi ding hi.
54003012	Saptuam upate, zi khat bek a nei hi pelmawh ding a, ama innkuan sung le a tate hoihtaka a uk zo hi pelmawh ding hi.
54003013	Limtaka na a semte in ama ading a hoih pen mun le Khrist Jesu sunga a upna uh kitelcianna lianpi a ngah uh hi.
54003014	No kianga kong paipah ding ka lamet hi napi, hih lamlahnate kong gelh hi.
54003015	Kong ziakai khak leh Pasian innkuan sunga mite in amau le amau bangci gamtat ding cih na theih nading uh ka deihna ahi hi. Tua Pasian innkuan, a nungta Pasian pawlpi hi-a thutak khuampi le bulkip ahi hi.
54003016	A lian mahmah nial nading a om lo pasian-mina thuthuk ahi: Amah pumpi-in hong kilang a, Kha in dik tangsakin vantung mite in mu uh a, minamte lakah a thu kihilhin leitungah ki-um a, minthanna tawh kilato hi.
54004001	Hun nunung ciangin mi pawlkhat in upna nusia ding uh a, zuau a phuak khate le dawite hilhnate a zui ding uh hi, ci-in Kha in kiteltakin a gen hi.
54004002	Tua bang hilhnate kineihsiam mi zuaute tungtawna hong pai hi-a, amau lungsim kitheihna siksa-a bikton tawh kibang ahi hi.
54004003	Amaute in mi a kiten ding kham uh a, thumaan thei a, a um mite in, lungdam ko-a, a san dingun Pasian in a piansak an pawlkhat a tan dingun thu a pia uh hi.
54004004	Ahang in, Pasian piansak na khempeuh a hoih hi-a lungdam ko-a, a kisan khit nak leh nial ding khat beek a om kei hi.
54004005	Bang hang hiam cih leh Pasian thu le thungetna tawh siansaksa ahi hi.
54004006	Nang in hih nate, sanggamte kianga na hilhkhiat leh upna le na zuihsa thuhilhna hoih thutakte sunga khangto Khrist Jesu nasem hoih khat na hi ding hi.
54004007	A kiphuaktawm pasian-neilote tangthute le pitekte tangthu gente tawh kisawhkha kei inla, tua tangin na pasian-mi nadingin nang le nang kisin in.
54004008	Ahang in, pumpi kisinna in manphatna pawlkhat nei a, ahi hangin pasian-mina ahileh tu huna nuntak nading le hong tung ding nuntakna ah thuciam nei khawm ahi manin na khempeuh ah a manpha hi.
54004009	Hih in a bupa santham thugen muantak khat hi-a,
54004010	(hih hangin na semin nakpi-in i hanciam hi,) tua in mite khempeuh a diakdiakin a um mite ading, Honpa, a nungta Pasian sungah lametna i neihna ahi hi.
54004011	Hih nate thupiakna-in hilh in.
54004012	Na khangnona hangin kuamah kisimmawhsak kei in; ahi hangin thugenna, nun takna, itna, upna le sianthona ah thu-umte etteh dingin na om in.
54004013	Kong pai matengin mipite mai-ah Laisiangtho simin, thu hilhin lai hilhin hahkat in.
54004014	Upate in na tungah a khut uh a ngak laitak uh a thu genkholhna thupuak tungtawna hong kipia na letsong thudon loin om kei in.
54004015	Hih thute ah thanuam in; mi khempeuh in na khantoh zia a muh theih nadingin hihte ah kipumpiak in.
54004016	Na nuntakna le na thu-upna limtakin kemcing in. Tuate ah kuhkal lecin nang le na thugen a zate na honkhia ding hi.
54005001	A upazawpa tungah kamkhauh zangin tai kei inla, na pa bangin thudam tawh hansuah in. A khangnozawte na sang gampa bangin na bawl in;
54005002	a upazaw numeite, nute bang le a khangnozaw numeite siangthotakin sanggamnute bangin na bawl in.
54005003	A tasam takpi meigongnu limtakin na phawk in.
54005004	Ahi hangin meigongnu khat in tu le ta a neih leh amaute in a nu a pa, a pi a pu-te a thukkikna un, a biakna uh sepkhiat ding a masa penin sinin a innkuan sung uh kem uh hen; ahang in, hih in Pasian a lungkimsak hi.
54005005	Amah bek a kinusia a tasam takpi meigongnu in a lametna Pasian tungah nga-a, Pasian huh ding sun le zanin a ngen niloh hi.
54005006	Ahi hangin ama noptatna-a nungta meigongnu, a nuntak lai nangawnin a si ahi hi.
54005007	Kuamah a kimawhsak theih loh nadingin hih lamlahna mite tungah zong theisak in.
54005008	Mi khatpeuh in ama tanaute a diakdiak in a innkuanpih taktakte kisapna a huh kei leh upna a nial hi-a a um lo mi sangin a siazaw ahi hi.
54005009	Meigongnu khatpeuh a khan kum sawmguk a val khita, a pasal tunga a muanhuai ahi kei ngal leh meigongte lakah na ciamteh kei in.
54005010	Ahi zongin a gamtat hoihin, a tate khansuah zo a, zindo a siam, misiangte khe a silsak, gim ngahte huh tawntunga, gamtat hoih namkimte ah kipia zo mahmah in a kipahtak leh meigong lakah ciamteh in.
54005011	A khangno zaw meigong numeite ahileh tuate minlakah na hel kei in. Ahang in, a pumpi lunggulh nate in Khrist tunga a ki-apna uh a zawh ciangin pasal a deih uh hi.
54005012	Amaute in a kamciam masa uh a palsat manun amau le amau thukhenna a kitun uh hi.
54005013	Tua banah thadahna zongsang uh a, inn simah a banvak uh hi. A thadah bek uh hi loin mi gensiat hatin, na khempeuh ah kum zo uh a, amau gen loh ding pipi a gen uh hi.
54005014	Tua ahi ciangin a khangno lai meigong numeite in, pasal nei in, ta nei in, a inn sung uh kem uh henla, gensiat nading hun hoih galpa pia kei le uh, cih ka thuhilhna ahi hi.
54005015	Pawlkhatte Satan nung a zui dingin lam a pial khin takpi ta uh hi.
54005016	Thu um numei khat ama innkuan sungah meigong numei a nei a om leh amau hangin pawlpi vangiksak loin amah in amaute huh ta hen. Tua hileh a kitasam takpi meigongte pawlpi in huh thei ding hi.
54005017	Pawlpi sung hoihtaka a makaih upate, a diakdiak in thuhilh le laihilh na a semte a zahnih in pahtawi ding kilawm hi.
54005018	Ahang in, Laisiangtho in: “Bawngtal in buh a cil laitakin a muk hencip kei in,” ci a, tua ciangin, “Nasempa in a thaman a ngah ding kilawm hi,” ci hi.
54005019	Upa khat a kimawhsakna teci nih ahikeh thum a om kei leh thu-in na sang kei in.
54005020	Midangte vauhilhna a suah theih nadingin a mawhte mipite lakah na tai in.
54005021	Hih kong lamlahnate kuamah deidan lo, kuamah angvan tuan het loin na zat dingin Pasian le Khrist Jesu le a kiteltuam vansawltakte mitmuhin nang kong suan hi.
54005022	Mi tungah khutngak ding man langlua kei inla, midang mawhna ah va kikum kei in. Nang le nang a siangtho-in kikem in.
54005023	Na gilpi le na cinat pahpahna hangin tuisik bek na dawndawn tawp inla, lenggahzu tawmtawm na zang in.
54005024	Mi pawlkhatte mawhna a kilang sise hi-a, amau ma ah thukhenna mun a na tung zo hi; adangte mawhnate in amaute a sulzuih hi.
54005025	Tua mah bangin gamtatna hoihte kilang sise a, a kilang sise lote zong a kiselcip thei kei hi.
54006001	Pasian min le eite hilhna a kigen siat loh nadingin sila hakkol nuai-a omte khempeuh in, a pute uh na khempeuh ah a zahtak tham cingin ngaihsun uh hen.
54006002	Thu um mi pu-a, a neite in zong, amaute sanggamta ahi uh zongin zahtak lo tuan kei hen. Tua sangsikin, amaute nasepna hanga hamphatna a ngahte in, thu-umte le amau a itte ahi manin a na uh a hoihzaw a, a sepsak ding uh hizaw hi. Hihte na hilh ding le amaute tunga na kut ding ahi hi.
54006003	Mi khatpeuh in thu-upna maan lo hilh a, i Topa Jesu Khrist lamlahna bucing le Pasian thu lama hilhna a lungkim kei leh,
54006004	amah a kimisak hi a, bangmah a theitel lo ahi hi. Amah in kikalhna leh kiselna ah ukna maan lo a nei hi a, tuate in enna, kitotna, kigensiatna, a hoih lo lama kimuanmawhnate,
54006005	le lungsim sia mite kikalah kinawt ngitngetna a piangsak hi; amah thutak paii lo le pasian-mina, summet bawl nading beka a ngaihsun pa ahi hi.
54006006	Ahi hangin lungkimtaka pasian-mina in metna lianpi ahi hi.
54006007	Ahang in, eite in leitung ah bangmah i keng kei a, bangmah i puakhia thei kei hi.
54006008	Ahi hangin annek ding le puansilh ding i neih nak leh tua tawh i lungkim ding ahi hi.
54006009	Ahau nuam mite ahileh khemna le thang, a haihuai le a nasak thei lunggulh-luatnate hangin siatna le manthanna sungah a puk uh hi.
54006010	Ahang in, sum itna in siatna namkim bulpi ahi hi. Mi kimkhatte in sum deih lua-in tua upna pan pialkhia uh a, dahna tampi-in amau le amau a kisunlet uh hi.
54006011	Ahi hangin nang Pasian mipa aw, hihte khempeuh taisan inla, thumaanna, pasian-mina, upna, itna, sikdona le lungnemna na delh in.
54006012	Upna galdona hoih na do in. Hong theihpih tampite mai-ah kipulakna hoih na neihsa, hong sapna, tua nuntak tawntungna limtakin lenkip in.
54006013	Na khempeuh tungah nun takna a pia pa Pasian le Pontius Pilate mai-a pulakna hoih a pulak Khrist Jesu mitmuh in:
54006014	Topa Jesu Khrist hong kilat ni matengin a melhemna omlo, a kawk baang loin hih thupiakte na kep ding kong suan hi.
54006015	Tua hun pen Pasian thupha ngah amah bek Ukpa, kumpite’ Kumpi, tote’ Topa in ama hun lianin hong piangsak ding hi;
54006016	amah bek a si thei lo, a kineh thei lo khuavak sunga nungtapa, kuama muh ngei loh le a muh theih loh pa ahi hi. Ama tungah pahtawina le thahatna om tawntung ta hen. Amen.
54006017	Tu huna hih leitung sumhaute kiang ah, a ki-uatsak loh nading uh le a kician lo hauhna muang lo a, eite i lungnop nadingin na khempeuh kicingtaka hong piapa Pasian, a muan zawk nadingun thu pia in.
54006018	A hoih semin, gamtat hoih tampi a gamtat nading uh le cingh in mi a hop nop nadingun thu pia in.
54006019	Amaute in nuntakna taktak a letkip theih nadingun hong tung ding khanghun ah bulkip ahi dingin hih bangin gou a khol ding uh hi.
54006020	Timothy aw, na kep dinga hong kipia, limtakin cing in. Pasian nei lo thu mawk genna le a maan lopi-a theihna a kici, ngaihsutna kituak lote kiheimang san in.
54006021	Mi pawlkhatte tua bang nei a kicih hangun upna panin a pialmang uh hi. Hehpihna nang tawh om ta hen.
55001001	Khrist Jesu sunga om nuntakna kamciamsa tawh kizui-a Pasian deihna hanga Khrist Jesu sawltakpi Paul in.
55001002	Ka tapa it Timothy tungah: Pa Pasian le i Topa Khrist Jesu tung pana hehpihna, lainatna le lemna om ta hen.
55001003	Ka thungetnate ah sun le zanin nang kong phawk tawntung a, ka pu ka pa-te hihsa bangin lungsim kitheihna siang tawh a na ka sep Pasian tungah lungdam ka ko hi.
55001004	Lungnopna tawh ka kidim theih nadingin na khituite phawk kikin nang kong muh ding ka lunggulh mahmah hi.
55001005	Na up taktakna ka phawka, tua thu-upna, na pi Lois sungah nungta masa-in, tua khitteh na nu Eunic sungah nungta a, tu-in nang sungah zong nungta hi cih teltakin ka taksang hi.
55001006	Hih thu hangin nang tunga ka khut kong ngakna tungtawna, nang sunga om Pasian letsong pen na zapkuang den ding kong phawksak kik hi.
55001007	Ahang in, Pasian in eite, zahkaina kha hong pia loin, vangliatna, itna le ei le ei ki-ukzawhna kha hong piazaw hi.
55001008	Tua ahi ciangin i Topa thu na genkhiat ding maizum kei inla, ama thongkia ka hina zong maizumpih tuan kei in. Ahi hangin Pasian vangliatna tawh lungdamna-thu hanga ka thuak, hong thuakpih in.
55001009	Eite sepsa khatpeuh hang hi loin ama ngimna le hehpihna hangin hong honkhia a, nuntakna siangtho-a nungta dingin hong sam hi. Hun kipat ma-in hih hehpihna Khrist Jesu sungah eite hong kipia zo hi.
55001010	Ahi hangin tua hehpihna, eite’ Honpa Khrist Jesu hong kilatna tungtawnin tu-in hong kilaakkhia hi. Amah in sihna susia a, lungdamna-thu tung tawnin nuntakna le sih theihlohna hong puak hi.
55001011	Tua hi-a hih lungdamna-thu tawh kisai-in a tangkopa sawltakpipa le siapa dingin kei hong kiseh hi.
55001012	Tua thu hangin hih banga a thuak ka hi hi. Tua hi napi ka maizum kei hi; bang hang hiam cih leh ken ka up pa ka thei a, amah ka kepsakte tua ni adingin kem zo ding cih teltakin ka thei hi.
55001013	Kei tung pana na zaksate, Khrist Jesu sunga om upna le itna tawh, hilhna kician lahna-in lenkip in.
55001014	Nang hong kikemsak na hoih kemin, eite sunga teng a Khasiangtho huhna tawh na cing in.
55001015	Phygelus le Hermogenes-te zong kihel in, Asia gama omte khempeuh in kei hong taihsat lam na thei hi.
55001016	Topa in Onesiphorus-te innkuan tungah a lainatna na lak ta hen. Bang hang hiam cih leh amah in ka kolbulh maizumpih loin thathak hong ngahsak ngitnget hi.
55001017	Hong maizumpih gen loh Rome ah a om lai-in kei hong muh matengin haksapi in hong zong hi.
55001018	Tua ni teh Topa kiang pana lainatna mu dingin Topa in seh ta hen! Amah in Ephesus ah lam tampi in kei hong huh lam teltakin na thei hi.
55002001	Tua ahi ciangin nang ka tapa aw, Khrist Jesu sunga om hehpihna hangin thahat in.
55002002	Teci mi tampi mai-ah ka gen na zaksa nate midangte zong a hilh thei dinga a cin, a muanhuai mite na kemsak in.
55002003	Khrist Jesu galkap hoih bangin haksatna kote hong thuakpih in.
55002004	Galkap nasem mi kuamah in tangpi vai vasaipih loin amah a makaih mangpa a lungkimsak nuam hi.
55002005	Tua mah tawh kibangin kidemna sunga kihel mi khat peuh in kidemna ngeinate zui a, a dem kei leh a gualzote ngah lukhu a ngah kei hi.
55002006	Hahkattaka nasem, lokhopa in a gahte tang masa pen hi.
55002007	Topa in hihte khempeuh a sungthu hong theisak ding ahi manin, kong thugen ngaihsun kik in.
55002008	David suan le khak misi pana a kithosak Jesu Khrist phawk gige in.
55002009	Tualthat mawhna a nei khat banga kolbulhna ciang dong ka thuakna hih ka lungdamna-thu hang mah ahi hi. Ahi hangin Pasian thu kol a kibulh kei hi.
55002010	Tua ahi manin Khrist Jesu sunga om hot khiatna a tawntung minthanna tawh a ngah khawm nadingun tua a teelsate hangin na khempeuh ka thuak hi.
55002011	Hih lai-ah a muantak thugen khat a om hi: Amah tawh i sih khawm leh, amah tawh i nungta khawm ding hi;
55002012	eite in i thuak leh, amah tawh i uk khawm ding hi. Amah leh amah kinial thei lo ahi manin amah i nial leh, amah in zong eite hong nial ding hi;
55002013	eite i muanhuai kei zongin, amah a muanhuai den ding hi, ahang in, amah le amah a kinial thei kei hi.
55002014	Hih thute amaute phawksak kik den in. Thumalte peuh tawh kisai-a a kitot loh nadingun Pasian mai-ah amaute vauhilh in; tua in kimanna nei loin a ngai mite a siasak bek hi.
55002015	Maizumna om lo thutak thu diktakin a zang a santak nasempa bangin, Pasian tunga na kipiak theih nadingin na hih theih tawpin hih in.
55002016	Pasian thusimlohna, thu mawk gengen nate pel in. Bang hang hiam cih leh tua bang thu-a a uangte a pasian-mi kei semsem ding hi.
55002017	Amau thuhilhna, a banmuat meima bangin kizel hi. Amaute lakah Hymenaeus le Philetus,
55002018	thutak pana pialmangte kihel uh hi. Amaute in, “Thawhkikna tung khin ta hi,” ci uh a, pawlkhatte upna a siasak uh hi.
55002019	Ahi zongin Pasian bulkippi kiptakin dinga, “Topa in ama aate a thei hi,” cih le “Topa min a pulakte peuhmah in tatsiatna a taisan pelmawh ding uh hi,” ci-a kigelh tawh a tungah kiciamteh hi.
55002020	Inn lianpi sungah ngun le kham tawh kibawl nate bek om lo a, sing le bellei tawh kibawl zong a om hi; pawlkhat a zatna thupi a, pawlkhatte a gina kei hi.
55002021	Tua a nunung pen pana mi khat amah le amah a kisiansak leh a zatna a thupi-a vanzat siangtho suaka, a Pu adingin kimanna a nei na hoih peuhpeuh sem dinga kimang thei a suak hi.
55002022	Khangno gitloh lunggulhnate taisan inla, lungsim singtho-a Topa a sam mite tawh thumaanna, upna, itna le lemna na delh in.
55002023	A haihuai le thugina lo kiselnate in kitotna piangsak cih thei na hi manin tuate ah kikum kha kei in.
55002024	Topa nasemte kuamah tawh kitawng peuhmah lo ding uh hi; tua sangsikin mikim tungah migi-in, thu hilh thei dinga, zakdah hau lo ding hi.
55002025	Amah a langdote lungnemtakin lamlak pelmawh hen, Pasian in amaute kisiksakin kiheisak dinga thutak theihna ah a pi ding hi.
55002026	Tua ciangin khua hong phawk ding uh a, ama deihna bang sem dinga sal-a a khawi dawimangpa thang pan a suakta ding uh hi. 1Ti 1:5
55003001	Ahi hangin hih thu ciamteh in: ni nunungte ah a lauhuai hunte hong piang ding hi.
55003002	Mite in, amau le amau ki-itte, sum deihluate, kisialhhatte, kisa theite, siatgenhatte, nu-le-pa thu amang lote, lungdamna mel thei lote, a siangtho lote,
55003003	itna nei lote, a maisak nuam lote, gensiat-hatte, amah le amah ki-uk zo lote, a ngongtatte, a hoih deih lote,
55003004	a zuautatte, a gamhtatte, a kimisakte, Pasian it ding sanga nopsakna a itzawte,
55003005	pasian-mina lim nei napi a, a vangliatna a nialte hi ding uh hi. Amaute tawh kisawhkha kei in.
55003006	Amaute, kinelnelin mi innah va lut uh a, mawhnate tawh kidim lunggulhna namkim in a suknawk a tonawk,
55003007	a sinsin hanga thutak a thei lo numei zulhzaute a va zothawh gawpte ahi uh hi.
55003008	Jannes le Jambres-te in Moses a langdo bang tektekun, hih mite in zong thutak langdo uh a, amaute lungsim kisia gawpsa ahi manun upna thu tawh kisai-in a kinilkhiate ahi uh hi.
55003009	Ahi hangin amaute in ama uh a sot kei ding uh hi; bang hang hiam cih leh tua mite thu tungtang mah bangin amaute haina zong mikim tungah a kitheitelsak ding hi.
55003010	Bangbang ahi zongin nang, ka thuhilhna thu khempeuh, ka nuntak zia, ka ngim ka tup, upna, lungduaina, itna, sikdona,
55003011	bawlsiatna, thuaknate – Antioch, Iconium le Lystra-te ah kei tungah bang teng pianga, bang bawl siatnate thuak ka hi hiam, cih a vekpi in na thei khin hi. Tua hi napi Topa in tuate khempeuh panin hong hukhia hi.
55003012	A taktakin Khrist Jesu sunga pasian-mina tawh a nungta nuam mi peuhmah kibawlsia dinga,
55003013	migilo le mi kheltatte, mi khem le khemna thuakin a siat semsem laitak uh hi ding hi.
55003014	Ahi hangin nang na hileh na sinsa le na kipsansa ah kip den in. Bang hang hiam cih leh nang in tuate na sinna pa na thei-a,
55003015	Khrist Jesu sunga upna tungtawnin hotkhiatna ngah nadingin hong pilsak thei a siangtho Laisiangtho na neu tunga kipan na theihsa ahilam zong na thei hi.
55003016	Laisiangtho khempeuh Pasian humuap hi-a, thuhilh nading, tai nading, bawlphat nading, thumaan lama pattah nadingin phatuamin manpha hi.
55003017	Tua in Pasian mipa pen na hoih khempeuh sem dingin kimtaka a kithuam theih nading ahi hi.
55004001	Pasian mai le misite le mihingte thukhen ding pa Khrist Jesu mai-ah, hong kilat nading le a gam paulamin hih nasep kong guan hi:
55004002	Thu hilh in; ahun ahi-a, ahun ahi kei zongin kigingsa-in om in; kuhkaltak le kidawm mahmah kawmin lam lakin, bawlpha in, tai-in, hanthawn in.
55004003	Ahang in, mite in thu-up bucing a cimtak hun hong tung ding hi. Tua sangsikin, amaute lunggulhna tawh kituakin, a bil thakna uh tawh kituak, a zaknophuai lel thu a gen dingin amau kiangah sia tampitak a kaikhawm ding uh hi.
55004004	Amaute in thutak lehngatsan ding uh a, phuahtawm tangthu lamah a nga ding uh hi.
55004005	Ahi hangin nang na hileh bangmah peuhah pilvang inla, haksatna thuakin sawltak na sem inla, na Pasian nasepna ah na nasep khempeuh zo in.
55004006	Ahang in, dawntheih-a biakna banga sun dingin a mansa in ka om a, ka pai hun hong tung zo hi.
55004007	Galdona hoih do khin in, tai kidemna ka tai zo a, upna ka kemcing zo hi.
55004008	Tu-in thumaana thukhenpa Topa in tua ni cinga kei hong piak ding thumaanna lukhu kei ading a om zo hi. Kei bek hong kipia loin ama kilat ding lawpa a ngakte khempeuh zong a pia ding hi.
55004009	A manlang theithei-in ka kiangah hong pai dih in.
55004010	Ahang in, Demas in hih leitung a it manin kei hong taisan a, Thessalonica ah a pai hi. Galatia ah Crescens pai zo a, Dalmatia ah Titus a pai hi.
55004011	Kei kiangah Luke bek a om hi. Mark hong zawn inla hong tonpih in. Bang hang hiam cih leh ka nasepna ah amah ka phattuampih mahmah hi.
55004012	Ephesus ah Tychicus ka sawl hi.
55004013	Nong pai ciangin Troas a Carpus kianga ka nusiat ka puantualpi le ka laizialte a diakdiak in ka savun laizialte hong puak in.
55004014	Sum sungpa Alexander in nakpi in kei hong bawlsia hi. Ama hihsa tawh kituakin Topa in a thukkik ding hi.
55004015	Amah in ka thupuak uh langdo lua mahmah ahi manin, nang zong kidawm mahmah in.
55004016	Ka kihutna thu ka gen masak lai-in kuamah in kei hong panpih lo-a, a kuamahpeuh in hong taisan uh hi. Amaute kimawhsak kei ta hen.
55004017	Ahi hangin ka gei-ah Topa dinga, kei tungtawnin Gentile-te khempeuh in tua thupuak a zak nadingun kicingtaka ka tangko theih nading tha hong guan hi. Tua hi-a, humpinelkai kam panin kei hong hukhia hi.
55004018	Gitlohna tawh hong kisukna citeng panin Topa in kei hong hu dinga, ama vantung gamah bittakin hong tunpih ding hi. Ama tungah a tawntungin minthanna om den ta hen. Amen.
55004019	Priscilla le Aquila le Onesiphorus-te innkuan na hopihsak in.
55004020	Korinth ah Erastus taam-a, Miletus ah Trophimus cinasa in ka nusia hi.
55004021	Phalbi ma-in hih lai tun hong sawm teitei in. Eubulus in nang hong hopih a Pudens, Linus, Claudia le sanggamte khempeuh in zong hong hopih uh hi.
55004022	Topa in na kha hong ompih ta hen. Hehpihna in nang hong ompih ta hen.
56001001	Pasian teelte, upna le pasian-mina – a tun thutak theih nadinga –
56001002	tua upna le theihna pen zuau a gen lo Pasian in hun kipat ma-a a ciamsa, nuntak tawntung nading lametna tungah kinga a,
56001003	eite Honpa Pasian thupiakna tawh hun a sak hun lianin, thuhilhna tungtawna ama thu hong kilatsakna Pasian nasem le Jesu Khrist sawltakpi keimah Paul in,
56001004	Eite in i upkhawm upna sunga ka tapa taktak Titus tungah: Pa Pasian le eite Honpa Khrist Jesu pana hehpihna le lemna hong tung ta hen.
56001005	Crete a nang kong nusiatna pen, a kizo nai lo a kinusiate na zawhsiang theih nading le nang kong lamlah bangin khuapi kima upate a seh ding na hi hi.
56001006	Upa dingte: a pel loin kawkbaanna om lo ding, zi khat bek a nei, a tate zong thu um mi hi ding a, phengphi-a a thumang lo mi a hi kei ding hi.
56001007	Saptuam kem pen, Pasian na a kikemsak ahi khit nung sangin pel loin kawkbaanna a om lo, a kiliansak lua lo, a heh baih lo, zu a kham lo, a gamhtat lo, met nading zonga a zuautat lo mi hi ding hi.
56001008	Tua sangsikin, a pel loin zindo siam mi, a hoih deih mi, ama pumpi ki-uk zo mi, a thutang mi, a siangtho le a kisek zo mi hi ding hi.
56001009	Amah in midangte thu-upna maan tawh han thawna a langpante a nial theih nadingin a kihilhsa a muantak, thupuak kiptakin a len pelmawh ding hi.
56001010	Bang hang hiam cih leh a diakdiakin vunat pawlte sungah a lehdo thei mi, a kamsi le a zuauphuak mi tampi a om hi.
56001011	Amaute kamhum ding uh hi. Ahang in, a hilh loh ding pipi uh hillhin innkuan sung buppi a siasak uh hi; tua zong a maan lo-a metna zonna ahi hi.
56001012	Amau kamsangte khat nangawn in, “Crete mite zuauphuak dente, gilo ngongtatte, thadah a anhaite ahi hi,” na ci hi.
56001013	Hih teci panna a maan ahi hi. Tua ahi manin amaute upna ah a kip theih nading uh le
56001014	Jew-te phuahtawm tang thute ahikeh thutak a nial mite thupiakte a thudon loh nadingun khauh takin tai in.
56001015	A siangthote aa in na khempeuh siangtho a, ahi hangin a kisiate le a um lo mite aa in a siangtho khat beek a om kei hi. A taktakin amaute lungsim le a lungsim kitheihna uh a siakhawm hi.
56001016	Pasian thei kineih uh a, ahi hangin a gamtatna uh tawh a nial uh hi. Amaute mi huathuai, a thumang lo, na hoih sem dinga a cin lo uh ahi hi.
56002001	Thu-up maan tawh kituakin hilh pelmawh in.
56002002	Pasal khanghamte a kidaam thei ding, zahtak baang ding, amau le amau ki-uk zo ding, upna, itna le thuakzawhna ah a kip nadingun hilh in.
56002003	Tua tawh kibangin numei khang hamte, amaute nuntakna ah zahtak baang ding, mi gensiat hat loin, zu hai lo ding, ahi hangin a hoih khempeuh a sinsak dingun hilh in.
56002004	Kuamah in Pasian thu a gensiat loh nading in, amaute in, nupilate in a pasalte uh le a tate uh a it ding,
56002005	amau le amau ki-uk thei ding uh a, siangthoin, innah manlahin, migi-in, a pasalte uh thu a man ding uh a hilh thei ding uh hi.
56002006	Tua mah bangin pasal khangno laite amau le amau a ki-uk zawh nadingun hanthawn in.
56002007	Na khempeuhah na hoih semin amaute etteh na suak in. Thu na hilh ciangin thutakna, cihtakna,
56002008	le a kimawhpaih thei lo kampau siangtho lak in. Tua hileh hong langpante in, eite tungah thusia bangmah mu loin a maizum ding uh hi.
56002009	Silate in na khempeuhah a pute uh thu manga, amaute a lungkimsak ding uh hahkatin, amaute kam sel loin,
56002010	a na uh guksak loin a muanhuai zaw dingin hilh in. Tua hileh i Honpa Pasian tawh kisai hilhnate a deihhuai a suaksak ding uh hi.
56002011	Ahang in, hotkhiatna hong puak Pasian hehpihna, mi khempeuh tungah a kilang zo hi.
56002012	Tua hehpihna in pasian-milohna le leitung vaite deihna tawh kisai-a, “Ut lo,” ci ding le pumpi ki-uk zo-a nungta ding, diktat ding le tu khanghunah pasian-mitakin nungta dinga hong hilh lai mah in,
56002013	a lian a minthang eite Pasian le Honpa Jesu Khrist hong kilat nading-lametna thupha i ngak hi.
56002014	Amah, tatsiatna khempeuh pana eite hong tankhia ding le ama hong neihtuam dingin amahmah in hong siansuaha, a hoih a gamtat ding a lawp dingin eite ading amahmah hong kipia pa ahi hi.
56002015	Tua ahi ciangin hihte khempeuh hilh in; thuneihna khempeuh tawh hansuah inla tai in. Kuamah kisimmawhsak kei in.
56003001	Tua mite in gam-ukte le thuneite thu nial lo-a, a thu uh mangin, a hoih peuhpeuh sem dingin kiging kholin,
56003002	kuamah gensia loin mi tawh kilemin, mi ading khualin mi khempeuh tungah kiniamkhiatna taktak a lah dingun phawksak kik in.
56003003	Hun khat lai-in eite zong ahai, a thumang lo, mi khemsa le pumpi lung gulhna namkim le noptatna sila i hi hi. Gitlohna le hazatna tawh kidim in, mite muhdah le khat le khat kimuhdahna tawh i nungta hi.
56003004	Ahi hangin eite Honpa Pasian migitna le itna hong kilat ciangin,
56003005	amah in thu maana na i sep hang hi lo, ama lainatna hangin eite hong hon hi. Amah in eite suahkikna-a silsiangna le a Khasiangtho bawlphat thakna tungtawnin hong hon hi.
56003006	Amah in eite Honpa Jesu Khrist tung tawnin tua Kha Siangtho cingtakin eite tungah hong sungkhia hi.
56003007	Tua pen ama hehpihna hanga diktansak, nuntak tawntungna lametna a nei gouluahte i suah theih nading ahi hi.
56003008	Hih in a muantak thugen ahi hi: Pasian a muangte in a hoih peuhmah hih dinga, amau le amau a kipiak zawh nadingun hih thute na uang gen ding kong deih hi. Hihte in mi khempeuh adingin a hoih pen le a phatuam pen ahi hi.
56003009	Ahi hangin a haihuai kikalhnate, khang tangthute, thukham thu a kiselnate le kitotnate peel in. Bang hang hiam cih leh hihte, phattuamna nei lo le a kimanna bei ahi hi.
56003010	Pawl khen nuam mipa khatvei vauhilh inla, tua khitin a nihveina vauhilh lai in. Tua khit ciangin amah thudon nawn kei in.
56003011	Tua bang mite a tuampian le mawhdim hi-a, amah le amah kimawhpaih hi cih ciantakin na thei ding hi.
56003012	Artemas ahikeh Tychicus no kiangah kong sawl phetin Nicopolis ah ka kiangah pai hong sawm teitei in. Bang hang hiam cih leh tua lai-ah phalbi sung va om dingin ka khentat khin hi.
56003013	Tangdingpa Zenas le Apollos na huh theih bangbangun na huh unla, a kisap khempeuh uh na thei un.
56003014	I mite mawk nuntak loin a nisim kisapnate uh a kisiktawm zawh nadingun na hoih sem dingin amau le amau a kipiak nadingun kisin pelmawh uh hen.
56003015	Kei tawh a omkhawm teng in hong hopih kim uh hi. Upna sunga ei hong itte na hopihsak in. Hehpihna in note khempeuh hong ompih ta hen.
57001001	Khrist hanga thongkia pa Paul le i sanggampa Timothy in, Ka lawm it uh le ka naseppih uh Philemon,
57001002	ka sanggamnu uh Apphia, ka galkappih uh Archippus le na inna kikhawm pawlpi tungah:
57001003	I Pa Pasian le Topa Jesu Khrist tung pana hehpihna le lemna note tungah om ta hen.
57001004	Ka thungetna ah note kong phawk simin ka Pasian tungah lungdam ka ko tawntung hi.
57001005	Bang hang hiam cih leh Topa Jesu sunga na upna le misiangte khempeuh na itna thu ka za zo uh hi.
57001006	Na upna midangte na kuppihna ah thanuam-a, Khrist sunga i neih na hoih khempeuh theihtelna kim na neih theih nadingin thu ka ngen hi.
57001007	Sanggampa aw nang, misiangte lungsim thaksuaksak zo na hi manin na itna in kei hong lung nuamsakin hong hanthawn hi.
57001008	Tua ahi manin Khrist sungah na nasep ding hangtakin thu hong pia thei napi,
57001009	itna tawh kong thum zaw hi. Tua ciangin keimah Paul ka tek banah Khrist Jesu hanga thongkia zong ka hi lai-a,
57001010	kol ka bulh laitaka ka tapa hong suak Onesimus ading kong ngen hi.
57001011	Tunung lamin amah nang adingin kimanna a nei lo ahi hi. Ahi hangin tu-in nang le kei adingin mi manpha mahmah a suak hi. 1Co 1:10; 1Th 2:11
57001012	Kei pumpi zahin ngaihsunin am ah nang kiangah kong sawl kik hi.
57001013	Lungdamna-thu hanga sikkhainiang buna ka om sung teng, nang tanga kei hong huh dingin ka kiangah ka omsak nuam mahmah hi.
57001014	Ahi hangin nang hong deihsakna khempeuh nang utthu-a nong hihsa suaka, hong kihihsak teitei a suah loh nadingin nang thu loin bangmah ka hih nuam kei hi.
57001015	Nang tawh tawmvei sung na kikhenna uh pen amah a hoih a na neih kik theih nading hi kha ding hi –
57001016	tua nangawn zong sila hi nawn lo, sila sanga a hoihzaw sanggam it ahi zaw lai ding hi. Amah kei tungah a ithuai mahmah hi; ahi hangin mihing hina le Topa sunga sanggam khat hina tawh nang tungah hong ithuai zaw lai ding hi.
57001017	Tua ahi ciangin kei, na naseppih a nong sim leh kei nong muak ding bangin amah na muak in.
57001018	Amah in nang tungah khialhna khatpeuh a neiha, bat khatpeuh a neih leh kei tungah hong siik in.
57001019	Hih lai, keimah Paul in ka khut tekteka ka gelh ahi hi. Kei tungah nang mahmah nong kibat gen vet kei ni – keimah in a vekpi in kong din kik ding hi.
57001020	Sanggam aw, Topa sungah nang tung panin phattuamna ngah thei leng ka ut hi; Khrist sungah ka lungsim hong thaksuaksak in.
57001021	Hong mang dingin kong muanga, kong nget sanga lianzawin, na hih ding thei kawmin lai kong gelh ahi hi.
57001022	A kisam lai khatah: na thungetnate uh hong kidawnna-in, kei no tawh hong om khawm thei kik dingin kilamen ka hi manin zintunna inndei khat a baihsa-in na koih khol in.
57001023	Khrist hanga ka thong kiatpih Epaphras in nang hong hopih hi.
57001024	Ka naseppih Mark, Aristarchus, Demas le Luke-te in zong nang hong hopih uh hi
57001025	Topa Jesu Khrist hehpihna in na kha hong ompih ta hen.
58001001	A beisa hunin Pasian in kamsangte tungtawnin i pu i pa-te tungah lam tuamtuamin thu na gen a,
58001002	ahi hangin hih ni nunungte ah khuavannuai a bawlpa na khempeuh a luah dinga a sehpa, ama Tapa zangin eite tungah thu hong gen zo hi.
58001003	Tua Tapa in Pasian ahina taktak a kilatkhiatna le a minthanna tankhiatna hi-a, ama kammal vangliatna tawh na khempeuh a lenkip hi. Mawhnate siansak nading a bawl khit ciangin vantung Thupina taklam ah a tu hi.
58001004	Tua ahi ciangin vansawltakte sangin min thupi zawtham a luah mah bangin vansawltakte sangin a thupi zawtham hi.
58001005	Ahang in, Pasian in vansawltakte kua kiangah, “Nang ka Tapa na hi hi; tu ni-in na Pa ka suak zo hi, ” ci ngei ahi hiam? Ahikeh “Kei ama Pa ka hi dinga, amah ka Tapa ahi ding hi,” ci-in gen ngei ahi hiam?
58001006	Tua banah, Pasian in a ta masa pen leitungah hong paisak ciangin amah in, “Pasian vansawltakte khempeuh in amah bia uh hen,” ci hi.
58001007	Amah in vansawltakte a gen lai-in, “Amah in a vansawltakte huihte suaksakin, ama nasemte, meikungte a suaksak hi,” ci hi.
58001008	Ahi hangin Tapa thu ah amah in, “Pasian aw, na kumpi tokhom, a tawntungin om den dinga, a kumpi-gam ukna sik ciangkhut, thumaanna hi ding hi.
58001009	Thumaanna it-in, tatsiatna na mudah hi; tua ahi manin Pasian, na Pasian lungnopna sathau nilhna tawh na pawlte khempeuh sangin, nang hong tawisang zaw hi,”
58001010	Tua banah zong, “Topa aw, a tungin leitung bulpite na phut a, vantungte na khutin na bawl ahi hi.
58001011	Tuate a kisia ding uh a, nang na om den hi; tuate khempeuh puan bangin a patkhia ding uh hi.
58001012	Puantualpi bangin tuate na zialkhia dinga, puansilh bangin kikheng ding hi. Ahi hangin nang na kikhel kei a, kumte a bei ngei kei hi,” ci hi.
58001013	Pasian in, vansawltakte kua tungah: “Na galte khempeuh na khepekte ngak nadinga ka bawl khit matengin ka taklam ah na tu-in,” ci-in gen ngei ahi hiam?
58001014	Vansawltakte khempeuh, hotkhiatna luah dingte nasem dinga, kisawl khate hi lo ahi hiam?
58002001	Tua ahi manin eite i tolhmang loh nadingin i zaksa thute limtakin i thudon semsem kul ding hi.
58002002	Ahang in, vansawltakte gen thupuak kip zo a; tua thu zui loin a palsatte in gawtna diktak thuak tektek uh ahileh,
58002003	tua zahtaka thupi hotkhiatna thudon kei lehang bang i ci suahtak zawh ding hiam? Hih hotkhiatna a masa penin Topa in a genkhiat, ama gen a zate in ei tunga a kipsak ahi hi.
58002004	Pasian in zong limte, a lamdangte le nalamdang tuamtuamte le ama deih banga a hawm Khasiangtho letsongte tawh tua thu teci a pang hi.
58002005	Eite gen mailam huna hong om ding leitung pen vansawltakte nuai ah a koih kei hi.
58002006	Ahi hangin mi khat in teci a pannasa mun khat ah: “Nang ngaihsut tham dingin mihing bang hi-a, na thudon dingin mihing tapa bang ahi hiam?
58002007	Vansawltak sangin a niam zawzek in na bawl a; minthanna le pahtawina khusak in,
58002008	ama khepek nuai-ah na khempeuh na koih hi,” ci hi. Na khempeuh ama nuai ah koih a, Pasian in ama nuai ah a koih loh bangmah a om kei hi. Tua hi napi tu tadihin na khempeuh ama nuai-a omin i mu kei hi.
58002009	Ahi hangin vansawltakte sangin a niam zawdeuh a kikoih phot Jesu in, Pasian hehpihna hangin mi khempeuh adinga sihna a ciap theih nadingin sihna a thuak manin tu-in minthanna le pahtawina a kikhusak eite in i mu hi.
58002010	Tapa tampi minthanna ngahsakna ah ama ading le ama tungtawna na khempeuh a omna pa Pasian in, amaute hotkhiatna a piangsak pa thuakna tungtawna, a bukimsak ding mah kilawm hi.
58002011	Mite a siangthosak pa le a kisiang thosakte innkuan khat hi khawm hi. Tua ahi ciangin amaute sanggamte cih ding, Jesu a maizum kei hi.
58002012	Amah in, “Ka sanggamte tungah na min ka pulak ding hi; mihonte kikhopna ah nang phatna la ka sa ding hi,”
58002013	Tua ciangin, “Amah ka muang ding hi,” ci kik hi. Amah in, “Pasian in kei hong piaksa tate tawh, hiah ka om hi,” ci leuleu hi.
58002014	Tate in si le sa nei ahi nungsang amah in zong a sihna tungtawn a, sihna vangliatna a nei dawimangpa, a suksiat theih nading
58002015	le a nuntak sung teng sih ding launa sila-a omte a suahtak theih nadingin amaute mihing hina hong tang hi.
58002016	Ahang in, a taktakin ama huh vansawltakte hi loin Abraham suan le khakte hizaw hi.
58002017	Hih thu hangin Pasian na a sepna sungah mi lainat siam le a muanhuai tulpi a suah nading le mite mawhnate thoihdamna a bawl theih nadingin lam khempeuh ah a sanggamte mah bangin hong suah ding mah ahi hi.
58002018	Bang hang hiam cih leh zia-etna a thuakte a huh theih nadingin amah zong kizia-etin a thuak hi.
58003001	Tua ahi manin vantung-lam sapna a ngah a siangtho sanggamte aw, eite in i pulak tua sawltakpi le tulpi Jesu tungah na ngaihsutnate uh kipsak un.
58003002	Pasian inn sung khempeuh ah Moses a muanhuai bang tektekin amah a sehpa tungah amah a muanhuai hi.
58003003	Inn sangin a lampa in pahtawina a ngah zawk bang tektek in Moses sangin Jesu in pah tawina thupizaw a ngah ding kilawm hi.
58003004	Ahang in, inn peuhmah a lam mi khat om a, ahi hangin na khempeuh a lam Pasian ahi hi.
58003005	Moses pen mailam a kigen ding thute teci a pang, Pasian innkuan sung khempeuh ah nasem muanhuai ahi hi.
58003006	Ahi hangin Pasian innkuan tungah Khrist tapa muanhuai ahi hi. Eite in i hanna le i kisialhpih tua lametna i letkip suak leh ama innkuan i hi hi.
58003007	Tua hi-a, Khasiangtho in: “Tu ni-in ama aw na zak uh leh,
58003008	gamlak a zia-etna hun sungin na lehdo lai bangun, na lungtang uh khauhsak kei un.
58003009	Tua lai-ah na pate un kei hong zia-et in hong sin uh a kum sawmli sung ka hihte a mu uh hi.
58003010	Tua khang tungah ka heh a, tua ciangin, ‘Amaute lungtang lam pial tawntung a, ka lampite a thei kei uh hi,’ ka cihna tua hang ahi hi.
58003011	Tua ciangin ka heh a, ‘Amaute ka khawlna-ah a lut ngei kei ding uh hi,’ ci-in kiciamin ka genkhia hi,” a ci hi.
58003012	Sanggamte aw, note a kuamah peuh lungtang ah mawhdim le umlah in, a nungta Pasian kiang pan na pialmang loh nadingun kikem un.
58003013	Ahi hangin tuni a kici sungin mawhna’ khemhatna hangin kuamah in a lungsim a khauhsak loh nadingin nisimin khat le khat na kihan thawn un.
58003014	Eite in a masa-a i neih kimuanna, a tawp dongin kiptaka i letkip leh Khrist sungah tanh a nei i hi hi.
58003015	Amah in, “Tu ni-in ama aw na zak uh leh, na lehdo lai bangun na lungsim uh khauhsak kei un,” na ci khin phet hi.
58003016	Za napi-a, a lehdo kuate ahi hiam? Egypt pana Moses in a pikhiatte hi lo uh ahi hiam?
58003017	Amah kum sawmli sung a hehna kuate tung ahi hiam? Mawhna bawla, a pumpi uh gamlaka, a pukte tung hi lo ahi hiam?
58003018	Pasian in ama khawlna ah amaute a tung ngei kei ding uh hi, ci a, a tomlawh, a thumang lote tung lo kua tung hi ding hiam?
58003019	Tua ahi ciangin amaute uplahna hangin a lut thei kei uh hi, cih i thei hi.
58004001	Tua ahi ciangin ama khawlna sunga lut nading kamciam om lai ahi manin khatpeuh tua sunga lut dingin a cin zawh loh khak ding kidawm ni.
58004002	Ahang in, amaute zak bang tektekin eite kianga hong kihilh lungdamna-thu i za hi; ahi hangin a zate in upna tawh a gawmkhawm loh manin, amaute zaksa thupuak, amau adingin kimanna a nei kei hi.
58004003	Pasian in, “Tua ciangin ka heh a, ‘Amaute ka khawlna ah a lut ngei kei ding uh hi,’ ci-in kiciamin ka genkhia hi,” a cih bang tektek in, tu-in a umsa eite tua khawlna ah i lut hi. Tua hi-a leitung a kipiansak khit nungsang a nasep a zawhsa ahi hi.
58004004	Ahang in, mun khatah: “A ni sagihna ni-in a nasepna khempeuh panin Pasain a khawl hi,” ci-in tua kammalte tawh ni sagihna thu a gen hi.
58004005	A tunga thumal sung mah ah, “Amaute ka khawlna sungah a lut ngei kei ding uh hi,” ci kik hi.
58004006	Pawlkhatte tua khawlna ah lut thei lai ding uh a, a beisa hun sunga a kiangua lungdamna-thu kigen a zasate, amau thumanlohna hangin a lut thei kei uh hi.
58004007	Tua ahi manin Pasian in ni dang khat seh kikin, tu-ni, ci-a tua a cih khit a sawtpi ciangin a ma-a a gensa bangin David tungtawnin, “Tu ni-in ama aw na zak uh leh, na lungtangte uh khauhsak kei un,” na ci hi.
58004008	Ahang in, Joshua in amaute khawlna pia khin hileh, Pasian in tua khitin ni tuam khat thu gen nawn lo ding hi.
58004009	Tua ahi ciangin Pasian mite adingin Sabbath khawlna khat om lai hi.
58004010	Ahang in, Pasian khawlna sunga a lutte khempeuh in Pasian ama nasepna pan a khawl bang tektekin amau nasepna panin khawl ciat ding uh hi.
58004011	Tua ahi manin amaute hong lah thumanlohna zui-in kuamah puk lo-a, tua khawlna-ah i lut nadingin i hih theih zahzah in hahkat ni.
58004012	Pasian thu nungta in hihtheihna a nei hi. Langnih a hiam namsau sangin hiamzaw a, nuntakna le kha, tang le guhngekte nangawn pailetin khen thei a, lungsim ngaihsutnate le lungtang tupnate khentel thei hi.
58004013	A kipiangsak khempeuh Pasian muhna pan a kisel bangmah a om kei hi. I thu i tut nading mitmuhin a kisin bangmah om loin kitel sinsen in a om hi.
58004014	Tua ahi manin eite in, vantungte khengin a pai tulpi Pasian Tapa Jesu i neih khit nungsang i pulak tua upna kiptakin len ni.
58004015	Ahang in, eite zawn khalna hong thuakpih thei lo tulpi nei i hi kei hi; ahi hangin eite thuak mah bangin zia-etna a pawlpawl a thuak ngei, ahi hanga mawhna a nei lo tulpi khat i nei hi.
58004016	Tua ahi ciangin eite in lainatna i ngah a, i kisap hunhuna hong huh ding hehpihna i ngah nadingin kimuangtakin hehpihna tokhom zuan ni.
58005001	Tulpi peuhmah mihing lak pana kiteel hi a, Pasian tunga nasep khempeuh amau tanga sem ding mawhnate hanga biakpiakna le letsongte a pia dinga kiseh ahi hi.
58005002	Amahmah zong thanemna ah om ngei zo ahi manin a thei lo mite le a gammangte lungnemtakin kem thei hi.
58005003	Hih thu hangin, amah in ama mawhnate le mite mawhnate tang dingin biakpiakna a piak ding kul hi.
58005004	Pasian in Aaron a sap bang tektekin a sap mite longal kuamah in ama thu-in hih pahtawina a la kei hi.
58005005	Tua hi-a Khrist in zong tulpi suahna minthanna ama tungah amahmah in a la kei hi. Ahi hangin Pasian in ama tungah, “Nang ka Tapa na hi hi; tu ni-in na Pa ka suak zo hi,” ci hi.
58005006	Tua ciangin mundang khatah, “Nang, Melchizedek gui zui-in siampi khat na hi tawntung hi,” a ci hi.
58005007	Jesu leitungah a nuntak hunlai-in amah sihna pan a honkhia thei pa tungah nakpi in kahna le khitui luanna tawh thu ngetnate le ngetnate ngena zahtakna tawh a ki-ap manin kisang hi.
58005008	Amah tapa hi napi a thuaknate panin thuman’na sin a,
58005009	khatvei hoihkim khinin, ama thu a mangte khempeuh adingin hotkhiatna nak hong suak zo a,
58005010	Melchizedek gui zui-in Pasian in tulpi za pia zo hi.
58005011	Hih thu tawh kisai gen ding tampi om a, ahi hangin theihna ah tuantual na hi manun teltaka gen ding haksa hi.
58005012	A taktak in, siate suakin mite na hilh ding uh hun ta hi napi Pasian thu thutak bulpite hong hilh kik ding mi khat na kisam uh hi. Antak hi lo nawizu na kisam uh hi.
58005013	Nawizu-a kivak peuhmah naungek hi lai ahi manin, thumaanna tawh kisai thuhilhnate na thei nai kei uh hi.
58005014	Ahi hangin antak pen, a sia le a pha khen thei a, zangin zongsang a, amau le amau a kisek sa, a picing sate ading ahi hi.
58006001	Tua ahi manin Khrist tawh kisai ah picin lam manawh ni. Sihna hong tun nasepnate pan kisikna bulkipte phut kik loin Pasian upna,
58006002	baptisenate tawh kisai lamlahnate, khutngaknate, misite thawhkiknate, le tawntung thukhennate tawh kisai, thuhilhna bulpite nusia ni.
58006003	Pasian in hong phal leh tua bangin i hih ding hi.
58006004	Khatvei khuavak mu khin a, vantung letsong a ciam khin, Khasiangtho sunga tanh a nei khin,
58006005	Pasian thu hoihna le hong tung ding khanghun vangliatnate a ciam khin mite,
58006006	a pukmang uh leh kisik theih ahi kei hi. Bang hang hiam cih leh amau man nadingin Pasian Tapa a kilhlum kik uh hi-a, mipi mai-ah sim mawhna a thuaksak kik uh ahi hi.
58006007	A hunhunin guah a dawl, a kikhawh sakpa adingin a manpha gah a gahsak tua lo, Pasian thupha ngah ahi hi.
58006008	Ahi hangin ling le thanglingte a pona lo in kimanna nei lo-a, a kihamsiat ding lauhuai hi. A tawpna-ah a kihaltum ding hi.
58006009	Hih bang i cih tei hangin kong it lawmte aw, no tawh kisai-in hotkhiatna tawh kipawl a hoihzaw nate no aa hi, ci-in lungmuangin ka om hi.
58006010	Pasian thutang lo ahi kei hi; amah in na nasep uh le ama mite na huhnasa uh le na huh lai nadingte uhah amah na itna uh na lahnasa uh a mangngilh kei ding hi.
58006011	Na lametna uh a kip nadingin na vekun a tawpkhak dong tua bangin na thanuam ding uh kong deih uh hi.
58006012	Note na thadah ding uh kong deih kei uh a, upna le sikdona tungtawna kam ciamsa a luahte na etteh ding uh kong deih uh hi.
58006013	Pasian in Abraham tungah kamciam a piakin amah sanga lianzaw kiciam nading om lo ahi manin amahmah kilo in kiciam a,
58006014	"Thupha kong pia taktak ding a, suan le khak tampi kong pia ding hi,” a ci hi.
58006015	Tua mah bangin lungduaitaka a ngak khit ciangin Abraham in tua a kikamciamsa a ngah hi.
58006016	Mihingte, amau sanga lianzaw khat lo-in kiciam uh a, tua kiciamna in thu kigen pen kipsakin kiselna khempeuh a beisak hi.
58006017	Bang hang hiam cih leh Pasian in a kamciamsa a luahte tungah, ama tupna bang a khellohna theisak nuam ahi manin tomlawhna tawh a kipsak hi.
58006018	Eite in hong kipia lametna len-a i delh laitakin nakpi-a i kihanthawn theih nadingin Pasian zuautheihlohna thu nih tawh Pasian in a hih zo hi.
58006019	Eite in tua lametna kha adingin sikkipin i nei a, kip mahmah in muanhuai hi. Tua in, puanzak nung mun siangtho sungnung ah lut-a,
58006020	tua munah Jesu eite ma-ah eite tangin a na lut khinzo hi. Amah Melchizedek gui zui-in tawntung tulpi hong suak hi.
58007001	Hih Melchizedek pen Salem kumpipa hi-a a Sang Pen Pasian siampi ahi hi. Amah in, kumpite zo khina hong ciah, Abraham na dawnin thupha pia-a,
58007002	tua ciangin Abraham in, amah na khempeuh ah sawm ah khat a pia hi. A masa penin a min khiatna “thumaanna kumpipa” hi a, tua ciangin “lemna kumpipa” cihna “Salem kumpipa” zong ahi hi.
58007003	Nu nei lo, pa nei lo, khangsimna nei lo, kipat ni le nuntakna bei ni a nei lo, Pasian Tapa bangin, a tawntungin siampi-in a om den hi.
58007004	Amah bangzah takin lian hiam, ngaihsun dih ni. Pupi Abraham nangawn in a galvan matte panin sawm ah khat pia tanghial hi!
58007005	Tu-in Levi suan le khak siampi a suakte in a sanggamte uh ahi Abraham suan le khakte hi taleh amaute tung panin sawmah khat a kaih ding uh thukham in a kal hi.
58007006	Bangbang ahi zongin hih mipa in a pianna Levi pan sut lo napi, Abraham tung pan sawmah khat na kai-a, kamciamte a ngahpa thupha na pia hi.
58007007	Tua hi-a a lianzawpa in a neuzawpa thupha a piak pen theihkhialh nading a om kei hi.
58007008	Thukhat ah, a si thei mihingte in sawmah khat kai uh a, a thudang khatah a nungta hi a kici pa in a kai hi.
58007009	Sawmah khat a kai Levi in Abraham tungtawnin sawmah khat pia hi, nangawn kici thei ding hi.
58007010	Bang hang hiam cih leh Melchizedek in Abraham a na dawn hun laitakin Levi in a pubul pumpi sungah a om lai hi.
58007011	Levi-te siampi nasepna tungtawnin kicinna kingah hileh (ahang in, tua hihna kibulphuh in mite tungah thukham a kipia ahi hi.) bang hanga Aaron gui ahi lo, Melchizedek gui siampi dang hong pai kul lai ding ahi hiam?
58007012	Ahang in, siampi hina kilaihna a om bangin thukham zong laih pelmawh a kul hi.
58007013	Hih nate a kigenna pa ahileh beh tuam mi khat hi-a, tua beh panin kuamah biakna-tau ah nasem ngei a om kei hi.
58007014	Ahang in, eite Topa lah Judah suan le khak ahilam kitel zo a, tua beh tawh kisai-in Moses in siampite thu bangmah a gen kei hi.
58007015	Melchizedek bang siampi dang khat hong kilang ahi ciangin thugen hong kitelzaw semsem a,
58007016	tua siampi hong suakpa pen a pu a pa ua ngeina tawh hong suak hi loin, a kisia thei lo nuntakna’ vangliatna pansanin siampi hong suak ahi hi.
58007017	Ahang in, “Nang, Melchizedek gui zui-in tawntung siampi na hi hi,” ci-in kipulak hi.
58007018	Ngeina masa pen thanemin kiman na nei lo ahi manin kinawlkhin a,
58007019	(ahang in, thukham in bangmah a hoih kimsak kei hi.) a hoihzaw lametna hong kipia in, tua tungtawnin Pasian kiang i nai hi.
58007020	Tua nangawn zong kiciamna lo tawh hi peuhmah lo hi! Adangte kiciamna khat beek om loin siampi a suak uh hi.
58007021	Ahi hangin Pasian in kiciamna tawh ama tungah thu a gen khit ciangin siampi hong suak a: “Topa kiciam in, a lungsim a khel kei ding hi: “Nang tawntung siampi na hi hi,” ci hi,
58007022	Hih kiciamna hangin, Jesu a hoihzaw thukhun kipsakpa hong suak hi.
58007023	Tu-in sihna in amaute nasep a khaktan nungsangin siampi tampi a om hi.
58007024	Ahi hangin Jesu nungta tawntung ahi manin amah a kipden siampi ahi hi.
58007025	Tua ahi manin ama tungtawnin Pasian kianga a paite khempeuh kicingtakin honkhia thei hi; bang hang hiam cih leh amaute tanga a thumsak dingin a nungta tawntung hi.
58007026	Tua bang tulpi khat – a siangtho, a kawkbaang lo, a siang, mawhneite pana kikhenkhia, vante tunglama a kitawisang pa khat in, eite kitaksapna hong pia zo mahmah hi.
58007027	Tulpi dangte tawh kibang lo a, a masa in ama mawhna, tua ciangin mite mawhnate, biakpiakna ni khat khit ni khatin piak a kul kei hi. Amah in amaute mawhna ading amahmah biakpiakna-a a kipiak ciangin khatvei in cin khin hi.
58007028	Ahang in, thukham in a thanem mite’ tulpi in seh-a, ahi hangin thukham nunga hong pai kiciamna in a tawntunga hoihkim-a kibawl, Tapa a seh zo hi.
58008001	I thu gen, hih ahi hi; vantung ah Thupina kumpi tokhom taklam-a tu tua bang tulpi i nei a,
58008002	amah mihing bawl ahi lo, Topa bawl biakbuk taktaka munsiangtho-a sempa ahi hi.
58008003	Tulpi peuhmah biakpiakna le letsongte pia dinga kiseh ahi hi; tua ahi ciangin hih pa in zong piak ding na khat a neih ding kisam hi.
58008004	Thukham in a kalh letsongte a pia ding mi na om zo a hi manin, amah leitunga om hileh siampi a hi kei ding hi.
58008005	Amaute in munsiangtho khat sungah na sem uh a tua pen vantunga om pen liim leh kibatpih ahi hi. Hih thu hangin Moses in biakbuk lam dinga a kipat ciangin, “Mual tunga nang hong kilaksa bangin na khempeuh na bawl ding thei in,” ci-in a vauhilh hi.
58008006	Ahi hangin Jesu hong palaina thukhun bel, thukhun lui sanga thupizaw hoihzaw kamciamte tunga kibulphuh ahi manin amaute nasepna sangin Jesu nasepna a thupizaw hi.
58008007	Ahang in, a masa pen thukhun a khialhna khat beek om lo hileh thukhun dang ading mun a kizong kei ding hi.
58008008	Ahi hangin Pasian in tua mite mawhsak nading mu a, “Israel innkuante le Judah innkuante tawh thukhun thak ka bawl hun hong tung ding hi, Topa in cikhia hi.
58008009	A pu a pa-te a khut uah lenin Egypt pana ka paikhiatpih lai-in amaute tawh ka thukhun bang ahi kei ding hi; bang hang hiam cih leh ka thukhun ah amaute muanhuai tawntung lo uh a, amaute ka nungngatsan ta hi, Topa in cikhia hi.
58008010	Hih in Israel innkuante tawh, tua hun khit cianga ka thukhun ding ahi hi, Topa in cikhia hi. Ka thukhamte amaute lungsim ah ka guang dinga, amau lungtang tungah ka gelh ding hi. Amaute Pasian ka hi dinga, amaute ka mite ahi ding uh hi.
58008011	Kuamah in a vengte ahikeh ama sanggampa tungah hilhin, ‘Topa thei in,’ cih a kul nawn kei ding hi; bang hang hiam cih leh amaute khempeuh in a neu pen pan a lian pen dongin kei hong thei ta ding uh hi.
58008012	Ahang in, amaute gitlohna ka maisak dinga, a mawhnate uh ka ciamteh nawn kei ding hi,” ci khin hi.
58008013	Hih thukhun “athak” cihna in thukhun a masa zatmawh a suaksak hi, zatmawh a suaksa a lui pen a mangthang pah ding hi.
58009001	Thukhun masa in biakna-a zat ding zuihtawm ngeina le leitung mun siangtho zong a nei hi.
58009002	Biakbuk khat a kilam hi. Tua buk dei masa ah meivak tunna, sabuai le a ki-apsa anlum om a, Mun Siangtho kici hi.
58009003	Puanzak nihna nungah Mun Siangtho Pen kici inndei khat a om hi.
58009004	Tua mun ah gim namtui halna kham biakna-tau le kham a kizut thukhun singkuang a om hi. Hih sing kuang sungah manna koihna kham bel, asel Aron ciangkhut le thukhun kigelhna suangpekte a om hi.
58009005	Singkuang tungsan ah thoihdamna mun limsunin Minthanna cherub-te a om hi. Ahi hangin hih nate tu-in i sut ditdet zo kei ding hi.
58009006	Hih bangin na khempeuh a kigualh diudeu khit ciangin siampite a nasepna uh sem dingin dei puanung sungah a hunhunin a lut den uh hi.
58009007	Ahi hangin inndei sung nung pen sungah tulpipa bek lut-a, kum khatin khatvei bek lutin amahmah ading le mite in a theih loh man-ua a bawl uh mawhnate tang dingin sisan a tawi lo ngei kei hi.
58009008	Hih thu hangin biakbuk masa pen a om laiteng Mun Siangtho paina lampi kilak nai lo tadih hi, cih Khasiangtho in hong lak hi.
58009009	Hih pen tu hun ading etsakna hi-a, letsongte le biakpiakna-a kipiate in hih biakna a piate kitheihna lungsim a siangsak thei kei hi, cih lahna ahi hi.
58009010	Tuate nek le dawn a kisitna ngeina tuamtuam lel hi-a, biakna ngeina thak hong tun mateng-a zat ding zuihtawm ngeina bek ahi hi.
58009011	Hih lai-a omsa a na hoihte tawh tulpi dinga Khrist hong pai lai-in piansak na laka kihel lo, mihing khuta kibawl lo, a lianzaw le a kicianzaw biakbuk sungah a lutsuak hi.
58009012	Amah, keelte le bawngnote sisan tawh lut lo-a, ama sisan mahmah tawh khatvei-a cin ding, tawntung tatkhiatna ngahsa in Mun Siangtho Pen ah a lut hi.
58009013	Biakna ngeina-a a sianglote tungah keelte, bawngtalte sisan le bawngla-vute kithehin amaute kisian suah a, tua bangin a puatham uh a siang hi.
58009014	Tua ahileh tawntung Kha tungtawnin amahmah kawk baang lo a; Pasian tunga kipia Khrist sisan in sihna hong tun nasepna panin a nungta Pasian na i sep theih nadingin i lungsim kitheihna hong siangsak zawtham lo ding ahi hiam!
58009015	Hih thu hang mahin thukhun thak palai Khrist hong hi-a, a kisam mite in a kiciamsa tawntung gouluahna a ngah theih nadingun, thukhun masa nuai-a a bawlsa uh mawhnate pan a suaktasak dingin tu-in tatman dingin amah hong si zo hi.
58009016	Thusiah tawh kisai peuhmah ah, a thusiahpa a sihna theihcian ding kisam hi;
58009017	bang hang hiam cih leh a thusiahpa a sih khit ciang bekin a thusiah kizang thei pan hi; a thusiahpa a nuntak sungin a kizang thei ngei kei hi.
58009018	Thukhun masa na ngawn zong sisan lo-a a na hih theih lohna hih thu hang mah ahi hi.
58009019	Moses in mite khempeuh tungah thukham in a piak thu teng a tangko lai-in, bawngnote sisan le tui, samul dupsan le puknah hiangte in laizial le mite khempeuh theh khawm hi.
58009020	Amah in, “Hih in Pasian in note zuih dinga hong piak thukhun sisan ahi hi,” ci hi.
58009021	Tua mah tawh kibangin, biakbuk le biakna ngeina-a kizang na khempeuh sisanin a theh hi.
58009022	A taktakin thukham in na khempeuh phial sisan tawh siansak dingin kal-a, sisan kibua loin mawh maisakna a om kei hi.
58009023	Tua ciangin hih biakpiaknate zangin vantunglam nate kibatpihte siansuah a kul ahi hi. Ahi hangin vantunglam nate mahmah, hihte sanga biakpiakna hoihzaw ahi hi.
58009024	Ahang in, Khrist ahileh a taktak tawh a kisun bek, mihing bawl a siangtho mun ah a lut kei hi; Pasian mai-ah eite tanga a va kilang dingin vantung mahmah ah a lut khin zo hi.
58009025	Tulpi in ama sisan ahi lo sisan tawisa in Mun Siangtho Pen ah kum simin a lut bangin vantungah Khrist a lut kikkik kei hi.
58009026	Tua bang hi hileh leitung kipiansak nungsang Khrist in tamveipi a na thuak kul ding hi. Ahi hangin tu-in khanghunte bei hunin khatvei-a kimang den mawh maisak nadingin amahmah biakpiakna-in hong kilang zo hi.
58009027	Mihing adingin khatvei sih ding laitansa hi-a, tua khit ciangin thukhenna a thuak ding hi.
58009028	Tua bang tektek in Khrist zong mi tampi mawhnate lakhiamang dingin khatvei biakpiakna in kipia zo hi; tua hi-a mawhna a pua ding hi nawn lo, amah a ngak mite hotkhiatna puak dingin a nihveina hong kilang ding hi.
58010001	Thukham pen hong tung ding na hoihte liim bek hi-a a taktakte hi lo hi. Hih thu hangin thukham in kum khat khit kum khat a kipia kikkik biakpiaknate zangin, a bia dinga a kianga a va naihte a hoihkimsak thei ngei kei hi.
58010002	Hoihkimsak thei hileh tua piaknate kitawpsak khin lo ding ahi hiam? Ahang in, a biate khatvei a kimangden siansaksa hi dinga amau mawhnate hangin mawh kisakna a nei nawn kei ding uh hi.
58010003	Ahi hangin tua biakpiaknate kum sima mawhna phawksak kikna ahi hi,
58010004	bang hang hiam cih leh bawngtalte le keelte sisan in mawhna a lakkhiamang thei kei hi.
58010005	Tua ahi manin Khrist leitungah hong pai lai in: “Biakpiakna le biakna na lunggulh kei hi, ahi hangin kei ading pumpi khat nong bawlkholhsak zo hi.
58010006	Meihal biakna le mawhna hanga biaknate in hong lungkimsak lo hi.
58010007	Tua ciangin ken, ‘Kei hih lai-ah ka om hi – laizial sungah kei thu a kigelh zo hi — Pasian aw, na deih bang a sem dingin kong pai hi,’ ka ci hi,” a ci hi.
58010008	Amah in a masa penin, “Biakpiaknate le biaknate, meihal biakna le mawhna hanga biaknate na lunggulh kei a, tuate tawh zong na lungkim tuan kei hi,” (thukham in tuate bawl ding na kal napi) a ci hi.
58010009	Tua ciangin amah in, “Kei hih lai-ah ka om hi, na deihna sem dingin kong pai hi,” ci khin zo hi. A nihna a kipsak nadingin a masa pen a nawlkhin hi.
58010010	Tua thuseh hangin khatvei-a manden dingin Jesu Khrist pumpi-a biakpiakna tungtawnin eite hong kisiangthosak zo hi.
58010011	Siampi peuhmah in ni khat khit ni khat dingin ama biakna nasepte a sem hi; mawhnate a lakhiamang thei lo kithoihnate mah a pia kikkik hi.
58010012	Ahi hangin hih siampipa in hun khempeuh ading mawhnate biakpiakna khat a piak khit ciangin Pasian taklamah a tu hi.
58010013	Tua khit nungsang ama galte a khepek ngakna a kisuahsak ding a ngak hi;
58010014	ahang in, a kisangthosak mite, khatvei biakpiakna tawh a tawntungin a hoihkimsak hi.
58010015	Hih thu Khasiangtho in eite tungah teci a pang hi. A masa in,
58010016	"Tua hun khit ciangin amaute tawh ka bawl ding, thukhun hih ahi hi, Topa in ci hi. Amaute lungtang sungah ka thukhamte ka koih dinga, amaute lungsim sungah tuate ka gelh ding hi,” ci hi,
58010017	Tua khit ciangin: “Amaute mawhnate le thukham palsat-a a gamtatnate uh ka phawk nawn kei ding hi,” a cihbeh lai hi.
58010018	Tua ahi ciangin hihte a kimaisak nasa mun ah mawhna hanga biakpiakna khat beek a om nawn peuhmah kei hi.
58010019	Tua ahi manin sanggamte aw, Jesu sisan hangin Mun Siangtho Pen ah lut ding kimuanna i neih nungsang,
58010020	eite adingin tua puanzak kantanin a nungta le a thak lampi khat kihong zo a; tua pen ama pumpi ahi hi.
58010021	Tua hi-a Pasian innkuan tungah eite in siampilian khat i neih nungsang,
58010022	eite lungsim kisuantakna panin i lungtangte thehsiangsa le i pumpi tuisiang tawh silsa in, upna hanga kitheihtelna kim tawh Pasian kiang zuan ni.
58010023	Eite hong kamciampa muanhuai ahi manin i sansa lametna hoihtakin lenkip ni.
58010024	Tua bangin eite khat le khat itna le gamtat hoih lama i kithanopsuah theih nadingin ngaihsun ni.
58010025	Pawlkhatte a kingeinaseh bang uh hi loin kikhop khawmna nusia kei ni. Ahi hangin, tua Ni in hong naih ta cih na theih bangun khat le khat kihanthawn semsem ni.
58010026	Thutak theihna i ngah nungin thei gegu pi mahin mawhna i bawl lai leh mawhnate biakpiak nading om nawn lo a,
58010027	ahi hangin thukhenna le Pasian galte a valhtum ding meikuang zuahzuah a lauhuai lametna bek a om lai hi.
58010028	Moses thukham a nial peuhmah teci nih hiam, thum hiam om nak leh lainatna om loin a si hi.
58010029	Amah a siangsak thukhun sisan, a siangtho lo na bangin simmawh a, hehpihna Kha engko-in, Pasian Tapa a khenuai-a a tuancil mi, bangzah ta-a, a nasiazaw-in gawttakin na ngaihsun hiam?
58010030	Ahang in, “Phulakna kei aa hi-a, ken ka thuk ding hi,” cih le “Topa in a mite thu a khen ding hi,” a ci kik pa i thei hi.
58010031	A nungta Pasian khut sunga puk ding mulkimhuai mahmah hi.
58010032	Note in khuavak na ngah khit nungua haksatna mai-ah panmun la a, nasiataka na do lai uh ni masate phawk un.
58010033	Khat veivei note, mi tampi mai-ah engko ding le bawlsiat dingin hong kipholaka, a hun dangte ah a kibawlsiate tawh na ding khawm uh hi.
58010034	Thong sunga kiate na khasiat uh a, na neih na lamte uh hong laksakna uh zong lungnuamtakin na sang uh hi, bang hang hiam cih leh note mahmah in no adingin a hoihzaw le a tozaw neihsa na nei uh cih na thei uh hi.
58010035	Tua ahi ciangin na kimuanna lungsim uh na paikhia kei un; pahtakman tampi hong kipia ding hi.
58010036	Pasian deihna na sep uh ciangin ama hong ciamsa na ngah nadingun na sikdo ding uh kisam hi.
58010037	Ahang in, hun tomno khat sungah, “Hong pai ding pa amah hong pai dinga a ziakai kei ding hi.
58010038	Ahi hangin ka mi thumaanpa upna tawh a nungta ding hi. Amah a nungtolh leh ama tungah ka lungkim kei ding hi,”
58010039	Eite i hileh nungtolh-a kisiate laka i hi kei a, ahi hangin uma kihonkhiate i hizaw hi.
58011001	Tu-in upna pen, i lamette tel cianna le i muh lohte theihtelna ahi hi.
58011002	Tanglai mite a kiphatna hihte hang ahi hi.
58011003	A kimu theite a kimu thei pana kibawl hi loin, khuavannuai, Pasian thupiaka piang ahi hi, cih upna-in i theitel hi.
58011004	Abel in upna hangin Cain sangin biakpiakna hoihzaw Pasian tungah a pia hi. Pasian in ama biaknate a phatgen lai-in upna hangin mi thumaan a hina a phat hi. Amah a sih khit hangin upna hangin thu gen lailai hi.
58011005	Enok in upna hangin sihna a thuak khak loh nadingin hih nuntakna pan a kilakhia hi; Pasian in amah lakhiamang zo ahi manin a kimu zo nawn kei hi. Ahang in, amah a kilak ma in, Pasian a lungkimsak pa khat hi, ci-a kiphatsa khat ahi hi.
58011006	Tua hi-a upna loin Pasian a kilungkimsak thei kei hi. Bang hang hiam cih leh ama kianga hong pai peuhmah in amah a om takpi mah hi, amah citaka a zongte pahtakman a pia hi, ci-a up ding a kul hi.
58011007	Noah in upna hangin a kimu nai lo nate ah a kivauhilh ciangin kihtakna siangtho tawh, a innkuanpihte hotkhiat nading gunkuangpi a lem hi. Ama upna hangin leitung mawhpaih a, upna hanga thumaanna a luahpa a suak hi.
58011008	Abraham in upna hangin a nung cianga, a luah dinga a ngahna muna pai dingin a kisap lai-in koi lamah pai ding cih nangawn a theih loh hangin mangin a pai hi.
58011009	Amah in a upna hangin gamdang a kiciamna gamah mikhual bangin inn a lam hi. Amah tawh a kibanga ciamna a luahpih Isaac le Jacob mah bangin tuipuan bukte ah a teng hi.
58011010	Ahang in, bulpite a nei khuapi lian khat a lamen hi. Tua khuapi a geelpa le a lampa Pasian ahi hi.
58011011	Abraham in upna hangin, amah tek lua ta-in Sara mahmah lah tasel hi napi ama tunga thu a ciampa muanhuai a sak manin amah pa khat a suah theihna kipia hi.
58011012	Tua hi-a hih a si tawh a kibang mi khat panin vantunga om aksite zaha tam le tuipi sehtak-a sehnel kisim zo lote zah, suan le khakte zong a piang hi.
58011013	Hih mite khempeuh upna tawh a nuntak lai mah un a si uh hi. Amaute in a kiciamsa nate ngah lo uh a, tuate gamlapi panin galmuh in a galmuak bek uh hi. Tua hi-a amaute leitungah gamdang mi le mikhual ahilam uh a kiphawk uh hi.
58011014	Tua bang a ci mite in amau ading gam khat a zong uh hi, cih a kilangsak hi.
58011015	Amaute in a nusiatsa uh gam na lunggulh den uh hileh ciah kik nading hun hoih nei khin tham ding uh hi,
58011016	Tua sangsikin, amaute in gam hoihzaw khat vantung gam a lunggulh uh hi. Pasian in amaute ading khuapi lian khat bawlkhol zo ahi manin, amau Pasian a kicih ding a maizum kei hi.
58011017	Pasian in a zia-et ciangin Abraham in upna hangin biakpiak nadingin Isaac a pia hi. Tua kam ciamna a ngahpa in a tapa khat neihsun biakpiakna-a pia dingin a kithawi hi.
58011018	Tua mah lah Pasian in, “Isaac tungtawnin na suan na khak a kiminlawh ding hi,” a cihna pa hi lai hi.
58011019	Abraham in, Pasian in misisate thosak thei, ci-in ngaihsun a tehpih in gen leng, amah in Isaac misi pan a ngah kik ahi hi.
58011020	Isaac in upna hangin Jacob le Esau mailam ding ngaihsunin thupha na pia hi.
58011021	Jacob in a sih kuanin upna hangin Joseph tapate thupha pia ciat-a a ciangkhut tungah kingamin na bia hi.
58011022	Joseph a sih kuanin upna hangin Israel mite Egypt pan a paikhiat nading le ama guhte tawh kisai lamlahna na pia hi.
58011023	Moses nu le pa-te in upna hangin, amah a suah khit kha thum sung sel uh hi. Bang hang hiam cih leh amaute in amah naupang mawkmawk hi lo cih mu uh ahi manin kumpipa thupiak a kihta kei uh hi.
58011024	Moses in a khan khit ciangin upna hangin Pharaoh tanu’ tapa a kicih ding a nial hi.
58011025	Mawhna nopsakna-a tomvei sung gualnop sangin Pasian mite tawh bawlsiatna a thuak khawm ding teelzaw hi.
58011026	Mailam ah pahtakman a san ding a etkholh manin Khrist hanga maimawkna pen Egypt gam goute sangin manphazaw a sa hi.
58011027	Amah in upna hangin kumpipa hehna kihta loin Egypt nusia hi; amah in muh theih loh mipa a muh manin a thuak keeikai hi.
58011028	Amah in, upna hangin ta masa a thatpa in Israel ta masa a sukkhak loh nadingin Paisan-pawi le sisan thehna a na bawl hi.
58011029	Tua mite in upna hangin leihul a pai bangin San Tuipi a kantan uh hi; ahi hangin Egypt mite in tua bangin hih a sawm uh leh amaute tui ah kialum uh hi.
58011030	Mite in upna hangin, Jericho ni sagih sung a kimkot khit uh ciangin khulhte a cim hi.
58011031	Numei kizuak Rahab in, upna hangin thukansimte a tunsak manin thumang lote tawh a kithat khawm kei hi.
58011032	Bang genbeh lai ding ka hi hiam? Gideon Barak, Samson, Jephtha, David, Samuel le kamsangte thu gen nading ka hun a kicing kei hi.
58011033	Amaute in upna tungtawnin kumpi gamte zo uh a, thutang tawh ukin, a kiciamsate a ngah uh hi; amaute in humpinelkai kamte khak uh a
58011034	meikuangpi phelhmitin namsau ma pan suakta uh hi. Amaute thanemna thakhauhna suakin galdona ah vanglian uh a, gamdang galte zo mang uh hi.
58011035	Numeite in amau misite, a nungtasa-in ngah kik uh hi. Adangte kigawt-a, thawhkikna hoihzaw ngah dingin a kikhah khiat ding a nial uh hi.
58011036	Adangte sikkhainiang tawh kikhihin thong sungah a kikhum laitakin pawlkhatte in ciamnuih bawlna le sat gawpna a thuak uh hi.
58011037	Amaute suang in kideng, amaute singat tawh tumnih kisuah; amaute namsau tawh kithat hi. Amaute in tuu vun, keel vunte silhin vakvai uh a, gentheih bawlna, bawlsiatna le khel bawlna kithuaksak hi.
58011038	Amaute adingin leitung tenna taak hi lo hi. Amaute gamlak mualsang, suanghawm le kaw hawm sungah a tai kawikawi uh hi.
58011039	Amaute in a upna uh hangin phatna a ngah uh hi. Tua hi napi amaute kuamah in tua ciamsa pen a ngah kei uh hi.
58011040	Pasian in eite ading a hoihzaw khat geel khin zo ahi manin eite tawh i kimkhawm ciang bekin amaute kihoihkimsak ding hi.
58012001	Tua ahi manin hihzah taka a tam teci meiipite in i kimkot ah hong um ahi ciangin eite hong dal na khempeuh le baihtaka hong awksak ziau thei mawhna paikhia-in eite adingin i mai-a kiciamtehsa tai kidemna zui-in sikdotakin tai ni.
58012002	Ama mai-a kikoih lungnopna a ngah nadinga singlamteh ah simmawh bawlsiatnate a thuak keeikai khit ciangin Pasian taklamah a tu, i upna a piang sakpa le a hoihkimsakpa Jesu mitsuan gige ni.
58012003	Note lungkia a, thanemin na om loh nadingun mawhdim mite in amah a langbawlna a thuakpa na ngaihsun un.
58012004	Mawhna do-a na panna-uhah na sisan uh a luan dongin na do nai kei uh hi.
58012005	Tapate banga note kianga hong gen, “Ka tapa aw, Topa hong sekna neu ngaihsut kei in; amah in nang hong tai ciangin na lung kiasak kei in;
58012006	bang hang hiam cih leh Topa in a itte sek-a, tapa-a a sante peuhmah dan a tuaksak hi”
58012007	Haksatnate sekna hi, ci-in thuak keeikai un; Pasian in tapa bangin hong bawl hi. Ahang in, a pa in a sek loh ta bangci ta ahi hiam?
58012008	Note hong kisek kei leh (mi peuhmah in sekna a thuak hi.) tapate taktak hi loin zawlta na hi-ua hi ding hi.
58012009	Tua tham loin eite khempeuh in pianna pa i nei teka amaute in ei hong sekin tua hangin amaute i zahtak hi. I khate’ Pa tungah ki-ap zawthamin nungta lo ding i hi hiam?
58012010	I pate in tomcik sunga dingin, amau in hoih pen a sak uh bangin eite hong sek uh a, ahi hangin Pasian in ama sianthona i tanhpih theih nadinga i hoih nadingin hong sek ahi hi.
58012011	Hong kisek laitakin sekna a nuam om loin na velval hi. A kisin khinsate in a nung ciangin thumaanna le lemna gah gahkhia uh hi.
58012012	Tua ahi manin a zawngkhal na bante uh le a thanem na khukte uh hatsak un!
58012013	Khebaite kilawi loin a dam zawk nadingin, “Na khete uh ading lamphei sial un.”
58012014	Mi khempeuh tawh kilemin nungta a, na siantho nadingun nakpi-in hanciam un; sianthona lo tawh kuamah in Topa a mu kei ding hi.
58012015	Kuamah in Pasian hehpihna ngah lo-a, a om loh nading le a khaatna zung po toin buaina piangsaka, mi tampi a ninsak ding tua zung a sel loh nadingin kikem un.
58012016	Kuamah in numei-pasal paktatna bawl kei hen, ahikeh an nek khat tawh tapa upa luahna za a zuak pasian-milo Esau bangin om kei hen.
58012017	Na theihsa bangun tua khit ciangin hih thupha a luah nop hangin amah kinial ta hi. Khitui luangin tua thupha a zon kik hangin lungsim kikhelna a suah zo kei hi.
58012018	Note a kilawng thei, mei-a a kang thei, khuamialpi, khuazing le huihpi;
58012019	pengkul mutna ahikeh thu kigen a zate in amau tunga tua bang thu a kigen nawn loh nadinga a nget zawzen uh aw a ginna mual a tung na hi kei uh hi.
58012020	Bang hang hiam cih leh, “Ganhing nangawn in tua mualpi a sukkhak leh suangin kidenglum pelmawh ding hi,” ci-a thu kipia amaute in a thuak zo kei uh hi.
58012021	Tua a muh pen lipkhaphuai lua ahi manin Moses in, “Lau in ka ling hi,” na ci hi.
58012022	Ahi hangin note hong tunna mual pen Zion Vum hi-a, a nungta Pasian khuapi ahi vantung Jerusalem ahi hi. Note, vansawltak tul tampi mun tul tampite lungnuama a kikhopna,
58012023	van tungah a min uh a kigelhsa, ta masa pawlpi kiang hong tung ta na hi uh hi. Mi khempeuh tunga thukhenpa: mi thumaante kha a hoihkimsakpa Pasian kiang,
58012024	thukhun thak palai pa Jesu kiang le Abel sisan sanga thu hoihzaw a gen sisan kitheh kiang tung zo na hi uh hi.
58012025	Tua thu a genpa na nial loh nading un kikem un. Leitung ah amaute a vauhilhpa a nial uh ciangin suakta lo uh ahileh vantung pana eite hong vauhilhpa nungngatsan lehang i suahtak nading baih lo semsem ding hi lo ahi hiam?
58012026	Tua hun laitakin a aw ging in lei lingsaka ahi hangin tu-in, “Khatvei lai, lei bek hi lo vante zong ka lingsak ding hi,” ci-in thu a ciam zo hi.
58012027	Tua kammal “khatvei lai” cih in a kipiangsak nate, a kiling thei khempeuh paikhiat nading le a kiling lote om den theih nading cihnopna ahi hi.
58012028	Tua ahi manin eite, a kiling thei lo gam a ngah i hi nungsangin lungdam ni. Tua ciangin zahtakna le launa tawh san theih dingin Pasian bia ni.
58012029	Ahang in, eite Pasian pen a haltum mei ahi hi.
58013001	Sanggam bangin khat le khat ki-it tawntung un.
58013002	Mikhualte zindo ding mangngilh kei un; tua banga a hih pawlkhatte in a theih loh kalun van sawltakte a zindo uh ahi hi.
58013003	Thongkiate tawh a kiakhawm bang le bawlsiatna a thuakte tawh nang mahmah a thuak khawm bangin amaute na phawk den un.
58013004	Numei-pasal paktatnate khempeuh le angkawmte tungah Pasian in thu khen ding ahi manin, mi khempeuh in, kitenna pahtawi-in nupa lupna siangthosak uh hen.
58013005	Pasian in, “Nang kong nusia kei dinga nang kong taisan ngei kei ding hi,” ci ahi manin sum iplahluatna panin kikem unla, na neih zahzah uh tawh lungkim un.
58013006	Tua ciangin eite in kimuangtakin, “Topa in kei hong huhpa hi; ka lau kei ding hi, mihing in kei bang hong cih thei ding ahi hiam? ci hi.
58013007	Note tunga Pasian thu hong gen na makaite uh phawk gige un. Amaute nuntakzia pana hong piangkhiate ngaihsun unla, amau upna etteh un.
58013008	Jesu Khrist zanni tuni le a tawntungin kibang den hi.
58013009	Thuhilhna tuamdangte khempeuh na kipimangsak kei un. A nete adingin kimanna a nei lo biakna ngeina ante sangin, hehpihna hanga a kithakhauhsak i lungtangte adingin a hoih hi.
58013010	Eite in biakbuk sunga nasemte in a nek theih lohna biakna-tau khat i nei hi.
58013011	Tulpi in, mawhna hanga biakna-in Mun Siangtho Pen ah gante sisan paipih hi; ahi hangin a luangte giahphual pualamah kihal hi.
58013012	Tua mah tawh kibangin Jesu in, ama sisan tungtawnin mite a siangthosak nadingin khuapi pualam ah thuak khin zo hi.
58013013	Tua ahi ciangin ama thuak maimawkna thuak dingin giahphual pua ama kiangah pai ni.
58013014	Ahang in, hih lai-ah a om den ding khuapi i nei kei a, ahi hangin hong tung ding khuapi i zong hi.
58013015	Tua ahi manin Pasian tungah Jesu tungtawna phatna biakpiakna-a ama min a lo mukte gah pia tawntung ni.
58013016	A hoih sep ding le midangte hop ding mangngilh kei ni; tua bang biakpiaknate tawh Pasian kilungkimsak hi.
58013017	Na makaite uh thu mangin amau thuneihna ah ki-ap un. Amaute nasepna a pulak pelmawh ding mi bangin note hong vil uh ahi hi. Amau nasepnate ah vangik suak lo a, lungnopna a suah nadingin amaute thu na mang un; tua hi kei leh no adingin phatuam lo ding hi.
58013018	Ko ading thu hong ngetsak un. Lungsim kisuantakna nei lo le lam khempeuh ah pahtawitaka nuntak ding ka lunggulh lam uh ka telcian uh hi.
58013019	A diakdiakin note kianga kong pai kik theih baih nading thu nong ngetsak ding uh kong thum hi.
58013020	Tawntung thukhun sisan tungtawn in a lian Tuu cingpa i Topa Jesu misi pana a thosak tua lemna Pasian in,
58013021	ama deihna sep nadingin a hoih na khempeuh note hong guanin Jesu Khrist tungtawnin eite sungah ama lungkimna bangbangin hong sem henla ama tungah a tawntungin minthanna om den ta hen. Amen.
58013022	Sanggamte aw, laikhak tomno khata kong gelh ahi manin kong hanthawnnate nong thuakzawh ding uh kong thum hi.
58013023	I sanggampa Timothy kikhah khia zo, cih na theih ding uh ka deih hi. Amah hong tun baih leh no tawh kimu dingin kong paikhawm ding uh hi.
58013024	Na makaite khempeuh uh le Pasian mite khempeuh na hopihsak un. Italy pana mite in hong hopihna uh hong khak uh hi.
58013025	Note khempeuh tawh hehpih na om ta hen.
59001001	Pasian le Topa Jesu Khrist nasem keimah James in, Minamte lakah kithehthang beh sawm-le-nihte: Kong hopih hi.
59001002	Ka sanggamte aw, zia-etna a tuam tuam na thuak uh ciangin nuamna takpi-in na ngaihsun un.
59001003	Bang hang hiam cih leh upna hong kizia-et ciangin sikdona khangsak zaw hi, cih na thei uh hi.
59001004	Bangmah kisam loin picingin na kicin nadingun sikdona in no tungah na a sep khit pelmawh kul hi, cih na thei uh hi.
59001005	Note lakah pilna kisam khatpeuh a om leh, kuamah tai lo-a cingh taka a pia pa Pasian kiangah ngen leh amah kipia ding hi.
59001006	Ahi hangin a nget ciangin lunghei nei loin a up pelmawh kisam hi. Bang hang hiam cih leh a lunghei neite, huih muta kilok tuipi hual tawh kibang hi.
59001007	Tua bang mi in Topa tung pan na khatpeuh ngah dingin kingaihsun kei hen.
59001008	Amah lungka mi hi-a, a hihna khempeuh ah kipna mel a nei lo mi ahi hi.
59001009	A nuntakna a niam sanggamte in a dinmun sang uh kisaktheihpih uh hen.
59001010	Ahi hangin a hau mi khatin, a dinmun niamna kisaktheihpih hen, bang hang hiam cih leh amah gamlak pakte bangin a mangthang ding hi.
59001011	Ahang in, ni suakin nakpi-in sa-a singno a kungkeu hi; a pakte pulh-a; a mel hoihna teng kisusia hi. Tua mah bangin a haute a sumbawl laitak nangawnun a vuaimang ding uh hi.
59001012	Zia-etna thuaka, a sikdo mi thupha ngah ahi hi. Bang hang hiam ci leh zia-etna a thuak zawh khit ciangin Pasian in amah a itte a kamciamsa nuntakna lukhu a ngah ding hi.
59001013	Amah a kizia-et ciangin kuamah in, “Pasian in kei hong zia-et hi,” ci kei hen. Gitlohna-in Pasian kizia-et thei lo-a, amah in zong gitlohna tawh kuamah a zia-et kei hi;
59001014	ahi hangin mi khatpeuh ama gitloh lunggulhna in kai-a a zol ciangin zia-etna a thuak ahi hi.
59001015	Tua lunggulhna a gaii khit ciangin mawhna a suakkhia hi; mawhna a picin khit ciangin sihna a suak hi.
59001016	Kong it sanggamte aw, mi khemsa-in om kei un.
59001017	A hoih le a bukim letsong peuhmah tunglam pan hi-a, vantung khuavakte’ Pa pana hong kipia ahi hi. Amah, niliimte banga a kilaihlaih hi lo hi.
59001018	Ama piansak khempeuh lakah a gahmasate i suah theih nadingin thutak thu tawh a suak dingin eite hong teel hi.
59001019	Kong it sanggamte aw, hih thu ciamteh un: A kuamah peuh thuzak ding manlang hen. Kampau ding le heh ding manlang kei hen.
59001020	Ahang in, mihing hehna in Pasian deih, a thumaan nuntakna a tun kei hi.
59001021	Tua ahi manin a kithangzat a kihhuai gamtatna khempeuh na tang un; note hong honkhia thei, note sunga kisuan thu lungnemin na sang un.
59001022	No le no kikhemin thu ngai lelte hi kei un. Thu banga a gamtate na hi un.
59001023	Mi khatpeuh in thu za napi in thu bangin a gamtat kei leh, a maitang limlangin en a,
59001024	a ki-et khit ciangin paikhia a, amah bang tawh kibang hiam cih a mang ngilhpahte tawh kibang ahi hi.
59001025	Ahi hangin suahtakna a pia thei a hoihkim thukham limtakin en-a, thu bangin gamta-a a zaksate mangngilh loin a sempah mi, ama sepna ah thupha kipia ding hi.
59001026	Mi khatpeuh, amah le amah biakna uukmi in kingaihsun napi, a leii a kep zawh kei leh amah le amah a kikhem suaka, ama biakna kimanna a om kei hi.
59001027	Eite Pa Pasian in khialhna nei lo le a sianga a san biakna in: tagahte le meigong numeite a lungdon ciangin don-a leitung nitsakna pana kikepna ahi hi.
59002001	Ka sanggamte aw, a minthang i Topa Jesu Khrist sunga thu-umte na hi uh bangin angvan tuam nei kei un.
59002002	Gentehna in note kikhopna sungah kham zungbuh bunin puan hoih silh khat hong lut a, mizawng puansia nemnam silh khat zong hong lut hi.
59002003	Note in puan hoih silh pa tuam bawlin, “Hih lai-ah tutphah nuam om hi,” na ci uh a, ahi hangin mizawng pa tungah, “Hua lai-ah na ding in,” ahikeh, “Ka khephung sual tungah na tu in,” ci-a thudon tuam na neih uh leh
59002004	mi deidan tuamin no le no sungah ngaihsutna hoih lo tawh thu a khen suak lo ding na hi uh hiam?
59002005	Kong it ka sanggamte aw, ngai un: Pasian in upna ah ahau ding le amah a itte a kamciam, ama gam a luah dingin leitung mite muhna-a a zawngte teel hi lo ahi hiam?
59002006	Ahi hangin note in a zawngte na zahlaksak uh hi. Note hong netum mihaute hi lo uh ahi hiam? Thukhenna mun hong tun amaute hi lo uh ahi hiam?
59002007	Note hong nei, ama min thupi a gensia amaute hi lo uh ahi hiam?
59002008	Laisiangtho sunga om: “Nang le nang na ki-it bangin na vengte it in,” a cih kumpi thukham na letkip takpi uh leh amaana gamta na hi uh hi.
59002009	Ahi hangin angvantuam na neih uh leh a mawh na hi uh a, thukham palsatte mah bangin thukham in mawh hong tangsak hi.
59002010	Ahang in, thukham a buppi-in zui napi, thu khat kia-a, a muktute a vekin a palsat khin a suak hi.
59002011	Ahang in, “Angkawm kei in,” hong ci pa in, “Tual that kei in,” zong hong ci lai hi. Ang na kawm loh hangin, tual na thah leh, thukham a palsat mah na hi hi.
59002012	Suahtakna a pia thukham in thu a khen ding mite bangin thugenin gamta un.
59002013	Bang hang hiam cih leh lainatna a nei lo mi peuhmah tungah lainatna om loin thu a kikhen ding hi. Thukhenna tungah lainatna a gualzo hi.
59002014	Ka sanggamte aw, mi khat in upna ka nei hi, a cih hangin gamtatkhiatna a neih kei leh bang phatuam ahi hiam? Tua bang upna in amah honkhia thei ahi hiam?
59002015	Gentehna in sanggampa khat ahikeh sanggamnu khat in puansilh le a nisim an nei loin om hi.
59002016	Note khat in ama kiangah, “Nuamtakin om in, khualum inla, an kham in,” ci-in ahi hangin a kisapnate bangmah na hihsak kei leh bang phatuam ahi hiam?
59002017	Tua mah tawh kibangin gamtatkhiatna in a zuih kei leh upna kia bek a si ahi hi.
59002018	Ahi hangin mi khatpeuh in, “Nang upna na nei hi; ken gamtatna ka nei hi,” ci ding hi. Gamtatnate loin na upna hong lak in. Ken ka sepna-in ka upna kong lak ding hi.
59002019	Pasian khat om hi, cih na um hi. Pha hi! Dawite nangawn in tua mah umin lau-in a ling uh hi.
59002020	Nang mihaipa aw, gamtatna loin upna a kimanna om lo hi cih a kitelna na thei nuam hiam?
59002021	I pu Abraham in a tapa Isaac biakna-tau tungah a piak ciangin ama nasepsa thumaanin kisimsak hi lo ahi hiam?
59002022	Ama upna le a gamtatnate in semkhawm a, ama sepna in a upna bucingsak hi cih na thei hi.
59002023	Tua hi a, Laisiangtho in, “Abraham in Pasian um a, tua ama upna ama thumaanna-in kisimsak hi,” a cih tangtunga, amah Pasian lawmpa kici hi.
59002024	Mi khat a upna guak hi loin ama sepna in dik tangsak ahilam na thei hi.
59002025	Tua mah tawh kibangin numei kizuak Rahab nangawn in thukansimte zin tungsak a, lampi tuam ah a khakkhiat ciangin ama gamtatnasa hangin thu maan suak hi lo ahi hiam?
59002026	Kha a om lo pumpi a si ahi bangin gamtatna om lo upna a si ahi hi.
59003001	Ka sanggamte aw, sia a sem kote in a khauhzaw thukhenna thuak ding ka hi manun note a tampi sia suah na sawm kei un.
59003002	Eite i vekpi in lam tampi-ah i muktu hi. Mi khatpeuh in a kam pauna ah khialhna a neih kei leh amah mi picing khat hi-a, ama pumpi bup a kemcing thei mi zong ahi hi.
59003003	Sakolte in thu a man nadingin a kam sungah kamkaih i bulh khit ciangin tua ganhing a buppi-in i hei thei hi.
59003004	Ahi kei leh tembawpi gentehna in nei ni. Tuate lian mahmah a huih khauh mah mah in a mut hangin a hawlpa in a pai nopna peuhpeuh ah a heina neuno-in a hei hi.
59003005	Tua mah tawh kibangin leii pen pumpi na a neuno khat ahi hangin nakpitakin a kisial hi. Mei-ekno khat in gamsung lianpipi a katsak na ngaihsun in.
59003006	Leii zong mei khat mah hi-a, pumpi nate lakah gitlohna lompi ahi hi. A mihinna pumpi siasaka, a nuntak sung bup kangsakin, amah le amah zong meilipi in a kihal kuang ahi hi.
59003007	Mihing in ganhing nam khempeuh, vasate, a bokvak ganhingte zualsak zo-a, a khawi uh hi.
59003008	Ahi hangin kuamah in leii a zualsak zo kei hi. Leii pen a om mawkmawk thei lo, a gilo, sihtheihna gu tawh a dim khat ahi hi.
59003009	Tua leii-in i Topa le i Pa i phat a, tua mah-in Pasian a suna kibawl mihingte i hamsiat hi.
59003010	Tua kam khat mah panin phatna le hamsiatna pusuakkhia khawm hi. Ka sanggamte aw, hih bang ding hi lo hi.
59003011	Tuinak khat panin tuisiang le citui luangkhia khawm thei ahi hiam?
59003012	Ka sanggamte aw, theikung in olive gah, gah thei ahi hiam, ahikeh lenggui in theigah, gah thei ahi hiam? Citui nak ah tuisiang a luangkhia thei tuan kei hi.
59003013	Note lakah kua pil a, kua in theitel ahi hiam? Ama nuntak hoihna le a pilna pana hong piangkhia kiniamkhiatna sungah a gamtatna-in lak ta hen.
59003014	Ahi hangin note lungtang sungah enna khaa le huaiham tupna na selsiah uh leh tua hangin kisialh ding hi lo a, thutak a nial na hizaw uh hi.
59003015	Tua bang “pilna” vantung pana hong paisuk hi loin leitung pilna, khamilohna le gilopa aa hizaw hi.
59003016	Ahang in, enna le huaiham tupna a omna peuhah kilemlohna le gitloh gamtatna vive a om hi.
59003017	Ahi hangin vantung pana pilna ahileh a masa penin siangtho a, lemna deih in, midangte khual a, kiniamkhiat in, lainatna le gah hoih tawh dima, khentuam nei loin citak hi.
59003018	Lemna a vawh lemgente in thumaanna a at uh hi.
59004001	Note lakah kitotna le kidona bang in piangsak ahi hiam? Nomau sunga kido den lunggulhna pana piang hi lo ahi hiam?
59004002	Na khatpeuh na deih uh a, ahi hangin na ngah kei uh hi. Tual na that uh a, na deihgawh uh a, ahi hangin na deih uh na ngah tuan kei uh hi. Na kitawng uh a, na kilai uh hi. Pasian tungah ngen lo na hi manun na deih uh na ngah tuan kei uh hi.
59004003	Na nget uh ciangin na ngah kei uh hi, bang hang hiam cih leh na ngahte uh nomau nopsak nadinga na zat theih nading uh tupna man lo tawh na ngen uh hi.
59004004	No angkawm hat mite aw, leitung tawh kilawmtakna in Pasian lama muhdahna ahilam thei lo na hi uh hiam? A lawm dinga leitung a teelte peuhmah Pasian gal a suak hi.
59004005	Ahi kei leh Laisiangtho in, eite sungah a nuntaksak kha in eng hi, a cih a thu om lopi-a a cih in ngaihsun na hi uh hiam?
59004006	Ahi hangin amah in eite hehpihna a tamzaw hong pia hi. Tua hangin Laisiangtho in: “Pasian in a kisatheite do a, a kiniamkhiatte a hehpih hi,” ci hi.
59004007	Tua ahi ciangin Pasian tungah no le no kipia un. Dawimangpa do un, amah taimang ding hi.
59004008	Pasian naih un; amah in zong hong naih ding hi. No mawhneite aw, na khut uh sil un; no lungkate aw, na lungtang uh hahsiang un.
59004009	Lunggimin, thumin, kapkap un. Na nuihna uh thumna suaksak unla, na nuamna uh maigumna suaksak un.
59004010	Topa mai-ah no le no kiniamkhiat un; amah in hong lamto ding hi.
59004011	Sanggamte aw, khat le khat ki gensia kei un. Ama sanggampa a langgena, a tunga thu a khen peuhmah, thukham langgen-a, thukham tunga thukhen ahi hi. Thukham thu na khen ciangin thukham thu a mang lo na hi-a, thukham tunga thukhena a tutu na hi hi.
59004012	Thukham a pia pa le Thukhen pa khat bek om-a, a honkhia thei le a susia thei pa ahi hi. Ahi hangin na vengte thu a khen vial pa nang kua na hi hiam?
59004013	"Tuni hiam zingciang hiam in hih khuapi, tua khuapi-ah pai-in tua lai-ah kum khat taamin sum bawlin sum va zong ning,” a ci note aw, tu-in ngai un.
59004014	Zingciangin bang piang ding cih nangawn na thei kei uh hi. Na nuntakna uh bang ahi hiam? Note, tomcik sung a kilat khit ciangin a mangthang pah tuikhu na hi uh hi.
59004015	Tua sangsik in, “Pasian deihna ahileh i ci dam dinga, hihte, huate i sem ding hi,” na cih zawk ding uh ahi hi.
59004016	Note tua bangin kihisakin kisialhna kam na pau uh hi. Tua bang kisialhnate khempeuh gitlohna ahi hi.
59004017	Tua ahi ciangin ama sep dinga kilawm a hoih thei napi, a sem lo mi peuhmah a mawh ahi hi. Ph 39:5; Lk 12:47
59005001	No a hau mite aw, tu-in ngai un, no tungah gentheihna hong tung ding ahi manin kap unla kapkap un.
59005002	Na hauhna uh muat khina, na puante uh nget in gai khin hi.
59005003	Na ngun na khamte uh kekseu hi. Tuate kekseuna in note langah teci pang dinga, mei bangin na sa uh a ne ding hi. A beisa hun sung teng hauhna na khol zo ta uh hi.
59005004	En sin! A thaman na piak loh, na lo uh hong khawhsakte no langah kiko uh hi. An late kikona, a Thahatpen Topa bilah a tung zo hi.
59005005	Note, leitung ah noptatna zulhzauna-in na nungta uh hi. Hong kigawh ni-a dingin na kithausak uh hi.
59005006	No hong langbawl lo mawhpeng mite na mawhpaih uh a, na that zo uh hi.
59005007	Tua ciangin sanggamte aw, Topa hong pai mateng na thuak keeikai un. Lokhopa in sikhiau guah le tuk guahte ngak a, leitung in a manpha gah a gah ding lungduaitaka a ngak thei ta un.
59005008	Note zong lungduai in, kiptakin ding un. Bang hang hiam cih leh Topa hong pai ding nai ta hi.
59005009	Sanggamte aw, khat le khat na kiphunsan kei un, na kiphunsan uh leh thukhenna na thuak ding uh hi. Thukhenpa kongkhakah ding hi!
59005010	Sanggamte aw, gimna na thuak uh ciangin Topa mina thugen kamsangte lungduaina ettehin na nei un.
59005011	Na theihsa bangun a sikdote thupha ngahin ka ngaihsun uh hi. Job sikdona na za zo uh a, a tawpna-ah Topa in a piakte na mu zo uh hi. Khuatuahna le lainatna tawh Topa a dim hi.
59005012	Ka sanggamte aw, hih teng khempeuh banah vantung tawh ahi zongin, leitung tawh ahi zongin, na khat peuh peuh tawh ahi zongin na tomlo kei un. Hi na cih pen “Hi,” hi henla, hilo na cih pen “Hilo,” hi hen; tua hi kei leh nang hong kimawhpaih ding hi.
59005013	Note khatpeuh a lungmang a om hiam? Amah in thu ngen ta hen. A lungdam khatpeuh a om hiam? Phatna-late sa ta hen.
59005014	Note a cina khatpeuh na om uh hiam? Pawlpi upate samin amaute in thu ngetsak uh henla, ama tungah Topa minin sathau zut uh hen.
59005015	Upna tawh thungetna in cina mi damsak dinga, Topa in amah a phongto ding hi. Amah in mawhna a neih leh ama mawhna kimaisak ding hi.
59005016	Tua ahi manin na ci uh a dam theih nadingin na mawhnate uh kipulak tuahin thu na kingetsak ciat un. A thumaan mi thungetna vanglian in deihna a ngah hi.
59005017	Elijah zong eite mah bangin mihing khat mah hi lel hi. Amah in guah a zuk loh nadingin citakin a ngen hi. Tua ciangin kum thum le alang sung tua leitang tungah guah a zu kei hi.
59005018	Thu ngen kik a, vantungte in guah zusakin leitung in a gahte gahsak hi.
59005019	Ka sanggamte aw, note khatpeuh thutak panin piala, mi khatpeuh in a kiheikiksak leh,
59005020	hih thu phawk un: Mawhnei khat ama lampialna pan a kiheisak peuhpeuh in, amah sihna panin a honkhia hi-a, mawhna tampite a khuhsak ahi hi.
60001001	Jesu Khrist Sawltakpi Peter in, Pontus, Galatia, Cappadocia, Asia le Bithynia gamte khempeuh a ki thenthanga hih leitunga mikhual-a om Pasian teelte,
60001002	Jesu Khrist thumang ding le a sisan thehna ngah dingin Pa Pasian theihkholhna tawh kizui-a Kha in a siansak nasepna hanga a kiteelsa mite tungah: Hehpihna le lemna note aa hi ta hen.
60001003	Eite Topa Jesu Khrist Pasian le Pa kiphat ta hen! Amah in hong lainatna lianpi-in misi pana Jesu thawhkikna tungtawnin ahing lametna,
60001004	note adinga vantunga kikoihkhol, a sia ngei lo, a nin baang lo, a tul thei lo gouluahna sungah eite suahthakna hong pia zo a,
60001005	hun beina-a hong kilang ding a baihsa-a om tua hotkhiatna hong tun mateng Pasian vangliatna tawh upna tungtawnin note hong kiliah ahi hi.
60001006	Tu laitak hun tomcik sung zia-etna namkim thuakin na lungkham uh zongin hih thu ah nakpitakin na lungnuam uh hi.
60001007	Mei-a a kihalsiang khit ciang nangawna a kisia thei kham sangin note upna a manphazaw ahina, a maanna a kiciat theih nadingin hihte hong piang hi; tuate in Jesu Khrist hong kilaak ciangin phatna minthanna le pahtawina a suah theih nading ahi hi.
60001008	Amah mu ngei lo napi na it uh hi; tu-in amah mu lo napi na um uh a, a kigenkhia thei lo a minthang lungnopna tawh na kidim uh hi.
60001009	Ahang in, na upna un a tup note kihotkhiatna a ngah na hi uh hi.
60001010	Hih hotkhiatna tawh kisai-in note tunga hong tung ding hehpihna thu a gen kamsangte in, ngenteltakin a theih tawpun zongin
60001011	amaute sunga a om Khrist Kha in Khrist thuaknate le tua nunga a zui ding minthannate tawh kisai a genkholh lai-in, a hun le a pianzia ding bangci banga gen hiam, cih muhkhiat ding a hanciam uh hi.
60001012	Vantung pana kisawl Khasiangtho tawh note tunga lungdamna-thu hong hilhte in, tu-a no tunga hong kigensate hong gen lai-un, amaute na a sem hi loin no na a sem uh ahilam amaute tungah a kilaak hi. Vansawltakte nangawn in tua nate a encian nuam uh hi.
60001013	Tua ahi manin a gamtang dingin na lungsim uh kisakhol un; na pumpi uh ki-uk zo un; Jesu a kilat cianga note hong kipia ding hehpihna tungah na lametna khempeuh uh nga un.
60001014	A thumang tate bangin bangmah thei lo-a na nuntak lai-ua na neih uh lunggulhna gilote deihna zui-in gamta kei un.
60001015	Note hong sampa a siantho mah bangin na hihna khempeuh uhah na siangtho un;
60001016	ahang in, “Kei siangtho ka hi manin siangtho un,” ci-in kigelh zo hi.
60001017	Mikim nasepna tungah guptuam nei lo-a thukhenpa, Pa khat min a lo khawm na hi nungsangun kihtakna siangtho tawh hih lai-ah mikhualte bangin nungta un.
60001018	Ahang in, na pate uh pana na luahsuk uh a mawkna nuntakna pana a kisia thei na: ngun ahikeh kham tawh hong kitan hi loin,
60001019	kawkbaanna le melhemna om lo tuuno – Khrist sisan manpha tawh note hong kitan ahilam na thei uh hi.
60001020	Leitung kipiansak ma-in amah kiteel zo a, ahi hangin note khualna-in hih hun nunungte a hong kilaaksak pan ahi hi.
60001021	Ama tungtawnin misi panin amah thosaka, a minthangsak pa Pasian na um uh a, tua na up uh le na lamet uh Pasian ahi hi.
60001022	Tu-in na sanggamte uh itna takpi na neih nading uh le khat le khat na lungsim tawng uh tawh na ki-it tek nadingun thutak thu mangin no le no na kisiansuah khin zo uh hi.
60001023	Ahang in, a sia thei khaici pan hi lo, a sia thei lo khaici – a nungta a om tawntung Pasian thu tungtawnin note a suak kik na hi uh hi.
60001024	Ahang in, “Mite khempeuh lopa bang hi-a, amaute minthanna khempeuh gamlaka pakte bang ahi hi; lopa vulin, pakte pulh a,
60001025	ahi hangin Topa kammal kip tawntung hi,” Note tunga hong kihilh thu, hih ahi hi.
60002001	Tua ahi manin etsatna khempeuh, khemna khempeuh, kineih-siamna, enna le mindaisakna namkimte na paikhia un.
60002002	Note hotkhiatna ah na khantoh theih nadingun naungek suak tungte bangin khalam nawizu siangtho na lunggulh un;
60002003	tu-in Pasian hoihna na ciam khin zo uh hi.
60002004	Mite in a nial, ahi hanga Pasian in a teelsa, ama adingin a manpha a nungta Suang kiangah nong pai bangun,
60002005	note zong Pasian san theih dingin Jesu Khrist tungtawna khalam biakpiakna a bawl siampi siangtho dingin khalam inn-a kilam a nungta suangte bang na hi uh hi.
60002006	Ahang in, Laisiangtho in: “En in, a kiteeltuam a manpha innkiubul suang khat Zion ah ka koih zo hi; amah a muang mi, a zahlak ngei kei ding hi,” ci hi.
60002007	Tu-in a um note adingin hih suang a manpha hi, ahi hangin a um lote adingin, “Inn lamte nilkhiat tua suang inntungkhum suang a suak zo hi,” ci a,
60002008	tua ciangin, “Mite a kimuktusak ding suang le, amaute puk nading suangpi,” ci hi. Amaute in thupuak mang lo uh ahi manin a kimuktu uh hi – tua zong amaute a tuaci ding mah a laitansa ahi hi.
60002009	Ahi hangin note na hi uh leh khuamial sung pan hong samkhia-a, ama khuavak lamdang sunga hong tunpa phatna na tangko theih nadingun hong teeltuam mi pawl, kumpi nam, siampi, minam siangtho, Pasian mite na hi uh hi.
60002010	Khatvei lai-in minam na hi lo uh hangin tu-in Pasian mite na hi uh hi; khatvei lai-in lainatna na ngah loh uh hangin, tu-in lainatna na ngah uh hi.
60002011	Kong it lawmte aw, na kha uh hong do den, mawhdim lunggulhnate pana kidek dingin leitung ah gamdang mite le mikhualte bangin kong kun hi.
60002012	Lawkite lakah tua bang nuntakna hoih na nungta un. Amaute in a khiala hong ngawh uh hangin, na gamtatna hoihte uh mu thei ding uh a, Pasian in eite hong veh ni ciangin amah a minthangsak ding uh hi.
60002013	Mite lakah a kiguang thuneihna khempeuh: thuneipipen kumpipa ahi zongin,
60002014	a khialte gawtna a pia ding le a maana gamtate a phat dinga a sawl ukpite thu khempeuh Topa hangin na mang un.
60002015	Ahang in, a hoih na sep uh hanga mihaite haipaunate na daihsak ding uh Pasian deihna ahi hi.
60002016	A suakta mi bangin na nungta un; ahi hangin na suahtakna uh gitlohna khuhna-in na zang kei unla, Pasian nasemte bangin na nungta un.
60002017	Mi khempeuh a kilawmin na zahtak un. Thu-um te unau khat suahna na it unla, Pasian kihta in kumpipa na pahtawi un.
60002018	Silate aw, no hong khuala no tunga hong migite bek hi lo, no tunga hong gamhtat na pute uh tungah zong zahtakna kim tawh na kiniamkhiat un.
60002019	Ahang in, mi khat in Pasian a phawk manin a man lopi in natna a thuaka a thuak zawh leh a phattak ahi hi.
60002020	Ahi hangin a man lo nasepna hangin satna na thuak uh a, na thuak zawh uh hangin a hoih bang lawhtak na hi uh hiam? Ahi hangin na hoih na sepna uh hangin na thuak uh a, na thuak zawh uh leh Pasian mai-ah a phattak na hi uh hi.
60002021	Hih ding mah a note hong kisam ahi hi, bang hang hiam cih leh Khrist in note adingin thuak khin zo a, ama khekhap na zuih dingun etteh dingin hong nusiat hi.
60002022	"Amah in mawhna bawl lo a, ama kam sungah zong khemna a kimu kei hi,”
60002023	Amaute in amah a zahko uh ciangin thukkik lo a, a thuak laitakin a tawng thuk kei hi. Tua sangsikin tangtaka thukhenpa tungah amah le amah a ki-ap zaw hi.
60002024	Mawhnate i sihsan theih nading le thumaanna i nuntakpih theih nadingin ama pumpi mahmah in i mawhnate sing tungah pua zo hi. Ama liammate hangin note hong kidamsak zo hi.
60002025	Ahang in, note a pialmang tuu tawh na kibang uh a, ahi hangin tu-in na khate uh a Cingpa le a Kempa kiangah na ciah kik zo uh hi.
60003001	Tua mah bangin zite aw, na pasalte uh tungah kiniamkhiat un. Tua hileh amaute khatpeuh thu um lo a om leh, pau kul loin a zite uh gamtatzia,
60003002	a nuntakna siangtho le a zahtakbaanna uh a muh uh ciangin kizo thei ding hi.
60003003	Na mel kilawmna uh pualam kizepna: samphekte le ngun le kham le puan hoihte tawh kizepna pan hi kei hen.
60003004	Tua sangsikin, Pasian muhna ah nakpitaka a manphazaw, a tul thei lo hoihna, sunglam hinna, lungnemna le cinghkamna tawh na kizem zaw un.
60003005	Ahang in, tang lai-a Pasian sunga lametna a nei numei siangthote hih bangin amau le amau a kilawmin om uh hi.
60003006	Sara in Abraham thu mangin “topa” a na cih bangin amaute a pasalte uh tungah kiniamkhiat uh hi. Note zong lau loin amaana na gamtat uh leh ama tanute na hi uh hi.
60003007	Tua mah bangin pasalte aw na thungetnate uh bangmah in hong dal loh nadingin na zite uh tawh na nuntak khawmna uhah no sanga a thahat lo zaw pankhawmpih ahilam phawk kawmin zahtak unla, hehpihna letsong ahi, nuntakna a luahpihte bangin amaute na khual un.
60003008	A tawpna-ah note khempeuh, khat le khat kithuhual un; kithuakpih un, sanggam bangin ki-it unla, kikhuatuah in, kiniamkhiat tuah ciat un.
60003009	Gitlohna, gitlohna in na thuk kei un; hong engkote engko thuk loin thupha na pia zaw un. Bang hang hiam cih leh thupha khat na luah theih nadingun hih thu dinga note hong kisam ahi hi.
60003010	Ahang in, “Nuntakna it a, ni hoihte a mu nuam peuhmah in gitlohna pan a leii le zuauphuahna pan a mukte kem pelmawh ding hi.
60003011	Gitlohna pan kihei-in a hoih gamta pelmawh ding hi; lemna zongin delh pelmawh ding hi.
60003012	Ahang in, Topa mit in mithumaante mitsuan-a, a bil in amaute thungetna ngai hi; ahi hangin gitlohna a hihte Topa in a lang-et hi.”
60003013	A hoih sep ding lawp peuh lecin kua in nang hong nasak ding ahi hiam?
60003014	Ahi hangin thumaan khatpeuh hanga na thuak leh zong thupha ngah na hi hi. “Amau kihtakte na kihta kei un, linthawn zawhin na om kei un,”
60003015	Ahi hangin note lungsungah Khrist Topa-in tuam koih un. Tua na neih uh lametna ahang hong dong peuhpeuh tungah migitna le zahtakna tawh na hilh theih dingin kigingsa in om gige un.
60003016	Khrist sunga om na gamtatna hoih uh langpang a, a simmawhte in a gensiatna uh a maizumpih theih nadingun na lungsim kitheihna uh siangthotakin kem un.
60003017	Pasian deihna ahi nak leh a sia bawla thuakna sangin hoihzaw hi.
60003018	Ahang in, Pasian kiangah note hong tut theih nadingin Khrist – tua mi thumaan, mi thumaan lote ading khatvei-a cinkim dingin a si zo hi. A pumpi-in sihna kithuaksak a, ahi hangin Kha-in kinung tasak hi.
60003019	Tua Kha mah tungtawnin thong-a khate kiangah pai-in thu va hilh hi.
60003020	Tua khate pen nidang lai pek, Noah hunlai-a Pasian in thuak keeikai-in a ngak, Noah in gunkuangpi a bawl lai-a thumang lote ahi uh hi. Tua gunkuangpi sungah mi tawmcik bek, a vekun giat, tui tungtawnin kihonkhia hi.
60003021	Hih tui in tu huna note zong hong honkhia baptise na a lak hi; pumpi tung ninte sawpkhiatna hi loin Pasian lamah lungsim kitheihna hoih-a kiciamna ahi hi. Tua in Jesu thawhkikna hangin note hong honkhia hi.
60003022	Amah vantungah kahto khina tu-in Pasian taklamah om-a, vansawltakte, thuneihna le vangliatnate ama khutnuai-ah a om hi.
60004001	Tua ahi ciangin Khrist in ama pumpi-in a thuak khit zawh nungsang no le no zong tua bang lungsim tawh na kigalging un. Bang hang hiam cih leh a pumpi-a a thuakpa mawhna tawh kikhen khia zo hi.
60004002	Tua hangin ama leitung nuntakna a om laiteng mihing lunggulhna gilote ah nungta nawn loin Pasian deihna ah a nungta zaw hi.
60004003	Ahi hangin, lawkite in hih dinga a teel uh hukna lanna ah note nungta-in, kilunggulhna, zukhamna, zu-uangdawnna, zu-nopdawnna le a kihhuai milim biaknate hihin hun beisa, a hunkhop na zang khin uh hi.
60004004	Amaute tawh kibanga uangtat-luatna sunga na va kihel nawn loh uh ciangin lamdang sa-in hong siat gen uh hi.
60004005	Ahi hangin a si mite le a hing mite thukhen dinga kigingsa pa mai-ah amaute thu amau mah in a gen ding uh hi.
60004006	Ahang in, tu huna a sisate tung nangawnah lungdamna-thu a kigenna hih thu hang ahi hi. Tua in amaute pumpi-a om mihing hihna tawh kizui-in thu a kikhen theih nading le kha tawh kisai-a Pasian deih banga a nuntak theih nading uh ahi hi.
60004007	Na khempeuh a beina nai ta hi. Tua ahi manin thu na nget theih nadingun lungsim siangtho le no le no ki-uk zoin om un.
60004008	Tuate khempeuh banah, itna thukpi-in khat le khat na ki-it un, bang hang hiam cih leh itna in mawhna tampitak a khuh hi.
60004009	Phun loin khat le khat zin na kido un.
60004010	Mikim in midangte na a sep nadinga a ngah letsong peuhmah, Pasian hehpihna a nam tuamtuam ah, muanhuaitakin zang ding hi.
60004011	Mi khatpeuh in thu a gen leh Pasian kammalte mahmah a gen bangin gen ta hen. Mi khatpeuh in mi na a sep leh, na khempeuh ah Jesu Khrist tungtawna Pasian a kiphat theih nadingin Pasian piak thahatna tawh sem ta hen. Ama tungah minthanna le vangliatna a tawntungin om den ta hen. Amen.
60004012	Kong it lawmte aw, na thuak uh gentheihbawlnate no tungah a lamdang pi-a tung bangin lamdang sa kei un.
60004013	Ahi hangin ama minthanna hong kilaak ciangin na lungnopna uh a dimlet theih nadingin Khrist thuaknate a thuakpih na hina uh hangin na lungdam un.
60004014	Pasian le a minthanna Kha note tungah om ahi manin, Jesu min hangin note hong ki-engko leh thupha ngah na hi uh hi.
60004015	Na thuak uh leh zong tualthat hiam, guta hiam, mawhna lian khatpeuh ahikeh mi thusia va kum kha-a thuak bang nangawn hi kei hen.
60004016	Ahi ta zongin Khristian hina hanga na thuak uh leh maizum loin, tua min na puakna uh hangin Pasian na phat zaw un.
60004017	Ahang in, Pasian innkuan sungah thukhenna a kipat hun ahi hi. Eite tungah hong kipan ahileh Pasian lungdamna-thu a mang lote bang suak tazen ding uh ahi hiam?
60004018	Tua hi a, “Midikte adingin kihotkhiat nading haksa ahileh, a pasian-milo le mawhnei mi bang suak tazen ding hiam?”
60004019	Tua ahi tak ciangin, Pasian deihna zui-a a thuakte, a muanhuai amaute a bawlpa tungah amau le amau kipia-in, a hoih a bawl uh zom suak uh hen.
60005001	No laka upate tungah, na upatpih uh Khrist thuakna a theihpih khat le hong kilang ding minthanna zong a tang ding pa khat bangin kong thum nopinah:
60005002	Saptuam kemte nasep bangin note kep dinga hong kipia Pasian tuuhonte, a kemte na hi un – na hih pelmawh ding uh cihna hi lo Pasian in note hong deih bangin utna tawh, sum deihluatna hang hi lo sep ding lawpna hangin na cing un;
60005003	note hong kikemsakte tungah kiliansak kei un; tuuhonte etteh na hi uh hi.
60005004	Tua hileh Tuucing Lianpenpa hong kilat ciangin a tul ngei lo minthanna lukhu na ngah ding uh hi.
60005005	Tua mah bangin khangnote aw, na uzawte uh tungah kiniamkhiat un. Note khempeuh, nomau le nomau in kiniam khiatna na kisilh thuk un, bang hang hiam cih leh, “Pasian in a kisatheite do a, a kiniamkhiatte a hehpih hi,”
60005006	A hun a tun ciangin amah in note hong tawisang theih nadingin a thahat Pasian khutnuai-ah no le no na kiniamkhiat un.
60005007	Amah in note hong lunghimawh ahi manin na lunghimawhnate khempeuh uh ama tungah suan un.
60005008	No le no ki-uk zo unla pilvang un. Na gal uh – dawimangpa, a nawmvalh ding zong humpinelkai bangin humhamin thamvak kawikawi hi.
60005009	Leitung bupa na sanggamte un zong no thuak banga a thuak lam uh thei na hi manun, amah do unla upna-ah kip un.
60005010	Khrist sunga a tawntung minthanna ngah dinga hong sampa, hehpihna khempeuh Pasian in, tomcik sung na thuak khit uh ciangin amahmah in na ngei uh hong bangsak dinga, hong hatsak in, hong kipsak hong khosak ding hi.
60005011	Ama tungah a tawntungin vangliatna om den ta hen. Amen.
60005012	Sanggam muanhuai banga ka neih Silas huhna tawh lai tawmno kong gelh a, note hong hanthawnin, hih in Pasian hehpihna taktak ahina teci ka pang hi. Hih thu ah kip un.
60005013	Note tawh kiteel khawm Babylon a om nu in, note hong hopih hi; ka tapa Mark in zong hong hopih hi.
60005014	Khat le khat itna tawh kinamin na kihopih un. Khrist sunga om note khempeuh tungah lemna om ta hen.
61001001	Jesu Khrist nasem le sawltakpi Simon Peter in, Eite Pasian le i Honpa Jesu Khrist thumaanna tungtawnin kote aa banga a manpha upna a ngahte tungah:
61001002	Pasian le i Topa Jesu theihna tungtawnin hehpihna le lemna adimin note aa hi ta hen.
61001003	Ama minthanna le a hoihna tawh hong sampa, amah i theihna tungtawnin nuntak nading le i pasianmi theih nadinga kisam khempeuh ama Pasian vangliatna in hong pia zo hi.
61001004	Hihte tungtawnin pasian pianngei ah tanh na neih theih nading uh leh lunggulhna gilo in a piansak leitung siatna pan note na suahtak theih nadingun amah in tuate tungtawnin alian pha mahmah le a manpha a kamciamte eite hong pia zo hi.
61001005	Hih thu hang mahmah in, na theih tawpun na upna uh tungah hoihna, hoihna tungah theihna;
61001006	theihna tungah pumpi ki-ukzawhna; pumpi ki-ukzawhna tungah sikdona; sikdona tungah pasian-mina
61001007	le pasian-mina tungah sanggam kikhualna le sanggam kikhualna tungah itna na behlap un.
61001008	Ahang in, hih hoihnate ah na khan semsem uh leh i Topa Jesu Khrist na theihna uhah muibut lohna le gahsuah lohna panin hong hu ding hi.
61001009	Ahi hangin mi khatpeuh in tuate a neih kei leh muhna tom le mittaw hi-a, ama mawh nasate a kisiansak khit lam a mangngilh zo ahi hi.
61001010	Tua ahi manin sanggamte aw, note hong kisapna le hong kiteelna a ki ciansak dingin na lawp semsem un. Ahang in, hih nate na hih uh leh na puk ngei kei ding uh a,
61001011	eite Topa le Honpa Jesu Khrist tawntung kumpi-gamah note thupitakin hong kimuak ding hi.
61001012	Tua ahi ciangin tu laitaka na theih uh thutak ah, a kipsa a khosa le tuate a theisa na hi uh zongin hih nate kong phawksak kik tawntung ding hi.
61001013	Hih pumpi puanbuk sunga ka ten laiteng na theihtheihna uh kong thaksuaksak ding amaan hi, ci-in ka ngaihsun hi.
61001014	Bang hang hiam cih leh i Topa Jesu Khrist in teltaka kei hong theihsak bangin hih puanbuk ka koihkhiat pah ding ka thei hi.
61001015	Kong paisan khit ciangin hih nate phawk den thei na nuteh cih thei-in ka hih theih tawpin ka hih ding hi.
61001016	Note tungah i Topa Jesu Khrist vangliatna le hong pai kik nading thu kong hilh lai-un, piltaka kiphuak tawm tangthute peuh zui hi loin ama thupina mita a mute ka hi zaw uh hi.
61001017	Ahang in, a Thupi Minthanna pana aw in ama kiangah, “Hih in ka lung hong kimsak mahmah ka it ka Tapa ahi hi,” ci-a a gen lai-in, Pa Pasian tung pana pahtawina le minthanna a ngah hi.
61001018	Tua mual siangtho tunga amah tawh ka om laitakun kote mahmah in vantung pana hong ging hih aw ka za uh hi.
61001019	Khuamialna mun khatah khuavak a tan bangin note lungsungah phalvak tung zingsol a suah mateng in, eite in a kicianzaw kamsangte thugen i nei hi; note in, tuate na thusim uh leh na hoih sem na hi ding uh hi.
61001020	Tuate khempeuh banah, Laisiangtho sunga genkholhna peuhmah kamsangpa in a khiatna a gentawm mawk ahi loh lam na theitel pelmawh un.
61001021	Ahang in, genkholhna peuhmah mihing deihna pan hi ngei lo-a, Khasiangtho hihsakna bangbangin mite in Pasian tung pana a gen uh hizaw hi.
61002001	Ahi hangin mihingte lakah kamsang zuaute a na om bang tektek in note lakah zong sia zuau a om ding hi. Amaute in siatna a piangsak thei thu-upna maan lote a simthamin hong lutpihin amaute a lei – thuneipipa Topa nangawn nial ding uh a, amau le amau siatna a kitun pah ding uh hi.
61002002	Mi tampi in a zumhuai amau makaihna lam zui ding uh a, thutak lampi minsiasak ding uh hi.
61002003	Hih siate in huaihamin ama phuahtawm tangthute tawh note sumzonna in hong nei ding uh hi. Amaute a kimawhpaihna sawtvei zo a, amau kisiatna a ihsip kei hi.
61002004	Ahang in, vantung mite a mawh uh ciangin Pasian in zah lo a, hell ah khia in thukhenna thuak dingin kawhawm mialpi sungah koih ahileh;
61002005	amah in tanglai leitung zah tuan loin a pasian-milote tungah tuicin tungsak a, ahi hangin thumaan a hilh Noah le adang sagihte hu ahileh;
61002006	Sodom le Gomorah khuapite mawhpaih in vut a suah dong haltum a, a pasian-milote tungah a piang dingte lahna suaksak ahileh;
61002007	thukham nei lo-a, a nin mahmah mite nuntakna in a lungdonsak a thumaan Lot a suaktasak ding le;
61002008	(ahang in, tua a thumaan mipa amaute lakah nisimin om a, thukham nei lote gamtatna a muh le a zakte in a thumaan ama lungsim a gimsak mahmah hi) –
61002009	hih bang teng hi ahileh Topa in a pasian-mite, zia-etna pan a suahtaksak nading ahi zongin a thumaan lote thukhen ni adingin a gawt kawmkawma, a koih nading zia a thei hi.
61002010	A diakdiakin a mawhdim pianngei lunggulhna in a siatsakna a zuite le thuneihna a sim mawhte tungah amaan phadiak hi. Hih mite mawk hansanin ki-uangsak uh a, van mite nangawn gensia ngam uh hi.
61002011	Tua hi napi vansawltakte nangawn in, hatzaw in vanglianzaw ta le uh, tua bang mite langpangin Topa mai-ah kosiatna mawhsaknate a tun kei uh hi.
61002012	Ahi hangin hih mite in a theihtel loh uh thute tawh a daisak uh hi. Amaute, man-a siatsak ding bek-a, suak a ngongtat gamsate bangin ganhing lungsim neite hi uh a, gamsate mah bang in amaute zong a mangthang ding uh hi.
61002013	Amaute hihsa siatna hangin tua siatna mahin amaute kithukkik ding hi. Amaute ngaihsut nopsakna ahileh suntangpipi-a uangtat ahi hi. Note tawh an na nek khawm laitakun nop a sak luatna uh hangin melhemna le nitna a suak uh hi.
61002014	Angkawm nopna mit bekbek tawh kidim uh a, mawhna a bawl den uh hi; a kip lo mite mawhna bawl dingin a zol uh hi; huaihamna lamah siam mahmah uh a, hamsiatna suante hi tazen uh hi!
61002015	Amaute in atang lampi nusia in pial uh a, gitlohna thaman a deih Beor tapa Balaam lampi a zui uh hi.
61002016	Ahi hangin pau a nei lo laa khat mihing aw in pau-a, ama gamtat khialhna tai-in tua kamsangpa haina a khokhaam hi.
61002017	Hih mite, a kangsa tuinak le huihpi mutleng meiilum bang ahi uh hi. Amaute ading amial pha pen khuamial a kikoih khol zo hi.
61002018	Ahang in, amaute in kisaktheihna mawkna kamte zangin, khialhna tawh a nungta mite lak pana a suakta lai liailiaite, pianpih mawhdim kilunggulhna-in a zol uh hi.
61002019	Amaute mahmah zong siatna sila-in om lai napi, amaute suahtakna a kamciam tazen uh hi – mi khatpeuh amah a kizosak zo na khatpeuh sila ahi hi.
61002020	Eite Topa le Honpa Jesu Khrist a theihna uh hangin leitung siatna pan suakta khin napi, tua lai mah ah awk kikin a pianzia nunung, a masa sangin a sia zawtham hi.
61002021	Thumaan lampi thei khin a, amau tunga kipiasawn thupiak siangtho a nungngatsan kik uh sangin a theikha vet lo uh hileh amau adingin hoihzaw ding hi.
61002022	Amau tungah, “Ui in a luak ne kik,” cih le, “A kisil khinsa vokpi buan lakah bual kik,” cih paunak a man hi.
61003001	Kong it lawmte aw, tu-in hih kong laikhak a nihveina ahi hi. A nih in ngaihsutna siangthotak tawh hong lawpsak kik dingin kong phawksakna ahi hi.
61003002	A beisa huna kamsang siangthote thugente le na sawltakpite uh tungtawna, i Honpa le Topa in a thupiakte na phawk kik ding uh ka deih hi.
61003003	A masa penin ni nunungte ah mi zahpihhatte hong pai dinga, mite zahpih in amau gilo lunggulhnate zui ding uh hi, cih na theitel pelmawh un.
61003004	Amaute in, “Hong pai kik nading ama hong kamciam koi-ah om hiam? I pate sih a kipan na khempeuh lah a kipiansak tunga bangbangin hi toto lai hi,” ci ding uh hi.
61003005	Ahi hangin tanglai pekin Pasian thuin vantungte om a, tui panin tui tawh leitung kibawl ahilam thei napi, a kitheihmawhbawl uh hi.
61003006	Tua tuite mah tawh tua hun lai-a leitung, tuicin tungsakin kisusia hi.
61003007	Tua thu mahin thukhen ni le a pasian-milote kisiat ni cianga mei-a hal dingin tu-a vantungte le leitung a kisit lai ahi hi.
61003008	Ahi hangin kong it lawmte aw, hih thu khat na mangngilh kei un. Topa aa in ni khat pen kum tulkhat bang a, kum tulkhat pen ni khat bang hi.
61003009	Mi pawlkhatte in a ziakaina a theih uh bangin a thuciamna ah Topa a ziakai kei hi. Amah in kuama kisiat ding deih lo a, mi khempeuh a kisik ding uh a deih manin note hong thuak keeikai hi.
61003010	Ahi hangin Topa ni, guta bangin hong tung ding hi. Aw ngaihpi tawh vantungte mangin, a bulpite mei-in kisiasak dinga, leitung le a sunga om na khempeuh kitol mangsak ding hi.
61003011	Hih bang zia in na khempeuh kisusia ding ahi khit nung sang, bangci mi na hi ding uh kilawm ahi hiam?
61003012	Pasian ni hong tunpah ding na ngaklah kawmun a siangtho le a pasianmi-a na nuntak ding uh kilawm hi. Tua ni in vantungte mei-a halsiatna tun dinga, a satna sungah a bulpite a tuisuak ding hi.
61003013	Ahi hangin a thuciam bangin thumaanna inn omna van thak le lei thak ngakin i om hi.
61003014	Tua ahi tak ciangin kong it lawmte aw, hih a ngak na hi nungsangun a nin baang lo, kawkbanna om lo le amah tawh kilema hong muh theih nadingin na hih theih tawpun hahkatin hih un.
61003015	I sang gam it Paul in zong Pasian in amah a piak pilna tawh note kianga hong gelhsa bang tektek in, i Topa lungduaina – hotkhiatna ahilam note lungsim sungah phawk gige un.
61003016	A laikhak khempeuh ah a kibangmah gelhin hih thute mah a gen hi. A laikhakte sungah a theihhak pawlkhat om-a, a thei lote le a kip lo mite in amau mah siat nadingin Laisiangtho dangte a hih bangun tuate a lehkaih uh hi.
61003017	Tua ahi manin kong it lawmte aw, hih thu na theih khit nungsangun thukham a zui lo mite khialhna in hong manthanpih a, note bitna mun pan na puk khak loh nadingun kikem un.
61003018	Ahi hangin i Topa le Honpa Jesu Khrist hehpihna le theihna-ah na khangto un. Ama tungah tu le a tawntungin minthanna om ta hen! Amen.
62001001	A tunga omsa, kote in ka zaksa uh, ka mit uh tawh ka muhsa uh, en-a ka khut uh tawh ka lawnsa uh, hih nuntakna Thu tawh kisai kong tangko uh hi.
62001002	Tua nuntakna hong kilang zo a, kote in mu khinin teci ka pang uh a, Pa tawh a om khawm ko kianga hong kilak tua nuntak tawntungna no tungah kong tangko uh hi.
62001003	Note zong kote tawh na kipawl theih nadingun, ka muhsa uh le ka zaksate uh no tungah kong tangko uh hi. Kote kipawlna ahileh Pa le ama Tapa Jesu Khrist tawh kipawlna ahi hi.
62001004	Ka lungnopna uh a kicin nadingin hih lai kong gelh uh hi.
62001005	Ama tung panin za-a, no tungah kote hong pulak thupuak in: Pasian, khuavak hi-a; ama sungah khuamial a om peuhmah kei hi.
62001006	Eite amah tawh i kipawl hi, ci napi in khuamial sungah i kalsuan lai leh zuauphuak i suaka, thutaka nungta lo i hi hi.
62001007	Ahi hangin khuavak sungah i kalsuan leh amah khuavak ahi mah bangin eite khat le khat i kipawla, ama Tapa Jesu sisan in i mawhna khempeuh panin hong siansuah hi.
62001008	Mawhna ka nei kei hi, i kicih leh ei le ei kikhem i hi a, eite sungah thutak a om kei hi.
62001009	Eite in i mawhnate i pulak leh i mawhnate hong maisakin i thumaanlohna khempeuh hong siangsak dingin amah muanhuai-in a thutang hi.
62001010	Eite in mawhna ka bawl kei hi, i cihleh amah zuauphuak i suaksak a, i nuntakna sungah ama thu a om kei hi.
62002001	Kong it ka tate aw, na mawh loh nadingun hih thu kong gelh hi. Ahi hangin mi khatpeuh in mawhna a bawl khak leh eite hong guma Pa kiangah hong gensak ding mi khat – Thumaan Pa Jesu Khrist i nei hi.
62002002	Amah, eite mawhnate thoihdamna dingin biakpiakna hi-a, eite ading bek hi lo leitung buppi mawhnate thoihdam nadinga biakpiakna zong ahi hi.
62002003	Ama thupiakte i zuih leh amah i thei zo cih i thei hi.
62002004	"Amah ka thei hi,” a ci mi in ama thupiakte a zuih kei leh zuauphuak hi-a, ama sungah thutak a om kei hi.
62002005	Ahi hangin mi khatpeuh in ama thu a mang leh Pasian itna ama sungah a kicing takpi hi. Hih in ama sunga i om lam a kitheihna ahi hi:
62002006	‘Ama sungah ka nungta hi,’ a ci peuhmah, Jesu gamtat bangin a gamta pelmawh ding hi.
62002007	Kong it lawmte aw, note kiangah thupiak thak kong gelh kei-a, a cil pana na neihsa uh a lui pen mah ahi hi. Hih thupiak lui, na zaksa uh thupuak mah ahi hi.
62002008	Tua hi napi thupiak thak khat hong gelh ka hi hi; khuamial bei zo a, thumaan khuavak tang khin zo ahi manin amah le note sungah a thutak kimu zo hi.
62002009	Mi khatpeuh in khuavak sungah ka om hi, ci napi in a sanggampa a muhdah leh khuamial sunga om lai ahi hi.
62002010	Ama sanggampa a it mi peuhmah khuavak sunga a nungta hi a, ama sungah a muktusak ding bangmah a om kei hi.
62002011	Ahi hangin a sanggampa a mudah peuhmah khuamial sunga om hi-a khuamial sunga vak kawikawi ahi hi. Khuamial in a mit tawsak ahi manin a pai nading mel a thei kei hi.
62002012	Kong it tate aw, ama min hangin na mawhnate uh kimaisak khin zo ahi manin note lai kong khak hi.
62002013	Pate aw, a tunga kipan a omsa pa, thei zo na hi manun note lai kong khak hi. Khangnote aw, a gilopa zo khin zo na hi manun note lai kong khak hi. Kong it tate aw, Pa thei khin na hi manun note lai kong khak hi.
62002014	Pate aw, a tunga kipan a omdensa pa thei zo na hi manun, note lai kong khak hi. Khangnote aw, note thakhauhin note sungah Pasian thu teng a, a gilopa zo khin na hi manin note lai kong khak hi.
62002015	Leitung ahikeh a sunga om nate khatpeuh it kei un. Mi khatpeuh in leitung a it leh ama sungah Pa itna a om kei hi.
62002016	Ahang in, leitunga om na khempeuh: mawhdim mi lunggulh-luatnate, mittang etlahnate, neihsa le sepsa kisialhpihnate, Pa tung pana hong pai hi loin leitung pan ahi hi.
62002017	Leitung le ama deihna mangthang lel a, ahi hangin Pasian deihna bangin a gamta mi a nungta tawntung hi.
62002018	Kong it tate aw, hih hun, hun nunung ahi hi. Hong pai ding ci-a na zaksa uh antichrist bangin tu nangawnin antichrist tampi hong pai zo uh hi. Hih bangin hun nunung ahilam i thei hi.
62002019	Amaute, eite lak pana paikhia ahi uh hi. Ahi hangin eite aa taktak ahi kei uh hi. Ahang in, eite aa taktak hi uh hileh eite lak mah ah omden ding uh hi. Ahi hangin amaute paikhiatna in, amaute khat beek eite aa ahi lohna uh hong lak hi.
62002020	Ahi hangin note, Siangtho Pa sathau nilhsa na hi uh a, na vekun thutak na thei uh hi.
62002021	Thutak na theih loh manun note lai hong khak ka hi kei a, thutak na theih hang uh le tua thutak pana zuauthu a pian loh hanga hong khak ka hizaw hi.
62002022	A zuaupa kua ahi hiam? Jesu in Khrist ahi hi, cih thu a nial mi a zuaupa ahi hi. Tua bang mi antichrist hi-a, amah in Pa le Tapa a nial hi.
62002023	Tapa a nial peuhmah in Pa a nei kei hi. Tapa a sang peuhmah in Pa zong a nei hi.
62002024	A tunga na zaksa mah uh note sungah omden hiam, cih na ki-entel un. A om leh Tapa sung le Pa sungah note zong na omden ding uh hi.
62002025	Amah in eite hong kamciam, hih nuntak tawntungna mah ahi hi.
62002026	Note lam pialsak hong sawmte tawh kisai-in hih thute kong gelh hi.
62002027	Note na hi uh leh ama sathau nilhna na ngah uh, no sungah omden a, note hong hilh ding kuamah na kisam kei uh hi. Ahi hangin ama hong sathau nilhna in na khempeuh thu hong hilh bangin tua sathau nilhna a lim bek hi lo hi, a taktak ahi hi, note hong hilhsa bang tektekin ama sungah na omden un.
62002028	Tu-in kong it tate aw, amah hong pai-a hong kilat ciangin ama mai-ah maizumna om lo-a, kimuangtaka i om theih nadingin ama sungah omden un.
62002029	Amah a thumaan hi, cih na theih uh leh thumaan a hih peuhmah ama sunga suak ahi hi, cih na thei uh hi.
62003001	Eite, Pasian tate cih-a i om nadingin Pa in eite tunga hong sunleet itna lian mahmah si! Ei lah tua mah i hi hi! Leitung in eite hong theih lohna amah a theih loh hang ahi hi.
62003002	Kong it lawmte aw, tu-in eite, Pasian tate i hi a, mailamah bang i hi lai ding hiam, hong kitheisak nai lo hi. Ahi hangin amah hong kilat ciangin amah ahi banga mu ding i hi manin amah i bang ding hi cih i thei hi.
62003003	Ama sunga hih lametna a nei peuhmah, amah a siantho bang tektekin amah le amah a kisiangthosak hi.
62003004	A mawh peuhmah thukham palsat ahi hi; a taktakin mawhna pen thukham palsatna ahi hi.
62003005	Ahi hangin i mawhnate a lakmang theih nadingin amah hong kilang ahilam na thei uh hi. Ama sungah ahileh mawhna a om kei hi.
62003006	Ama sunga nungta mi khatpeuh, mawhna a zongsang kei hi. Mawhna a zongsang mi peuhmah amah a mu nai lo, a thei nai lo ahi hi.
62003007	Kong it tate aw, mi khatpeuh na kipimangsak kei un. Amah a thumaan bang tektekin amaana gamta mi peuh mah a thumaan ahi hi.
62003008	A kipatcil-a kipan dawimangpa a mawhden ahi manin mawhna a bawl mi peuhmah dawimangpa pana piang ahi hi. Pasian Tapa hong kilatna ahang pen dawimangpa nasepna a susia ding ahi hi.
62003009	Pasian pana piang peuhmah, Pasian cii ama sungah omden ahi manin mawhna a zongsang kei ding hi; bang hang hiam cih leh amah Pasian pana piang ahi manin mawhna a zong sang kei hi.
62003010	Hih in Pasian tate le dawimangpa tate i theihkak theih nading ahi hi. Mi khatpeuh amaana a gamtat kei a, ama sanggampa a it kei leh Pasian ta ahi kei hi.
62003011	A cil-a kipan na zak uh thupuak in: Eite khat le khat i ki-it ding ahi hi.
62003012	Gilopa aa ahi, a sanggampa a that pa Cain na bang kei un. Tua ahileh bang hangin amah that ahi hiam? Bang hang hiam cih leh ama gamtatnate gilo-a, a sanggampa gamtatnate amaan hang ahi hi.
62003013	Ka sanggamte aw, leitung mite in note hong muhdah leh lamdang sa kei un.
62003014	Eite in i sanggamte i it manin sihna pan paikhia-in nuntakna sungah i lut zo cih i thei hi. A it lo mi peuhmah sihna sungah a om lai hi.
62003015	A sanggam a it lo mi peuhmah tualthat hi-a, tualthat kuamah in ama sungah nuntak tawntungna a neih loh lam na thei uh hi.
62003016	Itna bang ahi hiam cih i theihna hih ahi hi: Jesu Khrist in eite adingin a nuntakna hong khaam hi. Tua bangin eite in i sanggamte adingin i nuntakna i khaam ding kul hi.
62003017	Mi khatpeuh in neih le lam nei-in a sanggampa kisap lam thei napi amah a hehpih kei leh bangci bangin ama sungah Pasian itna om thei ding ahi hiam?
62003018	Kong it tate aw, a thu le kamsiam bek tawh ki-it loin gamtatna le thutakin ki-it ni.
62003019	Tua in, thutak aa i hina i theihna le eite i lungtang in hong mawhpaih peuhpeuh ciangin ama mai-ah i lungsim tawlngakna i theihna ahi hi.
62003020	Ahang in, i lungtang sangin Pasian lianzaw a, na khempeuh a thei hi.
62003021	Kong it lawmte aw, i lungtang in eite hong mawhpaih kei leh Pasian mai-ah kimuanna nei-in,
62003022	ama thupiakte manga, amah lungkimsak i hi manin ama tungah i nget khatpeuh i ngah thei hi.
62003023	Ama thupiak hih ahi hi: Ama Tapa Jesu Khrist min up ding le amah in eite hong thupiak bangin khat le khat i ki-it ding ahi hi.
62003024	Ama thupiakte a mangte ama sungah nungta a, amaute sungah amah a nungta hi. Hih in amah eite sungah a nuntak lam i theihna ahi hi: Eite in ama hong piak Kha-in tua i thei hi.
62004001	Kong it lawmte aw, kha khatpeuh um kei un; ahi hangin leitung ah kamsang zuau tampi paikhia khin ahi manin amaute kha Pasian pan hi hiam, hi lo hiam cih sittel un.
62004002	Pasian Kha na khentel theih nading uh hih bang ahi hi: Jesu Khrist mihingin hong pai hi, ci-a a sang kha peuhmah Pasian pan hi-a,
62004003	ahi hangin tua banga Jesu a sang lo kha peuhmah Pasian pan hi lo hi. Hih in antichrist kha hi-a, hong pai ding ci-a na zaksa uh, tu nangawnin leitunga a om khin zo ahi hi.
62004004	No, kong it ka tate Pasian pan na hi uh a, leitunga om pa sangin no sunga om pa lianzaw ahi manin amaute na zawhsa uh ahi hi.
62004005	Amaute leitung pan hi uh a, tua ahi manin leitung ngaihsutna tawh thu genin leitung in amau thu a ngai hi.
62004006	Eite Pasian pan i hi-a, Pasian a thei peuhmah in i thu a ngai uh hi. Ahi hangin Pasian pan ahi lo peuhmah in i thu a ngai kei uh hi. Thutak Kha le zuauna kha i khentel theihna hih bang ahi hi.
62004007	Kong it lawmte aw, Pasian pana itna hong pai ahi manin eite khat le khat ki-it ni. A it thei mi peuhpeuh, Pasian pana suak hi-a Pasian a thei hi.
62004008	A it thei lo mi peuhmah in Pasian a thei kei hi; bang hang hiam cih leh Pasian in itna ahi hi.
62004009	Pasian in ama itna eite lakah hong lahna hih bang ahi hi: Ama tungtawna eite i nuntak theih nadingin amah in a Tapa neihsun leitungah hong sawl hi.
62004010	Itna hih ahi hi: Eite in Pasian i it cihna hi lo, amah in eite hong it-a, i mawhnate thoihdamna dingin biakna-in a Tapa hong sawlna ahi hi.
62004011	Kong it lawmte aw, Pasian in eite hi zaha hong it khit nungsangin eite zong khat le khat i ki-it ding kisam hi.
62004012	Mi khat beek in Pasian a mu ngei kei hi; ahi hangin eite khat le khat i ki-it leh, Pasian eite sungah hong tengin i sungah a itna kicingsak hi.
62004013	Amah in eite ama Kha hong pia khin ahi manin eite ama sungah i nungta a, amah eite sungah a nungta cih i thei hi.
62004014	Tua hi-a Pa in leitung Honpa dingin ama Tapa hong sawl zo hi, cih eite in i mu khin a, teci i pang hi.
62004015	Mi khatpeuh in, Jesu, Pasian Tapa hi, ci-a a san leh ama sungah Pasian tenga, Pasian sungah amah a teng hi.
62004016	Tuaci bangin Pasian in eite hong it lam i thei a, tua itna tungah i kinga hi. Pasian in itna ahi hi. Itna sungah a nungta mi peuhmah Pasian sunga nungta hi-a, ama sungah zong Pasian a nungta hi.
62004017	Thukhen ni cianga muang taka i om nadingin hih bangin eite lakah itna hong kicingsak hi. Bang hang hiam cih leh hih leitung ah amah tawh i kibang hi.
62004018	Itna sungah launa a om kei hi. Ahi hangin a kicing itna in launa a hawlkhia hi; bang hang hiam cih leh launa pen gawt ding kihtakna ahi hi. A lau mite, itna sungah kicinsak nai loh ahi hi.
62004019	Amah in eite hong it masa ahi manin eite in i it hi.
62004020	Mi khatpeuh in, “Pasian ka it hi,” ci napi a sanggampa a muhdah lai leh zuauphuak pa ahi hi. Ahang in, a muh gige a sanggampa a it lo mi in, a muh nai loh Pasian a it thei kei hi.
62004021	Amah in eite hih thupiak hong pia zo hi. Pasian a it peuhmah in pel loin a sanggampa zong it hen.
62005001	Jesu in Khrist ahi hi, ci-a a umte peuhmah Pasian pana suak hi-a a pa a it peuhmah in a ta zong a it hi.
62005002	Pasian tate i it lam i theihna in: Pasian itna le ama thupiakte sepkhiatna ahi hi.
62005003	Pasian i itna in: ama thupiakte manna ahi hi. Ama thupiakte lah a haksa lua kei hi;
62005004	ahang in, Pasian pana piang peuhmah in leitung a zawhsa ahi hi. Leitung a zo gualzawhna zong tua eite upna mah ahi hi.
62005005	Kuate in leitung zo uh ahi hiam? Jesu, Pasian Tapa hi, ci-a umte bek ahi hi.
62005006	Tui le sisana hong pai pa, Jesu Khrist ahi hi. Amah tui bekin hong pai lo a, tui le sisanin hong pai hi. Tua thu teci pangpa Kha ahi hi; bang hang hiam cih leh tua Kha, thutak ahi hi.
62005007	Ahang in, tua thu teci a pang thum om a:
62005008	Kha, tui le sisan ahi hi; tua thumte a kithutuak uh hi.
62005009	Eite in mihing teci panna i sang hi. Ahi hangin Pasian in ama Tapa thu teci a panna ahi manin Pasian teci panna a lianzaw hi.
62005010	Pasian Tapa a um mi peuhmah in a lungtang sungah hih teci panna a nei hi. Pasian a um lo mi peuhmah in Pasian in a Tapa thu teci a panna um lo ahi manin amah zuauphuak a suaksak hi.
62005011	Tua hi-a hih in teci panna ahi hi: Pasian in eite nuntak tawntungna hong pia a, tua nuntakna Tapa sungah a om hi.
62005012	Tapa a nei mi in nuntakna a nei hi; Pasian Tapa a nei lo mi in nuntakna a nei kei hi.
62005013	Pasian Tapa min a um note in nuntak tawntungna na neih lam uh na theih nadingun no tungah hihte kong gelh hi.
62005014	Pasian i zuat cianga i kimuanna in: ama deihna tawh kituak a na khatpeuh i nget leh amah in hong za hi.
62005015	Amah in i ngetna hong za hi, ci-a i theih leh ama kianga i nget peuhpeuh i ngah hi, cih i theihna ahi hi.
62005016	Mi khatpeuh in, a sanggampa in sihna a tun lo mawhna khatpeuh a bawl a muh leh thu ngen ta hen; Pasian in amah nuntakna pia ding hi. Sihna a tun lo mawhna a hihte gen ka hi hi. Sihna a tun mawhna khat a om hi. Tua thu-a thu ngetsak ding ka ci kei hi.
62005017	Gamtat khialhna khempeuh mawhna hi-a ahi hangin sihna a tun lo mawhna a om hi.
62005018	Pasian pana suak mi khatpeuh mawhna ah a zongsang kei cih i thei a, Pasian pana suakpa amah bittakin kikemcing a, gilopa in amah a lawng thei kei hi.
62005019	Eite Pasian tate i hilam le leitung buppi gilopa ukna nuai-a om ahilam i thei hi.
62005020	Amah a thumaanpa a hina i theih nadingin Pasian Tapa hong pai zo cihleh theihtelna hong pia hi cih zong i thei hi. Eite tua ama Tapa Jesu Khrist thu maanna sungah i om hi. Amah a thumaan Pasian le nuntak tawntungna ahi hi.
62005021	Kong it tate aw, milimte panin no le no na kikem un.
63001001	Upapa in, Thutak sunga ka it, kei bek hi lo thutak a theite khempeuh in zong a it uh –
63001002	kote sunga om, kote tawh a omkhawm tawntung ding tua thutak hanga teelsa upanu le a tate tungah:
63001003	Pa Pasian le Pa’ Tapa Jesu Khrist tung panin hehpihna, lainatna le lemna in thutakna le itna tawh eite hong ompih ding hi.
63001004	Pa in eite hong thupiak bang tektek in, na tate uh pawlkhat thutakin a kalsuan uh ka muh in nakpi-in hong nuamsak hi.
63001005	Kong it upanu aw, tu-in thupiak a thak kong gelh kei-a, a kipatcil-a i neihsa pen mah ahi hi. Eite khat le khat i ki-it thuk ding kong thum hi.
63001006	Ama thupiak manga kalsuanna in: itna ahi hi. A cil-a kipan na zaksa bangun ama thupiak in: itna sungah na gamta un, ci hi.
63001007	Jesu Khrist ci-le-sa in hong pai hi, ci-a a sang lo, mikhem tampi leitung ah paikhia khin zo uh hi. Tua bang mi peuhmah mikhem le antichrist ahi hi.
63001008	Ngah sawma na sep uh pahtakman, mansuah loin a kima na ngah nadingun kigalging un.
63001009	Mi khatpeuh a khengvalin pai a, Khrist thuhilhna-a a om den lo pa in Pasian a nei kei hi; tua hilhna-a a om den peuhmah in Pa le Tapa a nei khawm hi.
63001010	Mi khatpeuh no kiangah hong pai a, hih thuhilhna mah a hilh kei leh na muak kei unla, na inn uah zong na tungsak kei un.
63001011	Amah a muak peuhmah ama gilo nasepna ah a kihel ahi hi.
63001012	Note tungah kong gelh nop a tam mahmah hangin laidal le laitui ka zang nuam kei hi. Tua sangsik in, i lungnopna a kim theih nadingin hong hawh a, maitang kituah in, thu i kikup ding ka lamen hi.
63001013	A kiteel na sanggamnu uh tate in hong hopih nate uh hong khak uh hi.
64001001	Upapa in, Thutak sunga ka it ka lawm ngaih Gaius tungah:
64001002	Kong it lawm aw, na kha a cidam bangin na pumpi zong cidama, na khempeuh ah na lawhcin nadingin thu ka ngen hi.
64001003	Sanggamte pawlkhat hong pai-in, thutaka na muanhuaina thu le tua thutaka na kalsuan, na zopsuakna thu hong ko uh a, ka lungdam mahmah hi.
64001004	Thutaka ka tate a kalsuan ka zaka ka lungdamna sangin lungdamna lianzaw ka nei kei hi.
64001005	Kong it lawm aw, sanggamte na theih ngei loh mi hi napi, amaute tunga na gamtatna ah na muanhuai hi.
64001006	Amaute in na itna thu pawlpi tungah ko uh hi. Pasian tunga gamtat dinga kilawm zahin a lampi-uah amaute na kha lecin na hoih sem na hi ding hi.
64001007	Amaute in lawkite tung panin huhna ngah lo uh a, tua Min hang bekin a kuankhia uh ahi hi.
64001008	Tua ahi manin thutak na i sepkhawm theih nadingin tua mite tungah zindo i siamna i lah ding kisam hi.
64001009	Pawlpi tungah lai ka khaka, ahi hangin tungnuntuhpa Diotrephes in kote hong thudon nuam lo hi.
64001010	Tua ahi ciangin kong pai leh ama gamtatna le kote hong gensiatnate kong pholak ding hi. Amah tuate tawh lungkim zo nai loin sanggamte a na muak nuam kei hi. Tua banga a hih nuamte khamin pawlpi panin a hawlkhia hi.
64001011	Kong it lawm aw, a hoih lo lam na etteh kei inla, a hoih lam na etteh zaw in. A hoiha gamta mi peuhmah Pasian pan ahi hi. A sia-a gamta mi peuhmah in Pasian a mu nai kei hi.
64001012	Mi khempeuh in Demetrius phat uh a, thutak nangawn in amah a phat hi. Kote in zong amah ka phat uh a, kote teci panna a man ahilam na thei hi.
64001013	Nang tungah kong gelhnop tam mahmah a, ahi hangin laidal le laitui-in ka gelh nuam kei hi.
64001014	Nang tawh kimuh baih ding ka lamen hi, tua ciangin maitang kituah in i kiho ding hi. Nang tungah lemna om ta hen. Hih lai-a i lawmte in hong hopihna uh hong khak uh hi. Tua lai-a i lawmte a milipin na hopihsak in.
65001001	Jesu Khrist nasem James sanggampa Jude in, Pa Pasian in it a, Jesu Khrist in a kep a kisamsate tungah:
65001002	Lainatna, lemna le itna a dimin note aa hi ta hen.
65001003	Kong it lawmte aw, note tawh i tanh khawm hotkhiatna thu no tungah kong gelh ding lawp mahmah napi misiangte tungah khatvei-a cinkim dinga hong kikemsak tua upna na hut theih nading uh kutna lai-a gelh ding kul ka sa hi.
65001004	Ahang in, sawtpi-a amaute a kimawh paihna thu a kigelh khin zo mi bangzah hiam khat note lakah hong lutsim zo uh hi. Amaute pasian-neilo mite hi uh a, eite Pasian hehpihna, a kihhuai paktat theihna suaksakin eite in Thuneipipa le Topa a, amah bek i neih Jesu Khrist a nial uh hi.
65001005	Hihte khempeuh na theihsa uh ahi ta zongin “Topa in Egypt panin ama mite gumkhia a, ahi hangin a nunung lam ciangin a um lote a suksiatna thu kong phawkkiksak nuam hi.
65001006	Tua ciangin, a thuneihna dinmun uh kemcing lo a, a inn uh a taisan vansawltakte khuamial sungah khumcipin ni thupi Ni-a thukhen dingin tawntung sikkhainiang tawh a khih hi.
65001007	Tua bang zia in Sodom le Gomorrah le a kima khuapite in numei-pasal paktatna le lehtatna ah amau le amau kipia uh hi. Amaute, tawntung meikuang sunga gawtna thuak dingte etsakna a suak uh hi.
65001008	Tua tawh kibang tektek in, hih bang hih dinga a ngaihsunte in amau pumpi ninsak uh a, thuneihna nialin van mite a gensia uh hi.
65001009	Ahi hangin vansawltak a lianpen Michael nangawn, dawimangpa tawh Moses luang a kituh lai-un kosia in mawhsak ngam loin, “Topa in nang hong tai hen,” ci bek hi.
65001010	Tua hi napi hih mite in a theihtel loh peuhpeuh uh gensia-in, a theihtelsate uah lah, a ngaihsun thei lo gamsate bangin hih uh a, hih nate mahmah in amaute a susia hi.
65001011	Amaute in gimna nak thuak na un cia! Cain lampi zui uh a, Balaam khialhna sungah a met delh in, Korah lehdona ah a kisia zo uh hi.
65001012	Hih mite in na itna pawite uh melhemsak in, zumna nei loin no tawh an ne uh a – amau kia bek a kivakkhop tuucingte ahi uh hi. Amaute huih in a mutleng kawikawi guah a paii lo meii; gah a gah lo, a kibulkalh – nihvei a si sikhiau singkung ahi uh hi;
65001013	a zumhuaina uh a phuankhiasak zuahzuah tuipihual huai siate, a leng kawikawi aksite, amau adingin a mial pen khuamial, a tawntung a kisitsakte ahi uh hi.
65001014	Hih mite thu, Adam pana a sagihna pa Enoch in a na genkholhna-ah: “En un Topa, a misiangthote tul mun tul tampi tawh hong pai in,
65001015	mi khempeuh tungah thu khen dinga, amaute in a pasian-milohna uh a, a hihsa uh pasian-milohna khempeuh le a pasian-milo mawhneite in amah langpanga a gensa uh kam khaate-in a mawhsak ding hi,” ci hi.
65001016	Hih mite, phunhatte le mi ngawhhatte ahi uh hi; amaute, amau gitloh lunggulhna bangin gamta uh a, amau le amau kisialin, amau hamphat nadingin mi dangte a maitang phat uh hi.
65001017	Ahi hangin kong it lawmte aw, i Topa Jesu Khrist sawltakpite in a gen kholhsa phawk gige un.
65001018	Amaute in note tungah, “Hun nunung ciangin amau pasian-milo deihna a zui zahkohatte hong om ding uh hi,” ci uh hi.
65001019	Tua mite in Kha nei lo uh a, pumpi deihna bek zui-in note hong khenkhamte ahi uh hi.
65001020	Ahi hangin no kong it lawmte aw, a siangtho pen note upna ah no le no kilam unla Khasiangtho-in thu na ngen un.
65001021	Nuntak tawntungna ah note hong tun dingin i Topa Jesu Khrist lainatna na ngak kawmun Pasian itna sungah no le no na kikem un.
65001022	A lunghei neite na lainat un
65001023	mei sung pan midangte bawhkhia unla, honkhia un; adangte tungah a sa thanghuai banna puansilh nangawn kihin lau kawmin lainat siamna na nei un.
65001024	A puk lo dinga note hong kem thei, khialhna om lo-a, lungnopna lianpi tawh a minthanna ama om na-a note hong puak theipa –
65001025	eite Honpa Pasian khat bek tungah i Topa Jesu Khrist tungtawnin minthanna, thupina, vangliatna le thuneihna, khang hun khempeuh ma, tu laitak le a tawntung in om ta hen! Amen.
66001001	Pasian in a sawt lo-a tung pah dingte a nasemte tungah lak dingin amah a piak Jesu Khrist kilaakna ahi hi. Amah in ama vansawltakte sawlin ama nasem John tungah theisak a,
66001002	John in Pasian thu le Jesu Khrist thu teci panna a muh khempeuh teci a pang hi.
66001003	Hih genkholhna thute a sim mi thupha ngah hi-a, a sunga kigelhte za-a, a lungtanga a kemte thupha ngah ahi hi; bang hang hiam cih leh a hun hong nai ta hi.
66001004	John in, Asia gama pawlpi sagihte tungah: Tu laitaka om, a omsa le hong pai ding pa le ama kumpi tokhom mai-a kha sagihte pan,
66001005	le a muanhuai teci pa, misi pana a suak masa pen, le leitung kumpite a ukpa, Jesu Khrist tung panin hehpihna le lemna no tungah om ta hen. Eite hong it a, ama sisan hanga i mawhnate pan hong suaktasak,
66001006	ama Pasian le Pa nasem dinga kumpi-gam le siampi hong hisak ama tungah minthanna le vangliatna a tawntungin om den ta hen! Amen.
66001007	En un, meiipi tawh amah hong pai hi, mit khempeuh in amah mu dinga amah a sunlette nangawn in a mu ding uh hi; leitung a mite khempeuh ama hangin thum ding uh hi. Tua bang hi takpi ding hi! Amen.
66001008	Topa Pasian in, “Keimah, Alpha le Omega, tu laitak a om, a omsa le hong pai ding pa, Thahatpen ka hi hi,” a ci hi.
66001009	Jesu sunga eite tanh thuakna, kumpi-gam le sikdotaka na thuakpih pa uh, na sanggampa uh le na pawlpa uh keimah John, Pasian thu hang le Jesu thu teci panna hangin Patmos tuikulh ah ka om hi.
66001010	Topa’ Ni-in Kha sungah ka om hi, ka nunglam ah pengkul bangin aw ngaih mahmah khat ka za a:
66001011	"Na muh teng laizial tung khatah gelh inla pawlpi sagih: Ephesus, Smyrna, Pergamum, Thyatira, Sardis, Philadelphia le Laodicea-te tungah khak in,” hong ci hi.
66001012	Tua kei hong hopih aw en dingin ka kihei hi. Ka kihei khit ciangin kham meivak tunna sagihte ka mu-a,
66001013	tua meivak tunnate lakah “mihing tapa tawh kibang khat” a khepek ciang a bansuk puantualpi khat silhin a awm ah kham awmgak a gak mi khat ka mu hi.
66001014	A lu le a samte samul bangin ngo in, vuk bangin pak a, a mitte meikuanglai bang hi.
66001015	A khepekte pummei sunga sumsan hal-am tawh kibang a, a aw tuizeupi ging tawh kibang hi.
66001016	A taklam khutah aksi sagihte tawi-a, a kam panin a langniha hiam tuak namsau khat hong dawkkhia hi. A maitang, ni a tan pen laitak tawh kibang hi.
66001017	Amah ka muh ciangin a khephung ah a si bangin ka puk hi. Tua ciangin aman a taklam khut ka tungah nga a: “Lau kei in, keimah, a Masa pen le a Nunung pen ka hi hi.
66001018	Keimah a Nungta Pa ka hi hi. Ka si zo a, en in a tawntungin ka nungta den hi! Keimah in sihna leh Gawtmun tawhtangte zong ka tawi hi.
66001019	"Tua ahi manin na muhsate, tu laitak a om le tu nung cianga hong om dingte gelh in.
66001020	Ka taklam a na muh aksi sagihte le kham meivak sagihte’ thuthuk hih ahi hi: Aksi sagihte pen pawlpi sagihte’ a kem vansawltakte hi-a, meivak tunna sagihte pen pawlpi sagihte ahi hi.
66002001	"Ephesus a pawlpi vansawltak tungah gelh in: Hihte in a khut taklam-a aksi sagihte tawi-a, kham meivak tunna sagih laka a vakpa kammal ahi hi:
66002002	Na nasepte na hahkatna le na sikdonate ka thei hi. A tatkhel mite na thuak thei kei-a a hi lopi sawltakpi banga kibawlte na sittel a, amaute a zuau ahilam na mu cih ka thei hi.
66002003	Na sikdo a, ka min hangin haksatna na thuaka na cimtak kei hi.
66002004	Tua hi napi kong mawhsakna om veve hi: Na itna masa pen na nusia hi.
66002005	Na kiatna a sannazia phawk in! Kisik inla na hih masak nate hih kik in. Na kisik kei leh na kiangah kong pai dinga, na meivak tunna a omna pan ka khinkhia ding hi.
66002006	Ahi hangin na pahtakhuaina khat a om hi: Kei zong ka muhdah Nicolas pawlte gamtatna, na mudah hi.
66002007	Pawlpite tunga Kha thugen bil nei peuh in za ta hen. A gualzo pa tungah Pasian paradise-a om nuntakna singkung pan a nek theih nading thu ka pia ding hi.
66002008	"Smyrna a pawlpi vansawltak tungah gelh in: Hihte, a Masa pen le a Nunung pen, si-a a nungta kik pa kammalte ahi hi.
66002009	Na zawnna le na thuaksiat nate ka thei hi; tua hi napi na hau hi! Hi lo napi Jew mi a kici mi gensiate ahi hanga lah Satan synagogue a hite ka thei hi.
66002010	Na thuak dingte kihta kei in. Nang hong zia-et dingin dawimangpa in kimkhat thong sungah hong khum dinga, ni sawm sung bawlsiatna na thuak ding uh kong hilh hi. Sih dongin muanhuai un, tua hileh nuntakna lukhu kong pia ding hi.
66002011	Pawlpite tunga Kha thugen bil nei peuh in za ta hen. A gualzo mi, a nihna sihna in a nasak kei ding hi.
66002012	"Pergamum a pawlpi vansawltak tungah gelh in: Hihte in a langnih-a, hiam tuak namsau nei pa kammalte ahi hi:
66002013	Satan in a tokhom a koihna mun – na tenna mun ka thei hi. Tua hi napi ka min tungah na muanhuai lai hi. Satan tenna mun na khuapi sunga ka teci muanhuai a kithatpa Antipas nite nangawnin kei nong upna na tawpsan kei hi.
66002014	Ahi hangin kong mawhsakna tawm no a om hi: Milim thoihna ante nek ding ahi zongin numei-pasal paktat ding ahi zongin, a hih dinga Israel-te khem dingin Balak in a hilh Balaam thuhilhna a zui mi pawlkhat na nei hi.
66002015	Tua mah tawh kibangin Nicolas pawlte thuhilhna a zuite zong na nei hi.
66002016	Tua ahi manin kisik in! Ahi kei leh nang kiangah kong paipah dinga, ka kama namsau tawh amaute ka do ding hi.
66002017	Pawlpite tunga Kha thugen bil nei peuh in za ta hen. A gualzopa tungah a kisel manna pawlkhat ka pia ding hi. Amah a tunga minthak om suangkang khat zong ka pia ding a, tua min a ngah pa bekin a thei ding hi.
66002018	"Thyatira a pawlpi vansawltak tungah gelh in: Hihte, a mitte meikuanglai a bang, a khepekte sumngo nawtngilsa a bang, Pasian Tapa kammalte ahi hi:
66002019	Na nasepte, na itna le na upna, na nasepnate le na sikdonate ka thei-a na sep masa sangin tam na semzaw hi.
66002020	Ahi zongin nang tungah hih mawh sakna kong nei hi: Amah le amah kamsang a kici numei Jezebel na thuak zo uh hi. Ama hilhna in ka nasemte, numei-pasal paktatna le milim thoihna anneknate ah a makaih khial hi.
66002021	Tuanu a paktatna pan a kisik nading hun ka piak hangin a ut kei hi.
66002022	Tua ahi ciangin amaute tuanu gamtatnate pan a kisik kei uh leh gimthuakna lupna tungah amah lawnin ama angkawmpihte nakpitakin ka thuaksak ding hi.
66002023	A tate ka satlum ding hi. Tua ciangin pawlpi khempeuh in lungtang le lungsim zong a phelekpa ka hilam hong thei ding uh a, note khempeuh na gamtatna bangun kong thuk ding hi.
66002024	Tu-in Thyatira a tuanu hilhna a zui lote le thuthuk kici Satan thusimte a sin lote tungah: (vangik dang peuhmah kong suan kei ding hi.)
66002025	Kong pai matengin na neihsa uh lenkip den un kong ci hi.
66002026	A tawp donga ka deihna ahi gualzo pa tungah minamte tunga thuneihna ka pia dinga,–
66002027	“‘Amah in amaute tungah sikciang tawh uk dinga; leibeel bangin amaute a satzan ding hi’ – tua in ka Pa tung pana thuneihna ka ngah bang tektek ahi hi.
66002028	Tua zingsol zong amah ka pia ding hi.
66002029	Pawlpite tunga Kha thugen bil nei peuh in za ta hen.
66003001	"Sardis a pawlpi vansawltak tungah gelh in: Hihte, Pasian kha sagihte le aksi sagihte a tawipa kammalte ahi hi: Na nasepte ka thei-a, a nungta-a na than hangin a sisa na hi hi.
66003002	Ka Pasian mitmuh ah na nasepte a mansiangin mu nai lo ka hi manin, khanglo in! A om lai a si dekdekte thahatsak in.
66003003	Tua ahi manin na ngahsa le na zaksate ciamteh in; a thu mang inla kisik in. Ahi hangin na khanlawh kei leh guta bangin kong pai dinga, nang kianga kong pai ding a hun na thei kei ding hi.
66003004	A puansilh uh a buahsak lo, Sardis ah mi tawm no na nei lai hi. Amaute santham ahi manin puanpak silhin kei tawh a tonkhawm ding uh hi.
66003005	A gualzopa in amaute tawh kibangin puanpak a silh ding hi. Nuntakna laibu panin a min ka phiat ngei kei dinga, ka Pa le ama vansawltakte mai-ah a min ka pulak zaw ding hi.
66003006	Pawlpite tungah Kha thugen bil nei peuh in za ta hen.
66003007	"Philadelphia a pawlpi vansawltak tungah gelh in: Hihte, a siangtho le a thumaan-pa, David tawhtang tawipa kammalte ahi hi. Ama honsa kuamah in khak thei lo a, ama khaksa kuamah in a hong thei kei hi.
66003008	Na nasepte ka thei hi. En in, na mai ah kuama khak theih loh kong honsa khat ka koih hi. Thahatna tawmkha bek na neih lam ka thei hi. Tua hi napi ka thu na kembita ka min na nial kei hi.
66003009	Satan synagogue ahite, Jew mi hi lo napi Jew mi a kici, ahi hanga zuauphuakte, hong paisakin na khephungah ka puksak dinga nang kong it lam ka theisak ding hi.
66003010	Lungduaitaka thuak dingin kong thupiak na man nungsangin, leitang tunga tengte zia-et nadingin leitung bupa hong tung ding bawlsiatna hun panin, ken zong nang kong peng khiasak ding hi.
66003011	Kong paipah ding hi. Na kumpi lukhu kuamah in hong suh loh nadingin na neihsa lenkip den in.
66003012	A gualzopa, ka Pasian biakinnpi sungah khuampi ka suaksak ding hi. Amah in tua a nusia ngei nawn kei ding hi. Ama tungah ka Pasian min le ka Pasian pana vantung a hong kumsuk ka Pasian khuapi, tua Jerusalem thak min ka gelh ding hi. Ama tungah ka min thak zong ka gelh ding hi.
66003013	Pawlpite tunga Kha thugen bil nei peuh in za ta hen.
66003014	"Laodicea a pawlpi vansawltak tungah gelh in: Hihte, Pasian piansakte a ukpa, a muanhuai le a thutak Amen kam malte ahi hi.
66003015	Na nasepte ka thei hi, vot lah vot loin sa lah na sa kei hi. Khat zawsang na hi ding kong deih hi!
66003016	Tua ahi ciangin vot lah vot lo, sa lah sa loin lum milmial na hi manin ka kam panin kong siakhia dektak hi.
66003017	‘Ka hau a, neih le lam ka cin hi, khat beek ka sam kei hi,’ na ci hi. Ahi hangin a genthei, a hehpihhuai, azawng, a mittaw le guaktang na hilam a phawk lo na hi hi.
66003018	Na hauh theih nadingin kei kiang panin mei-a halsiangsa kham; guaktang zumhuaina na sel nadingin na silh ding puanpak; khua na muh theih nadingin na nuh ding mitza, na lei ding kong thuhilh hi.
66003019	Ka it mite tai-in ka sek hi. Tua ahi ciangin citak inla kisik in.
66003020	Hih lai-ah ka om hi! Kongkhak ah dingin ka kiu hi. Mi khatpeuh in ka aw za a, kongkhak hong hon leh ka lut dinga, amah tawh an nekhawm in, amah in kei tawh a nekhawm ding hi.
66003021	Kei gualzo-in ka Pa tawh ama kumpi tokhom tungah ka tut bang tektek in, a gualzopa, kei tawh ka kumpi tokhom tungah a tut theih na ding thu ka pia ding hi.
66003022	Pawlpite tunga Kha thugen bil nei peuh in za ta hen,” a ci hi.
66004001	Hih teng khit ciangin ka et leh vantung ah kong kihongsa khat ka mai-ah ka mu hi. Ka aw zak masak pen in pengkul bangin kei tungah, “Hih lai-ah hong paito in, hih khit cianga a tung pelmawh ding kong lak ding hi,” hong ci hi.
66004002	Thakhatin Kha-in ka om pah a, ka mai-ah a tunga kua hiam khat a tu kumpi tokhom khat vantung a om ka mu hi.
66004003	Tua lai-a tupa in jaspar le carnelian mel a sun hi. Emeral mel tawh a kibang sakhituihup khat in kumpi tokhom a kualkhum hi.
66004004	Tua kumpi tokhom, a dang kumpi tokhom sawmnih le li in umcih a, tuate tungah upate sawmnih le li a tu uh hi. Amaute a pakin kizem uh a, amau lutung ah kham kumpi lukhu a khu ciat uh hi.
66004005	Tua kumpi tokhom panin khua phia zalzal a, kek kia daldal in van a ging damdam hi. Tua kumpi tokhom mai-ah meivak sagih a kuang hi. Hihte Pasian kha sagihte ahi hi.
66004006	Kumpi tokhom mai-ah crystal banga siang, limlang tuipi tawh a kibang khat zong a om hi. A laizang takah kumpi tokhom kimkotin a nung le a mai-ah mitin a tuam, a nungta ganhing lite a om uh hi.
66004007	A nungta ganhing masa pen humpinelkai tawh kibanga, a nihna bawngtal tawh kibangin, a thumna in mi bangin maitang nei-a, a lina, muvanlai lenglai a bang hi.
66004008	Tua a nungta ganhing lite in kha guk nei ciat uh a, a pumtangun a kha nuai nangawn mit-in a tuam hi. Amaute in sun le zan khawl loin: “A omdensa, tu laitaka om le hong pai ding, Thahatpen Topa Pasian, Siangtho, Siangtho, Siangtho hi,” a ci uh hi.
66004009	Tua a nungta ganhingte in tua kumpi tokhom-a tu, a tawntung a nungta den pa tungah minthanna, pahtawina le lungdam thu a puak peuhpeuh uh ciangin
66004010	tua upa sawmnih le lite, kumpi tokhom tunga tupa mai-ah bok uh a, a tawntunga nungta den pa a bia uh hi. Tua kumpi tokhom mai-ah a kumpi lukhute uh nga uh a:
66004011	"Kote Topa le Pasian aw, nangin na khempeuh na piangsak-a nangma deih bangin amaute kipiangsakin nungta uh ahi manin, minthanna, pahtawina le vangliatnate a ngah dingin na kilawm hi,” a ci uh hi.
66005001	Tua ciangin kumpi tokhom tunga tupa taklam ah a langniha kigelh ciamtehna sagiha kiciamteh laizial khat ka mu hi.
66005002	Tuateh a thahat vansawltak khat in, “Ciamtehna phela, laizial zal dingin kua cing ahi hiam?” ci-a ngaihtaka kitangko ka mu hi.
66005003	Ahi hangin vantung ahi zongin, leitung ahi zongin, leinuai ahi zongin, laizial a zal gen loh a sung nangawn a en thei kuamah a om kei hi.
66005004	Laizial a zal ding ahikeh a sung en dinga a cing nangawn kuamah a kimuh loh manin kah cihtakin ka kap hi.
66005005	Tua ciangin tua upate khat in kei kiangah, “Kap kei in! En in, Judah beh a Humpinelkai, David Zungpi gualzo ta hi. Amah in tua laizial le a ciamtehna sagihte a hong thei hi,” hong ci hi.
66005006	Tua ciangin a kigosa hileh kilawm Tuuno khat, tua kumpi tokhom laizangah dinga, a nungta ganhing lite le upate in a kualkhum uh ka mu hi. Amah in ki sagih le mit sagih nei a, tuate, leitung khempeuh a kisawlkhia Pasian kha sagihte ahi hi.
66005007	Amah pai-in kumpi tokhom tunga tupa taklama laizial a la hi.
66005008	A lak khit ciangin tua a nungta ganhing lite le upa sawmnih le lite, Tuuno mai-ah a boksuk uh hi. Amaute in harp khat ciat nei uh a, misiangte thungetna ahi, gimnamtui tawh a dim kham kuangkumte a tawi uh hi.
66005009	Amaute in lathak khat, “Nang hong kigo zo a, na sisan tawh Pasian ading mi, beh kim, pau kim, mi kim, nam kim pan lei khin zo na hi manin tua laizial la a, a ciamtehna phel dingin na kilawm hi.
66005010	Nangmah in amaute kumpi-gam khat le kote Pasian nasem ding siampi-in na bawl khin zo a, amaute in leitung a uk ding uh hi,” ci-in a sa uh hi.
66005011	Tua ciangin ka en a, vansawltak tampi, tul mun tul tampi le tulsawm mun tulsawm tampite aw ka za hi. Amaute in tua kumpi tokhom le a nungta ganhingte le upate a umcih uh hi.
66005012	Amaute in, “A kigosa Tuuno, vangliatna, hauhna, pilna, hatna, pahtawina, minthanna le phatna ngah dingin kilawm hi,” ci-in ngaihtakin a sa uh hi.
66005013	Tua ciangin vantung, leitung, leinuai, tuipi tung le tuate sunga om a kipiang sakte khempeuh in: “Kumpi tokhom tunga tupa le Tuuno tungah phatna, pahtawina, minthanna le vangliatna a tawntungin om den ta hen!” ci-in la a sak uh ka za hi.
66005014	A nungta ganhing lite in, “Amen,” ci uh a upate in bokin a bia uh hi.
66006001	Tuuno in ciamtehna sagihte a masa pen a hon laitak ka en hi. Tua ciangin a nungta ganhing lite khat in kek kia ging bangin, “Hong pai in!” a cih ka za hi.
66006002	Ka en-a, ka mai-ah sakol kang khat a na om hi! A tunga tuangpa in thal khat tawi a, amah kumpi lukhu khat kipia in, gual zawh a sawm gualzopa bangin a kuan khia hi.
66006003	Tuuno in ciamtehna nihna a hon ciangin a nungta ganhing nihna in, “Hong pai in!” a cih uh ka za hi.
66006004	Tua ciangin meikuang banga san sakol khat hong pusuakkhia hi. A tunga tuangpa, leitung pan lemna lakkhiat theihna le mite khat le khat kithahsak theihna vang kipia hi. Amah namsau lianpi khat kipia hi.
66006005	Tuuno in ciamtehna a thumna a hon ciangin, a nungta ganhing a thumna in, “Hong pai in!” a cih ka za hi. Ka en a, ka mai-ah sakol vom khat a na om hi! A tunga tuangpa in, tawi tehna kop khat a khutah a tawi hi.
66006006	Tua ciangin a nungta ganhing lite lakah aw khat tawh a kibang khat in, “Ni khat thaman dingin mangbuh quart khat le ni khat thaman dingin mangbuh-ham quart thum hi; ahi zongin lenggahzu le sathau siasak kei in!” a cih ka za hi.
66006007	Tuuno in ciamtehna lina a hon ciangin a nungta ganhing a lina in, “Hong pai in!” a cih aw ka za hi.
66006008	Ka en a, ka mai-ah sakol daang khat a na om hi! A tunga tuangpa min Sihna kici hi-a, Gawtmun in a nung mahmah ah a zui hi. Amaute in leitung seh li suah seh khat, namsau, kialpi, pulpi le leitung gamsate-a a thah theih nadingin vang liatna kipia hi.
66006009	Amah in ciamtehna ngana a hon ciangin, Pasian thu hang le citaka teci a pannasate uh hanga kithatte khate biakna-tau nuai-ah ka mu hi.
66006010	Amaute in, “A siangtho le a thumaan Thuneipipen Topa aw, leitunga tengte thu na khen ding le kote sisan phu na lak ma bang tan sawt lai ding hiam?” ci-in nakpi in a kiko uh hi.
66006011	Tua ciangin amaute puantual pak khat ciat kipia-a, amaute in a naseppih a sanggamte uh a kithat lai dingte a kim masiah a na ngak lai zek dingun kigen hi.
66006012	Amah in ciamtehna a gukna a hon laitak ka en hi. Tua laitak, nakpitakin zin a ling hi. Ni, kelmul kigan ippi vom bangin vom a, khapi a bupin sisan bangin san hi.
66006013	Thei a gah nunungte huihkhauh in a mutpulh bangin vana aksite lei-ah a kia hi.
66006014	Laizial zial bangin vanpi kizial a, mualpi le tuikulh khempeuh a omna mun pan kikhinkhia uh hi.
66006015	Tua ciangin leitunga kumpite, kumpi tapate, galkap mangte, mihaute, thahatte, sila le sila lote khempeuh leihawm sung le mualtung suangpi lakah a bu uh hi.
66006016	Amaute in mualpi le suangpite kiangah, “Hong vuknelh unla, kumpi tokhom tunga tupa maitang pan le Tuuno thangpaihna panin hong sel un!
66006017	Bang hang hiam cih leh amaute thangpaihna ni thupi hong tung hi, kua in thuak zo ding hiam?” ci-in a sam uh hi.
66007001	Hih teng khit ciangin lei kiu li-a ding vansawltak li ka mu a, amaute in leitung ahi zongin, tuipi tung ahi zongin, singkung khatpeuh tung ahi zongin a nung lo dingin leitung huih lite a lencip uh hi.
66007002	Tua ciangin a nungta Pasian ciamtehna a nei vansawltak adang khat nisuahna lam pan a paito ka mu hi. Amah in leitung le tuipi a suksiat theih nading vangliatna a kipiasa vansawltak lite tungah:
66007003	"Kote Pasian’ na a semte taltang tungah ciamtehna ka koih khit matengun, leitung ahi zongin, tuipi ahi zongin, singkungte ahi zongin susia kei un,” ci-in nakpi-in a kikokhia hi.
66007004	Tua ciangin a ciamtehsate a phazah ka za a Israel behte khempeuh panin 144,000 ahi hi.
66007005	Judah beh panin 12,000, Reuben beh panin 12,000, Gad beh panin 12,000,
66007006	Asher beh panin 12,000, Naphtali beh panin 12,000, Manasseh beh panin 12,000,
66007007	Simeon beh panin 12,000, Levi beh panin 12,000, Issachar beh panin 12,000,
66007008	Zebulun beh panin 12,000, Joseph beh panin 12,000, Benjamin beh panin 12,000, ciamtehsa ahi hi.
66007009	Hih teng khit ciangin ka en a, ka mai-ah kuama sim theih loh minam khempeuh pan, beh khempeuh pan, micih pan le pau khempeuh panin mihon tampitak, kumpi tokhom le Tuuno mai-ah a om uh hi. Amaute in puantual pak silh uh a, a khutuah nisuh hiangte a tawi uh hi.
66007010	Amaute nakpi in awng uh a, “Hotkhiatna, kumpi tokhom tunga tupa I Pasian le Tuuno pan ahi hi,” a ci uh hi.
66007011	Vansawltak khempeuh, kumpi tokhom le upate, a nungta ganhing lite kimkotah ding uh hi. Kumpi tokhom mai-ah kunsuk uh a, Pasian bia-in:
66007012	"Amen! I Pasian tungah phatna, minthanna, pilna, lungdamna, pahtawina, vangliatna le hatna a tawntungin om den ta hen. Amen!” a ci uh hi.
66007013	Tua ciangin upate khat in kei kiangah, “Hih puantual pak silhte kua hi-a, koi pana hong pai uh ahi hiam!” ci-in hong dong hi.
66007014	"Pu aw, nang na thei hi,” ci-in ka dawng hi. Tua ciangin amah in, “Hihte gimna lianpi pana hong pusuakkhiate ahi uh hi. Amaute in a puantualte uh Tuuno sisan ah sawpin a paksakte ahi uh hi.
66007015	Tua ahi manin, “Amaute Pasian kumpi tokhom mai-ah omin sun le zanin ama biakinnpi sungah ama na a sem uh hi; tua hi-a, kumpi tokhom tunga tupa in, amau tungah a puanbuk a zak ding hi.
66007016	Amaute gilkial kik ngei nawn lo ding uh a, a dangtak kik ngei nawn kei ding uh hi. Amaute nisa in sal kha nawn lo dinga, nisapi in zong a kangkha kei ding hi.
66007017	Ahang in, kumpi tokhom laizanga Tuuno, amaute cingpa hi ding hi; amah in amaute a nungta tuinakte ah paipih ding hi. Tua ciangin Pasian in amaute mit pan, khitui khempeuh a nulkeu ding hi,”hong ci hi.
66008001	Amah in ciamtehna sagihna a hon laitakin nai lang sung ding khawng vantung a sip dide hi.
66008002	Tua ciangin Pasian mai-a ding van sawltak sagihte ka mu-a, amaute pengkul sagih kipia hi.
66008003	Gimnamtui halna kham kuang tawi vansawltak dang khat hong pai-in biakna-tau ah a ding hi. Misiangte khempeuh thungetna tawh kumpi tokhom mai-a kham biakna-tau tunga piak dingin gimnamtui tampitak kipia hi.
66008004	Vansawltak khut panin misiangte thungetna tawh gimnamtui khu Pasian mai-ah a tungto hi.
66008005	Tua ciangin vansawltak in gimnamtui kuang la a, biakna-tau pana mei-am tawh a dip khit ciangin leitung a denna suk leh khua phia zalzalin, kek kia-a van ging damdam in zin a ling hi.
66008006	Tua ciangin pengkul sagih tawi vansawltak sagihte pengkul mut dingin a kithawi uh hi.
66008007	Vansawltak a khatna in a pengkul mut a, sisan tawh kihel gial le mei hong omin leitung ah kibuasuk hi. Leitung seh thum suah seh khat kangtum a, sing kungte seh thum suah seh khat kang tumin lopa hing khempeuh a kangtum hi.
66008008	Vansawltak a nihna in a pengkul mut a, a nak liat mahmah a pumkuan zuaizuai mualpi bang khat tuipi sungah kilawnsuk hi. Tuipi seh thum suah seh khat sisan suak-a,
66008009	tuipi sunga a nungta ganhingte seh thum suah seh khat si-in, tembawpite seh thum suah seh khat a kisia hi.
66008010	Vansawltak a thumna in a pengkul mut a, meilah kuanglai tawh kibang aski lianpi khat van panin kiasuk-a, gunte, tuinakte, seh thum suah seh khat tungah a tu hi.
66008011	Tua aksi min Gamsaia ahi hi. Tuite seh thum suah seh khat tuikha suak-a, tua tuikhaa hangin mi tampi a si uh hi.
66008012	Vansawltak a lina in a pengkul mut a, ni seh thum suah seh khat, kha seh thum suah seh khat le aksi seh thum suah seh khat tuate seh thum suah seh khat a mial tek nadingin a satkhia hi. Sun seh thum suah seh khat le zan seh thum suah seh khat khua a vak kei hi.
66008013	Ka et laitakin vankimlai-a leng muvanlai khat in: “Adang vansawltak thumte mut ding pelkul gingte hangin: leitung a tengte tungah Gimna! Gimna! Gimna!” ci-a nakpi-a a ham ka za hi.
66009001	Vansawltak a ngana in a pengkul mut-a, van pan leitung ah a kia aksi khat ka mu hi. Tua aksi Kawhawmpi vang honna tawhtang kipia hi.
66009002	Amah in Kawhawmpi a hon ciangin tua sung panin pummei phualpi khu bangin meikhu a suakkhia hi. Tua Kawhawmpi pana meikhu in ni le van a mialsak hi.
66009003	Tua ciangin meikhu lak panin kauphete leitung ah tuaksuk uh a, leitunga aikam vangliatna bang vangliatna amaute kipia hi.
66009004	Tuate tungah, leitunga lopate, ankung khatpeuh ahikeh singkung susia loin, a taltang tunga Pasian ciamtehna a nei lote bek a suksiat dingun kihilh hi.
66009005	Amaute in a thah nading uh vangliatna kipia lo-a, ahi hangin kha nga sung gawt thei bek ding uh hi. Tua a thuak uh gimna in, aikam in mi a deh cianga a nat bang ahi hi.
66009006	Tua hun laitakin mite in sihna zong ding uh a, ahi hangin a mu kei ding uh hi; amaute a si nuam ding uh a, ahi hangin sihna in amaute a pel ding hi.
66009007	Tua kauphete, galsim dinga kithawi sa sakolte tawh kibang hi. Amaute lutungah kham kumpi lukhu tawh kibang khu uh a, a maitang un mihing maitang a sun hi.
66009008	A sam uh numeite sam banga, a hate uh humpinelkai ha a bang hi.
66009009	Sik awmdal bang awmdal nei uh a, a kha ging uh, galsimna-a sakolleng tampi tai henhan ging a bang hi.
66009010	Mei nei uh a, aikam bangin a deh uh hi. A mei-uah mite kha nga sung a thuaksiatsak theih nading uh vangliatna a nei uh hi.
66009011	Amaute in Kawhawmpi vansawltak, kumpi-in a nei uh hi. Ama min Hebrew pau in Abaddon hi a, Greek pau in Apollyon ahi hi.
66009012	A masa pen gimna bei zo a, gimna adang nih tung lai ding hi.
66009013	Vansawltak a gukna in a pengkul mut a, Pasian mai-a kham biakna-tau kite panin awging khat ka za hi.
66009014	Tua in pengkul tawi vansawltak a gukna kiang ah, “Euphrates gunpi-a kihen vansawltak lite khahkhia un,” a ci hi.
66009015	Hih nai, hih ni, hih kha, hih kum lian adingin a kigingsa-a kikoih tua vansawltak lite, leitung mi seh thum suah seh khat a that dingin kikhahkhia hi.
66009016	Sakol tungtuang galkapte awn zanih a pha hi. Amaute a phazah ka za hi.
66009017	Ka mangmuhna-a ka muh sakolte le a tuangte hih bang ahi hi: A awmdalte uh meikung bangin a san, a ciipdum le kaat banga eng tawh ahi hi. Sakolte lutangte humpinelkai lutang tawh kibang a, a kam panun mei, meikhu le kaat a suakkhia hi.
66009018	Amaute kam pana suak khia mei, meikhu le kaat gimna nam thumte in, mihingte seh thum suah seh khat a thatlum hi.
66009019	Tua sakolte a kam sung uh le a mei uhah vangliatna a om hi; a meite uh gul bang, lutang nei-in tua tawh mi a liamsuah uh hi.
66009020	Hih pulpite in a thah baang a om lai leitung mite, a khut uh tawh a sep uh nate panin a kisik nai kei uh hi; amaute in dawite, kham, ngun, sumngo, sing le suang milimte – khua mu thei lo, khua za thei lo, lam pai thei lo milimte a biak uh a tawp tuan kei uh hi.
66009021	Amaute in tualthahnate, aisannate, numei-pasal paktatnate le a guktaknate uh zong a kisik tuan beek kei uh hi.
66010001	Tua ciangin a thahat vansawltak dang khat vantung pan a kumsuk ka mu hi. Meiipi, puantualin silh-a, a lutung san ah sakhituihup khat a om hi; a maitang ni tawh kibanga, a khete meikuang khuampi a bang hi.
66010002	Amah in a khut sunga kizalsa laizial neu khat a tawi hi. A taklam khe-in tuipi tung sik-a, a veilam khe-in leitung a sik hi.
66010003	Humpi nelkai hawk bangin ngaihtakin a kiko hi. Amah a kiko ciangin kek kia ging sagihte in thu a gen uh hi.
66010004	Kek kia ging sagihte in thu a gen uh ciangin a gelh dingin ka kithawi hi; ahi hangin vantung panin aw khat in, “Kek kia ging sagihte thugen gelh kei inla imcip in,” hong cih ka za hi.
66010005	Tua ciangin ka muhsa tuipi tung le leitunga ding vansawltak in a taklam khut vantung lamah a lamto hi.
66010006	Amah a tawntung a nungta den pa, vantungte le a sunga omte khempeuh lei le a tunga omte khempeuh le tuipi le a sunga omte khempeuh a piangsakpa lo-in kiciam a, “A ziakai nawn kei ding hi!
66010007	Ahi hangin vansawltak a sagihna in a pengkul a mut kuan laitakin, ama nasemte ahi kamsangte tunga a zaksak bang tektek in, Pasian thuthukte a tungkim ta ding hi,” a ci hi.
66010008	Tua ciangin vantung pan a ka zak tua aw in khat vei hong genbeh lai a: “Pai inla, tuipi tung le leitung ading vansawltak khut sunga zalsa a om laizial la in,” hong ci hi.
66010009	Tua ciangin vansawltak kiangah pai-in tua laizial neu hong piak dingin ka ngen hi. Amah in, “La inla ne in. Na gilpi thuksak dinga, ahi hangin na kam ah khuaizu bangin a khum ding hi,” hong ci hi.
66010010	Vansawltak khut panin tua laizial neu la in ka ne hi. Ka kam sungah khuaizu khum bangin khuma, ahi hangin ka nek khit ciangin ka gilpi a thuksak hi.
66010011	Tua ciangin kei tungah, “Nang in mi tampite, minamte, pau tuamtuamte le kumpite tawh kisai, genkholhnate na gen kik pelmawh ding hi,” hong kici hi.
66011001	Tehna ciang tawh kibang pumpeng khat kei hong kipia a, “Pai inla Pasian biakinnpi le biakna-tau tehin, tua lai-a om a biate sim in.
66011002	Ahi hangin a tual puanung pen Gentile-te tunga kipiasa ahi manin teh lohin nusia in. Amaute in tua khuapi siangtho kha 42 sung a tuancil ding uh hi.
66011003	Ka teci nihte vangliatna ka pia dinga, amaute in ippi puan silhin, ni 1,260 sung gen kholhna a gen ding uh hi,” ci-in hong kigen hi.
66011004	Hihte, leitung Topa mai-a a ding olive kung nihte le meivak tunna nihte ahi hi.
66011005	Mi khatpeuh in tuate natsak a sawm leh amaute kam panun meikuang pusuakkhia-in a galte uh valhtum hi. Hih in amaute a nasak nuam peuhpeuh sih pelmawh nading zia ahi hi.
66011006	Hih mite in amaute thugenkholh hun sung teng guah a zuk loh nadingin van khakcip theih nading vangliatna a nei uh hi. Tua banah amaute in tui sisan suaksak theihna le amaute deih hunhun-a pulpi tawh leitung a thuaksak theih nading uh vangliatna a nei uh hi.
66011007	Amaute in a teci panna uh a man khit uh ciangin Kawhawmpi pana hong paito gamsa in amaute do ding a, zo-in a that ding hi.
66011008	Amaute luang, a Topa uh zong a kilhlupna mun Sodom le Egypt ci-a tehpih a kinei khuapi lian sung, lam lian lai-ah a lum ding hi.
66011009	Ni thum le alang sung mite, beh, pau le minam khempeuh pana mite in tua misi luangte vuisak loin a enen ding uh hi.
66011010	Hih kamsang nihte in leitunga teng mite thuaksiasak ngei zo uh ahi manin leitung a teng mite kigual zosakin ai ding uh a, khat le khat letsong a kipia ding uh hi.
66011011	Ahi hangin ni thum le ni lang sungin amaute sungah Pasian tung pana nuntakna huu lutin, a khe un ding ding uh a, amaute lau mahmah ding uh hi.
66011012	Tua ciangin amaute in vantung panin, “Hih lai ah hong paito un,” a ci aw khat a za uh hi. A galte un amaute a et zuizui lai mah un meii kawm lakah a paito uh hi.
66011013	Tua laitak tektekin zin nakpi-in linga, khuapi seh sawm suah seh khat a kicim hi. Tua zinling ah mi tul sagih si-a, a nungta lai mite lau lua mahmah in van a Pasian a minthangsak uh hi.
66011014	Gimna a nihna bei khin zo-a, gimna thumna a tung pah ding hi.
66011015	Vansawltak a sagihna in a pengkul muta, vantung ah aw ngaih mahmah in: “Leitung gam teng i Topa gam le ama Khrist gam suak zo a, amah in a tawntung in uk den ding hi,”a ci hi.
66011016	Tua ciangin Pasian mai-a amau kumpi tokhoma tu upa sawmnih le lite in bokin bia uh a:
66011017	"A om densa, tu laitaka om, Thahatpen Topa Pasian aw, a lian mahmah na vangliatna na la zo a, gam uk dingin kipan khin na himanin nang tungah lungdamna kong puak uh hi.
66011018	Minamte heh uh a; Misite tunga thukhen ding hun le na nasem kamsangte, na min a zahtak na misiangte aneu alian - in pahtakman piak ding hun le leitung a susiate suksiat ding hun, hong tung zo hi,”a ci uh hi.
66011019	Tua ciangin vantunga Pasian biakinnpi kihong a, ama biakinnpi sungah ama thukhun singkuangpi kimu hi. Tua mun ah kek kia in khua phia zalzala, van ging damdam in zin linga, gialpi a kia hi.
66012001	Vantungah a lian a lamdang limte kilang a: numei khat in ni silhin a khepek nuai-ah khapi sik-a, aksi sawm le nih lukhu in a nei hi.
66012002	Amah a gai hi-a, nau suak dektak bangin nasa-in a kiko hi.
66012003	Tua ciangin vantung ah lim lamdang khat kilang a: agol pha mahmah gulpi-sikhiam san khat in, lutang sagih nei-a, ki sawm nei-in, a lutungah kumpi lukhu sagih a khu hi.
66012004	A mei in aksite seh thum suah seh khat van pan vatkhia a, tuate lei ah a kia hi. A suak dektak numei mai-ah a suah pheta, a ta a nawmvalh theih pah nadingin gulpi-sikhiam a ding hi.
66012005	Numei in minam khempeuh sikciang tawh a uk ding tapa pasalno khat a nei hi. A ta kibawhpah in Pasian kianga kumpi tokhom ah kikoihto pah hi.
66012006	A numei pen Pasian in ama adinga a bawlsaksa gamlak ah ni 1,260 kikem dingin a tai hi.
66012007	Tua ciangin vantung ah gal kidona a om hi. Michael le a vansawltakte in tua gulpi-sikhiam do uh a, gulpi-sikhiam le a vansawltakte in a do thuk uh hi.
66012008	Ahi hangin a do zo dingin thakhauh lo ahi manin vantunga a mun uh a tan uh hi.
66012009	Gulpi-sikhiam kilawmsuk a – tua dawimangpa ahikeh Satan kici leitung buppi lampialsakpa tua tanglai gulpi ahi hi. Amah ama vansawltakte tawh lei-ah kilawnkhia suk hi.
66012010	Tua ciangin vantung ah aw ngaih taka kiko khat ka za a: “Tu-in eite Pasian hotkhiatna, a vangliatna, a gam le ama Khrist thuneihna hong tung zo hi. Ahang in, eite Pasian mai-ah sun le zanin i sanggamte ngawhin a mawhsakpa kilawnkhia zo hi.
66012011	Amaute in, Tuuno sisan hang le amaute teci panna thu hangin amah a zo uh hi; amaute in sihna thuak ngam zahin a nuntakna uh a it kei uh hi.
66012012	Tua ahi manin no vantungte le tuate sunga tengte khempeuh aw, nuam un! Ahi hangin leitung le tuipi aw, nang tungah dawimangpa hong tuaksuk zo ahi manin gimna nak thuak na nicia! Amah in ama hun a tom lam thei ahi manin, lungsona tawh kidim hi,”a ci hi.
66012013	Gulpi-sikhiam in amah leitung ah kilawnkhia ahilam a theih ciangin, tua tapa nei numei a delh hi.
66012014	Tua numei gulpi phak zawh lohna gam ah, hun khat, hunte le hun khat lang a kikep nadinga kibawlsa mun ah a len theih nadingin a lian mahmah muvanlai kha nihte kipia hi.
66012015	Tua ciangin gulpi in, tua numei pha-a tuizeupi taisak dingin a kam panin gun bangin tui a phitkhia hi.
66012016	Ahi hangin leitung in tua numei huh a, gulpi-sikhiam in a kam pana a phitkhiat gun, a kamka in a na valhtum hi.
66012017	Tua ciangin tua numei tungah gulpi-sikhiam thangpai a, Pasian thupiak mangin, Jesu teci panna a len a om lai tua numei tate sim dingin a kuankhia hi.
66013001	Tua ciangin gulpi-sikhiam tuipi gei sehtak tungah a ding hi. Tua ciangin tuipi pana pusuakkhia gamsa khat ka mu hi. Amah in ki sawm, lutang sagih, a ki tungah kumpi lukhu sawm, a lutunga Pasian gendaina min a tuang ciat a nei hi.
66013002	Ka muh gamsa pen kamkei tawh kisun-a, ahi hangin a khepekte vompi aa tawh kibangin, a kam, humpinelkai kam a bang hi. Gulpi-sikhiam in ama vang liatna, a kumpi tokhom le a lian a thuneihna tua gamsa a pia hi.
66013003	Tua gamsate lutangte khat ah sihna khop zah liamma nei a, ahi hangin tua liamma a dam ta hi. Leitung bup in lamdang sa in tua gamsa a zui uh hi.
66013004	Gulpi-sikhiam in tua gamsa tungah thu-neihna pia ahi manin mite in gulpi-sikhiam a bia uh hi. Amaute in tua gamsa zong bia uh a, “Tua gamsa bang kua om hiam? Amah kua in langdo thei ding hiam?” a ci uh hi.
66013005	Tua gamsa tungah a kiphatsakna kam pau nading le gendai nading kam khat kipia-a, a thuneihna a zat hun ding kha sawmli le nih sung kipia hi.
66013006	Amah in Pasian gendai ding, a min, a tenna mun le vantung a tengte gendaina-in a kam a ka hi.
66013007	Amah in, misiangte doin a zawh nading vangliatna kipia hi. Ama tungah beh peuhmah, mite, paute le minamte tunga thuneihna kipia lai hi.
66013008	Leitung kipiansaka kipan a kigosa Tuuno nuntakna laibu sunga a min a kigelh lote khempeuh – leitunga a tengte khempeuh in tua gamsa bia ding uh hi.
66013009	Bil nei peuh in za ta hen.
66013010	Mi khatpeuh saltaang ding ahileh sal taang ding hi. Mi khatpeuh namsau a thah ding ahileh namsau in kithat ding hi. Hih in misiangte lungduai-a thuakna le muanhuaina a kal hi.
66013011	Tua ciangin lei pana pusuakkhia gamsa adang khat ka mu hi. Tua in tuuno bangin ki nih nei-a, ahi hangin gulpi-sikhiam bangin a pau hi.
66013012	Amah in a masa gamsa tangin ama thuneihna khempeuh zanga, leitung le a sunga tengte, tua sihna khopa liamma a nei a damsa gamsa masa pen a biasak hi.
66013013	Amah in alian a lamdang limte bawla, mi khempeuh muhin vantung pan lei-ah mei nangawn a kiasak hi.
66013014	Tua limte hangin a masa gamsa tangin vangliatna kipia-a, leitunga tengte a khem hi. Amah in amaute tungah namsau ma tawh liam napi-a, a nungta lai gamsa pahtawina milim khat a bawl ding uh thu a pia hi.
66013015	Tua a masa gamsa lim tungah huu kipia a, pau thei-in tua milim a bia nuam lote a thah theih nadingin ama tungah vang liatna kipia hi.
66013016	Amah in mi khempeuh, aneu alian, azawng ahau, sila le sila lote in a taklam khut ahikeh a taltang ah thatang hatthu-in ciamtehna a neisak hi.
66013017	Tua ciamtehna, gamsa min ahikeh a min nambat ahi ciamtehna a nei lote in lei thei loin, zuak thei lo ding uh hi.
66013018	Hih in pilna a kal hi. Tua in mihing nambat ahi manin, theihna a nei peuh in tua gamsa nambat tuat ta hen. Ama nambat 666 ahi hi.
66014001	Tua ciangin ka et leh ka mai ah a taltang tung-ua ama min le a Pa min a kigelhsa 144,000-te tawh Zion Vum tunga ding Tuuno a na om hi.
66014002	Tua ciangin vantung pan a ngaih mahmah kekbaak kia ging le tuizeu hawk tawh a kibang aw khat ka za hi. Ka zak aw pen harp tumte tumging tawh kibang hi.
66014003	Amaute in kumpi tokhom mai le a nungta ganhing lite le upate mai-ah lathak khat a sa uh hi. Lei pana kitankhiasa tua 144,000-te longal kuamah in tua la a sin thei kei hi.
66014004	Hihte in amau le amau a sianga a kikep manun, amau le amau numei tawh a kibuahsak lote ahi uh hi. Amaute in Tuuno paina peuhpeuh ah a zui uh hi. Amaute, mite lak pana kileisa hi uh a, Pasian le Tuuno tungah gahmasa banga piakte ahi uh hi.
66014005	Amaute kam panin zuauthu kimu loin kawk baang lo uh hi.
66014006	Tua khit ciangin vansawltak dang khat van kimlai-a leng ka mu-a amah in, minam khempeuh, beh khempeuh, pau khempeuh le mi khempeuh tunga tangko ding, tawntung lungdamna-thu a nei hi.
66014007	Amah in, “Ama thukhen ding hun hong tung zo ahi manin Pasian kihta unla, amah minthanna pia ta un. Vantungte, leitung, tuipi le tuinakte a bawlpa amah bia un,” ci-in aw ngaihtakin a gen hi.
66014008	Vansawltak a nihna in a nung zui-a, “A angkawmnate, a haisakna leng gahzu minamte khempeuh a dawnsaknu puk ta! A Lian Babylon puk ta!” a ci hi.
66014009	Vansawltak a thumna in amaute nung zui-a, aw ngaihtakin, “Mi khatpeuh in gamsa le ama lim bia a, ama ciam tehna a taltang tung ahikeh a khut tungah a ngah leh
66014010	amah in zong Pasian thangpaihna hai sunga kisungsa a lungsona a khauh mahmah lenggahzu a dawn ding hi. Amah a siangtho van sawltakte le Tuuno mai-ah kaat kuang tawh kigawt ding hi.
66014011	Amaute kigawtna meikhu a tawntungin khu den hi. Tua lai-ah gamsa le a lim a biate, ahikeh ama min ciamtehna a ngah peuhmah asun azan tawlngak hun a om kei hi,” a ci hi.
66014012	Hih in Pasian thupiakte a mangte le Jesu tunga a muanhuai lai misiangte lungduai-a thuakna a kal hi.
66014013	Tua ciangin vantung panin aw, khat in, “Gelh in: Tu-a kipan Topa sunga site thupha ngah ahi hi,” a ci hi. Kha in, “Hihi, a sepnate un, amaute zui ding ahi manin, amau nasep gimna pan a tawlnga ta ding uh hi,” a cih ka za hi.
66014014	Ka et leh ka mai-ah meiipi kang khat na kaii-a, meiipi tunga tupa “mihing tapa banga” a lutung ah kham lukhu khat khu-in a khut ah phiaukawi hiam khat a tawi hi.
66014015	Tua ciangin biakinnpi sung pan vansawltak dang khat hong paikhia in, meiipi tunga tupa nakpi in sama, “Leitunga ante min khin ta ahi manin, an lak hun tung zo hi, na phiaukawi la inla at in,” a ci hi.
66014016	Tua ciangin tua meiipi tunga tupa in, a phiaukawi leitung ah van kawikawi a, leitung an laksa a suak hi.
66014017	Vantung a biakinnpi sung pan vansawltak adang khat hong paikhia a, amah in zong phiaukawi hiam khat mah a tawi hi.
66014018	Mei a uk vansawltak dang khat biakna-tau panin hong paikhia lai-a, phiaukawi hiam tawipa nakpi in sama, “Lenggahte min khin ahi manin na phiaukawi hiam la inla, leitung lenggah gui panin lenggah bawkte khawm in,” a ci hi.
66014019	Tua vansawltak in leitung ah phiaukawi van kawikawi-a, lenggahte khawmin Pasian thangpaihna lenggah suknapi sungah a lawn hi.
66014020	Amaute khuapi pua-a lenggah-sukna sungah kicil-a, tua lenggah-sukna pan sisan luangin stadia 1,600 gamla dong sakol kamkaih ciang banin a luangkhia hi.
66015001	Vantung ah alian a piandang lim khat ka mu a: vansawltak sagih in a nunung gimna sagihte a tawi uh hi – a nunung ahi hi; bang hang hiam cih leh Pasian thangpaihna a kimna hi ta hi.
66015002	Limlang tuipi le mei kigawm tawh kibang khat le gamsa le ama min le ama min nambat tunga gualzote, tuipi kianga ding ka mu hi. Amaute in Pasian piak harpte tawi uh a,
66015003	Tuuno la le Pasian nasem Moses la sa in: “Thahatpen Topa Pasian, nangma nasepte lian in, piandang hi. Khanghunte kumpipa aw, na lampite thumaanin thutang hi.
66015004	Topa aw, kua’n nang hong kihta loin, na min thangsak lo ding hiam? Ahang in, nangmah bek na siangtho hi. Amaan nangma sepnate, kilaak khin zo ahi manin, minam khempeuh hong pai-in, na mai-ah hong bia ding uh hi,” a ci uh hi.
66015005	Hih teng khit ciangin ka et leh, vantungah teci panna biakbuk ahi, biakinnpi honsa in a om hi.
66015006	Vansawltak sagihte biakinnpi pua-ah gimna sagih tawh hong paikhia uh hi. Amaute in puansiang le a tang saihadial puan silh uh a, a awm uhah kham dialpek a baat uh hi.
66015007	Tua ciangin a nungta ganhing lite khat in, vansawltak sagihte tungah a tawntunga nungta den pa, Pasian thangpaihna tawh a dim kham kuangkum sagih a pia hi.
66015008	Tua ciangin Pasian minthanna le ama vangliatna pana meikhu, biakinnpi sung tengah dim a, gimna sagihte a kim khit matengin vansawltak sagihte tua biakinnpi ah khatbeek a lut thei kei uh hi.
66016001	Tua ciangin biakinnpi pan vansawltak sagihte tungah, “Pai unla Pasian thangpaihna kuangkum sagihte leitung ah sung ta un,” a ci aw ngaih khat ka za hi.
66016002	A masa pen vansawltak pai-in leitang tungah a kuangkum sunga, gamsa ciamtehna a nei le ama lim a bia mite tungah a cikziathuai a na mahmah meimate a tung hi.
66016003	Vansawltak a nihna in tuipi tungah a kuangkum sunga, misite’ sisan tawh kibangin, tuipi sunga nuntakna a nei na khempeuh a si hi.
66016004	Vansawltak a thumna in, gunte le tuinakte tungah a kuangkum sunga, tuate sisan a suak hi.
66016005	Tua ciangin tuite a uk vansawltak in: “Nang, tu laitaka om, a om densa, a Siangtho Pa aw, hih banga thu khen na hi manin na thukhennate ah na thutang hi;
66016006	Ahang in, amaute in na misiangte le na kamsangte sisan luangsak zo uh a, amaute thuak dinga kilawm bangin amau dawn ding sisan na pia zo hi,” a ci hi.
66016007	Tuateh biakna-tau in na dawnga: “Hihi, a Thahatpen Topa Pasian aw, na thukhennate thumaanin thutang hi,” a cih ka za hi.
66016008	Vansawltak a lina in ni tungah a kuangkum sunga, mite mei tawh haldulh nading, ni tungah vangliatna kipia hi.
66016009	Amaute a sa mahmahin kihal-a, amaute in hih gimnate a uk Pasian min samsia uh a, ahi hangin kisik nuam loin amah a minthansak ding a nial uh hi.
66016010	Vansawltak a ngana in gamsa kumpi tokhom tungah a kuangkum sunga, ama gam teng khuamial in a tuamcip hi. Mite in na sa lua-in a leii uh cip tentan uh a,
66016011	a meimate uh na a sak manun vantunga Pasian a hamsiat uh hi; ahi hangin a hihnasate uh hangin a kisik nuam kei uh hi.
66016012	Vansawltak a gukna in, Euphrates gun lianpi tungah a kuangkum sung a, Nisuahna pana kumpite lampi sial dingin tua tui a kang hi.
66016013	Tua ciangin ukeng tawh a kibang kha gilo thum ka mu hi. Amaute, gulpi-sikhiam kam pan, gamsa kam pan le kamsang-zuau kam sung pana pusuakkhiate ahi uh hi.
66016014	Amaute, a lamdang limte a lak thei dawite kha hi uh a, leitung bupa kumpite kiangah pai-in, Thahatpen Pasian ni lian ni-a galdo dingin amaute a kaikhawm dinga kuan khia uh ahi hi.
66016015	"Ngai in, guta bangin kong pai hi! Amah guaktang le zumhuaitakin pholaka a om loh theih nadingin hak gige sa-in puansilh-a om pa thupha ngah ahi hi.”
66016016	Tua ciangin amaute in Hebrew pau a Armageddon a cihna munah kumpite a khawm uh hi.
66016017	Vansawltak a sagihna in huih lakah a kuangkum sunga, kumpi tokhom panin, aw ngaih mahmah khat in biakinnpi pualam ah, “Kizo ta hi!” a ci hi.
66016018	Tua ciangin tua munah kek kia in, khua phia zalzal a, van ging damdam in nakpi-in zin a ling hi. Tua zinling nasia lua mahmah a, leitung a mi a om nungsang tua banga zinling a om ngei nai kei hi.
66016019	Tua khuapi lian phel thumin kiphelkhap a, minamte khuapite a kicim hi. Pasian in a Lian Babylon phawk gige a, ama lungsona lenggahzu tawh a dim ama thangpaihna hai a pia hi.
66016020	Tuikulh peuhmah mangthang a mualpite a kimu zo nawn kei hi.
66016021	Van panin mite tungah a lian mahmah gialtangte, tang khat pound za khat bang a gik a kia hi. Tua ciangin tua gimna lauhuai lua mahmah ahi manin gial gimna hangin amaute in Pasian a samsia uh hi.
66017001	Kuangkum sagih a tawi vansawltak sagihte laka khat hong pai-in ka kiangah, “Hong pai in, tui tampi tunga tu a lian numei kizuaknu gawtna kong lak ding hi.
66017002	Leitung kumpite in amah tawh angkawm uh a, leitunga tengte in ama angkawmna zu a kham uh hi,” hong ci hi.
66017003	Tua khit ciangin vansawltak in Kha-in kei gamlakah hong puamang hi. Tua lai-ah lu sagih le ki sawm nei a, gendaina minte in a pumtuam a dupsan gamsa tungah numei khat a tu ka mu hi.
66017004	Tua numei in adupsan le a-ausan puante silh-a kham, suang manpha, le kep manphate tawh kizemin a tee siasua hi. Tuanu in a kihhuai nate le a angkawmna nin tawh a kidim kham hai khat a khut sungah a tawi hi.
66017005	A taltang ah: THUTHUK ALIAN BABYLON NUMEI KIZUAKTE LE LEITUNG KIHHUAINATE' NU ci-in a min kigelh hi.
66017006	Tua numei in, misiangte le Jesu thu teci a pang mite sisan khamgawp-a om ka mu hi. Tuanu ka muh ciangin lamdang ka sa lua mahmah hi.
66017007	Tua ciangin tua vansawltak in ka kiangah, “Bang dinga lamdang sa lua na hiam? Tua numei le lu sagih le ki sawm a nei ama tuanna gamsa, a thuthuk kong hilhcian ding hi.
66017008	Khat vei lai-a na muhsa tua gamsa, tu-in a om nawn kei hi. Kawhawmpi sung pan hong pusuakkhia-in ama kisiatna ah a pai ding hi. Lei kipiansak cila kipan, nuntakna laibu sunga a min kigelh nai lo leitunga teng mi khempeuh in, tua gamsa a muh uh ciangin, khat vei a om khin, tu-in om nawn lo napi hong pai ding ahi manin lamdang a sa mahmah ding uh hi.
66017009	"Hih thu in lungsim pilna a kal hi. Lutang sagihte in numeinu tutna mual sagihte ahi hi. Amaute kumpi sagihte zong ahi uh hi.
66017010	Nga puk zo a, khat a om laitak hi-in, adang khat a om nai kei hi; ahi hangin hong pai ciangin tawm vei sung bek a om ding hi.
66017011	Khat vei a omsa tu-a om lo gamsa pen, kumpi a giatna ahi hi. Amah tua sagihte aa ahi manin a kisia ding hi.
66017012	"Na muh ki sawmte, kumpi gam a ngah nai lo kumpi sawmte hi-a, ahi hangin amaute tua gamsa tawh nai khat sung kumpi banga thuneihna a ngah dingte ahi uh hi.
66017013	Amaute in ngimnasa khat nei uh a, a vangliatna uh le a thuneihnate uh gamsa tungah a pia ding uh hi.
66017014	Amaute in Tuuno va do ding uh hi, ahi hangin kumpite’ Kumpipa le tote’ Topa tua Tuuno in amaute zo dinga, a sapsa a teelsa le a muanhuai ama nungzuite tawh a omkhawm ding uh hi,” hong ci hi.
66017015	Tua ciangin vansawltak in, “Tua na muh numei kizuaknu tutna tui pen, mite, mihonpite, minamte le kampaute ahi hi.
66017016	Tua na muh gamsa le ki sawmte in tua numei kizuaknu a mudah ding uh hi. Amaute in tuanu a siatsak khit uh ciangin, a guaktangin nusia ding uh a, a sa ne in mei-in a hal ding uh hi.
66017017	Ahang in, Pasian kammalte a tangtun masiah amaute vangliatna tua gamsa tungah a uk dingin a piak ding uh thukimna tawh Pasian in ama ngimna a zawhsiang nading amau lungtang sungah koih khin zo hi.
66017018	Tua na muh numei in leitunga kumpite a uk khuapi lian ahi hi,” ci-in hong gen hi.
66018001	Hih teng khit ciangin vansawltak adang khat, vantung pan hong paisuk ka mu hi. Amah in thuneihna lianpi nei-a, a thupina in leitung a tangsak hi.
66018002	Amah in nakpi takin: “Puk ta! A Lian Babylon puk ta! Tuanu dawite kua suaka, kha gilote le a nin, a huathuai vasate zualna mun, suak zo hi.
66018003	Ahang in, minamte khempeuh in a angkawmnate-a mi a haisak zu dawnin kham ta uh hi. Leitung kumpite in amah tawh angkawm uh a, leitung sumbawlte in ama noptatluatna a hauhlawh uh hi,”a ci hi.
66018004	Tua ciangin vantung panin aw dang khat in: “Ka mite aw, ama mawhnate ah na kihel khak loh nadingun, ama gimnate na thuak khak loh nadingun tuanu sung pan hong paikhia un;
66018005	ahang in, a mawhnate, van banin kicianga, Pasian in a gamtat khialhnate ciamteh zo hi,
66018006	Ama piaksa bangin amah pia kik un; ama hihsa zah nih amah pia kik un. Ama hai pan mah in a zah nih leihbeh un.
66018007	Noptatna le minthanna amah le amah a kipiak zahzah, gawtna le dahna amah pia un. A lungtang ah amah kisathei a, ‘Kumpinu-in ka tu hi; meigong ka hi kei a, ka thum ngei kei ding hi,’ ci hi.
66018008	Tua ahi manin ni khat sungin ama gimnate ahi: sihna, thumna le kialpi-te in tuanu a khuplet ding hi. Ama tunga thukhen Topa Pasian thahat ahi manin tuanu, mei-ah kikhultum ding hi.
66018009	"Amah tawh angkawm-a, ama nop tatna a zangkhawm leitung kumpite in tuanu kihalna meikhu a muh uh ciangin amah kah in a thum ding uh hi.
66018010	Ama thuaksiatna kihta in a gamlapi ah ding ding uh a: “‘Gimna! Gimna! O khuapi lian, O vangliatna khuapi Babylon! Nai khat sungin na siatna hong tung veh!’ci-in kap ding uh hi.
66018011	"Leitung sumbawlte kapin a thum ding uh hi. Bang hang hiam cih leh amau sumbuk van:
66018012	kham, ngun, suang manpha le kep manphate; saihadial hoih, a-ausan, nai le a dupsan puante, sing namtui namkim le saiha tawh kibawl na namkim, sing manpha, sumngo, sik le suangngo;
66018013	sumbuk van, singzungthak, masala, gim namtui paknamtui kha le sathau namtui, lenggahzu le olive thau, annel limci le mangbuh; ganhon le tuuhon; sakolte le lengte le mihingte pumpite le khate, kuamah in a lei nawn kei hi.
66018014	"Amaute in, ‘Na lunggulh mahmah gah in nang hong nusia ta hi. Na hauhna le na thupina khempeuh in mual khum-a, a kimu kik nawn kei ding hi,’ ci ding uh hi.
66018015	Tuanu tungah hih nate zuaka, a hauhna uh a ngah sumbawlte, ama thuaksiatna kihta in a gamla pekah a ding ding uh hi. Amaute thumin kap ding uh a:
66018016	"‘Gimna! Gimna, O khuapi lian, saihadial hoih, a-ausan le adupsan tawh kizem a, kham, suang manpha le kep manpha tawh a tee siasua!
66018017	Nai khat sungin tua bang hauhna lianpi kisia tazen maw!’ ci-in a kapkhia ding uh hi. “Tembaw ukte khempeuh, tembaw-a khualzinte khempeuh, tembaw nasemte le tuipi pana kivak nading a zongte khempeuh a gamlapi pekah a ding ding uh hi.
66018018	Tuanu a katna meikhu a muh uh ciangin amaute in, ‘Hih khuapi lian bang, khuapi om ngei hiam?’ cikhia ding uh hi.
66018019	Amaute in a lutung uhah leivui lawn ding uh a, thumin kapin: “‘Gimna! Gimna, O khuapi lian, tuipi tunga tembaw nei khempeuh in a hauh lawh! Tuanu hauhna nai khat sungin kisia zo tah!
66018020	Vantung aw, ama hangin nuam in! Misiangte, sawltakpite le kamsangte aw, nuam un! Amah in note hong bawlsiatna hangin Pasian in ama tungah thu khen zo hi,’ ci ding uh hi,” a ci hi.
66018021	Tua ciangin a thahat vansawltak khat in an gawina suang lian cia a pha suangmai khat tawma tuipi sungah lawn in: “Babylon khuapi lian hih bangin ngong bawlin kisusia dinga, a kimu kik nawn kei ding hi.
66018022	Harp tumte le lasiamte, tamngai mutte le pengkul mutte awging nang sungah kiza kik ngei nawn lo ding hi. Nang sungah khutsiam kuamah kimu kik ngei nawn lo ding hi. Nang sungah angawina suang ging a kiza kik ngei nawn kei ding hi.
66018023	Nang sungah meivak khat zong kivak kik ngei nawn lo ding hi. Nang sungah mopipa le mo aw kiza kik ngei nawn lo ding hi. Na sumbawlte, leitung miliante vive ahi hi. Nang bumna in leitung minam khempeuh lam pialsak khin hi
66018024	Ama sungah kamsangte, misiangte le leitang tunga kithatsate khempeuh sisan kimu zo hi,” a ci hi.
66019001	Hih teng khit ciangin vantungah mihon tampi awng tawh kibang aw khat in: “Hallelujah! Hotkhiatna, minthanna le vangliatna eite Pasian aa ahi hi,
66019002	ahang in, a thukhenna thumaanin thutang hi. Amah in angkawmna tawh leitung a siasak numei kizuaknu, mawhpaih zo hi. Ama nasemte sisan phu tuanu tungah la zo hi,” ci-in a kiko hi.
66019003	Tua khit teh: “Hallelujah! Tuanu kangkhu a tawntungin a khuto den hi,” ci-in a awng kik leuleu uh hi.
66019004	Tua upa sawmnih le lite le a nungta ganhing lite in bokin tokhom tunga tu Pasian a bia uh hi. Amaute in: “Amen, Hallelujah!” ci-in a awng uh hi.
66019005	Tua ciangin kumpi tokhom pan: “No ama nasem khempeuh, no amah a kihtate aw, aneu alian in, i Pasian phat un!” ci-in aw khat hong ging hi.
66019006	Tua khit ciangin mihonpite in, tuizeu ging le angaih mahmah kek kia ging tawh kibangin: “Hallelujah! A Thahatpen i Topa Pasian in uk ta hi.
66019007	Eite nuamin, lungdamin, ama min thangsak ni! Ahang in, Tuuno mopi hun tung zo a, a lawmnu kigingsa-in om zo hi.
66019008	Ama silh dingin saihadial puan hoih asiang apak mahmah kipia hi,”ci-in a awng uh hi. (Saihadial puan hoih pen a thumaan misiangte gamtatna tang ahi hi.)
66019009	Tua ciangin vansawltak in kei kiang ah, “Gelh in: ‘Tuuno mopawi sim dinga kisamte thupha ngah ahi hi!’ hong ci a, “Hihte amaan Pasian kammalte ahi hi,” hong cih beh lai hi.
66019010	Hih thu ah amah bia dingin a khe phungah ka bok hi. Ahi hangin amah in, “Hih kei in! Kei zong Jesu ading teci a pang, nang le na sanggamte tawh nasem khawm khat mah ka hi hi. Pasian bia in! Ahang in, Jesu teci panna in kamsanna kha ahi hi,” hong ci hi.
66019011	Van kihonga om ka mu-a, ka mai-ah sakol kang khat a na om hi. A tunga tuangpa, Muanhuai le Thumaan kici hi. Amah in thutangin thukhena gal a do hi.
66019012	Ama mitte meikuanglai tawh kibanga, a lutung ah kumpi lukhu tampi a khu hi. Tuate tungah kuama theihpih theih loh amah bek in a theih min kigelh hi.
66019013	Sisan sunga kidiahsa puantual khatin kizem a, ama min, Pasian Thu ahi hi.
66019014	Vantung galkapte sakol kang tungah tuangin, asiang apak mahmah saihadial puan hoih silh uh a, amah a zui kawikawi uh hi.
66019015	A kam panin minamte sattuk nading namsau hiam khat hong dawkkhia hi. “Amah in amaute sikciang tawh a uk ding hi.” Amah in a Thahatpa Pasian thangpai-a, a lungsona lenggah sukna a tuancil hi.
66019016	Ama puantual tung le a phei tungah: KUMPITE’ KUMPIPA, TOTE’ TOPA ci-in hih min kigelh hi.
66019017	Tua ciangin ni sunga ding van sawltak khat ka mu hi. Vankimlai-a leng vasa khempeuh kiangah amah ngaihtakin kiko a “Hong pai un, Pasian nitak-an thupi ne dingin hong kikhawm un.
66019018	Note in kumpite, galkap mangpite, mi thahatte, sakol le a tunga tuangte, le sila le sila lote, aneu alian, mi khempeuh sa na ne thei ding uh hi,” a ci hi.
66019019	Tua ciangin tua sakol tunga tuang pa le a galkapte do dingin tua gamsa le leitung kumpite le a galkap honte uh hong kikaikhawm ka mu hi.
66019020	Ahi hangin tua gamsa kiman ta a, amah tawh ama tunga lim lamdang a bawl zuau kam sangpa kiman hi. Amah in hih limte tawh gamsa ciamtehna ngahsate le a lim a biate a khem hi. Amaute lakah tua nihte a hingtangin a kihtakhuai kaat kuanglai lipi sungah kipai hi.
66019021	A om lai teng, sakol tunga tuang pa kam pana pusuakkhia namsau tawh kithat a, vasa khempeuh in amaute sa a ne phiauphiau uh hi.
66020001	Tua ciangin vansawltak khat vantung pana hong paikhiasuk ka mu a, amah in Kawhawmpi honna tawhtang nei-in, a khut ah sikkhainiang lianpi khat a tawi hi.
66020002	Amah in tua tanglai gulpi, Satan ahikeh dawimangpa, gulpi-sikhiam mana, kum tulkhat sung a khih hi.
66020003	Amah in Kawhawmpi sungah lawn a, minamte a khem nawn loh nadingin kum tulkhat a bei mateng, tawh kalh khuma, a tungah seal in a ciamteh hi. Tua hun khit ciangin amah tomkha sung a kikhahkhia pelmawh ding hi.
66020004	Thukhen za a kipiasate tutna, kumpi tokhomte ka mu hi. Tua ciangin Jesu adinga teci pangte le Pasian thu teci a panna uh hanga a ngawng uh a kitante kha ka mu hi. Amaute in gamsa ahikeh a lim bia loin ama ciamtehna a tal tung ahikeh a khut tunguah a ngah kei uh hi. Amaute nungta uh a, Khrist tawh kum tulkhat sung a uk uh hi.
66020005	(Kum tulkhat a bei mateng a om lai mi sisate a nungta nai kei hi.) Hih in a masa thawhkikna ahi hi.
66020006	A masa thawhkikna sunga kihelte a siangtho le thupha ngahte ahi uh hi. Amaute tungah sihna nihna in vangliatna a nei nawn kei hi. Ahi hangin amaute, Pasian le Khrist siampite hi ding uh a, kum tulkhat sung amah tawh a uk khawm ding uh hi.
66020007	Kum tulkhat a bei khit ciangin, Satan a thongkiatna pan kikhahkhia-in,
66020008	leitung kiuli-a minamte khem dingin kuankhia dinga Gog le Magog kidona adingin amaute a kaikhawm ding hi. Amaute tuipi gei-a sehnel zah pha uh hi.
66020009	Amaute leitung maitang dimin pai uh a, Pasian mite giahphual, a it a khuapi a umcih uh hi. Ahi hangin van panin meikuang hong tuaksuk a, amaute kangtummang hi.
66020010	Amaute a khem tua dawimangpa gamsa le kamsang zuaute a kipaihna kaat kuang lipi sungah a kilawn hi. Amaute sun le zanin a tawntung gawtna kithuaksak den ding hi.
66020011	Tua ciangin alian akang kumpi tokhom le a tunga tupa ka mu hi. Ama mai-ah van le lei om nading mun om lo ahi manin a taimang hi.
66020012	Tua ciangin misite, aneu alianin kumpi tokhom mai-a ding le laibute kilem ka mu hi. Nuntakna laibu ahi laibu dang khat a kilem hi. Misite tungah a hihsate uh laibute sunga kigelhsa tawh kizui-in thu kikhen hi.
66020013	Tuipi in a sunga om misite puakkhia a, sihna le Gawtmun in amau sunga om misite puakkhia-in, mi khempeuh amau nasepna tawh kizui-in thu kikhen ciat hi.
66020014	Tua ciangin meili sungah sihna le Gawtmun kipai hi. Tua meili sihna nihna ahi hi.
66020015	Nuntakna laibu sunga a min kigelh lo peuhmah meili sungah kipai hi.
66021001	Tua ciangin a masa van le a masa lei mangthang a, tuipi lah om nawn lo ahi manin van thak le lei thak ka mu hi.
66021002	Pasian kiang vantung panin Jerusalem thak, Khuapi Siangtho, a pasal kianga mothak ding, kilawm taka kizem mo bangin hong paisuk ka mu hi.
66021003	Kumpi tokhom panin aw ngaih mahmah khat ka za a, “Tu-in Pasian tenna mite tawh om khawm ta dinga, amah amaute tawh a teng khawm ding hi. Amaute ama mi hi ding uh a, Pasian mahmah amau tawh om khawmin, amaute Pasian hi ding hi.
66021004	Amah in amaute mit-a khitui khempeuh a nulsak ding hi. Alui nate paizia mangthang zo ahi manin tua lai-ah natna, sihna, thumna, kahnate a om nawn kei ding hi,” a ci hi.
66021005	Kumpi tokhom tunga tupa in, “Na khempeuh athakin ka bawl hi!” a ci hi. Tua ciangin amah in, “Hih thute muan takin thumaan ahi manin gelh in,” hong ci hi.
66021006	Amah in kei kiangah, “Kizo ta hi! Keimah Alpha le Omega, a Patna le a Tawpna ka hi hi. A dangtak mi tungah man nei loin nuntakna tuinak panin tui ka pia ding hi.
66021007	A gualzo mi in hihte khempeuh luahin, ama Pasian ka hi dinga, amah ka tapa ahi ding hi.
66021008	Ahi hangin a meidawite, a umlote, a tatsiate, tualthatte, numei le pasal paktatte, mi bumte, milim biate le zuauphuakte khempeuh – amaute mun ding, kaat kuang meilipi sung hi ding hi. Hih pen sihna nihna ahi hi,” hong ci hi.
66021009	A nunung gimna sagihte tawh ki dim kuangkum sagihte a tawi vansawltak sagihte lakah khat ka kiangah hong pai-a, “Hong pai in, Tuuno zi ahi, mo, kong lak ding hi,” hong ci hi.
66021010	Amah in Kha-in hong puamangin alian asang mualtungah hong tuna, Pasian kiang vantung pan hong paisuk, Khuapi Siangtho, Jerusalem hong lak hi.
66021011	Pasian minthanna in tua khuapi tana, a tanphatna, a manpha mahmah suang le jaspar tawh kibangin crystal bangin a siang hi.
66021012	Kulh lianpi sangpitak nei a, kongpi sawm le nih nei in, a kongpite ah vansawltak sawm le nih mah a om hi. A kongpite tungah, Israel beh sawm le nihte min kigelh hi.
66021013	Nisuahna lamah kongpi thum, leilu lamah thum, leitaw lamah thum le nitumna lamah thum a om hi.
66021014	Khuapi kulh in bulkip sawm le nih nei-a, tuate tungah Tuuno sawltakpi sawm le nihte’ min a tuang hi.
66021015	Kei hong hopih vansawltak in tua khuapi, a kongpite le a kulhte teh nading kham kibawl tehna ciang khat a tawi hi.
66021016	Tua khuapi pen kiu li nei, adung avai kikima kilam ahi hi. Amah in tua ciang tawh khuapi teh a, adung, avai le a sanna stadia 12,000 a pha kim hi.
66021017	Amah in a kulh teh a, tua vansawltak in, mihing tehna banga a teh hi-a, tong 144 a sah hi.
66021018	A kulh jaspar kiciang hi-a, a khuapi limlang siang tawh kibang kham citak ahi hi.
66021019	Khuapi kulh bulkipte, suang man pha namkim tawh kizem hi. A khatna bulkip jaspar hi-a a nihna saphire, a thumna chalcedony, a lina emerald,
66021020	a ngana sardonyx, a gukna carnelian, a sagihna chrysolite, a giatna beryal, a kuana topaz, a sawmna chrysophrace, a sawm le khatna Jacinth, le a sawm le nihna amethyst ahi hi.
66021021	Kongpi sawm le nihte kep manpha sawm le nih hi-a, kongpi khat kep manpha khata kibawl ahi hi. Tua khuapi kongzingpite kham citak hi-a, limlang paisuak a bang hi.
66021022	Khuapi sungah biakinnpi ka mu kei hi. Bang hang hiam cih leh Thahat pen Topa Pasian le Tuuno, a khuapi biakinnpi ahi hi.
66021023	Pasian minthanna in tua khuapi taana, a meivak Tuuno ahi manin ni ahi a, khapi ahi zongin a taan ding kisam lo hi.
66021024	Minamte, tua khuavak ah lam pai ding uh a, leitung kumpite in a thupinate uh a sungah a puak ding uh hi.
66021025	Tua lai-ah zan hun om ngei nawn lo ding ahi manin a kongpite kikhak ni a om ngei kei ding hi.
66021026	Minamte minthanna le pahtawinate a sungah kipuak ding hi.
66021027	Tua sungah a siang lo bangmah lut thei lo dinga, a zumhuai, zuauphuakte khatpeuh zong a lut ngei kei ding hi; ahi hangin Tuuno nuntakna laibu sunga min kigelhsate bek a lut thei ding hi.
66022001	Tua ciangin vansawltak in nuntakna guntui hong laka, crystal bangin cim sitset a, Pasian le Tuuno tokhom pan luangkhia-in,
66022002	khuapi kongzing lian laizangah a luangsuk hi. Tua gunpang tuakah nuntakna singkung po-in, kha simin gah a, kum khatin sawm le nih vei a gah hi. Tua singkung a tehte minamte damsak nading ahi hi.
66022003	Kihamsiatna a om nawn kei ding hi. Tua khuapi sungah Pasian le Tuuno tokhom om dinga, a nasemte in ama na a sem ding uh hi.
66022004	Amaute in ama maitang mu ding uh a, amaute taltangah ama min a tuang ding hi.
66022005	Tua mun ah zan a om nawn kei ding hi. Topa Pasian vang in amaute taan ding ahi manin meivak tang le ni tang a kisam nawn kei ding hi. Amaute in a tawntung in uk den ding uh hi.
66022006	Tua vansawltak in, “Hih thute muan takin thutak ahi hi. Topa kamsangte khate’ Pasian in a pel lo-a, hong tungpah ding nate a nasemte a lak dingin ama vansawltak hong sawl ahi hi,” hong ci hi.
66022007	"Ngai in, kong paipah ding hi! Hih laibu sunga genkholhna thute a kem cingte thupha ngah ahi hi.”
66022008	Keimah John in hih nate mu-a, a za pa ka hi hi. Hihte mu-a ka zak khit ciangin hih thute hong lak vansawltak khe phungah a bia dingin ka boksuk hi.
66022009	Ahi hangin amah in kei kiangah, “Hih kei in! Kei zong nang le na sanggam kamsangte le hih laibu sunga thute a kemcingte khempeuh tawh nasem khawm khat mah ka hi hi. Pasian bia in!” hong ci hi.
66022010	Tua ciangin ka kiangah “Ahun nai ta ahi manin hih laibu-a genkholhna thute bilhcip kei in,
66022011	mawh bawlte in bawl lailai henla, a tatsiate tatsia lailai uh hen la, amaana gamtate gamta lailai hen; a siangthote siangtho lailai ta hen,” ci-in hong gen hi.
66022012	"Ngai in, kong pai pah ding hi! Ka pahtakman ka kiangah om hi; mi khempeuh tungah ama hihsa tawh kizui-in ka pia ding hi.
66022013	Keimah, Alpha le Omega, a Masapen le a Nunungpen, a Patna le a Tawpna ka hi hi.
66022014	"Nuntakna singkung neih theih nading le kongpite tawna khuapi sunga lut nading thu neih theih nadinga a puantual uh a sawpsiangte thupha ngah ahi uh hi.
66022015	A pualam ah ahileh, uite, dawi-ai tawite, numei le pasal paktatte, tualthatte, milim biate, le zuauphuah nuamsa-a, zuauthu gente peuhmah a om ding uh hi.
66022016	"Keimah Jesu in, pawlpite ading in hih teci panna nang tunga gen dingin ka vansawltak kong sawl zo hi. Kei in David Zungpi le ama Suan le a tangpha Zingsol ka hi hi.”
66022017	Tua Kha le tua mo in, “Hong pai in!” ci uh hi. A za peuh in, “Hong pai in!” ci ta hen. A dangtak peuhmah hong pai ta hen. A ut peuhmah in letsonga kipia nuntakna tui sang ta hen.
66022018	Hih laibu sunga genkholhna thute a za peuhmah ka vauhilh hi: Mi khatpeuh in tuate banah bang khatpeuh a behlap leh Pasian in ama tungah hih laibu sunga kigentel gimnate a behlap ding hi.
66022019	Mi khatpeuh in hih genkholhna laibu sung pana thute a paihkhiat leh Pasian in ama tung panin hih laibu sunga kigentel nuntakna singkung pan le khuapi siangtho pana a tanh ding a lakkhiatsak ding hi.
66022020	Hih nate teci a pangpa in, “Hihi, kong paipah ding hi,” a ci hi. Amen. Topa Jesu aw, hong pai ta in.
66022021	Topa Jesu hehpihna Pasian mite tawh omkhawm ta hen. Amen.
