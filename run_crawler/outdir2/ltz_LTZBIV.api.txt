40001001	Dat hei ass de Stammbam vum Jesus, dem Messias, dem Jong vum David, dem Jong vum Abraham.
40001002	Den Abraham war de Papp vum Isaak, den Isaak war de Papp vum Jakob, de Jakob war de Papp vum Juda a vu senge Bridder,
40001003	de Juda war de Papp vum Peretz a vum Serach (hir Mamm war d’Tamar), de Peretz war de Papp vum Hetzron, den Hetzron war de Papp vum Ram,
40001004	de Ram war de Papp vum Amminadab, den Amminadab war de Papp vum Nachschonn, den Nachschonn war de Papp vum Salmon,
40001005	de Salmon war de Papp vum Boas (seng Mamm war d’Rachab), de Boas war de Papp vum Owed (seng Mamm war d’Rut), den Owed war de Papp vum Ischai,
40001006	den Ischai war de Papp vum David, dem Kinnek. De Kinnek David war de Papp vum Salomon (seng Mamm war d’Fra vum Uria),
40001007	de Salomon war de Papp vum Rechabeam, de Rechabeam war de Papp vum Abiya, den Abiya war de Papp vum Assa,
40001008	den Assa war de Papp vum Yehoschafat, de Yehoschafat war de Papp vum Yoram, de Yoram war de Papp vum Usia,
40001009	den Usia war de Papp vum Yotam, de Yotam war de Papp vum Achas, den Achas war de Papp vum Ihiskia,
40001010	den Ihiskia war de Papp vum Mennassee, de Mennassee war de Papp vum Amon, den Amon war de Papp vum Yosia.
40001011	De Yosia war de Papp vum Yechonia a vu senge Bridder an der Zäit vun der Deportatioun op Babylon.
40001012	No der Deportatioun op Babylon: De Yechonia war de Papp vum Schealtyel, de Schealtyel war de Papp vum Serubabel,
40001013	de Serubabel war de Papp vum Abihud, den Abihud war de Papp vum Eliakim, den Eliakim war de Papp vum Asur,
40001014	den Asur war de Papp vum Zadok, den Zadok war de Papp vum Yachin, de Yachin war de Papp vum Elihud,
40001015	den Elihud war de Papp vum Elasar, den Elasar war de Papp vum Matan, de Matan war de Papp vum Jakob,
40001016	de Jakob war de Papp vum Jousef, dem Maria säi Mann. D’Maria huet de Jesus op d’Welt bruecht, deen de Messias genannt gëtt.
40001017	Deemno sinn et véierzéng Generatioune vum Abraham bis bei den David, véierzéng Generatioune vum David bis bei d’Deportatioun op Babylon a véierzéng Generatioune vun der Deportatioun op Babylon bis bei de Messias.
40001018	Dat hei ass d’Geschicht vun der Gebuert vum Jesus, dem Messias: Wéi seng Mamm Maria mam Jousef verloobt war, huet et sech erausgestallt, datt si duerch den hellege Geescht schwanger gi war, éier si zesummekomm waren.
40001019	Säi Mann, de Jousef, dee gerecht war an hatt net ëffentlech entéiere wollt, huet sech iwwerluecht, fir sech heemlech vun him scheeden ze loossen.
40001020	Iwwerdeems hien doriwwer nogeduecht huet, ass en Engel vum Här him am Dram erschéngen a sot: „Jousef, Jong vum David, hief keng Angscht, fir d’Maria als deng Fra bei dech ze huelen, well d’Kand, dat hatt erwaart, ass vum hellege Geescht.
40001021	Hatt bréngt e Jong op d’Welt. Du solls hie Jesus nennen, well hie säi Vollek vu senge Sënne rett.“
40001022	All dat ass geschitt, fir datt dat, wat den Här duerch de Prophéit gesot hat, sech erfëlle géif:
40001023	„Kuck! D’ Jongfra gëtt schwanger a bréngt e Jong op d’Welt. Hie gëtt Immanuel genannt.“ Iwwersat heescht dat: „Gott ass mat eis“.
40001024	Wéi de Jousef aus sengem Schlof erwächt ass, huet hien dat gemaach, wat den Engel vum Här him opgedroen hat. Hien huet d’Maria als seng Fra bei sech geholl.
40001025	Hien huet awer net mat him geschlof, bis hatt säi Jong, säin Éischtgebuerenen, op d’Welt bruecht hat. De Jousef huet hie Jesus genannt.
40002001	Nodeems de Jesus zu Betlehem a Judea zur Zäit vum Kinnek Herodes gebuer gouf, koume weis Astronomen aus dem Osten op Jerusalem.
40002002	Si froten: „Wou ass den neigebuerene Kinnek vun de Judden? Mir hu säi Stär am Oste gesinn a si komm, fir hien unzebieden.“
40002003	Wéi de Kinnek Herodes dat héieren huet, war hie ganz opgewullt a ganz Jerusalem mat him.
40002004	Hien huet all d’ iewescht Priister an all d’ Léiermeeschtere vum Gesetz aus dem Vollek aberuff a si gefrot, wou de Messias gebuer sollt ginn.
40002005	„Zu Betlehem a Judea“, hu si him geäntwert. „Esou gouf et nämlech duerch de Prophéit geschriwwen:
40002006	‚Du Betlehem am Land Juda bass op kee Fall déi onwichtegst Stad ënnert den Herrscher aus Juda. Aus dir geet nämlech en Herrscher ervir, dee mäi Vollek Israel hitt.‘“
40002007	Dunn huet den Herodes déi weis Astronomen heemlech bei sech ruffe gelooss an ass vun hinne gewuer ginn, wéini genee de Stär erschénge war.
40002008	Hien huet si mat dëser Uweisung op Betlehem geschéckt: „Gitt a sicht genee nom Kand! Esoubal dir et fonnt hutt, da sot mir Bescheed, fir datt och ech kann dohikommen, fir et unzebieden.“
40002009	Nodeems si dem Kinnek nogelauschtert haten, hu si sech op de Wee gemaach. Grad dunn goung de Stär, dee si am Oste gesinn haten, hinne viraus, bis en iwwert där Plaz stoe bliwwen ass, wou d’Kand war.
40002010	Wéi si de Stär gesinn hunn, ware si ausser sech vu Freed.
40002011	Si goungen an d’Haus eran an hunn d’Kand mat senger Mamm Maria gesinn. Si sinn dunn niddergefall an hunn et ugebiet. Si hunn hir Schatztruhen opgemaach an him Kaddoe geschenkt: Gold, Weirauch a Myrrhe.
40002012	An engem Dram goufe si gewarnt, net bei den Herodes zeréckzegoen. Dofir si si op engem anere Wee an hiert Land heemgaangen.
40002013	Nodeems si fort waren, ass en Engel vum Här dem Jousef am Dram erschéngen a sot: „Stéi op! Huel d’Kand a seng Mamm a flücht an Ägypten. Bleif do bis ech der soen, zeréckzekommen, well den Herodes sicht gläich nom Kand, fir et ëmzebréngen.“
40002014	Dunn ass de Jousef an der Nuecht opgestanen, huet d’Kand a seng Mamm geholl an ass an Ägypten geflücht.
40002015	Hie blouf do bis nom Doud vum Herodes. Dat ass geschitt, fir datt dat, wat den Här duerch de Prophéit gesot huet, sech erfëlle géif: „Aus Ägypten hunn ech mäi Jong geruff.“
40002016	Wéi den Herodes gemierkt huet, datt déi weis Astronomen hien erageluecht haten, gouf hie kloerrosen. Hien huet Leit fortgeschéckt, fir all d’Bouwen zu Betlehem an an der Ëmgéigend ëmzebréngen, déi zwee Joer al waren oder manner. Dat huet der Zäit entsprach, déi hie vun de weisen Astronomen erausfonnt hat.
40002017	Esou huet sech dat erfëllt, wat duerch de Prophéit Yeremia gesot gouf:
40002018	„Eng Stëmm war a Rama ze héieren, Trauerlidder, Kräischen an eng grouss Trauer. D’Rachel huet ëm seng Kanner gekrasch. Hatt huet sech net tréischte gelooss, well si net méi do waren.“
40002019	Nodeems den Herodes gestuerwe war, ass en Engel vum Här dem Jousef an Ägypten am Dram erschéngen:
40002020	„Stéi op, huel d’Kand a seng Mamm a maach dech op de Wee an d’Land Israel. Déijéineg, déi d’Kand ëmbrénge wollten, sinn nämlech gestuerwen.“
40002021	De Jousef ass dunn opgestanen an huet sech zesumme mam Kand a mat deem senger Mamm op de Wee an Israel gemaach.
40002022	Wéi hien awer héieren huet, datt den Archelaos aplaz vu sengem Papp Herodes iwwert Judea regéiere géif, hat hien Angscht, fir dohinner zeréckzegoen. Nodeems hien am Dram gewarnt gouf, goung hien an d’Regioun vu Galilea.
40002023	Hie koum an eng Stad, déi Nazaret geheescht huet, an huet do gewunnt. Esou huet sech dat, wat duerch d’Prophéite gesot gouf, erfëllt, datt hien en Nazarener genannt gëtt.
40003001	Zu där Zäit ass de Jean den Deefer ëffentlech opgetrueden an huet an der Wüst vu Judea gepriedegt:
40003002	„ Kéiert ëm, well d’Kinnekräich vum Himmel ass nobäi!“
40003003	De Jean ass nämlech deen, vun deem de Prophéit Yesaia geschriwwen huet: „Eng Stëmm rifft an der Wüst: ‚Preparéiert de Wee fir den Här, maacht seng Weeër fräi!‘“
40003004	Dem Jean seng Kleeder waren aus Kaméilhoer an hien hat e Liederrimm ëm seng Taille. Hien huet Heesprénger a wëllen Hunneg giess.
40003005	Zu där Zäit goungen d’Leit vu Jerusalem, ganz Judea an och der ganzer Ëmgéigend vum Jordan bei hien.
40003006	Si hunn hir Sënne bekannt a goufen am Jordan vun him gedeeft.
40003007	Hien huet e sëlleche Pharisäer an Zaddukiter op seng Daf gesi kommen a sot zu hinnen: „Dir Hickecht Viperen! Wien huet iech da gewarnt, fir virun der zukünfteger Roserei ze flüchten?
40003008	Bréngt Friichten ervir, déi der Ëmkéier entspriechen!
40003009	Mengt och net, datt dir zu iech selwer soe kéint: ‚Den Abraham ass eise Papp!‘ Ech soen iech nämlech, datt Gott aus dëse Steng Kanner fir den Abraham schloe kann.
40003010	D’Aaxt gouf schonn un d’Wuerzel vun de Beem geluecht. All Bam, dee keng gutt Friichten dréit, gëtt ëmgehaen an an d’Feier gehäit.
40003011	Ech deefen iech mat Waasser als Zeeche vun der Ëmkéier, mee deen, deen no mir kënnt, ass méi mächteg wéi ech, an ech sinn et net wäert, fir seng Sandalen ze droen. Hien deeft iech mam hellege Geescht.
40003012	Hien huet säi Wann am Grapp, fir seng Genn grëndlech ze botzen a féiert säi Weess an d’Scheier eran, mee de Kuef verbrennt hien an engem Feier, dat ni ausgeet.“
40003013	Du koum de Jesus vu Galilea bei de Jean, dee beim Jordan war, fir vun him gedeeft ze ginn.
40003014	Mee de Jean wollt hien dovunner ofhalen: „Ech misst vun dir gedeeft ginn an dach kënns du bei mech?“
40003015	„Looss et elo zou! Et ass nämlech ubruecht, datt mir esou all Gerechtegkeet erfëllen“, huet de Jesus him geäntwert. Dunn huet de Jean et zougelooss.
40003016	Esoubal de Jesus gedeeft gi war, koum hien aus dem Waasser eraus. Du gouf den Himmel fir hien opgemaach an hien huet de Geescht vu Gott gesi wéi eng Dauf erofkommen an op him bleiwen.
40003017	Eng Stëmm koum aus dem Himmel: „Dat hei ass mäi Jong, deen ech gär hunn. Un him hunn ech Gefale fonnt.“
40004001	Duerno gouf de Jesus vum Geescht an d’Wüst geféiert, fir do vum Däiwel op d’Prouf gestallt ze ginn.
40004002	Nodeems hie véierzeg Deeg a véierzeg Nuechte gefaascht hat, hat hien Honger.
40004003	Dunn ass de Verféierer bei hie komm a sot: „Wann s du de Jong vu Gott bass, da so zu dëse Steng, datt si zu Brout solle ginn.“
40004004	De Jesus huet geäntwert: „Et steet geschriwwen: ‚De Mënsch lieft net eleng vum Brout, mee vu jidder Wuert, dat aus dem Mond vu Gott kënnt.‘“
40004005	Dunn huet den Däiwel hien an d’helleg Stad geféiert an huet hien op den héchste Punkt vun der Mauer vum Tempel gestallt.
40004006	„Wann s du de Jong vu Gott bass, da gehei dech erof“, sot hien zu him. „Et steet jo geschriwwen: ‚Wéinst denger befeelt hie sengen Engelen. Si droen dech op hiren Hänn, fir datt s du däi Fouss net un engem Stee stéiss.‘“
40004007	„Et steet awer och geschriwwen: ‚Stell den Här, däi Gott, net op d’Prouf‘“, huet de Jesus him geäntwert.
40004008	Dunn huet den Däiwel de Jesus op en héije Bierg geféiert an huet him d’Kinnekräicher vun der ganzer Welt an hir Herrlechkeet gewisen.
40004009	„All dat hei ginn ech dir, wann s du dech viru mir vernäips a mech ubiets“, sot den Däiwel zu him.
40004010	„Géi fort vu mir, Satan!“, huet de Jesus him geäntwert. „Et steet nämlech geschriwwen: ‚Biet den Här, däi Gott, un an déng eleng him.‘“
40004011	Doropshin huet den Däiwel hie verlooss an Engele koumen an hunn dem Jesus gedéngt.
40004012	Wéi de Jesus héieren huet, datt de Jean an de Prisong gehäit gi war, goung hien zeréck a Galilea.
40004013	Hien huet Nazaret verlooss, fir op Kapernaum wunnen ze goen, dat beim Séi läit am Gebitt vu Sebulun an Naftali.
40004014	Esou huet sech dat erfëllt, wat duerch de Prophéit Yesaia gesot gouf:
40004015	„Land vu Sebulun a Land vun Naftali, nieft dem Séi an déisäit dem Jordan, Galilea vun den Natiounen,
40004016	d’Vollek, dat an der Däischtert souz, huet e grousst Liicht gesinn; deenen, déi am Gebitt an am Schiet vum Doud souzen, ass e Liicht erschéngen.“
40004017	Vun do un huet de Jesus ugefaangen ze priedegen. Hie sot: „Kéiert ëm, well d’Kinnekräich vum Himmel ass nobäi!“
40004018	Wéi de Jesus laanscht de Séi vu Galilea goung, huet hien zwee Bridder erbléckst, de Schimon, dee Péitrus genannt gouf, a säi Brudder Andreas. Si hate grad d’Netz an d’Waasser ausgeworf, well si Fëscher waren.
40004019	„Kommt a gitt mir no“, sot de Jesus zu hinnen. „Ech maachen iech zu Fëscher vu Mënschen.“
40004020	Eenzock hu si d’Netzer verlooss a goungen him no.
40004021	Wéi hie vun do aus weidergoung, huet hien zwee aner Bridder erbléckst, de Jacques, deen de Jong vum Sabdai war, a säi Brudder, de Jean. Si waren an engem Naache mat hirem Papp, dem Sabdai, an hunn hir Netzer gefléckt. Dunn huet de Jesus si geruff.
40004022	Eenzock hu si den Naachen an hire Papp verlooss a goungen him no.
40004023	De Jesus ass uechter ganz Galilea gezunn. Hien huet an hire Synagogen enseignéiert, d’gutt Noriicht vum Kinnekräich gepriedegt an ënnert dem Vollek all Krankheet an all Daierlechkeet geheelt.
40004024	Säi Ruff huet sech uechter ganz Syrien verbreet. D’Leit hunn him déi Krank bruecht, déi mat verschiddene Krankheeten a mat Péng geplot waren, déi vun Dämone besiess waren, déi an d’Kränkt gefall sinn an déi gelähmt waren, an hien huet si geheelt.
40004025	Eng grouss Mass Leit aus Galilea, der Dekapolis, Jerusalem, Judea an aus der Géigend vun der anerer Säit vum Jordan goung him no.
40005001	Wéi de Jesus déi vill Leit gesinn huet, goung hien de Bierg erop. Nodeems hie sech niddergesat hat, koume seng Jénger bei hien.
40005002	Hien huet ugefaangen ze schwätzen an huet si geléiert:
40005003	„Geseent sinn déi, déi geeschtlech aarm sinn, well aus deene besteet d’Kinnekräich vum Himmel.
40005004	Geseent sinn déi, déi traueren, well si gi getréischt.
40005005	Geseent sinn déi, déi duuss sinn, well si ierwen d’Land.
40005006	Geseent sinn déi, déi hongereg an duuschtereg no der Gerechtegkeet sinn, well si gi gesiedegt.
40005007	Geseent sinn déi, déi baarmhäerzeg sinn, well si kréie Baarmhäerzegkeet erwisen.
40005008	Geseent sinn déi, déi e rengt Häerz hunn, well si gesi Gott.
40005009	Geseent sinn déi, déi Fridde stëften, well si gi Kanner vu Gott genannt.
40005010	Geseent sinn déi, déi wéinst der Gerechtegkeet verfollegt ginn, well aus deene besteet d’Kinnekräich vum Himmel.
40005011	Geseent sidd dir, wann dir wéinst menger beleidegt a verfollegt gitt, an allméiglech béis Ligen iwwert iech verzielt ginn.
40005012	Freet iech a sidd onmoosseg frou, well är Belounung am Himmel ass grouss. Op dës Manéier hu si nämlech och d’Prophéite verfollegt, déi virun iech gelieft hunn.
40005013	Dir sidd Salz fir d’Äerd. Wann d’Salz awer fad gëtt, mat wat kann een et dann nees salzen? Et ass da fir näischt méi ze gebrauchen, gëtt ewechgehäit a vun de Leit zertrëppelt.
40005014	Dir sidd d’Liicht fir d’Welt. Eng Stad, déi op engem Bierg läit, kann net verstoppt ginn.
40005015	Et gëtt och keen, deen eng Luucht ufänkt a se dann ënnert e Sieschterkuerf stellt, mee hie stellt se op e Liichter. Esou beliicht se all déi, déi am Haus sinn.
40005016	Esou soll och äert Liicht virun de Mënsche liichten, fir datt si är gutt Dote gesinn an äre Papp, deen am Himmel ass, verherrlechen.
40005017	Mengt net, datt ech komm sinn, fir d’Gesetz oder d’Prophéiten z’annuléieren. Ech sinn net komm, fir si z’annuléieren, mee fir si z’erfëllen.
40005018	Ech soen iech nämlech d’Wourecht: Bis Himmel an Äerd verschwannen, verschwënnt op kee Fall de klengste Buschtaf an och net de klengsten Deel vun engem Buschtaf aus dem Gesetz, bis alles geschitt ass.
40005019	Wien ee vun dëse klengste Geboter ophieft an aner Mënschen datselwecht léiert, dee gëtt am Kinnekräich vum Himmel dee Klengste genannt. Mee wie si anhält a si och léiert, dee gëtt am Kinnekräich vum Himmel dichteg genannt.
40005020	Ech soen iech nämlech: Wann är Gerechtegkeet déi vun de Léiermeeschtere vum Gesetz a vun de Pharisäer net iwwertrëfft, da kommt dir bestëmmt net an d’Kinnekräich vum Himmel eran.
40005021	Dir hutt héieren, datt zu eise Virfuere gesot gouf: ‚Ermort keen‘, mee wien ermort, ass dem Geriicht ausgesat.
40005022	Ech awer soen iech: Jiddereen, deen ouni Grond mat sengem Brudder rosen ass, ass dem Geriicht ausgesat. Wien zu sengem Brudder seet: ‚Du Hännes!‘, deen ass dem Sanhedrin ausgesat. Mee wien zu sengem Brudder seet: ‚Du Topert!‘, deen ass dem Feier an der Gehenna ausgesat.
40005023	Wann s du däin Affer bei den Altor bréngs an dech do drun erënners, datt däi Brudder eppes géint dech huet,
40005024	da looss däin Affer do virum Altor leien. Géi vun do fort a versöhn dech fir d’éischt mat dengem Brudder. Komm duerno eréischt zeréck, fir dann däin Affer ze bréngen.
40005025	Schléiss séier mat deem, deen dech uklot, Fridden, esoulaang s du nach mat him ënnerwee bass, fir datt hien dech net un de Riichter ausliwwert, de Riichter dech un en Offizéier iwwergëtt an du an de Prisong gehäit gëss.
40005026	Ech soen dir d’Wourecht: Du kënns do net eraus, bis du de leschten Zantim ofbezuelt hues.
40005027	Dir hutt héieren, datt gesot gouf: ‚Briech d’Bestietnes net, andeems du friemgees.‘
40005028	Ech awer soen iech: Wien eng Fra ukuckt, fir si ze begieren, ass a sengem Häerz scho mat hir friemgaangen.
40005029	Wann däi rietst A dech dozou bréngt, fir ze sënnegen, da rapp et eraus a gehei et ewech. Et ass nämlech besser fir dech, datt s du ee Glidd verléiers, wéi datt däi ganze Kierper an d’Gehenna gehäit gëtt.
40005030	Wann deng riets Hand dech dozou bréngt, fir ze sënnegen, dann ha se of a gehei se ewech. Et ass nämlech besser fir dech, datt s du ee Glidd verléiers, wéi datt däi ganze Kierper an d’Gehenna gehäit gëtt.
40005031	Et gouf gesot: ‚Wie sech vu senger Fra scheede léisst, muss hir e Scheedungsattest ginn.‘
40005032	Ech awer soen iech: Wie sech vu senger Fra scheede léisst, ausser wéinst onerlaabtem Sex, dee bréngt si dozou, friemzegoen an d’Bestietnes ze briechen. Wien eng gescheete Fra bestit, brécht d’Bestietnes, well hie friemgeet.
40005033	Dir hutt och héieren, datt zu äre Virfuere gesot gouf: ‚Leescht kee falschen Eed! Hal deng Eeden un den Här an!‘
40005034	Ech awer soen iech: Leescht iwwerhaapt keen Eed, weder op den Himmel, well en den Troun vu Gott ass,
40005035	nach op d’Äerd, well si seng Foussbänk ass, nach op Jerusalem, well se d’Stad vum grousse Kinnek ass,
40005036	nach op däi Kapp, well s du keen eenzegt Hoer wäiss oder schwaarz maache kanns.
40005037	Äre ‚Jo‘ soll einfach e ‚Jo‘ sinn an ären ‚Neen‘ en ‚Neen‘. Wat doriwwer erausgeet, kënnt vum Béisen.
40005038	Dir hutt héieren, datt gesot gouf: ‚En A fir en A, en Zant fir en Zant.‘
40005039	Ech awer soen iech: Rächt iech net un deem, deen iech Béises deet. Am Géigendeel, du solls deem, deen dech op de rietse Bak schléit, deen aneren och dohinner halen.
40005040	Wien dech viru Geriicht brénge wëllt, fir dir deng Tunique ewechzehuelen, deem looss och däi Mantel.
40005041	Wien dech dozou forcéiert, fir eng Meil mat him ze goen, mat deem géi der zwou mat!
40005042	Gëff deem, deen dech ëm eppes freet. Weis deen net of, dee vun dir léine wëllt.
40005043	Dir hutt héieren, datt gesot gouf: ‚Hief däin Nächste gär‘, an: ‚Haass däi Feind.‘
40005044	Ech awer soen iech: Hutt är Feinde gär! Seent déi, déi iech verfluchen! Ditt deene Guddes, déi iech haassen! Biet fir déi, déi iech mësshandelen a verfollegen!
40005045	Andeems dir dat maacht, gitt dir Kanner vun ärem Papp, deen am Himmel ass. Seng Sonn léisst hien nämlech iwwert déi Béis an déi Gutt opgoen an hie léisst et op déi Gerecht an op déi Ongerecht reenen.
40005046	Wann dir nämlech déi gär hutt, déi iech gär hunn, wat fir eng Belounung kritt dir dann? Maachen net d’ Steierandreiwer datselwecht?
40005047	Wann dir nëmmen är Frënn begréisst, maacht dir dann eppes Besonnesches? Maachen d’Steierandreiwer et net geneesou?
40005048	Sidd also vollkommen, esou wéi äre Papp am Himmel vollkommen ass.
40006001	Gitt drop uecht, datt dir är Almosen net virun de Mënsche gitt, fir vun hinne gesinn ze ginn. Soss kritt dir keng Belounung vun ärem Papp am Himmel.
40006002	All Kéiers wann s du Almose gëss, da posaun et net virun dir eraus, esou wéi d’Heuchler dat an de Synagogen an op de Stroosse maachen, fir datt si vun de Mënsche gelueft ginn. Ech soen iech d’Wourecht: Si krute schonn hir Belounung.
40006003	Wann s du awer Almose gëss, da looss deng lénks Hand net wëssen, wat deng riets Hand mécht,
40006004	fir datt s du deng Almosen heemlech kanns ginn. Däi Papp selwer, dee gesäit, wat s du heemlech méchs, belount dech ëffentlech.
40006005	All Kéier wann s du biets, da sief net ewéi d’Heuchler. Fir ze bieden, sti si nämlech gär an de Synagogen an op de Stroossenecker, fir datt d’Mënsche si gesinn. Ech soen iech d’Wourecht: Si krute schonn hir Belounung.
40006006	Mee du, wann s du biets, géi du an deng Kabaischen, maach deng Dier zou a biet heemlech zu dengem Papp. Däi Papp, dee gesäit, wat s du heemlech méchs, belount dech ëffentlech.
40006007	Wann dir biet, da babbelt net an engem Stéck dat nämmlecht, esou wéi d’Net-Judden dat maachen. Si mengen nämlech, datt si erhéiert ginn, well si vill geschwat hunn.
40006008	Maacht et net esou wéi si! Äre Papp weess jo, wat dir braucht, éier dir hie frot.
40006009	Esou sollt dir bieden: Eise Papp am Himmel, gehellegt sief däin Numm.
40006010	Däi Kinnekräich soll kommen. Däi Wëlle soll geschéien, wéi am Himmel esou och op der Äerd.
40006011	Gëff eis haut eist deeglecht Brout.
40006012	Erlooss eis eis Schold, esou wéi mir och deenen dat erloossen, wat si eis schëlleg sinn.
40006013	Féier eis net an d’Versuchung, mee erléis eis vum Béisen. Dir gehéiert nämlech d’Kinnekräich, d’Muecht an d’Herrlechkeet fir ëmmer. Amen.
40006014	Wann dir nämlech de Mënschen hir Iwwertriedunge verzeit, da verzeit ären himmlesche Papp och iech.
40006015	Wann dir de Mënschen hir Iwwertriedungen awer net verzeit, da verzeit äre Papp iech är Iwwertriedungen och net.
40006016	All Kéier wann dir faascht, da maacht dat net ewéi d’Heuchler, déi eng traureg Minn maachen. Si verstellen nämlech hir Gesiichter, fir datt d’Leit solle gesinn, datt si faaschten. Ech soen iech d’Wourecht: Si krute schonn hir Belounung.
40006017	Mee du, wann s du faaschts, parfuméier däi Kapp a wäsch däi Gesiicht,
40006018	fir datt kee Mënsch mierkt, datt s du faaschts, ausser däi Papp am Himmel, deen dat Heemlecht gesäit. Däi Papp, dee gesäit, wat s du heemlech méchs, belount dech ëffentlech.
40006019	Sammelt keng Schätz hei op der Äerd, wou Matt a Wuerm se zerstéieren a wou Déif abriechen a se klauen.
40006020	Sammelt villméi Schätz am Himmel, wou Matt a Wuerm se net zerstéieren a wou Déif net abriechen a se klauen.
40006021	Do, wou äre Schatz ass, do ass och äert Häerz.
40006022	D’Luucht vum Kierper ass d’A. Wann däin A gutt ass, dann ass däi ganze Kierper voller Liicht.
40006023	Mee wann däin A béis ass, ass däi ganze Kierper voller Däischtert. Wann d’Liicht, dat an dir ass, Däischtert ass, wéi grouss ass dann déi Däischtert!
40006024	Kee kann zwee Meeschteren déngen. Entweder haasst hien deen een an huet deen anere gär oder hien ass deem enge loyal a veruecht deen aneren. Dir kënnt net Gott an dem Räichtum déngen.
40006025	Dofir soen ech iech: Maacht iech keng Suergen iwwert äert Liewen, iwwert dat, wat dir iessen oder drénke sollt, an och net iwwert äre Kierper, iwwert dat, wat dir undoe sollt. Besteet d’Liewen net aus méi wéi aus Iessen an de Kierper aus méi wéi aus Kleeder?
40006026	Kuckt emol d’Vigel am Himmel. Si séien net, ginn och net an de Karschnatz an huelen och keng Kären an d’Scheier; an dach fiddert ären himmlesche Papp si. Sidd dir net vill méi wäert wéi si?
40006027	A wie vun iech ka säi Liewen ëm een Abléck verlängeren, andeems hie sech Suerge mécht?
40006028	Firwat maacht dir iech ëm Kleeder Suergen? Betruecht emol d’Lilien op der Gewan, wéi si wuessen: Si schaffen net a si spannen net.
40006029	An dach soen ech iech, datt esouguer de Salomon a senger ganzer Herrlechkeet, net esou gekleet war wéi eng vun dëse Blummen.
40006030	Wa Gott d’Gras esou kleet, dat haut op der Gewan steet a muer an den Uewe gehäit gëtt, ëm wéi vill méi kleet hien iech dann, dir Klenggleeweg?
40006031	Maacht iech dofir keng Suergen, andeems dir iech frot: Wat solle mir iessen? Wat solle mir drénken? Wat solle mir undoen?
40006032	D’Natioune striewen no all deem. Ären himmlesche Papp weess awer, datt dir dat alles braucht.
40006033	Strieft fir d’éischt nom Kinnekräich vu Gott an no senger Gerechtegkeet, da gëtt iech all dat bäigefüügt.
40006034	Maacht iech also keng Suerge fir muer. Muer bréngt seng eege Suergen! All Dag bréngt ewell genuch Suergen.
40007001	Riicht net, fir datt dir net geriicht gitt.
40007002	Esou wéi dir nämlech iwwert anerer riicht, esou gëtt och iwwert iech geriicht. Dir gitt mat därselwechter Mooss gemooss, déi dir och gebraucht, fir ze moossen.
40007003	Firwat gesäis du d’Spläiter an dengem Brudder sengem A, awer d’Dunn an dengem eegenen A mierks du net?
40007004	Wéi kanns du zu dengem Brudder soen: ‚Looss mech d’Spläiter aus dengem A eraushuelen!‘, wann s du eng Dunn an dengem eegenen A hues?
40007005	Du Heuchler! Huel fir d’éischt d’Dunn aus dengem A eraus, da gesäis du kloer, fir dengem Brudder d’Spläiter aus sengem A erauszehuelen.
40007006	Gitt dat Hellegt net den Hënn a werft är Pärelen net virun d’Schwäin, fir datt si se net mat hire Féiss zerdämmelen an d’Hënn sech ëmdréien an iech zerräissen.
40007007	Frot an da kritt dir; sicht an da fannt dir; klappt un an et gëtt iech opgemaach;
40007008	well jiddereen, dee freet, kritt a jiddereen, dee sicht, fënnt an deem, deen uklappt, gëtt opgemaach.
40007009	Wéi e Papp ënnert iech géif sengem Jong e Stee ginn, wann deen ëm Brout freet?
40007010	Oder wann de Jong ëm e Fësch freet, géif de Papp him éieren eng Schlaang ginn?
40007011	Wann dir schonn, déi dir béis sidd, wësst äre Kanner gutt Kaddoen ze maachen, wéi vill méi mécht äre Papp, deen am Himmel ass, deene gutt Kaddoen, déi hien dorëm froen?
40007012	Alles, wat dir wëllt, datt d’Leit iech dinn, dat sollt dir hinnen och doen. Dat resuméiert nämlech d’Gesetz an d’Prophéiten.
40007013	Gitt duerch déi schmuel Paart eran. D’Paart ass nämlech breet an de Wee geraimeg, déi an d’Zerstéierung féieren, an et gëtt der vill, déi op deem Wee ginn.
40007014	Wéi schmuel ass d’Paart a wéi schwéier ass de Wee, déi an d’Liewe féieren, an et gëtt der wéineg, déi dee Wee fannen.
40007015	Gitt op déi falsch Prophéiten uecht! Si komme wéi Schof gekleet bei iech, mee bannendra si si wéischt Wëllef.
40007016	Dir erkennt si un hire Friichten. Ginn éieren Drauwe vun Därenhecken oder Fige vun Dëschtele gepléckt?
40007017	Geneesou dréit all gudde Bam gutt Friichten, mee de faule Bam dréit faul Friichten.
40007018	E gudde Bam ka keng faul Friichten droen an e faule Bam ka keng gutt Friichten droen.
40007019	All Bam, dee keng gutt Friichten dréit, gëtt ëmgehaen an an d’Feier gehäit.
40007020	Dir erkennt si deemno un hire Friichten.
40007021	Net jiddereen, deen zu mir seet: ‚Här, Här!‘, kënnt an d’Kinnekräich vum Himmel. Mee et kënnt nëmmen deen eran, deen de Wëlle vu mengem Papp am Himmel mécht.
40007022	Op deem Dag soen der vill zu mir: ‚Här, Här! Hu mir net an dengem Numm prophezeit? Hu mir net an dengem Numm Dämonen ausgedriwwen? Hu mir net an dengem Numm vill mächteg Dote gemaach?‘
40007023	Da soen ech kloer zu hinnen: ‚Ech hunn iech ni kannt. Gitt ewech vu mir, dir Iwwertrieder vum Gesetz!‘
40007024	Wie meng Wierder héiert an no hinnen handelt, deen ass mat engem Weisen ze vergläichen, dee säin Haus op Fiels gebaut huet.
40007025	De Reen ass gefall, d’Héichwaasser koum, de Wand huet geblosen an d’Haus gerëselt, mee et ass net an e Koup gefall, well et op Fiels gebaut gi war.
40007026	Mee jiddereen, dee meng Wierder héiert an net no hinnen handelt, ass mat engem Topert ze vergläichen, dee säin Haus op Sand gebaut huet.
40007027	De Reen ass gefall, d’Héichwaasser koum, de Wand huet geblosen an d’Haus gerëselt. Et ass an e Koup gefall a war ganz futti!“
40007028	Wéi de Jesus dës Ried ofgeschloss hat, waren d’Leit iwwert seng Léier verwonnert,
40007029	well hie si wéi ee geléiert huet, deen Autoritéit huet, an net esou wéi d’ Léiermeeschtere vum Gesetz.
40008001	Nodeems de Jesus vum Bierg erofkomm war, gounge vill Leit him no.
40008002	Du koum e Mann mat Aussaz bei hien an huet sech virun him niddergehäit a sot: „Här, wann s du wëlls, kanns du mech rengegen.“
40008003	De Jesus huet seng Hand ausgestreckt, huet hie beréiert a sot: „Ech wëll. Sief gerengegt!“ Hie gouf direkt vu sengem Aussaz gerengegt.
40008004	Du sot de Jesus zu him: „Maach, datt s du kengem eppes sees! Mee géi a weis dech dem Priister. Bréng d’Affer, dat de Moses virgeschriwwen huet. Maach dat als Zeeche fir si.“
40008005	Wéi de Jesus a Kapernaum erakoum, koum e réimeschen Offizéier him entgéint an huet hie gebieden:
40008006	„Här, mäin Dénger läit gelähmt doheem an huet schrecklech Péng.“
40008007	„Ech kommen, fir hien ze heelen“, sot de Jesus zu him.
40008008	De réimeschen Offizéier huet geäntwert: „Här, ech sinn et net wäert, datt s du ënnert mäin Daach kënns. So dach nëmmen e Wuert, da gëtt mäin Dénger geheelt.
40008009	Ech sinn och e Mann, deen ënnert der Autoritéit vun anere steet, an hunn Zaldoten ënnert mir. Soen ech zu engem: ‚Géi!‘, da geet hien oder zu engem aneren: ‚Komm!‘, da kënnt hien. Soen ech zu mengem Sklav: ‚Maach dat!‘, da mécht hien et.“
40008010	Wéi de Jesus dat héieren huet, huet hien doriwwer gestaunt. Hie sot zu deenen, déi him nogoungen: „Ech soen iech d’Wourecht! Net emol an Israel hunn ech esou e grousse Glawe fonnt.
40008011	Ech soen iech, et kommen der vill vum Osten a vum Westen an huelen am Kinnekräich vum Himmel zesumme mam Abraham, mam Jakob a mam Isaak bei Dësch Plaz.
40008012	Mee d’Kanner vum Kinnekräich ginn an déi baussecht Däischtert gehäit. Do gëtt gekrasch a mat den Zänn gegrätscht.“
40008013	De Jesus sot dunn zum Offizéier: „Géi heem. Et soll esou geschéien, wéi s du gegleeft hues.“ Den Dénger gouf nach an där Stonn geheelt.
40008014	Wéi de Jesus an dem Péitrus säin Haus koum, huet hien deem seng Schwéiermamm gesi mat Féiwer am Bett leien.
40008015	Hien huet hir Hand beréiert an d’Féiwer war fort. Si ass opgestanen an huet hinne gedéngt.
40008016	Géint der Owend hu si vill Leit, déi vun Dämone besiess waren, bei hie bruecht. Hien huet d’Geeschter mat engem Wuert ausgedriwwen an all déi Krank geheelt.
40008017	Esou huet sech dat erfëllt, wat duerch de Prophéit Yesaia gesot gouf: „Hien huet eis Schwächlechkeet op sech geholl an eis Krankheete gedroen.“
40008018	Wéi de Jesus déi grouss Mass vu Leit ëm sech gesinn huet, huet hien den Uerder ginn, fir op den aneren Uwänner ze fueren.
40008019	Du koum e Léiermeeschter vum Gesetz bei hien a sot zu him: „Léiermeeschter, ech ginn dir iwwerall no, wou s du higees.“
40008020	„De Fuuss huet e Bau an de Vull huet en Nascht, mee de Jong vum Mënsch huet néierens eng Plaz, fir säi Kapp nidderzeleeën“, huet de Jesus him geäntwert.
40008021	En anere vu senge Jénger sot zu him: „Här, looss mech fir d’éischt fortgoen, bis ech mäi Papp begruewe kann.“
40008022	De Jesus huet him geäntwert: „Komm mir no. Looss déi Doudeg hir Doudeg begruewen.“
40008023	Wéi de Jesus an den Naache geklommen ass, gounge seng Jénger him no.
40008024	Op eemol ass e grousse Stuerm um Séi opkomm, esou datt den Naache vun de Wellen iwwerschwemmt gouf. De Jesus awer huet geschlof.
40008025	Seng Jénger koume bei hien an hunn hie waakreg gemaach: „Här, rett eis! Mir ginn ënner!“
40008026	Mee hie sot zu hinnen: „Firwat hutt dir Angscht, dir Klenggleeweg?“ Dunn ass hien opgestanen an huet dem Wand an dem Séi gedreet. ’t ass alles ganz stëll ginn.
40008027	D’Männer ware verwonnert a soten: „Wien ass hien, datt esouguer de Wand an de Séi him follegen?“
40008028	Wéi hien um aneren Uwänner an der Géigend vun de Gergesener ugeluecht huet, koumen him der zwee entgéint, déi vun Dämone besiess waren. Si koumen tëschent de Griewer eraus a waren esou geféierlech, datt keen de Wee benotze konnt, dee laanscht si geféiert huet.
40008029	Déi zwee hu gejaut: „Wat wëlls du vun eis, Jong vu Gott? Bass du heihinner komm, fir eis virun der Zäit ze péngegen?“
40008030	Net all ze wäit ewech stoung eng grouss Schwéngshäerd ze weeden.
40008031	D’Dämonen hunn de Jesus ugebiedelt: „Wann s du eis ausdreifs, dann erlab eis, an d’Schwéngshäerd ze fueren.“
40008032	Hien huet hinne geäntwert: „Gitt!“ Wéi si erausgefuer sinn, si si an d’Schwéngshäerd gefuer. Stënterlech huet déi ganz Schwéngshäerd sech den Hang erof an de Séi gestierzt an ass am Waasser ersoff.
40008033	D’Schwéngshierte si fortgelaf a goungen an d’Stad. Do hu si alles verzielt, och dat, wat mat de Männer geschitt war, déi vun Dämone besiess waren.
40008034	Du koum d’ganz Stad eraus, fir dem Jesus entgéintzegoen. Wéi si hie gesinn hunn, hu si hien ugebiedelt, fir hir Géigend ze verloossen.
40009001	De Jesus ass an en Naache geklommen, ass iwwert de Séi gefuer a koum a seng eege Stad.
40009002	Dunn hu Leit e Mann bei hie bruecht, dee gelähmt op enger Brëtsch louch. Wéi de Jesus hire Glawe gesinn huet, sot hien zum Gelähmten: „Hief Courage, Kand! Deng Sënne sinn dir verzien.“
40009003	En etlech Léiermeeschtere vum Gesetz hunn ënnert sech gesot: „Dëse Mann lästert iwwert Gott!“
40009004	De Jesus, deen hir Gedanke kannt huet, sot awer: „Firwat denkt dir Béises an ären Häerzer?
40009005	Wat ass méi einfach ze soen: ‚Deng Sënne sinn dir verzien‘, oder: ‚Stéi op a géi‘?
40009006	Fir datt dir awer wësst, datt de Jong vum Mënsch d’Autoritéit huet, fir op der Äerd Sënnen ze verzeien“, sot hien zum Gelähmten: „Stéi op, huel deng Brëtsch a géi heem.“
40009007	Du stoung de Mann op a goung heem.
40009008	Wéi déi vill Leit dat gesinn hunn, ware si verwonnert an hu Gott gelueft, dee Mënschen esou eng Autoritéit ginn huet.
40009009	De Jesus goung fort vun do an huet e Mann gesinn am Steierbüro sëtzen, dee Mattias geheescht huet. De Jesus sot zu him: „Komm mir no!“ Dee stoung op a goung dem Jesus no.
40009010	De Jesus huet beim Mattias doheem giess. Et koume vill Steierandreiwer a Sënner dohin an hunn zesumme mam Jesus a mat senge Jénger giess.
40009011	Wéi d’ Pharisäer dat gesinn hunn, frote si seng Jénger: „Firwat ësst äre Léiermeeschter mat Steierandreiwer a Sënner?“
40009012	Wéi de Jesus dat héieren huet, huet hien hinne geäntwert: „Déi Gesond brauche keen Dokter, wuel awer déi Krank.
40009013	Gitt a léiert, wat et heescht: ‚Ech wëll Baarmhäerzegkeet an net Affer.‘ Ech sinn nämlech net komm, fir déi Gerecht, mee fir d’Sënner zur Ëmkéier opzeruffen.“
40009014	Du koumen dem Jean seng Jénger bei hien a froten hien: „Firwat faaschte mir an d’Pharisäer esou dacks, mee deng Jénger faaschten net?“
40009015	De Jesus huet hinne geäntwert: „Kënnen dem Bräitchemann seng Gäscht éieren traueren, soulaang de Bräitchemann bei hinnen ass? D’Zäit kënnt awer, an där hinnen de Bräitchemann ewechgeholl gëtt an da faaschte si.
40009016	Et bitzt keen e Stéck Stoft, wat nach net agaangen ass, op en aalt Stéck Gezei; soss räisst dat neit Stéck vum ale Gezei an de Rass gëtt doduerch méi schlëmm.
40009017	Et fëllt och keen neie Wäin an al Schläich; soss baschten déi al Schläich an de Wäin leeft aus; da sinn d’Schläich fir näischt méi ze gebrauchen. Neen, neie Wäin gëtt an nei Schläich gefëllt an esou hale se sech allebéid.“
40009018	Während de Jesus hinnen dat verzielt huet, koum en Haapteelste bei hien an huet sech virun hien niddergehäit. „Meng Duechter ass grad gestuerwen, mee komm a lee deng Hand op hatt, da gëtt hatt nees lieweg“, sot hien.
40009019	De Jesus stoung op an goung him zesumme mat senge Jénger no.
40009020	Du koum eng Fra, déi schonn zwielef Joer laang Bluddungen hat, vun hannen un hien erun an huet d’Zizit vu sengem Tallit beréiert.
40009021	Si hat sech nämlech geduecht: „Wann ech nëmme säin Tallit beréieren, da ginn ech geheelt.“
40009022	De Jesus huet sech ëmgedréit an huet si gesinn. „Duechter, hief Courage! Däi Glawen huet dech geheelt“, sot hien. Nach an deem Moment gouf d’Fra geheelt.
40009023	Wéi de Jesus bei den Haapteelsten an d’Haus koum an d’Flüttisten an d’Leit, déi lamentéiert hunn, gesinn huet,
40009024	sot hien: „Eraus hei! D’Meedchen ass net dout, hatt schléift just.“ Si hunn hien ausgelaacht.
40009025	Nodeems d’Leit virun d’Dier gesat goufen, goung de Jesus eran, huet d’Meedche mat der Hand geholl an hatt ass opgestanen.
40009026	D’Noriicht doriwwer huet sech uechter d’ganz Ëmgéigend verbreet.
40009027	Wéi de Jesus vun do fortgoung, goungen zwee Blanner him no. Si hu geruff: „Erbaarm dech eiser, Jong vum David!“
40009028	De Jesus goung an en Haus an déi zwee Blanner koumen him no. De Jesus sot zu hinnen: „Gleeft dir, datt ech dat maache kann?“ „Jo, Här“, hu si him geäntwert.
40009029	Dunn huet hien hir Ae beréiert a sot: „Esou wéi dir gleeft, esou soll et iech geschéien!“
40009030	D’Ae goufen hinnen opgemaach. De Jesus huet si seriö gewarnt: „Kuckt, datt keen eppes heivunner gewuer gëtt!“
40009031	Nodeems si hie verlooss haten, hu si awer an der ganzer Ëmgéigend iwwert hie geschwat.
40009032	Wéi si fortgaange waren, hunn d’Leit e Stommen, dee vun engem Dämon besiess war, bei hie bruecht.
40009033	Soubal den Dämon ausgedriwwe war, huet de Stomme geschwat. D’Leit ware verwonnert. „Esou eppes ass nach ni an Israel gesi ginn!“, sote si.
40009034	D’Pharisäer soten awer: „Duerch de Prënz vun den Dämonen dreift hien d’Dämonen aus.“
40009035	De Jesus goung duerch all d’Stied an duerch all d’Dierfer. Hien huet an hire Synagogen enseignéiert an huet d’gutt Noriicht vum Kinnekräich verkënnegt. Hien huet och all Krankheet an all Daierlechkeet ënnert dem Vollek geheelt.
40009036	Wéi de Jesus d’Leit gesinn huet, hat hie Matleed mat hinnen, well si midd a verschotert waren, ewéi Schof ouni Hiert.
40009037	Du sot hien zu senge Jénger: „De Karschnatz ass grouss, mee et gëtt wéineg Aarbechter.
40009038	Biet also zum Här vum Karschnatz, datt hien Aarbechter schéckt, fir säi Karschnatz eranzehuelen.“
40010001	De Jesus huet seng zwielef Jénger bei sech geruff an huet hinnen Autoritéit ginn, fir onreng Geeschter auszedreiwen a jidder Krankheet a jidder Daierlechkeet ze heelen.
40010002	Dat hei sinn d’Nimm vun den zwielef Apostelen: fir d’éischt de Schimon, deen och Péitrus genannt gouf, a säi Brudder Andreas; de Jacques, deen de Jong vum Sabdai war, a säi Brudder Jean;
40010003	de Philippe an de Bar-Talmai; den Thomas an de Mattias, de Steierandreiwer; de Jacques, deen de Jong vum Alfai war, an de Labbai, deen Taddai genannt gouf;
40010004	de Schimon, de Kanaaniter, an de Judas Ischkariot, deen hie verroden huet.
40010005	De Jesus huet déi Zwielef mat der Uweisung erausgeschéckt: „Gitt net bei d’Net-Judden a gitt a keng Stad vun de Samariter.
40010006	Gitt villméi bei déi verluere Schof aus dem Haus Israel.
40010007	Gitt a verkënnegt: ‚D’Kinnekräich vum Himmel ass nobäi.‘
40010008	Heelt déi Krank, rengegt déi Aussätzeg, bréngt déi Doudeg nees zum Liewen zeréck an dreift Dämonen aus! Fir näischt krut dir, dofir gitt och fir näischt weider!
40010009	Huelt kee Gold, kee Sëlwer a keng Koffermënzen an ärem Rimm mat.
40010010	Huelt keng Posch mat op är Rees, keng zwou Tuniquen, keng Sandalen a keng Stief. En Aarbechter huet nämlech säin Iesse verdéngt.
40010011	Wéini och ëmmer dir an eng Stad oder en Duerf eragitt, do sicht, wie wierdeg ass, a bleift bei deem, bis dir déi Uertschaft verloosst.
40010012	Wann dir an d’Haus eragitt, da begréisst déi, déi do wunnen.
40010013	Wann de Stot wierdeg ass, da loosst äre Fridden op em rouen; mee wann en net wierdeg ass, da loosst äre Fridde bei iech zeréckkommen.
40010014	Wann een iech net ophëlt oder iech net nolauschtert, wann dir dee Stot oder déi Stad verloosst, da rëselt de Stëbs ënnert äre Féiss of.
40010015	Ech soen iech d’Wourecht: Fir Sodom a Gomorra ass et um Dag vum Geriicht besser auszehale wéi fir dës Stad.
40010016	Gitt uecht, ech schécken iech wéi Schof ënner Wëllef eraus. Sidd dofir esou lous ewéi Schlaangen, mee esou harmlos ewéi Dauwen.
40010017	Huelt iech an uecht virun de Mënschen, well si iech un déi lokal Sanhedrinen ausliwweren an iech an hire Synagoge gäisselen.
40010018	Dir gitt wéinst menger viru Gouverneuren a Kinneke bruecht, fir virun hinnen an den Net-Judden auszesoen.
40010019	Wa si iech riichten, da maacht iech keng Suergen doriwwer, wéi oder wat dir soe sollt. Dee Moment gëtt iech aginn, wat dir soe sollt.
40010020	Net dir schwätzt dann, mee de Geescht vun ärem Papp schwätzt duerch iech.
40010021	Et liwwert och ee Brudder deen aneren dem Doud aus an de Papp säi Kand. Kanner rebelléiere géint hir Elteren a loosse si ëmbréngen.
40010022	Wéinst mengem Numm gitt dir vu jidderengem gehaasst. Mee wie bis un d’Enn aushält, gëtt gerett.
40010023	Wa si iech an enger Stad verfollegen, da flücht an eng aner. Ech soen iech nämlech d’Wourecht: Dir gitt net duerch all d’Stied vun Israel, éier de Jong vum Mënsch kënnt.
40010024	E Léierbouf steet net iwwert sengem Léiermeeschter an en Dénger och net iwwert sengem Meeschter.
40010025	Et geet duer, datt e Léierbouf wéi säi Léiermeeschter gëtt an en Dénger wéi säi Meeschter. Wa si den Haushär ‚ Beelsebul‘ genannt hunn, ëm wéi vill méi dann déi aus sengem Stot!
40010026	Hutt dofir keng Angscht virun hinnen. Et gëtt nämlech näischt, wat verdeckt ass, wat net opgedeckt gëtt, an näischt, wat verstoppt ass, wat net bekannt gëtt.
40010027	Wat ech iech am Däischtere soen, dat sot am Liicht; wat dir an d’Ouer gepëspert kritt, dat verkënnegt op den Diech.
40010028	Hutt keng Angscht virun deenen, déi de Kierper ëmbréngen, d’Séil awer net ëmbrénge kënnen. Hutt vill méi Angscht virun deem, deen d’Séil an de Kierper an der Gehenna zerstéiere kann.
40010029	Ginn net zwee Spatze fir eng Koffermënz verkaf? An dach fält kee vun hinnen op de Buedem, ouni datt äre Papp et weess.
40010030	Bei iech sinn esouguer all d’Hoer op ärem Kapp gezielt.
40010031	Hutt dofir keng Angscht! Dir sidd méi wäert wéi vill Spatzen.
40010032	Wie sech virun de Mënschen zu mir bekennt, zu deem bekennen och ech mech viru mengem Papp am Himmel.
40010033	Mee wie mech virun de Mënsche verleegent, dee verleegnen och ech viru mengem Papp am Himmel.
40010034	Mengt net, datt ech komm sinn, fir Fridden op d’Äerd ze bréngen. Ech sinn net komm, fir Fridden ze bréngen, mee d’Schwäert.
40010035	Ech sinn nämlech komm, fir ‚e Mann géint säi Papp, d’Duechter géint hir Mamm, an d’Schnauer géint hir Schwéiermamm‘ opzebréngen.
40010036	‚Engem Mann seng Feinde si Memberen aus sengem eegene Stot.‘
40010037	Wie Papp oder Mamm léiwer huet wéi mech, ass menger net wäert; wie Jong oder Duechter léiwer huet wéi mech, ass menger net wäert.
40010038	Wie säi Kräiz net op sech hëlt a mir nogeet, ass menger net wäert.
40010039	Wie säi Liewe fënnt, verléiert et, a wie säi Liewe wéinst menger verléiert, fënnt et.
40010040	Wien iech ophëlt, hëlt mech op, a wie mech ophëlt, hëlt deen op, dee mech geschéckt huet.
40010041	Wien e Prophéit ophëlt, well hien e Prophéit ass, kritt de Loun vun engem Prophéit. Wien e Gerechten ophëlt, well hien e Gerechten ass, kritt de Loun vun engem Gerechten.
40010042	Wien engem vun dëse Klengen och nëmmen e Becher kaalt Waasser ze drénke gëtt, well hie mäi Jénger ass, ech soen iech d’Wourecht, dee kritt op alle Fall säi Loun.“
40011001	Wéi de Jesus fäerdeg war, fir sengen zwielef Jénger Uweisungen ze ginn, goung hie vun do fort, fir an hire Stied z’enseignéieren an ze priedegen.
40011002	Wéi de Jean am Prisong vum Messias senge Wierker héieren huet, huet hien zwee vu senge Jénger bei hie geschéckt,
40011003	fir hien ze froen: „Bass du deen, dee komme soll, oder solle mir op en anere waarden?“
40011004	De Jesus huet hinne geäntwert: „Gitt bei de Jean a verzielt him vun deem, wat dir héiert a gesitt:
40011005	Déi Blann gesinn, déi Schlamm ginn, déi Aussätzeg gi gerengegt, déi Daf héieren, déi Doudeg ginn nees lieweg an déi Aarm kréien d’gutt Noriicht gepriedegt.
40011006	Geseent ass deen, dee keen Ustouss u mir hëlt.“
40011007	Wéi déi zwee fortgoungen, huet de Jesus ugefaangen, mat de Leit iwwert de Jean ze schwätzen: „Wat sidd dir an d’Wüst kucke gaangen? Eng Lëtsch, déi vum Wand hin an hier geblose gëtt?
40011008	Oder wat sidd dir soss kucke gaangen? E Mann mat deiere Kleeder? Nee! Déi, déi deier Kleeder droen, wunnen an Haiser vu Kinneken!
40011009	Oder wat sidd dir soss kucke gaangen? E Prophéit? Jo, ech soen iech, een, dee vill méi ass wéi e Prophéit.
40011010	Hien ass deen, iwwert dee geschriwwe steet: ‚Kuck, ech schécke mäi Buet virun dir hier, deen dir däi Wee virbereet.‘
40011011	Ech soen iech d’Wourecht: Vun all deenen, déi vu Frae gebuer goufen, gëtt et kee méi e Wichtegen, wéi de Jean den Deefer! Mee deen Onwichtegsten am Kinnekräich vum Himmel ass méi wichteg wéi hien.
40011012	Zënter der Zäit vum Jean dem Deefer bis elo, drécken d’Leit sech an d’Kinnekräich vum Himmel eran an déi, déi sech erandrécken, ergräifen et.
40011013	All d’Prophéiten an d’Gesetz hu bis hin zum Jean prophezeit.
40011014	Wann dir et unhuele wëllt: Hien ass den Elia, dee komme soll.
40011015	Wien Oueren huet, fir ze lauschteren, soll nolauschteren!
40011016	Mat wiem soll ech dës Generatioun vergläichen? Si ass ewéi Kanner, déi op de Maartplaze sëtzen an een deem aneren zouruffen:
40011017	‚Mir hu fir iech Flütt gespillt an dir hutt net gedanzt; mir hu fir iech Trauerlidder gesongen an dir hutt net getrauert.‘
40011018	De Jean koum an huet weder giess nach gedronk a si soen: ‚Hien huet en Dämon a sech!‘
40011019	De Jong vum Mënsch koum an huet giess a gedronk a si soen: ‚Kuckt iech deen emol un! E Fréisser an e Sëffer, e Frënd vu Steierandreiwer a vu Sënner!‘ Mee alleguer déi, déi der Wäisheet noginn, weisen, datt si richteg ass.“
40011020	Dunn huet hien ugefaangen, déi Stied zurechtzeweisen, wou déi Meescht vu senge mächtegen Dote gemaach goufen, well si net ëmgekéiert sinn.
40011021	„Wéi schrecklech ass et fir dech, Korasin! Wéi schrecklech ass et fir dech, Betsaida! Wann déi mächteg Doten, déi bei dir gemaach goufen, zu Tyr an zu Zidon gemaach gi wieren, da wiere si scho laang a Säck an Äschen ëmgekéiert.
40011022	Ech soen iech, fir Tyr an Zidon ass et um Dag vum Geriicht besser auszehale wéi fir iech.
40011023	Du, Kapernaum, dat s du bis an den Himmel gehuewe goufs, gëss bis an den Hades erofgestouss. Wann déi mächteg Doten, déi bei dir gemaach goufen, zu Sodom gemaach gi wieren, da géif Sodom haut nach bestoen.
40011024	Ech soen iech, fir d’Land Sodom ass et um Dag vum Geriicht besser auszehale wéi fir dech.“
40011025	Zu där Zäit sot de Jesus: „Ech luewen dech Papp, Här vun Himmel an Äerd, well s du dat alles virun de Weisen a Gescheite verstoppt hues an et klenge Kanner gewisen hues.
40011026	Jo, Papp, esou huet et dir gefall.
40011027	Mäi Papp huet mir alles iwwerginn. Et kennt keen de Jong, ausser dem Papp, an et kennt och keen de Papp, ausser dem Jong an deem, deem de Jong de Papp weise wëllt.
40011028	Kommt bei mech, all dir, déi dir iech plot a schwéier Laaschten drot! Ech ginn iech Rou.
40011029	Huelt mäi Jach op iech a léiert vu mir, well ech vun Häerzen duuss an damiddeg sinn. Da fannt dir Rou fir är Séilen.
40011030	Mäi Jach ass nämlech einfach ze droen a meng Laascht ass liicht ze zéien.“
40012001	Zu där Zäit goung de Jesus um Sabbat duerch Weessefelder. Seng Jénger haten Honger an hunn ugefaangen, d’Éien ze plécken an z’iessen.
40012002	Wéi d’ Pharisäer dat gesinn hunn, sote si zum Jesus: „Kuck! Deng Jénger maachen eppes, wat um Sabbat net erlaabt ass!“
40012003	„Hutt dir net gelies, wat den David gemaach hat, wéi hien a seng Komeroden hongereg waren?“, huet de Jesus hinne geäntwert.
40012004	„Hie goung an d’Haus vu Gott an huet d’ Ausstellungsbrout giess, wat weder him nach senge Komeroden erlaabt war, mee nëmmen de Priister.
40012005	Oder hutt dir net am Gesetz gelies, datt d’Priister op de Sabbaten de Sabbat profanéiert hunn an dach onschëlleg waren?
40012006	Ech soen iech, et ass een hei, dee méi wichteg wéi den Tempel ass.
40012007	Wann dir gewosst hätt, wat: ‚Ech wëll Baarmhäerzegkeet an net Affer‘, bedeite géif, dann hätt dir déi Onschëlleg net veruerteelt.
40012008	De Jong vum Mënsch ass Här iwwert de Sabbat.“
40012009	De Jesus goung vun där Plaz fort a goung an hir Synagog.
40012010	Do war e Mann mat enger verkrëppelter Hand. „Ass et erlaabt, um Sabbat ze heelen?“, frote si de Jesus. Dat hu si gemaach, fir hie kënnen unzekloen.
40012011	De Jesus huet hinne geäntwert: „Huelt un, et hätt ee vun iech e Schof. Wann et um Sabbat an e Gruef fale géif, wie vun iech géif et dann net eraushuelen?
40012012	E Mënsch ass dach vill méi wäert ewéi e Schof! Dofir ass et erlaabt, um Sabbat Guddes ze doen.“
40012013	Du sot hien zum Mann: „Streck deng Hand aus!“ Hien huet se ausgestreckt a seng Hand gouf gesond, esou gesond wéi déi aner.
40012014	Du goungen d’Pharisäer vun do fort an hu sech ënnertenee beroden, wéi si hie kéinten ëmbréngen.
40012015	De Jesus war sech däers bewosst an huet sech dofir vun do zeréckgezunn. E sëlleche Leit goungen him no an hien huet si all geheelt.
40012016	Hien huet de Leit awer befuel, hien net bekanntzemaachen.
40012017	Esou huet sech dat erfëllt, wat duerch de Prophéit Yesaia gesot gouf:
40012018	„Kuck! Mäin Dénger, deen ech auserwielt hunn; deen, deen ech gär hunn an un deem sech meng Séil erfreet. Ech leeë mäi Geescht op hien an hie verkënnegt den Natioune Gerechtegkeet.
40012019	Hie streit net a jäizt net. Et héiert kee seng Stëmm an de Stroossen.
40012020	D’Lëtsch, déi geknéckst ass, mécht hien net futti an d’Wick, déi gloust, dréckt hien net aus, bis hien d’Gerechtegkeet an den Triumph féiert.
40012021	Op säin Numm hoffen d’Natiounen.“
40012022	Du gouf e Mann bei hie bruecht, dee vun engem Dämon besiess war a blann a stomm war. De Jesus huet hie geheelt, esou datt dee blanne Stommen nees schwätzen a gesi konnt.
40012023	All d’Leit ware verwonnert a soten: „Kéint deen de Jong vum David sinn?“
40012024	Mee wéi d’Pharisäer dovunner héieren hunn, sote si: „Hien dreift dach Dämonen nëmmen duerch de Beelsebul aus, de Prënz vun den Dämonen!“
40012025	De Jesus huet hir Gedanke kannt a sot zu hinnen: „All Kinnekräich, wat a sech selwer gespléckt ass, geet zu Grond an all Stad oder Famill, déi a sech selwer gespléckt ass, bleift net bestoen.
40012026	Wann de Satan de Satan ausdreift, dann ass hien a sech selwer gespléckt. Wéi ka säi Kinnekräich da bestoe bleiwen?
40012027	Wann ech duerch de Beelsebul Dämonen ausdreiwen, duerch wien dreiwen dann är Kanner se aus? Dofir gi si zu äre Riichteren.
40012028	Wann ech awer Dämonen duerch de Geescht vu Gott ausdreiwen, dann ass effektiv d’Kinnekräich vu Gott bei iech komm.
40012029	Wéi kann een an d’Haus vun engem staarke Mann abriechen a säi Besëtz klauen, wann en net fir d’éischt de staarke Mann fesselt? Eréischt da kann en d’Haus plëmmen.
40012030	Wien net mat mir ass, ass géint mech a wien net mat mir sammelt, dee verspreet.
40012031	Dofir soen ech iech, datt all Sënn a Lästerung de Mënsche verzie gëtt, mee d’Lästerung géint de Geescht gëtt de Mënschen net verzien.
40012032	Wien e Wuert géint de Jong vum Mënsch seet, dee kritt verzien; mee wie géint den hellege Geescht schwätzt, dee kritt net verzien, weder an dësem Zäitalter nach an dem zukünftegen Zäitalter.
40012033	Entweder dir hutt e gudde Bam a seng Friichte si gutt oder dir hutt e faule Bam a seng Friichte si faul. E Bam gëtt nämlech u senge Friichten erkannt.
40012034	Dir Hickecht Viperen! Wéi kënnt dir, déi dir béis sidd, Guddes soen? Vun deem d’Häerz voll ass, dovu leeft de Mond iwwer.
40012035	De gudde Mënsch bréngt Guddes aus dem Gudden ervir, wat hien a sech huet, an de béise Mënsch bréngt Béises aus dem Béisen ervir, wat hien a sech huet.
40012036	Ech soen iech awer, datt d’Mënschen iwwert all onnëtzt Wuert, dat si gesot hunn, um Dag vum Geriicht Rechenschaft ofleeë mussen.
40012037	Opgrond vun denge Wierder gëss du nämlech fräigesprach an opgrond vun denge Wierder gëss du veruerteelt.“
40012038	En etlech Léiermeeschtere vum Gesetz a Pharisäer soten zu him: „Léiermeeschter, mir wëllen en Zeeche vun dir gesinn.“
40012039	Hien huet geäntwert: „Eng béis an ontrei Generatioun sicht no engem Zeechen, mee si kritt keen Zeechen, ausser dem Zeeche vum Prophéit Yona.
40012040	Esou wéi de Yona dräi Deeg an dräi Nuechten am Bauch vum risege Fësch war, ass de Jong vum Mënsch dräi Deeg an dräi Nuechten an der Déift vun der Äerd.
40012041	D’Männer aus Nineve stinn um Geriicht zesumme mat dëser Generatioun op a veruerteele si, well si ëmgekéiert waren, wéi de Yona hinne gepriedegt hat. Kuckt, et ass een hei, dee méi dichteg ass wéi de Yona.
40012042	D’Kinnigin vum Süde steet um Geriicht zesumme mat dëser Generatioun op a veruerteelt si. Si koum nämlech vum Enn vun der Äerd fir dem Salomon seng Wäisheet ze héieren. Kuckt, et ass een hei, dee méi wichteg ass wéi de Salomon.
40012043	Wann en onrenge Geescht aus engem Mënsch fiert, zitt en duerch dier Plazen, fir Rou ze sichen, mee e fënnt keng.
40012044	Da seet en: ‚Ech ginn hannescht a mäin Heem, vu wou ech koum.‘ Wann hien heemkënnt, fënnt hien et eidel, gekiert a geraumt.
40012045	Da geet hien hin an hëlt siwen aner Geeschter mat sech, déi méi béis si wéi hien, a si fueren do eran a bleiwen dra wunnen. Esou gëtt de leschten Zoustand vum Mënsch méi schro wéi den éischten. Esou ass et och mat dëser béiser Generatioun.“
40012046	Wéi de Jesus nach mat de Leit geschwat huet, stounge seng Mamm a seng Geschwëster dobaussen a wollte mat him schwätzen.
40012047	Du sot een zu him: „Deng Mamm an deng Geschwëster stinn dobaussen a wëlle mat der schwätzen.“
40012048	Mee hien huet deem geäntwert, deen him dat gesot hat: „Wien ass meng Mamm? Wie si meng Geschwëster?“
40012049	Hien huet mat senger Hand op seng Jénger gewisen a sot: „Kuck meng Mamm a meng Geschwëster!
40012050	Wien de Wëlle vu mengem Papp am Himmel mécht, deen ass mäi Brudder, meng Schwëster a meng Mamm.“
40013001	Nach deen Dag huet de Jesus d’Haus verlooss an huet sech bei de Séi gesat.
40013002	Et huet sech awer eng grouss Mass Leit ëm hie versammelt, esou datt hien an en Naache geklommen ass a sech dra gesat huet. All d’Leit stoungen um Uwänner.
40013003	Hien huet hinne villes a Gläichnesser verzielt. Hie sot: „Lauschtert! E Bauer goung eraus, fir ze séien.
40013004	Wéi hie geséit huet, ass en Deel vum Som nieft de Wee gefall. D’Vigel koumen an hunn de Som opgepickt.
40013005	Et ass och en Deel op stengege Grond gefall, wou net vill Buedem war, an d’Planz ass séier ausgeschoss, well de Buedem net déif genuch war.
40013006	Mee wéi d’Sonn opgoung, gouf d’Planz verbrannt a si ass verdréchent, well se keng Wuerzelen hat.
40013007	Anere Som ass ënnert d’Däre gefall, déi ausgeschoss sinn an de Som erstéckt hunn.
40013008	Nach anere Som ass op gudde Buedem gefall an huet Fruucht gedroen, munchen dat honnertfacht, aneren dat siechzegfacht an nach aneren dat drëssegfacht.
40013009	Wien Oueren huet, fir ze lauschteren, soll nolauschteren!“
40013010	Du koumen d’ Jénger bei hien a froten hien: „Firwat schwätz du a Gläichnesser mat hinnen?“
40013011	De Jesus huet geäntwert: „Iech ass et erméiglecht ginn, fir d’Geheimnisser vum Kinnekräich vum Himmel ze verstoen, hinnen ass et awer net erméiglecht ginn.
40013012	Wien dëse Verstand huet, kritt méi wéi genuch. Mee wie keen huet, dee kritt esouguer deen, deen hien huet, ewechgeholl.
40013013	Dat hei ass de Grond, firwat ech mat hinnen a Gläichnesser schwätzen: Och wa si kucken, gesi si net; och wa si héieren, héiere si net a verstinn och net.
40013014	Si erfëllen d’Prophezeiung vum Yesaia, déi seet: ‚Dir héiert ëmmer nees, mee verstitt net; dir gesitt ëmmer nees, mee erkennt net.
40013015	Dësem Vollek säi Verstand huet nogelooss an et kann näischt méi verstoen; seng Oueren héieren nëmmen nach schwéier an et huet seng Aen zougemaach; soss kéint et mat sengen Ae gesinn, mat sengen Oueren héieren a mat sengem Verstand verstoen a bereien an ech géif si heelen.‘
40013016	Geseent sinn är Aen, well si gesinn, an är Oueren, well si héieren.
40013017	Ech soen iech nämlech d’Wourecht, datt vill Prophéiten a gerecht Mënschen duerno verlaangert hunn, dat ze gesinn, wat dir gesitt, a si hunn et net gesinn, an dat ze héieren, wat dir héiert, a si hunn et net héieren.
40013018	Lauschtert also, wat d’Gläichnes vum Bauer bedeit:
40013019	Wann e Mënsch d’Botschaft iwwert d’Kinnekräich héiert a se net versteet, da kënnt de Béise bei deen a rappt dat, wat a säin Häerz geséit gouf, eraus. Deen ass wéi de Som, deen nieft dem Wee geséit gouf.
40013020	De Som, deen op stengegem Grond geséit gëtt, ass ewéi deen, deen d’Wuert héiert an et direkt mat Freed ophëlt.
40013021	Mee hien huet keng Wuerzelen a sech an iwwerlieft dofir nëmme kuerz. Wann Nout oder Verfolgung wéinst dem Wuert opkommen, fält hien direkt of.
40013022	De Som, deen ënnert d’Däre geséit gouf, ass ewéi deen, deen d’Wuert héiert, mee d’Suerge vun dësem Liewen an de Bedruch vum Räichtum erstécken d’Wuert, esou datt e keng Friichten dréit.
40013023	De Som, deen op gudde Buedem geséit gouf, ass ewéi deen, deen d’Wuert héiert, et versteet a Friichten dréit; munch Leit bréngen dat honnertfacht, anerer dat siechzegfacht an nach anerer dat drëssegfacht ervir.“
40013024	De Jesus huet hinnen en anert Gläichnes verzielt: „D’Kinnekräich vum Himmel ass wéi e Mann, dee gudde Som op säin Aker geséit huet.
40013025	Mee wéi d’Leit geschlof hunn, koum säi Feind dohinner, huet Dronkefruucht ënnert de Weess geséit a goung senger Wee.
40013026	Wéi de Weess ausgeschoss ass an Éien ervirbruecht huet, ass d’Dronkefruucht och ausgeschoss.
40013027	D’Kniechte vum Härebauer koume bei hien a soten: ‚Meeschter, has du net gudde Som op däin Aker geséit? Vu wou kënnt dann déi Dronkefruucht?‘
40013028	‚E Feind huet dat gemaach‘, huet hie geäntwert. ‚Wëlls du, datt mir dohinner ginn a se erausrappen?‘, froten d’Kniechten hien.
40013029	‚Nee‘, sot den Härebauer, ‚wann dir d’Dronkefruucht erausrappt, kéint dir an engems och de Weess erausrappen.
40013030	Loosst béides bis de Karschnatz wuessen. Wa Karschnatz ass, soen ech dann zu deenen, déi de Weess eranhuelen, datt si d’Dronkefruucht fir d’éischt erausrappen a se dann a Gaarwe banne sollen, fir se ze verbrennen. De Weess solle si awer a meng Scheier erabréngen.‘“
40013031	De Jesus huet hinnen en anert Gläichnes verzielt: „D’Kinnekräich vum Himmel ass ewéi e Moschterkär, deen e Mënsch kritt huet an op säin Aker geséit huet.
40013032	De Moschterkär ass dee klengste vun alle Kären, mee wann e bis ausgewuess ass, ass en dee gréisste vun de Gaardekraider a gëtt e Bam, esou datt d’wëll Vigel kommen an hir Näschter a sengen Äscht bauen.“
40013033	Hien huet hinnen en anert Gläichnes verzielt: „D’Kinnekräich vum Himmel ass ewéi Deessem, deen eng Fra kritt huet an ënner dräi Moosse Weessemiel gemëscht huet, bis dat ganzt gesaiert war.“
40013034	De Jesus huet de Leit dat alles a Gläichnesser verzielt. Hien huet just nach Gläichnesser gebraucht, fir si ze beléieren.
40013035	Esou huet sech dat erfëllt, wat duerch de Prophéit gesot gouf: „Ech maache mäi Mond op a verkënnegen a Gläichnesser dat, wat zënter der Schëpfung vun der Welt verstoppt gouf.“
40013036	Dunn huet de Jesus d’Leit verlooss a goung an d’Haus. Seng Jénger koume bei hien a soten: „Erklär eis d’Gläichnes vun der Dronkefruucht um Aker!“
40013037	Hien huet hinne geäntwert: „Deen, deen de gudde Som séit ass de Jong vum Mënsch.
40013038	Den Aker ass d’Welt. De gudde Som sinn d’Kanner vum Kinnekräich; mee d’Kanner vum Béise sinn d’Dronkefruucht.
40013039	De Feind, dee se geséit huet, ass den Däiwel. De Karschnatz ass d’Enn vum Zäitalter. Déi, déi de Weess eranhuelen, sinn Engelen.
40013040	Esou wéi d’Dronkefruucht erausgerappt an am Feier verbrannt gëtt, esou ass et och um Enn vun dësem Zäitalter.
40013041	De Jong vum Mënsch schéckt da seng Engelen a si rappen alles aus sengem Kinnekräich eraus, wat d’Leit sënnegen deet, an all déi, déi gesetzlos liewen.
40013042	D’Engele geheie si an de Feieruewen. Do gëtt gekrasch a mat den Zänn gegrätscht.
40013043	Da liichten déi Gerecht wéi d’Sonn am Kinnekräich vun hirem Papp. Wien Oueren huet, fir ze lauschteren, soll nolauschteren!
40013044	D’Kinnekräich vum Himmel ass ewéi e Schatz, deen an engem Feld verstoppt war. E Mann huet de Schatz fonnt an dann nees verstoppt. Aus e lauter Freed ass hien higaangen, huet säi ganze Besëtz verkaf a mam Erléis dat Feld kaf.
40013045	D’Kinnekräich vum Himmel ass och ewéi en Händler, dee schéi Pärele gesicht huet.
40013046	Wéi hien eng ganz wäertvoll Pärel fonnt huet, ass hien higaangen, huet säi ganze Besëtz verkaf an d’Pärel kaf.
40013047	D’Kinnekräich vum Himmel ass och ewéi en Netz, dat an de Séi ausgeworf gouf, fir all Aarte vu Fësch ze fänken.
40013048	Wéi d’Netz voll war, hunn d’Fëscher et un d’Uwänner gezunn. Si hu sech gesat an d’Fësch gesënnert. Déi gutt hu si a Fëschkierf gesammelt an déi schlecht ewechgehäit.
40013049	Esou ass et och um Enn vum Zäitalter. D’Engele kommen an trennen déi Béis vun de Gerechten.
40013050	Da geheie si déi Béis an de Feieruewen. Do gëtt gekrasch a mat den Zänn gegrätscht.“
40013051	De Jesus sot zu hinnen: „Hutt dir dat alles verstanen?“ „Jo“, hu si geäntwert.
40013052	Hie sot dunn zu hinnen: „Dofir ass all Léiermeeschter vum Gesetz, deen zum Jénger vum Kinnekräich vum Himmel gemaach gouf, ewéi en Haushär, deen aus senger Schatzkummer nei an al Saachen eraushëlt.“
40013053	Wéi de Jesus dës Gläichnesser ofgeschloss hat, goung hie vun do fort
40013054	a goung a seng Heemecht. Do huet hien d’Leit an hirer Synagog geléiert. Si ware verwonnert a soten: „Vu wou huet dëse Mann dës Wäisheet an dës Wonner hier?
40013055	Ass hien net dem Zammermann säi Jong? Heescht seng Mamm net Maria? Sinn net de Jacques, de Yosséi, de Schimon an de Judas seng Bridder?
40013056	Sinn net all seng Schwësteren hei bei eis? Vu wou huet deen dat alles?“
40013057	Si hunn Ustouss un him geholl. De Jesus sot awer zu hinnen: „E Prophéit gëtt néierens esou veruecht, wéi a senger Heemecht an a senger Famill.“
40013058	Hien huet wéinst hirem Onglawen net vill Wonner do gewierkt.
40014001	Zu där Zäit huet den Tetrarch Herodes e Bericht iwwert de Jesus héieren.
40014002	Hie sot zu senge Beroder: „Hien ass bestëmmt de Jean den Deefer! Hien ass vun den Doudegen operstanen! Dofir wierken dës Muechten duerch hien.“
40014003	Den Herodes hat nämlech an der Zäit de Jean verhaften, fesselen an an de Prisong geheie gelooss, wéinst der Herodias, der Fra vu sengem Brudder Philippe.
40014004	De Jean hat nämlech zu him gesot gehat: „Et ass dir net erlaabt, si als Fra ze hunn!“
40014005	Dofir hat den Herodes hie wëllen ëmbrénge loossen, mee hien hat Angscht virum Vollek, well et de Jean fir e Prophéit gehalen hat.
40014006	Op dem Herodes senger Gebuertsdagsfeier, hat dem Herodias seng Duechter virun de Gäscht gedanzt an dem Herodes esou gutt gefall,
40014007	datt hie mat engem Schwuer versprach hat, him dat ze ginn, wat hatt sech wënsche géif.
40014008	Hatt war vu senger Mamm opgestëppelt ginn, zu him ze soen: „Gëff mir de Kapp vum Jean dem Deefer hei op engem Plateau!“
40014009	Dat hat de Kinnek traureg gemaach, mee well hien et geschwuer hat a wéinst senge Gäscht, hat hie befuel, fir him en ze ginn.
40014010	Hien hat dofir ee geschéckt, fir de Jean am Prisong ze käppen.
40014011	Säi Kapp gouf op engem Plateau erabruecht an dem Meedche ginn, dat e senger Mamm bruecht hat.
40014012	Dem Jean seng Jénger ware komm, fir seng Läich ofzehuelen an ze begruewen. Duerno gounge si bei de Jesus, fir him dovunner ze verzielen.
40014013	Nodeems de Jesus dovunner héieren hat, ass hien an engem Naache vun do fortgefuer an huet sech eleng op eng verloosse Plaz zeréckgezunn. Mee wéi d’Leit dovunner Wand kruten, gounge si him aus de Stied zu Fouss no.
40014014	Wéi de Jesus aus dem Naachen erausgeklommen ass an déi immens vill Leit gesinn huet, hat hie Matleed mat hinnen an huet hir Krank geheelt.
40014015	Géint der Owend koume seng Jénger bei hien a soten: „Dat hei ass eng verloosse Plaz an et ass scho spéit. Schéck d’Leit fort, fir datt si an d’Dierfer ginn a sech selwer eppes z’iesse kafe kënnen.“
40014016	De Jesus huet hinne geäntwert: „Si brauchen net fortzegoen. Gitt dir hinnen dach eppes z’iessen.“
40014017	„Mir hunn nëmme fënnef Ruechte Brout an zwee Fësch“, sote si zu him.
40014018	„Bréngt se bei mech“, sot hien.
40014019	Dunn huet de Jesus de Leit befuel, sech an d’Gras ze setzen. Hien huet déi fënnef Ruechte Brout an zwee Fësch geholl, an den Himmel gekuckt an e Segen ausgeschwat. Hien huet d’Brout a Stécker gebrach a se de Jénger ginn, déi se de Leit ginn hunn.
40014020	Jiddereen huet giess, bis e sat war. D’Jénger hunn d’Broutstécker, déi iwwereg bloufen, agesammelt. Et waren zwielef Kierf voll.
40014021	D’Zuel vun deenen, déi giess haten, war ongeféier fënnefdausend Männer, ouni d’Fraen an d’Kanner matzezielen.
40014022	Direkt drop huet de Jesus d’Jénger dozou opgefuerdert, an den Naachen ze klammen an him viraus un den aneren Uwänner ze segelen. An der Tëschenzäit wollt hien d’Leit fortschécken.
40014023	Nodeems hien d’Leit fortgeschéckt hat, goung hien eleng op e Bierg, fir ze bieden. Owes war hien eleng um Bierg.
40014024	An der Tëschenzäit war den Naache matzen um Séi an hat wéinst de Welle schwéier ze kämpfen, well Géigewand war.
40014025	Tëschent dräi a sechs Auer mueres koum de Jesus bei si, andeems hien iwwert de Séi gaangen ass.
40014026	Wéi d’Jénger hien um Séi goe gesinn hunn, si si erféiert a soten: „’t ass e Gespenst!“ Si hunn aus lauter Angscht Kreesch gedoen.
40014027	De Jesus huet direkt mat hinne geschwat: „Hieft Courage! Ech sinn et; hieft keng Angscht!“
40014028	De Péitrus huet geäntwert: „Här, wann s du et bass, da gëff mir den Uerder, fir iwwert d’Waasser bei dech ze kommen.“
40014029	„Komm“, sot hien. Dunn ass de Péitrus aus dem Naache geklommen an ass iwwert d’Waasser bei de Jesus gaangen.
40014030	Wéi hien de staarke Wand gesinn huet, krut hien et mat der Angscht ze dinn an huet ugefaangen ënnerzegoen. Hien huet geruff: „Här, rett mech!“
40014031	Direkt huet de Jesus seng Hand ausgestreckt, de Péitrus ergraff an zu him gesot: „Du Klenggleewegen! Firwat hues du gezweiwelt?“
40014032	Wéi si an den Naache geklomme sinn, huet de Wand sech geluecht.
40014033	Déi, déi am Naache waren, hu sech virun him vernäipt a soten: „Du bass wierklech de Jong vu Gott!“
40014034	Nodeems si eriwwergefuer waren, koume si bei Genneesaret u Land.
40014035	Wéi d’Awunner vun do hien erkannt hunn, hu si Leit an déi ganz Ëmgéigend erausgeschéckt an hunn him all déi Krank bruecht.
40014036	Si hunn hien ugebiedelt, fir nëmmen d’Zizit vu sengem Tallit dierfen ze beréieren. Jiddereen, dee se beréiert huet, gouf geheelt.
40015001	Duerno koume Léiermeeschtere vum Gesetz a Pharisäer vu Jerusalem bei de Jesus a froten:
40015002	„Firwat verstoussen deng Jénger géint d’Traditioun vun den Eelsten? Si wäsche jo hir Hänn net virum Iessen!“
40015003	De Jesus huet hinne geäntwert: „Firwat verstousst dir géint d’Gebot vu Gott wéinst ärer Traditioun?
40015004	Gott sot: ‚Éier däi Papp an deng Mamm‘, oder: ‚Wie säi Papp oder seng Mamm verflucht, muss ganz gewëss stierwen.‘
40015005	Dir sot awer: ‚Wien zu sengem Papp oder zu senger Mamm seet: „Dat, wat s du vu mir zegutt häss, hunn ech Gott als Affer versprach“,
40015006	dee brauch da säi Papp oder seng Mamm net méi ze éieren.‘ Esou annuléiert dir d’Gebot vu Gott duerch är Traditioun.
40015007	Dir Heuchler! De Yesaia huet richteg iwwert iech prophezeit, wéi hie sot:
40015008	‚Dëst Vollek kënnt mat hirem Mond no u mech erun an et éiert mech mat senge Lëpsen, mee säin Häerz ass wäit vu mir ewech.
40015009	Ëmsoss biede si mech un a si enseignéieren als Léier Geboter vu Mënschen.‘“
40015010	De Jesus huet d’Leit bei sech geruff a sot: „Lauschtert no a verstitt dat hei:
40015011	Et ass net dat, wat an dem Mënsch säi Mond erageet, wat hien onreng mécht, mee dat, wat aus dem Mënsch sengem Mond erauskënnt, mécht hien onreng.“
40015012	Du koume seng Jénger bei hien a froten hien: „Weess du, datt d’Pharisäer schockéiert waren, wéi si dës Ried héieren hunn?“
40015013	Hien huet geäntwert: „All Planz, déi mäin himmlesche Papp net gesat huet, gëtt erausgerappt.
40015014	Loosst si! Si si Blanner, déi déi Blann féieren! Wann e Blannen e Blanne féiert, fale se allebéid an e Gruef.“
40015015	Doropshi sot de Péitrus zu him: „Erklär eis dëst Gläichnes!“
40015016	„Hutt dir dat och nach ëmmer net bekäppt?“, sot de Jesus.
40015017	„Verstitt dir dann net, datt alles, wat duerch de Mond erakënnt, an de Bauch geet an dann op natierlechem Wee ausgescheet gëtt.
40015018	Mee dat, wat aus dem Mond erauskënnt, kënnt aus dem Häerz an dat mécht de Mënsch onreng.
40015019	Aus dem Häerz kommen nämlech béis Gedanken, fir ze ermorden, d’Bestietnes ze briechen, andeems ee friemgeet, onerlaabte Sex ze hunn, ze klauen, falsch auszesoen an ze lästeren.
40015020	Alles dat mécht de Mënsch onreng. Mat ongewäschen Hänn z’iessen, mécht de Mënsch awer net onreng.“
40015021	De Jesus goung vun do fort an huet sech an d’Géigend vun Tyr an Zidon zeréckgezunn.
40015022	Du koum eng Kanaaniterin aus där Regioun bei hien an huet geruff: „Erbaarm dech menger, Här, Jong vum David! Meng Duechter gëtt schrecklech vun engem Dämon geplot.“
40015023	De Jesus huet awer guer net drop geäntwert. Seng Jénger koume bei hien an hunn hie gebieden: „Schéck si dach fort! Si jäizt hannert eis hier.“
40015024	De Jesus huet geäntwert: „Ech gouf just bei déi verluere Schof aus dem Haus Israel geschéckt.“
40015025	Mee d’Fra koum bei hien, huet sech virun him vernäipt a sot: „Här, hëllef mir!“
40015026	„Et ass net gutt, de Kanner hiert Brout ewechzehuelen an et bei d’Mippercher ze geheien“, huet hie geäntwert.
40015027	„Jo, Här“, sot si, „mee esouguer d’Mippercher friessen d’Grimmelen, déi vum Dësch vun hirem Meeschter falen!“
40015028	Dunn huet de Jesus hir geäntwert: „Fra, däi Glawen ass grouss! Däi Wonsch soll dir erfëllt ginn.“ An deem Abléck gouf hir Duechter geheelt.
40015029	De Jesus huet déi Plaz verlooss a goung laanscht de Séi vu Galilea. Du goung hien op e Bierg an huet sech do niddergesat.
40015030	Ganz vill Leit koume bei hien. Si hunn déi Schlamm, déi Blann, déi Stomm, d’Krëppelen an nach vill anerer dem Jesus virun d’Féiss geluecht an hien huet si geheelt.
40015031	D’Leit ware verwonnert, wéi si gesinn hunn, datt déi Stomm geschwat hunn, d’Krëppelen nees gesond waren, déi Schlamm goen an déi Blann gesi konnten. Si hunn de Gott vun Israel gelueft.
40015032	De Jesus huet seng Jénger bei sech geruff a sot: „Ech hu Matleed mat de Leit, well si schonn zënter dräi Deeg bei mir sinn an näischt méi hunn, fir z’iessen. Ech wëll si net hongereg fortschécken, soss brieche si ënnerwee nach zesummen.“
40015033	Seng Jénger froten hien: „Wou kënne mir esou vill Brout op dëser verloossener Plaz hierkréien, fir esou vill Leit sat ze kréien?“
40015034	„Wéi vill Brout hutt dir?“, frot de Jesus si. „Siwe Ruechten an nach vereenzelt kleng Fësch“, sote si.
40015035	De Jesus huet de Leit befuel, sech op de Buedem ze setzen.
40015036	Hien huet déi siwe Ruechte Brout an d’Fësch geholl, dofir Merci gesot, si a Stécker gedeelt a senge Jénger ginn, fir se un d’Leit ze verdeelen.
40015037	Jiddereen huet giess a gouf sat. Si hu siwe grouss Kierf mat Reschter vun de Stécker agesammelt.
40015038	Et ware véierdausend Männer, déi giess haten, ouni d’Fraen an d’Kanner matzezielen.
40015039	Nodeems de Jesus d’Leit fortgeschéckt hat, ass hien an en Naache geklommen an ass an d’Géigend vu Magdala gefuer.
40016001	D’ Pharisäer an d’ Zaddukiter koume bei de Jesus, fir hien op d’Prouf ze stellen. Si hunn hie gefrot, fir hinnen en Zeeche vum Himmel ze weisen.
40016002	Hien huet hinnen du geäntwert: „Beim Sonnenënnergang sot dir: ‚D’Wieder gëtt muer gutt, well den Himmel feierrout ass.‘
40016003	Mueres sot dir: ‚Haut gëtt et stiermesch, well den Himmel feierrout a bedeckt ass.‘ Heuchler! Dir wësst d’Ausgesi vum Himmel ze deiten, mee d’Zeeche vun den Zäite kënnt dir net deiten!
40016004	Eng béis an ontrei Generatioun sicht no engem Zeechen, mee si kritt keen Zeechen, ausser dem Zeeche vum Prophéit Yona.“ De Jesus huet si verlooss a goung vun do fort.
40016005	Seng Jénger koumen um aneren Uwänner un, mee si hate vergiess, fir Brout matzehuelen.
40016006	„Gitt uecht!“, sot de Jesus zu hinnen. „Hitt iech virum Deessem vun de Pharisäer an den Zaddukiter!“
40016007	„Hie sot dat, well mir kee Brout matbruecht hunn“, hu si ënnerteneen diskutéiert.
40016008	De Jesus krut hir Diskussioun mat a sot: „Dir Klenggleeweg! Firwat diskutéiert dir ënnerteneen, datt dir kee Brout hutt?
40016009	Verstitt dir nach ëmmer näischt? Erënnert dir iech net un déi fënnef Ruechte Brout fir déi fënnefdausend a wéi vill Kierf voll dir duerno agesammelt hat?
40016010	Oder un déi siwe Brout fir déi véierdausend a wéi vill Kierf voll dir duerno agesammelt hat?
40016011	Wéi kënnt dir da nëmme mengen, datt ech iech vu Brout geschwat hunn? Hitt iech virum Deessem vun de Pharisäer an den Zaddukiter!“
40016012	Dunn hu si verstanen, datt hien hinnen net gesot hat, op den Deessem am Brout uecht ze ginn, mee op d’Léier vun de Pharisäer an den Zaddukiter.
40016013	Wéi de Jesus an d’Géigend vun Caesarea Philippi koum, frot hie seng Jénger: „Wie soen d’Leit, datt ech, de Jong vum Mënsch, sinn?“
40016014	Si hu geäntwert: „Déi eng soen, de Jean den Deefer, anerer den Elia, anerer de Yeremia oder ee vun de Prophéiten.“
40016015	„An dir, wie sot dir, datt ech sinn?“, frot hie si.
40016016	De Schimon-Péitrus huet geäntwert: „Du bass de Messias, de Jong vum liewege Gott.“
40016017	„Schimon Bar Yona, du bass geseent!“, huet de Jesus him geäntwert. „Dat gouf dir nämlech net duerch e Mënsch gewisen, mee duerch mäi Papp am Himmel.
40016018	Ech soen dir: Du bass de Péitrus, e Fiels, an op dësem feste Grond bauen ech meng Gemeinschaft. D’Paarte vum Hades iwwerwältege se net.
40016019	Ech ginn dir d’Schlëssele vum Kinnekräich vum Himmel: Wat s du hei op der Äerd verbitts, gëtt am Himmel verbueden a wat s du hei op der Äerd erlaabs, gëtt am Himmel erlaabt.“
40016020	Dunn huet hie senge Jénger opgedroen, kengem z’erzielen, datt hien de Messias wier.
40016021	Vun do un huet de Jesus ugefaangen, senge Jénger z’erklären, datt hien op Jerusalem misst goen, vill misst duerch déi Eelst, déi iewescht Priister an d’ Léiermeeschtere vum Gesetz leiden, datt hien ëmbruecht an um drëtten Dag operwächt géif ginn.
40016022	Dunn huet de Péitrus hien op d’Säit geholl an ugefaangen, hien zurechtzeweisen: „Gott soll dech schützen, Här! Dat wäert dir net geschéien!“
40016023	Mee de Jesus huet sech ëmgedréit a sot zum Péitrus: „Géi mir aus den Aen, Satan! Du stees mir am Wee! Du hues nämlech net dat am Sënn, wat Gott wëllt, mee wat de Mënsch wëllt.“
40016024	Du sot de Jesus zu senge Jénger: „Wie mir nogoe wëllt, dee muss sech selwer verleegnen, säi Kräiz op sech huelen a mir nogoen.
40016025	Wie säi Liewe rette wëllt, verléiert et; mee wie säi Liewe wéinst menger verléiert, fënnt et.
40016026	Wat bréngt et engem Mënsch, d’ganz Welt ze gewannen, mee säi Liewen anzebéissen? Wat kéint e Mënsch als Tosch fir säi Liewe ginn?
40016027	De Jong vum Mënsch kënnt nämlech an der Herrlechkeet vu sengem Papp mat sengen Engelen. Da bezilt hien all Mënsch opgrond vu sengen Doten zeréck.
40016028	Ech soen iech d’Wourecht: Hei sti verschidde Leit, déi net stierwen, bis si de Jong vum Mënsch a sengem Kinnekräich komme gesinn.“
40017001	Sechs Deeg drop huet de Jesus de Péitrus, de Jacques an deem säi Brudder Jean eleng mat op en héije Bierg geholl.
40017002	Hie gouf do virun hinne verwandelt. Säi Gesiicht huet ewéi d’Sonn geliicht a seng Kleeder goufe wäiss ewéi d’Liicht.
40017003	Op eemol hu si de Moses an den Elia, déi mam Jesus geschwat hunn, viru sech gesinn.
40017004	„Här, et ass gutt, datt mir hei sinn!“, sot de Péitrus zum Jesus. „Wann s du wëlls, riichte mir dräi Zelter hei op: eent fir dech, eent fir de Moses an eent fir den Elia.“
40017005	Wéi hien nach am Gaang war, ze schwätzen, huet eng hell Wollek hire Schiet op si geworf. Eng Stëmm koum aus der Wollek, déi sot: „Dat hei ass mäi Jong, deen ech gär hunn an un deem ech Gefalen hunn. Lauschtert op hien!“
40017006	Wéi d’ Jénger dat héieren hunn, krute si et mat der Angscht ze dinn an hu sech mam Gesiicht op de Buedem gehäit.
40017007	Mee de Jesus koum bei si an huet si beréiert. „Stitt op!“, sot hien. „Hutt keng Angscht!“
40017008	Wéi si opgekuckt hunn, hu si keen ausser dem Jesus gesinn. Hie war eleng.
40017009	Iwwerdeems si de Bierg erofgoungen, huet de Jesus hinnen opgedroen: „Zielt kengem vun dëser Visioun, bis de Jong vum Mënsch vun den Doudegen operstanen ass.“
40017010	„Firwat soen d’ Léiermeeschtere vum Gesetz, datt den Elia fir d’éischt komme muss?“, froten d’Jénger hien.
40017011	„Den Elia kënnt effektiv fir d’éischt, fir alles nees hierzestellen“, huet de Jesus hinne geäntwert.
40017012	„Ech soen iech, datt den Elia scho komm ass a si hunn hien net erkannt. Si hu mat him gemaach, wat si wollten. Geneesou muss de Jong vum Mënsch duerch si leiden.“
40017013	Dunn hunn d’Jénger verstanen, datt hien hinne vum Jean dem Deefer geschwat huet.
40017014	Si koume bei eng Hellewull Leit an du koum e Mann bei de Jesus, huet sech virun hie geknéit a gesot:
40017015	„Här, hief Erbaarme mat mengem Bouf. Mäi Bouf fält nämlech an d’Kränkt a muss fuerchtbar leiden. Hie fält dacks an d’Feier an dacks an d’Waasser.
40017016	Ech hunn hie bei deng Jénger bruecht, mee si konnten hien net heelen.“
40017017	„Dir ongleeweg a pervers Generatioun!“, huet de Jesus geäntwert. „Wéi laang soll ech nach bei iech sinn a wéi laang muss ech iech nach erdroen? Bréngt de Jong bei mech!“
40017018	Dunn huet de Jesus dem Dämon gedreet an en ass aus dem Jong gefuer. An deem Abléck nach gouf de Jong geheelt.
40017019	Duerno koumen d’Jénger bei de Jesus a wéi si eleng waren, frote si hien: „Firwat konnte mir de Geescht net ausdreiwen?“
40017020	Hien huet geäntwert: „Dat war, well et iech u Glawe gefeelt huet. Ech soen iech d’Wourecht! Wann dir Glawen esou grouss wéi e Moschterkär hätt, da kéint dir zu dësem Bierg soen: ‚Beweeg dech vun heihinner bis dohinner‘ an e géif sech beweegen. Näischt wäert fir iech onméiglech sinn.
40017021	Mee dës Zort vu Geescht fiert net eraus, ausser duerch Gebiet a Faaschten.“
40017022	Wéi si zesummen a Galilea Zäit verbruecht hunn, sot de Jesus zu hinnen: „De Jong vum Mënsch gëtt an d’Hänn vun de Mënschen ausgeliwwert.
40017023	Si bréngen hien ëm, mee um drëtten Dag gëtt hien nees erwächt.“ Si goufen dowéinst schrecklech traureg.
40017024	Wéi si op Kapernaum koumen, koumen déi, déi den hallwe Schekel asammelen, bei de Péitrus a froten hien: „Äre Léiermeeschter bezilt jo d’Tempelsteier, oder net?“
40017025	„Dach“, sot deen. Wéi hien an d’Haus koum, huet de Jesus fir d’éischt mat him geschwat: „Schimon, wat mengs du? Vu wiem huelen déi ierdesch Kinneken Zoll a Steieren an? Huele si déi vun hire Kanner oder vu Friemer?“
40017026	„Ma vu Friemer“, huet de Péitrus geäntwert. „Da sinn d’Kanner entlaascht“, sot de Jesus zu him.
40017027	„Mee fir si net ze beleidegen, géi bei de Séi a werf d’Aangel mat engem Kreepchen aus. Huel dann den éischte Fësch, deen s du fänks eraus, a maach him d’Maul op. Do fënns du ee Schekel. Huel deen a gëff e fir mech a fir dech of.“
40018001	Zu där Zäit koumen d’ Jénger bei de Jesus a froten hien: „Wien ass dee Wichtegsten am Kinnekräich vum Himmel?“
40018002	De Jesus huet e klengt Kand bei sech geruff an et an hir Mëtt gestallt.
40018003	Hie sot: „Ech soen iech d’Wourecht: Wann dir net ëmkéiert an ewéi kleng Kanner gitt, kommt dir net an d’Kinnekräich vum Himmel eran.
40018004	Wie sech esou erniddregt wéi dëst klengt Kand, ass dee Wichtegsten am Kinnekräich vum Himmel.
40018005	Wien esou e Këndchen a mengem Numm ophëlt, hëlt mech op.
40018006	Wien ee vun dëse Klengen, déi u mech gleewen, sënnegen deet, fir dee wier et besser, datt him e Millesteen ëm den Hals gehaangen an hien am déiwe Mier ersoff géif ginn!
40018007	Wéi schrecklech gëtt et fir d’Welt wéinst de Versuchungen! Versuchunge mussen zwar kommen, mee wéi schrecklech fir deen, duerch deen d’Versuchung kënnt!
40018008	Wann deng Hand oder däi Fouss dech sënnegen deet, dann ha se of a gehei se ewech! Et ass nämlech besser fir dech, schlamm oder als Krëppel an d’Liewen ze goen, wéi zwou Hänn oder zwee Féiss ze hunn an an d’éiwegt Feier gehäit ze ginn.
40018009	Wann däin A dech sënnegen deet, da rapp et eraus a gehei et ewech. Et ass besser fir dech, mat engem A an d’Liewen ze goen, wéi mat zwee Aen an d’Feier vun der Gehenna gehäit ze ginn.
40018010	Passt op, datt dir op kee vun dëse Klengen erofkuckt! Ech soen iech nämlech, datt hir Engelen am Himmel ëmmer an der Präsenz vu mengem Papp sinn, deen am Himmel ass.
40018011	De Jong vum Mënsch ass nämlech komm, fir dat, wat verluer ass, ze retten.
40018012	Wat mengt dir? Wann e Mann honnert Schof huet an eent vun hinne veriert sech, léisst hien dann net déi néngannonzeg Schof op de Bierger zeréck, fir dat, wat sech veriert huet, ze sichen?
40018013	Ech soen iech d’Wourecht: Wann hien d’Schof fënnt, da freet hie sech méi iwwert dat eent Schof, wéi iwwert déi néngannonzeg, déi sech net veriert haten.
40018014	Esou wëllt äre Papp am Himmel net, datt och nëmmen ee vun dëse Klenge verluer geet.
40018015	Wann däi Brudder géint dech sënnegt, da géi bei hien a weis him säi Feeler ënner véier Aen. Wann hien op dech lauschtert, dann hues du däi Brudder zeréckgewonnen.
40018016	Wann hien awer net op dech lauschtert, dann huel nach een oder zwee anerer mat, fir datt duerch d’Ausso vun zwee oder dräi Zeien alles, wat gesot gouf, bestätegt ka ginn.
40018017	Wann hien net op si lauschtert, dann ziel der Gemeinschaft et. Wann hien net op d’Gemeinschaft lauschtert, da soll hie wéi en Net-Judd an e Steierandreiwer fir iech sinn.
40018018	Ech soen iech d’Wourecht! Wat dir hei op der Äerd verbitt, gëtt am Himmel verbueden; wat dir hei op der Äerd erlaabt, gëtt am Himmel erlaabt.
40018019	Ech soen iech nees: Wann der zwee vun iech sech hei op der Äerd eens sinn iwwert dat, wat si froen, da gëtt dat fir si vu mengem Papp am Himmel gemaach.
40018020	Do, wou nämlech zwee oder dräi Leit a mengem Numm versammelt sinn, sinn ech matzen ënnert hinnen.“
40018021	Du koum de Péitrus bei de Jesus a frot hien: „Här, wéi dacks soll ech mengem Brudder verzeien, dee sech géint mech versënnegt? Bis siwemol?“
40018022	„Net siwemol“, huet de Jesus him geäntwert, „mee siwenasiwwenzegmol.
40018023	Dofir kann d’Kinnekräich vum Himmel mat engem Kinnek verglach ginn, dee mat sengen Dénger ofrechne wollt.
40018024	Wéi hie mat der Ofrechnung ugefaangen huet, gouf en Dénger bei hie bruecht, deen him zéngdausend Talantone schëlleg war.
40018025	Den Dénger konnt dat net zeréckbezuelen an dofir huet säi Meeschter den Uerder ginn, hien, seng Fra, seng Kanner a säi ganze Besëtz ze verkafen, fir esou d’Schold ofzebezuelen.
40018026	Den Dénger huet sech dunn op de Buedem virun him niddergeworf a sot: ‚Meeschter, sief gedëlleg mat mir! Ech bezuelen dir alles zeréck.‘
40018027	De Meeschter hat mam Dénger Erbaarmen; hien huet hie fräigelooss an him seng Schold erlooss.
40018028	Wéi dësen Dénger fortgoung, huet hien ee vun den Dénger begéint, dee mat him geschafft huet an deen him honnert Denare schëlleg war. Hien huet deen aneren ergraff, mam Hals geholl a sot: ‚Bezuel mir dat, wat s du mir schëlleg bass!‘
40018029	Dunn huet deen Dénger sech viru seng Féiss op de Buedem gehäit an huet gebiedelt: ‚Sief gedëlleg mat mir! Ech bezuelen dir alles zeréck.‘
40018030	Mee den Dénger huet dat net ugeholl. Amplaz dovun ass hien higaangen an huet hien an de Prisong gehäit, bis hien d’Schold bezuele géif.
40018031	Wéi déi aner Dénger gesinn hunn, wat geschitt war, ware si zudéifst bedréckt. Si gounge bei hire Meeschter an hunn him alles verzielt, wat geschitt war.
40018032	Doropshin huet de Meeschter den Dénger bei sech geruff a sot zu him: ‚Du béisen Dénger! Ech hunn dir deng ganz Schold erlooss, well s du mech drëm gebiedelt hues.
40018033	Häss net och du sollen Erbaarme mat dengem Matdénger hunn, esou wéi ech mat dir Erbaarmen hat?‘
40018034	Säi Meeschter war rosen an huet hien un d’Foltergiischtercher ausgeliwwert, bis hie seng ganz Schold ofbezuelt hätt.
40018035	Esou geet mäin himmlesche Papp mat iech ëm, wann dir ärem Brudder seng Iwwertriedungen net vu ganzem Häerz verzeit.“
40019001	Nodeems de Jesus dës Ried ofgeschloss hat, huet hie Galilea verlooss a koum iwwer déi aner Säit vum Jordan an d’Géigend vu Judea.
40019002	Onmoosseg vill Leit goungen him no an hien huet si do geheelt.
40019003	Pharisäer koume bei hien, fir hien op d’Prouf ze stellen. Si froten: „Ass et engem Mann erlaabt, fir sech vu senger Fra ‚aus wat fir engem Grond och ëmmer‘ scheeden ze loossen?“
40019004	De Jesus huet hinne geäntwert: „Hutt dir net gelies, datt de Schëpfer de Mënsch am Ufank als Mann an als Fra erschafen huet
40019005	an datt hie sot: ‚Dowéinst verléisst e Mann säi Papp a seng Mamm, fir sech u seng Fra ze bannen. Déi Zwee ginn ee Läif‘?
40019006	Si sinn also net méi zwee, mee ee Läif. Dat, wat Gott zesummebruecht huet, soll de Mënsch net trennen.“
40019007	D’Pharisäer froten de Jesus: „Firwat huet de Moses eis da virgeschriwwen, der Fra e Scheedungsattest ze ginn a sech esou vun hir scheeden ze loossen?“
40019008	De Jesus huet hinne geäntwert: „De Moses huet iech erlaabt, fir iech vun äre Frae scheeden ze loossen, well dir esou verbrueten Häerzer hutt. Am Ufank war dat awer net esou.
40019009	Ech soen iech: Wie sech vu senger Fra scheede léisst an eng aner Fra bestit, et sief dann, et wier wéinst onerlaabtem Sex, dee geet mat där Fra friem a brécht d’Bestietnes. Wien déi gescheete Fra bestit, dee geet da mat där Fra friem a brécht d’Bestietnes.“
40019010	Du sote seng Jénger zu him: „Wann dat esou ëm e Mann mat enger Fra bestallt ass, dann ass et besser, fir sech net ze bestueden!“
40019011	Mee hie sot zu hinnen: „Net all Mënsch kann dës Ausso unhuelen, ausser deenen, deene se gi gouf.
40019012	Männer kënnen aus verschidde Grënn Jonggeselle sinn: Déi eng sinn et, well si zënter der Gebuert kee Bedürfnis hunn, fir sech ze bestueden; anerer sinn et, well d’Mënsche si kastréiert hunn; an nach anerer si fir d’Kinnekräich vum Himmel Jonggesellen. Wien dat verstoe kann, soll et verstoen!“
40019013	Du goufe Kanner bei de Jesus bruecht, fir datt hien d’Hänn op si leeën a biede géif. Mee d’Jénger hunn déi, déi d’Kanner bruecht hunn, zurechtgewisen.
40019014	De Jesus sot awer: „Loosst déi kleng Kanner bei mech kommen an haalt si net dovunner of, fir bei mech ze kommen. D’Kinnekräich vum Himmel besteet nämlech aus Mënschen ewéi hinnen.“
40019015	Nodeems hien d’Hänn op si geluecht hat, goung hie vun do fort.
40019016	Et koum e Mann bei hien, dee frot: „Gudde Léiermeeschter, wat muss ech Guddes maachen, fir éiwegt Liewen ze hunn?“
40019017	„Firwat nenns du mech gutt?“, huet de Jesus him geäntwert. „Et ass kee gutt, ausser Gott eleng. Wann s du awer an d’Liewe goe wëlls, dann hal d’Geboter an.“
40019018	„Ma wéi eng?“, frot de Mann. De Jesus huet geäntwert: „‚Ermort keen; Briech d’Bestietnes net, andeems du friemgees; Klau net; Maach keng falsch Zeienausso;
40019019	Éier däi Papp an deng Mamm.‘ ‚Hief däin Nächste gär wéi dech selwer.‘“
40019020	„Zënter menger Jugend hunn ech dat alles agehalen“, huet de jonke Mann geäntwert. „Wat feelt mir nach?“
40019021	De Jesus sot zu him: „Wann s du vollkomme wëlls sinn, da géi a verkaf däi Besëtz a gëff en den Aarmen. Da kriss du e Schatz am Himmel. Komm, géi mir no!“
40019022	Wéi de jonke Mann dat héieren huet, goung hien traureg fort, well hien e grousse Besëtz hat.
40019023	De Jesus sot zu senge Jénger: „Ech soen iech d’Wourecht! Wéi schwéier ass et fir e Räichen an d’Kinnekräich vum Himmel ze kommen.
40019024	Ech soen iech nees: Et ass méi einfach, fir e Kaméil duerch d’Lach vun enger Bitznol ze goen, wéi fir e Räichen an d’Kinnekräich vu Gott ze kommen.“
40019025	Wéi seng Jénger dat héieren hunn, ware si onmoosseg verwonnert a froten: „Wie kann dann nëmme gerett ginn?“
40019026	De Jesus huet si ugekuckt a sot: „Fir d’Mënschen ass dat onméiglech, mee fir Gott ass alles méiglech.“
40019027	Dunn huet de Péitrus him geäntwert: „Kuck, mir hunn alles verlooss a sinn dir nogaangen. Wat kréie mir dann dofir?“
40019028	De Jesus sot zu hinnen: „Ech soen iech d’Wourecht! Am Zäitalter, an deem alles erneiert gëtt, sëtzt de Jong vum Mënsch op sengem herrlechen Troun. Da sëtzt och dir, déi dir mir nogaange sidd, op zwielef Tréin, fir déi zwielef Stämm vun Israel ze riichten.
40019029	Jiddereen, deen Haiser, Bridder, Schwësteren, Papp, Mamm, Fra, Kanner oder Lännereie wéinst menger verléisst, kritt dann dat Honnertfacht zeréck an ierft éiwegt Liewen.
40019030	Mee vill, déi elo déi Éischt sinn, ginn déi Lescht, an déi Lescht ginn déi Éischt.
40020001	D’Kinnekräich vum Himmel ass ewéi en Härebauer, dee fréi mueres erausgoung, fir Doléiner fir säi Wéngert anzestellen.
40020002	Den Härebauer huet sech mat hinnen op een Denar fir den Dag gëeenegt an duerno huet hie si a säi Wéngert geschéckt.
40020003	Géint néng Auer mueres goung hien nees eraus an huet aner Doléiner op der Maartplaz stoe gesinn, déi näischt ze dinn haten.
40020004	Hie sot zu hinnen: ‚Gitt och dir a mäi Wéngert schaffen an ech ginn iech dat, wat gerecht ass.‘
40020005	D’Doléiner sinn doropshi schaffe gaangen. Ëm d’Mëttesstonn a géint dräi Auer am Nomëtteg goung hien och op d’Maartplaz an huet dat nämmlecht gemaach.
40020006	Géint fënnef Auer am Nomëtteg goung hien op d’Maartplaz an huet anerer do fonnt, déi näischt ze dinn haten. Hien huet si gefrot: ‚Firwat stitt dir de ganzen Dag hei, ouni ze schaffen?‘
40020007	Si hunn him geäntwert: ‚Et huet keen eis agestallt!‘ Doropshin sot den Härebauer zu hinnen: ‚Gitt och dir an de Wéngert schaffen an dir kritt dat dofir, wat gerecht ass.‘
40020008	Wéi um sechs Auer Feierowend war, sot de Besëtzer vum Wéngert zu sengem Viraarbechter: ‚Ruff d’Doléiner heihin a bezuel hinnen hire Loun. Fänk mat deenen un, déi fir d’lescht agestallt goufen, an hal mat deenen éischten op.‘
40020009	Déi, déi géint fënnef Auer agestallt goufen, koumen dohin a jidderee krut een Denar.
40020010	Wéi déi, déi fir d’éischt agestallt goufen, erbäikoumen, hu si gemengt, si kréiche méi Suen, mee och si kruten een Denar op de Kapp.
40020011	Wéi si hire Loun kruten, hu si sech beim Härebauer beschwéiert:
40020012	‚Déi, déi fir d’lescht agestallt goufen, hu just eng Stonn geschafft an dach hues du si mat eis gläichgestallt, och wa mir d’Laascht vun der Aarbecht an der praller Sonn erdroen hunn!‘
40020013	Den Härebauer huet engem vun hinne geäntwert: ‚Frënd, ech dinn dir keen Onrecht. Has du net mat mir ofgemaach, fir een Denar ze schaffen?
40020014	Huel däi Loun a géi. Ech wëll deem leschten Doléiner datselwecht ginn ewéi dir.
40020015	Hunn ech net d’Recht, mat mengem Besëtz ze maachen, wat ech wëll? Bass du jalous, well ech generéis sinn?‘
40020016	Op dës Manéier ginn déi Lescht déi Éischt an déi Éischt déi Lescht. Et sinn der vill déi beruff sinn, mee wéineg déi auserwielt sinn.“
40020017	Wéi de Jesus op Jerusalem goung, huet hien déi zwielef Jénger op d’Säit geholl an huet ënnerwee zu hinne gesot:
40020018	„Passt op! Mir ginn op Jerusalem. De Jong vum Mënsch gëtt do un d’ iewescht Priister an un d’ Léiermeeschtere vum Gesetz ausgeliwwert. Do veruerteele si hien zum Doud
40020019	a liwweren hien un d’Net-Judden aus, fir datt si de Geck mat him maachen, hie gäisselen a kräizegen. Um drëtten Dag ersteet hie vun den Doudegen op.“
40020020	Du koum d’Mamm vum Sabdai senge Jonge mat hire Jonge bei de Jesus an huet sech virun him vernäipt, fir hien ëm eppes ze froen.
40020021	„Wat wëlls du?“, frot de Jesus si. „Befeel, datt meng zwee Jongen an dengem Kinnekräich riets a lénks vun dir sëtzen“, huet si him geäntwert.
40020022	„Dir wësst jo net, wat dir do verlaangt!“, huet de Jesus geäntwert. „Kënnt dir aus deem Kellech drénken, aus deem ech gläich drénken, oder kënnt dir mat där Daf gedeeft ginn, mat där ech gedeeft ginn?“ „Jo, dat kënne mir“, hu si him geäntwert.
40020023	Hie sot dunn zu hinnen: „Dir drénkt tatsächlech aus mengem Kellech a gitt mat där Daf gedeeft, mat där ech gedeeft ginn. Mee et steet mir net zou, fir ze bestëmmen, wien zu menger Rietser a wien zu menger Lénker sëtze soll. Déi Plaze si fir déi, fir déi mäi Papp si virbereet huet.“
40020024	Wéi déi Zéng dat héieren hunn, ware si iwwert déi zwee Bridder entsat.
40020025	De Jesus huet si bei sech geruff a sot zu hinnen: „Dir wësst jo, datt d’Herrscher vun den Natiounen d’Mënschen tyranniséieren an hir Mächteg si ënnerdrécken.
40020026	Mee ënnert iech soll et net esou sinn. Am Géigendeel, wie vun iech dichteg wëllt ginn, soll ären Dénger ginn.
40020027	Wie vun iech den Éischte wëllt sinn, muss ären Dénger ginn.
40020028	Geneesou ass et mam Jong vum Mënsch. Dee koum net, fir sech bedéngen ze loossen, mee fir ze déngen a fir säi Liewen als Léisegeld fir vill Mënschen ze ginn.“
40020029	Wéi si Jericho verlooss hunn, gounge ganz vill Leit him no.
40020030	Et souzen zwee Blanner beim Wee. Wéi si héieren hunn, datt de Jesus laanscht géif goen, hu si geruff: „Erbaarm dech eiser, Här, Jong vum David!“
40020031	Mee d’Leit hunn déi Zwee ugefuer, roueg ze sinn. Mee si hunn ëmsou méi haart geruff: „Erbaarm dech eiser, Här, Jong vum David!“
40020032	De Jesus ass stoe bliwwen a frot si: „Wat wëllt dir, datt ech fir iech maache soll?“
40020033	„Här, maach, datt eis Aen opginn!“, sote si.
40020034	De Jesus hat Matleed mat hinnen an huet hir Ae beréiert. Nach an deem Abléck konnte si gesinn a goungen him no.
40021001	Wéi si méi no u Jerusalem koumen, koume si zu Betfage beim Olivebierg un. De Jesus huet zwee Jénger virausgeschéckt
40021002	mat dëser Uweisung: „Gitt an d’Duerf, dat virun iech läit. Soubal dir erakommt, fannt dir en Iesel, deen ugestréckt ass, mat engem Ieselsfillen. Bannt se lass a bréngt se bei mech!
40021003	Wann een eppes zu iech seet, da sot: ‚Den Här brauch si.‘ Dee gëtt iech se dann direkt mat.“
40021004	Esou huet sech dat erfëllt, wat duerch de Prophéit gesot gouf:
40021005	„So zur Duechter vun Zion: ‚Kuck! Däi Kinnek kënnt bei dech. Hien ass duuss a reit op engem Iesel, op engem Ieselsfillen, d’Fille vun engem Kéizeniesel.‘“
40021006	D’Jénger goungen dohinner an hunn dat gemaach, wat de Jesus hinnen opgedroen hat.
40021007	Si hunn den Iesel an d’Fille bei hie bruecht an hir Mäntel iwwert d’Déiere geluecht. De Jesus huet sech dunn op d’Mäntel gesat.
40021008	Déi meescht vun de Leit hunn hir Mäntel iwwert d’Strooss ausgebreet. Anerer hunn Äscht vun de Beem ofgeschnidden an déi op der Strooss ausgebreet.
40021009	D’Leit, déi virausgoungen, an déi, déi hannendru koumen, hu geruff: „Hosanna dem Jong vum David! Geseent ass deen, deen am Numm vum Här kënnt! Hosanna am héchsten Himmel!“
40021010	Wéi de Jesus a Jerusalem erakoum, ass déi ganz Stad an Opreegung geroden an d’Leit froten: „Wien ass hien?“
40021011	Déi vill Leit, déi bei him waren, hu geäntwert: „Hien ass de Jesus, de Prophéit vun Nazaret a Galilea.“
40021012	De Jesus goung an den Tempel vu Gott an huet jiddereen, deen am Tempel kaf a verkaf huet, erausgejot. Hien huet d’Dëscher vun deenen, déi d’Sue gewiesselt hunn, an d’Still vun den Dauwenhändler ëmgehäit.
40021013	Hie sot zu hinnen: „Et steet geschriwwen: ‚Mäin Haus soll en Haus vum Gebiet genannt ginn‘, ‚mee dir hutt eng Raiberhiel draus gemaach!‘“
40021014	Déi Blann an déi Schlamm koume bei hien an den Tempel an hien huet si geheelt.
40021015	Mee wéi déi iewescht Priister an d’ Léiermeeschtere vum Gesetz d’Wonner, déi hie gemaach huet, gesinn hunn an d’Kanner héieren hunn, déi am Tempel geruff hunn: „Hosanna dem Jong vum David!“, ware si ausser sech.
40021016	Si soten zum Jesus: „Héiers du, wat dës Kanner soen?“ „Jo“, sot hien zu hinnen. „Hutt dir ni gelies: ‚Aus dem Mond vu klenge Kanner a Puppelcher hues du dir Luef geschafen‘?“
40021017	De Jesus huet si verlooss, goung aus der Stad op Betanien an huet do iwwernuecht.
40021018	Wéi hie fréi den nächste Mueren zeréck an d’Stad goung, krut hien Honger.
40021019	Laanscht dem Wee huet hien e Figebam gesinn an hie goung bei en, mee huet näischt ausser Blieder dru fonnt. Hie sot zum Bam: „Ni méi soll Uebst un dir wuessen!“ Eenzock ass de Figebam verdréchent.
40021020	Wéi d’Jénger dat gesinn hunn, ware si verwonnert. „Wéi konnt de Figebam esou séier verdréchnen?“, frote si.
40021021	„Ech soen iech d’Wourecht!“, huet de Jesus geäntwert. „Wann dir Glawen hutt an net zweiwelt, da maacht dir net nëmmen dat, wat mam Figebam gemaach gouf, mee och wann dir zu dësem Bierg sot: ‚Erhief dech a gehei dech an d’Mier!‘, geschitt et.
40021022	Alles, wat dir am Gebiet frot, kritt dir, wann dir gleeft.“
40021023	De Jesus goung an den Tempel a wéi hien am Gaang war, fir d’Leit ze léieren, koumen d’iewescht Priister an déi Eelst vum Vollek bei hien a froten hien: „Mat wat fir engem Recht méchs du dat alles? Wien huet dir dat Recht ginn?“
40021024	„Ma ech stellen iech och eng Fro“, huet de Jesus geäntwert. „Wann dir mir déi beäntwert, da soen och ech iech, mat wat fir engem Recht ech dat alles maachen.
40021025	Vu wiem koum dem Jean seng Daf? War se vum Himmel oder vum Mënsch?“ Si hunn ënnerteneen diskutéiert: „Wa mir soen: ‚vum Himmel‘, da freet hien eis: ‚Firwat hutt dir him dann net gegleeft?‘,
40021026	mee wa mir soen: ‚vum Mënsch‘, hu mir Angscht virum Vollek, well si all de Jean fir e Prophéit halen.“
40021027	Dofir hu si dem Jesus geäntwert: „Mir wëssen et net.“ „Ma da soen ech iech och net, mat wat fir engem Recht ech dat alles maachen“, sot hien zu hinnen.
40021028	„Wat mengt dir? E Mann hat zwee Jongen. De Mann goung bei säin éischte Jong a sot zu him: ‚Jong, géi haut a mäi Wéngert schaffen.‘
40021029	De Jong huet geäntwert: ‚Ech wëll net!‘ Spéider huet hien awer seng Meenung geännert an ass trotzdeem gaangen.
40021030	De Papp goung bei den zweete Jong a sot him dat nämmlecht. Deen huet geäntwert: ‚Jo, Här, ech ginn!‘, mee ass net gaangen.
40021031	Wie vun deenen zwee Bridder huet dem Papp säi Wëlle gedoen?“ „Ma den Éischten“, sote si. Doropshi sot de Jesus zu hinnen: „Ech soen iech d’Wourecht! D’ Steierandreiwer an d’Houere gi virun iech an d’Kinnekräich vu Gott eran!
40021032	De Jean koum nämlech um gerechte Wee bei iech an dir hutt him net gegleeft. D’Steierandreiwer an d’Houeren hunn him awer gegleeft. Mee esouguer wéi dir dat gesinn hat, hutt dir är Meenung net geännert an him gegleeft.
40021033	Lauschtert nach en anert Gläichnes: Et gouf en Härebauer, deen e Wéngert ugeluecht huet. Hien huet en Zonk ronderëm gezunn, e Kelter dra gegruewen an en Tuerm gebaut. Dunn huet hien de Wéngert u Wënzer verpacht a goung an d’Ausland.
40021034	Wéi d’Zäit vun der Lies méi no koum, huet den Härebauer seng Dénger bei d’Wënzer geschéckt, fir säin Ertrag ze kréien.
40021035	D’Wënzer hunn awer seng Dénger ergraff, hunn een zerschloen, een aneren ëmbruecht an nach een anere gestengegt.
40021036	Den Härebauer huet dunn aner Dénger geschéckt an zwar méi wéi déi éischte Kéier. D’Wënzer si geneesou mat hinne verfuer, wéi mat den éischten.
40021037	Schlussendlech huet den Härebauer säi Jong geschéckt, well hie sech duecht: ‚Mäi Jong respektéiere si bestëmmt.‘
40021038	Mee wéi d’Wënzer säi Jong gesinn hunn, sote si een zum aneren: ‚Deen do ass den Ierwen. Kommt, mir bréngen hien ëm, da kréie mir d’Ierfschaft.‘
40021039	Dunn hu si hien ergraff, aus dem Wéngert gehäit an ëmbruecht.
40021040	Wann de Besëtzer vum Wéngert zeréckkënnt, wat mécht hien da wuel mat deene Wënzer?“
40021041	Si hunn him geäntwert: „Deene Béise mécht hien e béist Enn a säi Wéngert verpacht hien un aner Wënzer, déi him den Ertrag zur Zäit vun der Lies ofliwweren.“
40021042	De Jesus sot zu hinnen: „Hutt dir ni an der Schrëft gelies: ‚De Steen, deen d’Steemetzer verworf hunn, ass zum Eckstee ginn. Dat huet den Här gemaach an et ass wonnerbar an eisen Aen‘?
40021043	Dofir soen ech iech, datt d’Kinnekräich vu Gott iech ewechgeholl gëtt an et gëtt un e Vollek ginn, dat d’Friichte vum Räich dréit.
40021044	Wien op dëse Stee fält, zerbrécht; mee op wien dëse Stee fält, gëtt zersplittert.“
40021045	Wéi d’iewescht Priister an d’ Pharisäer seng Gläichnesser héieren hunn, hu si verstanen, datt hie vun hinne geschwat huet.
40021046	Si wollten de Jesus festhuelen, mee si haten Angscht virun de Leit, well déi de Jesus fir e Prophéit gehalen hunn.
40022001	De Jesus huet weider mat hinnen a Gläichnesser geschwat:
40022002	„D’Kinnekräich vum Himmel ka mat engem Kinnek verglach ginn, deen eng Hochzäitsfeier fir säi Jong ginn huet.
40022003	De Kinnek huet seng Dénger bei d’Gäscht vun der Hochzäitsfeier geschéckt, mee déi wollten net kommen.
40022004	Nees huet hien aner Dénger mat der Uweisung erausgeschéckt: ‚Sot zu den Invitéen: „D’Iessen ass scho preparéiert. Meng Ranner a meng gemäschte Kaalwer si geschluecht an et ass alles prett! Kommt dach op d’Hochzäitsfeier!“‘
40022005	Mee d’Gäscht hunn näischt drop ginn a sinn hirer Wee gaangen, een op säin Haff an een aneren a säi Geschäft.
40022006	De Rescht vun de Gäscht hunn d’Dénger ergraff, se mësshandelt an ëmbruecht.
40022007	Wéi de Kinnek dovunner héieren huet, gouf hie rosen. Doropshin huet hie seng Zaldoten erausgeschéckt an huet d’Mäerder hiriichten an hir Stad verbrenne gelooss.
40022008	Du sot hien zu sengen Dénger: ‚D’Hochzäitsfeier ass prett, mee d’Gäscht hunn hir Invitatioun net verdéngt.
40022009	Gitt op d’Haaptstroossen, déi aus der Stad erausféieren, an invitéiert jiddereen op d’Hochzäitsfeier, deen dir fannt.‘
40022010	Seng Dénger goungen dunn op d’Stroossen eraus an hunn all d’Leit zesummebruecht, déi si fonnt hunn, souwuel déi Gutt wéi déi Béis. Esou gouf d’Hal fir d’Hochzäitsfeier mat Gäscht gefëllt.
40022011	Wéi de Kinnek erakoum, fir d’Gäscht ze gesinn, huet hien ee Gaascht do gesinn, dee keng Hochzäitskleeder unhat.
40022012	‚Frënd, wéi bass du ouni Hochzäitskleeder hei erakomm?‘, huet de Kinnek hie gefrot. De Gaascht wousst net, wat en dorop äntwere sollt.
40022013	Du sot de Kinnek zu sengen Dénger: ‚Bannt him d’Hänn an d’Féiss, huelt hie vun hei fort a geheit hien an déi baussecht Däischtert.‘ Do gëtt gekrasch a mat den Zänn gegrätscht.
40022014	Et sinn der nämlech vill beruff, mee wéineg auserwielt.“
40022015	Du goungen d’ Pharisäer vun do fort an hu géint hie konspiréiert, wéi si hie mat sengen eegene Wierder fänke kéinten.
40022016	Si hunn hir Jénger zesumme mat Unhänger vum Herodes bei hie geschéckt. Déi soten: „Léiermeeschter, mir wëssen, datt s du d’Wourecht sees an de Wee vu Gott der Wourecht no léiers. Dem Mënsch seng Meenung beaflosst dech net, well s du onparteiesch bass.
40022017	So eis deng Meenung: Ass et erlaabt, fir dem Caesar Steieren ze bezuelen, oder net?“
40022018	De Jesus huet hir Boussecht awer duerchkuckt a sot: „Firwat stellt dir mech op d’Prouf, dir Heuchler?
40022019	Weist mir d’Mënz, mat där d’Steier bezuelt gëtt!“ Si hunn him en Denar bruecht.
40022020	De Jesus frot si: „Wiem säi Bild a wéi eng Schrëft ass hei drop?“
40022021	„Dem Caesar seng“, hu si geäntwert. Doropshi sot hien zu hinnen: „Gitt dofir dem Caesar, wat dem Caesar gehéiert, a Gott, wat Gott gehéiert!“
40022022	Wéi si seng Äntwert héieren hunn, ware si verwonnert. Dunn hu si hie verlooss a goungen hirer Wee.
40022023	Deen nämmlechten Dag nach koumen Zaddukiter (déi soen, datt et keng Operstéiung géif ginn) bei de Jesus a froten hien:
40022024	„Léiermeeschter, de Moses sot: ‚Wann e Mann ouni Kanner stierft, da soll de Brudder vum Verstuerwenen deem seng Fra bestueden a Kanner fir säi Brudder kréien.‘
40022025	Et goufe siwe Bridder ënnert eis. Den éischten huet sech bestuet an ass gestuerwen, a well hie keng Nokommen hat, huet hie seng Fra sengem Brudder hannerlooss.
40022026	Datselwecht ass mam zweete Brudder a mam drëtte bis zum siwente geschitt.
40022027	Fir d’Lescht vun en alleguer ass och d’Fra gestuerwen.
40022028	Elo stellt sech d’Fro: Wiem seng Fra ass si da bei der Operstéiung? Si ware jo alle siwe mat hir bestuet.“
40022029	De Jesus huet hinne geäntwert: „Äre Feeler ass, datt dir weder d’ Schrëft nach d’Muecht vu Gott kennt.
40022030	An der Operstéiung bestuede si sech net a ginn och net bestuet, mee si si wéi d’ Engele vu Gott am Himmel.
40022031	Wat elo d’Operstéiung vun den Doudegen ugeet, hutt dir dann net dat gelies, wat vu Gott zu iech gesot gouf:
40022032	‚Ech sinn de Gott vum Abraham, de Gott vum Isaak an de Gott vum Jakob‘? Gott ass net de Gott vun den Doudegen, mee dee vun de Liewegen.“
40022033	Wéi d’Leit seng Äntwert héieren hunn, ware si iwwert seng Léier verwonnert.
40022034	Mee wéi d’Pharisäer héieren hunn, datt de Jesus den Zaddukiter de Mond gestoppt hat, hu si sech zesummegedoen.
40022035	Dunn huet ee vun hinnen, en Expert am Gesetz, dem Jesus eng Fro gestallt, fir hien op d’Prouf ze stellen:
40022036	„Léiermeeschter, wat ass dat wichtegst Gebot am Gesetz?“
40022037	De Jesus huet geäntwert: „‚Hief den Här, däi Gott, gär mat dengem ganzen Häerz, mat denger ganzer Séil a mat dengem ganze Verstand.‘
40022038	Dat ass dat éischt an dat wichtegst Gebot.
40022039	Dat zweet ass deem ähnlech: ‚Hief däin Nächste gär wéi dech selwer.‘
40022040	D’ganz Gesetz an d’Prophéiten hänke vun deenen zwee Geboter of.“
40022041	Wéi d’Pharisäer nach versammelt waren, huet de Jesus hinnen eng Fro gestallt:
40022042	„Wat denkt dir iwwert de Messias? Wiem säi Jong ass hien?“ „Ma dem David säi Jong“, hu si geäntwert.
40022043	„Wéi kënnt et dann“, sot de Jesus zu hinnen, „datt den David, erfëllt vum Geescht, hien ‚Här‘ nennt? Den David seet jo:
40022044	‚Den Här sot zu mengem Här: „Setz dech zu menger Rietser, bis ech aus denge Feinden eng Foussbänk fir dech maachen.“‘
40022045	Wann den David hien ‚Här‘ nennt, wéi kann hien da säi Jong sinn?“
40022046	Kee konnt him e Wuert drop äntweren. Vun deem Dag un huet och kee méi sech getraut, fir hien eppes ze froen.
40023001	Dunn huet de Jesus sech un d’Vollek an u seng Jénger geriicht:
40023002	„D’ Léiermeeschtere vum Gesetz an d’ Pharisäer sëtzen um Stull vum Moses.
40023003	Alles, wat si iech soen, dat dir anhale sollt, dat haalt an a maacht. Maacht hinnen dat net no, wat si maachen, well si net dat maachen, wat si soen!
40023004	Si banne schwéier Laaschten zesummen, déi schwéier ze droe sinn, a leeë se de Mënschen op hir Schëlleren, mee krëmme selwer kee Fanger, fir se ze droen.
40023005	Alles, wat si maachen, maache si, fir vun de Leit gesinn ze ginn. Si maachen hir Tefillin besonnesch grouss a suergen dofir, datt hir Ziziyot opfälleg sinn.
40023006	Si hunn d’Éiereplazen op de Fester an déi bescht Plazen an de Synagoge gär.
40023007	Si ginn och gär op de Maartplaze gegréisst an hunn et gär, wann d’Leit si ‚Rabbi! Rabbi!‘ nennen.
40023008	Dir awer sollt iech net Rabbi nenne loossen. Et ass just een äre Léiermeeschter, de Messias. Dir sidd all Geschwëster.
40023009	Nennt och keen hei op der Äerd ‚Papp‘. Et ass just een äre Papp, deen am Himmel ass.
40023010	Loosst iech och net ‚Léiermeeschter‘ nennen. Et ass just een äre Léiermeeschter, de Messias.
40023011	Den Dichtegsten ënnert iech soll ären Dénger ginn.
40023012	Wie sech selwer erhieft, gëtt erniddregt a wie sech selwer erniddregt, gëtt erhuewen.
40023013	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir verspäert de Mënschen d’Kinnekräich vum Himmel. Dir selwer gitt net eran an dir erlaabt et deenen net eranzegoen, déi wëllen eragoen.
40023014	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir beduckst d’Witfraen ëm hir Haiser a maacht zum Schäi laang Gebieder. Dir kritt dofir ëmsou méi e strengt Uerteel.
40023015	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir reest iwwer Mier a Land, fir een zum Proselyt ze maachen a wann hie bis e Proselyt ginn ass, maacht dir aus dësem e Kand, dat zweemol méi wéi dir an d’ Gehenna gehéiert.
40023016	Wéi schrecklech ass et fir iech, dir blann Leeder! Dir sot: ‚Wien op den Tempel schwiert, ass net u säin Eed gebonnen. Wien awer op d’Gold vum Tempel schwiert, ass u säin Eed gebonnen.‘
40023017	Dir blann Toperten! Wat ass da méi wichteg: d’Gold oder den Tempel, deen d’Gold helleg mécht?
40023018	Dir sot och: ‚Wien op den Altor schwiert, ass net u säin Eed gebonnen. Wien awer op d’Affer um Altor schwiert, deen ass u säin Eed gebonnen.‘
40023019	Dir blann Toperten! Wat ass méi wichteg: d’Affer oder den Altor, deen d’Affer helleg mécht?
40023020	Wien also op den Altor schwiert, schwiert op den Altor an op allem, wat drop ass.
40023021	Wien op den Tempel schwiert, schwiert op den Tempel an op deen, deen dra wunnt.
40023022	Wien op den Himmel schwiert, schwiert op den Troun vu Gott an op deen, deen drop sëtzt.
40023023	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir gitt nämlech en Zéngtel vu Peffermënz, Dëll a Kräizkimmel, mee vernoléissegt dat, wat am Gesetz méi wichteg ass: Gerechtegkeet, Erbaarmen an Trei. Dat alles hätt dir maache sollen, ouni dat anert z’ënnerloossen.
40023024	Dir blann Leeder! Dir sift eng Essegméck aus ärem Wäin, mee schléckt e Kaméil of!
40023025	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir maacht de Becher an d’Schossel vu bausse propper, mee bannendra fëllt dir se mam Wonsch, fir ze klauen an ongerecht ze sinn.
40023026	Du blanne Pharisäer! Botz fir d’éischt de Becher an d’Schossel vu bannen, fir datt dat Baussenzegt och propper gëtt.
40023027	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir sidd ewéi gewäisste Griewer, déi bausse schéin ausgesinn, mee bannendra voller Schanke vun Doudegen an all Zort Knascht sinn.
40023028	Esou kommt och dir no bausse fir d’Mënschen als gerecht eriwwer, mee bannendra sidd dir voller Schäinhellegkeet a Gesetzlosegkeet.
40023029	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir baut nämlech d’Griewer fir d’Prophéiten, rëscht d’Monumenter fir déi Gerecht
40023030	a sot: ‚Wa mir zur Zäit vun eise Virfuere gelieft hätten, dann hätte mir net um Mord vun de Prophéiten deelgeholl.‘
40023031	Dir gitt also zou, datt dir d’Nokomme vun de Prophéiten hire Mäerder sidd.
40023032	Maacht d’Mooss vun äre Virfueren dach voll!
40023033	Dir Schlaangen! Dir Hickecht Viperen! Wéi wëllt dir dem Uerteel vun der Gehenna entkommen?
40023034	Dofir schécken ech iech Prophéiten, weis Männer a Léiermeeschtere vum Gesetz. En etlech vun hinne bréngt dir ëm a kräizegt si esouguer, anerer gäisselt dir an de Synagogen a verfollegt si vu Stad zu Stad.
40023035	Esou fält d’Schold vun all deem gerechte Blutt, dat op der Äerd ausgeschott gouf, op iech, vum Blutt vum gerechten Abel bis zum Blutt vum Sacharia, dem Jong vum Berechia, deen dir tëschent dem Tempel an dem Altor ermort hutt.
40023036	Ech soen iech d’Wourecht: Alles dat kënnt iwwer dës Generatioun!
40023037	Jerusalem! Jerusalem! Du bréngs d’Prophéiten ëm a stengegs déi, déi bei dech geschéckt goufen. Wéi dacks hätt ech gär deng Kanner ëm mech gesammelt, esou wéi eng Kluck hir Jippelcher ënnert hir Flilleken hëlt, mee dir Kanner wollt dat net.
40023038	Kuckt! Äert Haus gëtt iech verlooss iwwerlooss!
40023039	Ech soen iech: Vun elo u gesitt dir mech net méi, bis dir sot: ‚Geseent ass deen, deen am Numm vum Här kënnt.‘“
40024001	De Jesus war ënnerwee, fir den Tempel ze verloossen, wéi seng Jénger bei hie koumen, fir hien op d’Gebaier vum Tempel opmierksam ze maachen.
40024002	„Dir gesitt dat alles, gell?“, huet hien hinne geäntwert. „Ma ech soen iech d’Wourecht: Net ee Stee bleift op deem aneren, deen net ofgerappt gëtt.“
40024003	Wéi hien um Olivebierg souz, koume seng Jénger eleng bei hien a froten hien: „So eis, wéini geschitt dat alles? Wat ass d’Zeeche vun dengem Kommen? Wat ass d’Zeeche vum Enn vun dësem Zäitalter?“
40024004	De Jesus huet hinne geäntwert: „Gitt uecht, datt keen iech irféiert.
40024005	Et kommen der vill a mengem Numm, déi soen: ‚Ech sinn de Messias!‘ Vill Leit ginn irgeféiert.
40024006	Mee wann dir vu Kricher a vu Gerüchter iwwer Kricher héiert, da passt op, datt dir net fäert, well dat alles muss geschéien. D’Enn ass awer nach net do.
40024007	Eng Natioun erhieft sech nämlech géint eng aner Natioun an ee Kinnekräich géint en anert Kinnekräich. Op verschidde Plaze ginn et Hongersnéit, Epidemien an Äerdbiewen.
40024008	Alles dat ass den Ufank vun de Wéien.
40024009	Si liwweren iech aus, fir iech ze quälen an ëmzebréngen. Wéinst mengem Numm gitt dir vun all den Natioune gehaasst.
40024010	Zu där Zäit fale vill Leit of. Si verroden een deen aneren an haassen een deen aneren.
40024011	Et erschénge vill falsch Prophéiten, déi vill Leit irféieren.
40024012	D’Gesetzlosegkeet gëtt ëmmer méi grouss an dowéinst gëtt d’Léift vu ville Leit kal.
40024013	Wien awer bis un d’Enn aushält, gëtt gerett.
40024014	Dës gutt Noriicht iwwert d’Kinnekräich gëtt uechter d’ganz Welt verkënnegt als Zeienausso fir all d’Natiounen. Da kënnt d’Enn.
40024015	Dofir, wann dir den Abscheilechen, deen zerstéiert, vun deem de Prophéit Daniel geschwat huet, op der helleger Plaz stoe gesitt (Lieser, verstéi!),
40024016	da sollen déi, déi a Judea sinn an d’Bierger flüchten.
40024017	Wien uewen um Haus ass, soll net erofkommen, fir eppes aus sengem Haus ze huelen.
40024018	Wien um Feld ass, soll net zeréckgoen, fir seng Kleeder sichen ze goen.
40024019	Mee wéi schrecklech gëtt et fir déi Fraen, déi zu där Zäit erwaarden oder nieren.
40024020	Biet, datt är Flucht net am Wanter oder op engem Sabbat ass.
40024021	Während deenen Deeg kënnt nämlech eng grouss Nout, esou wéi et se zënter dem Ufank vun der Welt bis elo nach net gouf an och ni méi wäert ginn.
40024022	Wann déi Deeg net verkierzt géife ginn, da géif kee Mënsch gerett ginn; mee wéinst den Auserwielte ginn déi Deeg verkierzt.
40024023	Wann een zu där Zäit zu iech seet: ‚Kuck, hei ass de Messias!‘, oder: ‚Do ass de Messias!‘, da gleeft et net.
40024024	Et trieden nämlech falsch Messiassen a falsch Prophéiten op a si maache grouss Zeechen a Wonner, fir esouguer déi Auserwielten irzeféieren, wann dat méiglech wier.
40024025	Passt op! Ech hunn iech am Viraus Bescheed gesot.
40024026	Wann een zu iech seet: ‚Kuck, hien ass an der Wüst!‘, da gitt net dohinner. Wann een zu iech seet: ‚Kuck, hien ass an der Kabaischen!‘, da gleeft him net.
40024027	Esou wéi de Blëtz aus dem Oste kënnt a bis an de Weste schéngt, esou ass och d’Erschénge vum Jong vum Mënsch.
40024028	Iwwerall, wou d’Läich ass, do sammele sech d’Geieren.
40024029	‚Direkt no der Nout vun där Zäit, gëtt d’Sonn däischter an de Mound gëtt keng Luucht méi vu sech. D’Stäre fale vum Himmel an d’Kräften am Himmel geroden aus dem Gläichgewiicht.‘
40024030	Dann erschéngt d’Zeeche vum Jong vum Mënsch am Himmel; all d’Stämm vun der Welt traueren. Si gesinn de Jong vum Mënsch op de Wolleke vum Himmel komme mat Muecht a grousser Herrlechkeet.
40024031	Da schéckt hie seng Engele mat engem haarde Schall vum Schofar eraus a si brénge seng Auserwielten aus de véier Wandrichtungen zesummen, vun engem Enn vum Himmel bis bei dat anert.
40024032	Léiert aus dem Gläichnes vum Figebam: Wa seng Äscht säfteg ginn a Blieder dreiwen, da wësst dir, datt de Summer gläich do ass.
40024033	Esou sollt dir och wëssen, wann dir all dat geschéie gesitt, datt d’Enn virun der Dier steet.
40024034	Ech soen iech d’Wourecht! Déi Generatioun vergeet op kee Fall, bis all dat geschitt ass.
40024035	Himmel an Äerd verginn, mee meng Wierder verginn ni.
40024036	Et weess keen, wéini dësen Dag oder dës Stonn kënnt, net emol d’Engelen am Himmel, mee just mäi Papp eleng.
40024037	Esou wéi et zur Zäit vum Noach war, esou ass et och, wann de Jong vum Mënsch kënnt:
40024038	Zu där Zäit virun der Flut hu si giess, gedronk, hu sech bestuet an hu sech bestuede gelooss bis deen Dag, op deem den Noach an d’Arch goung.
40024039	Si hunn näischt matkritt, bis d’Flut koum a si all ewechgerappt huet. Esou ass et och, wann de Jong vum Mënsch kënnt.
40024040	Zu där Zäit sinn zwee Männer op engem Aker: Deen ee gëtt geholl an deen anere gëtt zeréckgelooss.
40024041	Zwou Frae muele mat engem Millesteen: Déi eng gëtt geholl an déi aner gëtt zeréckgelooss.
40024042	Gitt dofir uecht! Dir wësst nämlech net zu wéi enger Stonn ären Här kënnt.
40024043	Verstitt dat hei: Wann den Haushär gewosst hätt, um wéi vill Auer an der Nuecht den Déif komme géif, dann hätt hien opgepasst an net zougelooss, datt a säin Haus agebrach géif ginn.
40024044	Dowéinst sollt och dir iech prett halen, well de Jong vum Mënsch zu enger Stonn kënnt, an där dir hien net erwaart.
40024045	Wien ass dann den treien a weisen Dénger, dee säi Meeschter iwwert seng Gesënner gesat huet, fir jidderengem zur richteger Zäit säin Iessen ze ginn?
40024046	Geseent ass deen Dénger, deen de Meeschter domat beschäftegt gesäit, wann hien zeréckkënnt.
40024047	Ech soen iech d’Wourecht! De Meeschter mécht hien zum Verwalter vu sengem ganze Besëtz.
40024048	Mee wann de béisen Dénger bei sech denkt: ‚Mäi Meeschter kënnt nach esou bal net‘,
40024049	an hie fänkt un, déi aner Dénger ze zerschloen a mat Sëffer z’iessen an ze drénken,
40024050	da kënnt de Meeschter vun deem Dénger op engem Dag zeréck, op deem hien en net erwaart, an zu enger Stonn, déi hien net kennt.
40024051	Als Strof gäisselt säi Meeschter hien a gëtt him säin Undeel bei den Heuchler. Do gëtt gekrasch a mat den Zänn gegrätscht.
40025001	Zu där Zäit ass d’Kinnekräich vum Himmel esou wéi zéng Jongfraen, déi hir Luuchte geholl hunn an erausgoungen, fir dem Bräitchemann entgéintzegoen.
40025002	Fënnef vun hinne ware weis a fënnef waren topeg.
40025003	Déi Topeg hunn hir Luuchte matgeholl, mee ouni Ueleg.
40025004	Déi Weis awer hunn Fläsche mat Ueleg zesumme mat hire Luuchte matgeholl.
40025005	De Bräitchemann huet awer op sech waarde gelooss an d’Jongfrae sinn all midd ginn a sinn ageschlof.
40025006	Ëm Mëtternuecht gouf geruff: ‚Kuckt! De Bräitchemann kënnt! Kommt eraus a gitt him entgéint!‘
40025007	Du sinn all d’Jongfraen opgestanen an hunn d’Wicke vun hire Luuchte geschnidden.
40025008	Déi Topeg soten zu de Weisen: ‚Gitt eis vun ärem Ueleg mat, well eis Luuchte ausginn.‘
40025009	Déi Weis hunn awer geäntwert: ‚Nee, et ass nämlech net genuch fir eis all do. Gitt dir dach bei d’Ueleghändler a kaaft iech es selwer.‘
40025010	Wéi si fort waren, fir Ueleg ze kafen, koum de Bräitchemann un. Déi Jongfraen, déi prett waren, gounge mat him op d’Hochzäitsfeier an d’Dier gouf zougemaach.
40025011	Duerno koumen déi aner Jongfraen un a soten: ‚Här, Här! Maach eis dach d’Dier op!‘
40025012	De Bräitchemann huet hinnen awer geäntwert: ‚Ech soen iech d’Wourecht! Ech kennen iech net!‘
40025013	Gitt also uecht, dir kennt nämlech weder d’Stonn nach den Dag, op deem de Jong vum Mënsch kënnt.
40025014	D’Kinnekräich vum Himmel ass ewéi e Mann, deen op eng Rees geet. Deen huet seng Dénger zesummegeruff an huet hinne säi Verméigen uvertraut.
40025015	Deem engen Dénger huet hie fënnef Talantone ginn, deem aneren der zwee an nach engem just een. Jidderee krut Talantone opgrond vun deem, wat hie maache konnt. Gläich drop ass de Mann op seng Rees gaangen.
40025016	Dunn huet deen Dénger, dee fënnef Talantone krut, seng Sue schaffe gedoen an huet der nach fënnef dobäi verdéngt.
40025017	Geneesou huet och deen, deen zwee Talantone krut, der zwee dobäi verdéngt.
40025018	Mee deen, deen nëmmen een Talanton krut, ass higaangen an huet e Lach an de Buedem gegruewen, fir sengem Meeschter seng Suen dran ze verstoppen.
40025019	No enger laanger Zäit koum de Meeschter vun den Dénger heem an huet d’Konte mat hinne gemaach.
40025020	Deen Dénger, dee fënnef Talantone krut, koum bei de Meeschter an huet fënnef weider Talantone matbruecht. Hie sot: ‚Meeschter, du has mir fënnef Talantonen uvertraut. Kuck! Ech hu fënnef Talantonen dobäi verdéngt.‘
40025021	Säi Meeschter huet him geäntwert: ‚Gutt gemaach, du gudden an treien Dénger! Du waars trei mat wéinegem, dofir setzen ech dech iwwert villes. Komm a free dech mat dengem Meeschter!‘
40025022	Du koum deen Dénger, deen zwee Talantone krut, bei hien a sot: ‚Meeschter, du has mir zwee Talantonen uvertraut. Kuck! Ech hunn zwee Talantonen dobäi verdéngt.‘
40025023	Säi Meeschter huet him geäntwert: ‚Gutt gemaach, du gudden an treien Dénger! Du waars trei mat wéinegem, dofir setzen ech dech iwwert villes. Komm a free dech mat dengem Meeschter!‘
40025024	Deen Dénger, deen nëmmen een Talanton krut, koum bei hien a sot: ‚Meeschter, ech wousst, datt s du en haarde Mann bass. Du hëls do eran, wou s du net geséit hues, a sammels do, wou s du net gestreet hues.
40025025	Ech hat Angscht an dowéinst sinn ech higaangen an hunn däin Talanton am Buedem verstoppt. Kuck! Hei ass den Talanton, deen dir gehéiert.‘
40025026	Säi Meeschter huet him geäntwert: ‚Du béisen a lidderegen Dénger! Du wousst, datt ech do eranhuelen, wou ech net geséit hunn, an datt ech do sammelen, wou ech net gestreet hunn.
40025027	Du häss wéinstens meng Suen op d’Bank droe kënnen. Wann ech erëmkomm wier, dann hätt ech meng Sue mat Zënse kéinten erëmkréien.
40025028	Huelt him den Talanton ewech a gitt en deem, deen déi zéng Talantonen huet!
40025029	Jiddereen, deen huet, kritt nach méi. Mee wien net huet, kritt esouguer dat, wat hien huet, ewechgeholl.
40025030	Geheit deen onnëtzen Dénger an déi baussecht Däischtert. Do gëtt gekrasch a mat den Zänn gegrätscht.‘
40025031	Wann de Jong vum Mënsch a senger Herrlechkeet kënnt an all déi helleg Engele mat him, da sëtzt hien op sengem herrlechen Troun.
40025032	All d’Vëlker gi virun hie bruecht an hien trennt ee Vollek vun deem aneren, esou wéi e Schéifer d’Schof vun de Geessen trennt.
40025033	D’Schof stellt hien zu senger Rietser an d’Geessen zu senger Lénker.
40025034	Da seet de Kinnek zu deenen zu senger Rietser: ‚Kommt! Dir sidd vu mengem Papp geseent. Ierft d’Kinnekräich, dat virun der Grënnung vun der Welt fir iech virbereet gouf.
40025035	Ech hat nämlech Honger an dir hutt mir z’iesse ginn. Ech hat Duuscht an dir hutt mir ze drénke ginn. Ech war e Friemen an dir hutt mech bei iech opgeholl.
40025036	Ech hu Gezei gebraucht an dir hutt mir es ginn. Ech war krank an dir hutt no mir gekuckt. Ech war am Prisong an dir hutt mech besicht.‘
40025037	Dann äntweren déi Gerecht him: ‚Här, wéini hu mir dech hongereg gesinn an dir z’iesse ginn oder dech duuschtereg gesinn an dir ze drénke ginn?
40025038	Wéini hu mir dech als Frieme gesinn an dech bei eis opgeholl oder dech ouni Gezei gesinn an dech gekleet?
40025039	Wéini hu mir dech krank oder am Prisong gesinn a mir sinn dech besiche komm?‘
40025040	De Kinnek äntwert hinnen: ‚Ech soen iech d’Wourecht: Dat, wat dir fir dee mannste vu menge Bridder gemaach hutt, hutt dir fir mech gemaach!‘
40025041	Da seet hien zu deenen zu senger Lénker: ‚Verloosst mech! Dir sidd verflucht! Gitt an dat éiwegt Feier, dat fir den Däiwel a seng Engele virbereet gouf.
40025042	Ech hat nämlech Honger an dir hutt mir näischt z’iesse ginn. Ech hat Duuscht an dir hutt mir näischt ze drénke ginn.
40025043	Ech war e Friemen an dir hutt mech net bei iech opgeholl. Ech hu Gezei gebraucht an dir hutt mir näischt ginn. Ech war krank an am Prisong an dir hutt net no mir gekuckt.‘
40025044	Dann äntwere si: ‚Här, wéini hu mir dech hongereg, duuschtereg, als Friemen, ouni Gezei, krank oder am Prisong gesinn a mir hunn net no dir gekuckt?‘
40025045	Zu där Zäit äntwert hien hinnen: ‚Ech soen iech d’Wourecht: Dat, wat dir net fir ee vun de mannste vu menge Bridder gemaach hutt, hutt dir net fir mech gemaach!‘
40025046	Déi zu senger Lénker ginn an déi éiweg Bestrofung, déi Gerecht ginn awer an d’éiwegt Liewen.“
40026001	Nodeems de Jesus mat senger Léier fäerdeg war, sot hien zu senge Jénger:
40026002	„Wéi dir wësst, ass an zwee Deeg Passa. Da gëtt de Jong vum Mënsch ausgeliwwert, fir gekräizegt ze ginn.“
40026003	Duerno hunn déi iewescht Priister, d’Léiermeeschtere vum Gesetz an déi Eelst vum Vollek sech am Palais vum Haaptpriister, dee Kayafa geheescht huet, versammelt.
40026004	Si hu sech beroden, fir de Jesus hannerlëschteg festzehuelen an ëmzebréngen.
40026005	„Mee net während dem Fest“, sote si, „soss kéint et zu enger Oprou ënnert dem Vollek kommen.“
40026006	De Jesus war zu Betanien beim Schimon, deen Aussaz gehat hat, doheem, wéi
40026007	eng Fra bei hie koum. Si hat eng Alabasterfläsch mat ganz deierer Essenz dobäi an huet se dem Jesus iwwert säi Kapp geschott, während hie bei Dësch war.
40026008	Wéi d’Jénger dat gesinn hunn, ware si ausser sech. „Wat e Verbëtz!“, sote si.
40026009	„Dës Essenz hätt kënne fir en deiere Präis verkaf ginn an d’Suen un déi Aarm gespent ginn.“
40026010	De Jesus, deen awer wousst, wat lass wier, sot zu hinnen: „Firwat kränkt dir dës Fra? Si huet eng gutt Dot fir mech gemaach!
40026011	Déi Aarm hutt dir ëmmer ëm iech, mech awer hutt dir net ëmmer bei iech.
40026012	Wéi si dës Essenz iwwert mäi Kierper geschott huet, huet si dat gemaach, fir mech op mäi Begriefnes virzebereeden.
40026013	Ech soen iech d’Wourecht! Iwwerall, wou op dëser Welt dës gutt Noriicht verkënnegt gëtt, gëtt och vun deem verzielt, wat dës Fra gemaach huet als Erënnerung u si.“
40026014	Du goung ee vun den Zwielef (deen, dee Judas Ischkariot geheescht huet) bei d’iewescht Priister.
40026015	„Wat wiert dir bereet, mir ze ginn, wann ech de Jesus un iech verroden?“, frot hie si. Si hunn drësseg Sëlwermënzen als Bezuelung mat him ausgemaach.
40026016	Vun deem Moment un huet de Judas no enger giedlecher Geleeënheet gesicht, fir de Jesus ze verroden.
40026017	Um éischten Dag vum Fest vum Matzebrout koumen d’Jénger bei de Jesus a froten hien: „Wou wëlls du, datt mir d’Passamoolzecht fir dech virbereeden?“
40026018	„Gitt an d’Stad bei e Mann“, huet hie geäntwert. „Sot zu him: ‚De Léiermeeschter seet: „Meng Zäit ass nobäi. Ech feieren d’Passa mat menge Jénger an dengem Haus.“‘“
40026019	D’Jénger hunn dat gemaach, wat de Jesus hinnen opgedroen hat. Si hunn d’Passamoolzecht virbereet.
40026020	Owes war de Jesus mat den Zwielef bei Dësch.
40026021	Während si giess hunn, sot hien: „Ech soen iech d’Wourecht: Ee vun iech verréit mech!“
40026022	Du goufe si ganz traureg a jiddereen huet ugefaangen, hien ze froen: „Dach net ech, Här?“
40026023	Hien huet geäntwert: „Deen, dee seng Hand mat mir zesummen an d’Schossel gezappt huet, verréit mech.
40026024	De Jong vum Mënsch geet fort, esou wéi et iwwert hie geschriwwe steet, mee wéi schrecklech ass et fir dee Mënsch, duerch deen de Jong vum Mënsch verrode gëtt! Et wier besser fir hie gewiescht, wann hien ni gebuer gi wier.“
40026025	Du frot de Judas, deen hie verrode géif: „Dach net ech, Rabbi?“ „Dach, du sos et“, sot de Jesus zu him.
40026026	Während dem Iessen, huet de Jesus d’Brout geholl, dofir Merci gesot an et gebrach. Hien huet et de Jénger ginn a sot: „Huelt! Iesst! Dat hei ass mäi Läif.“
40026027	Hien huet de Kellech geholl an nodeems hie Merci gesot hat, huet hien hinnen e ginn. Hie sot: „Drénkt all dovunner!
40026028	Dat hei ass mäi Blutt, dat vum neie Bond, dat fir vill Leit fir d’Verzeiung vun de Sënnen ausgeschott gëtt.
40026029	Ech soen iech, datt ech net méi vun de Friichte vum Riefstack drénke bis deen Dag, op deem ech neie Wäin mat iech a mengem Papp sengem Kinnekräich drénken.“
40026030	Nodeems si Psalme gesongen haten, gounge si op den Olivebierg.
40026031	Du sot de Jesus zu hinnen: „Dës Nuecht verloosst dir mech all. Et steet nämlech geschriwwen: ‚Ech schloen de Schéifer an d’Schof aus der Häerd gi verspreet.‘
40026032	No menger Operstéiung ginn ech iech viraus a Galilea.“
40026033	„Och wa jiddereen dech verléisst, verloossen ech dech awer ni!“, huet de Péitrus him geäntwert.
40026034	„Ech soen dir d’Wourecht“, sot de Jesus zu him, „nach dës Nuecht, éier den Hunn kréit, verleegens du mech dräimol.“
40026035	De Péitrus sot dunn zu him: „A wann ech och mat dir stierwe misst, verleegnen ech dech net.“ All d’Jénger hunn dat nämmlecht gesot.
40026036	Du goung de Jesus mat hinnen op eng Plaz, déi Getsemani geheescht huet, an hie sot zu de Jénger: „Setzt iech heihin, während ech dohanne biede ginn.“
40026037	Hien huet de Péitrus an dem Sabdai seng zwee Jonge mat sech geholl. Hie gouf traureg a bedréckt.
40026038	„Meng Séil ass zu Doud traureg. Bleift hei a waacht mat mir!“, sot de Jesus zu hinnen.
40026039	Hie goung e bësse méi wäit ewech, huet sech mam Gesiicht dem Buedem zou higestreckt a gebiet: „Mäi Papp, wann et méiglech ass, da looss dëse Kellech u mir erlaanscht goen. Mee net dat, wat ech wëll, mee dat, wat s du wëlls!“
40026040	Hie koum bei d’Jénger hannescht an huet si am Schlof virfonnt. Zum Péitrus sot hien: „Konnts du mol net eng Stonn mat mir waachen?
40026041	Waacht a biet, datt dir net a Versuchung gerot! De Geescht ass wëlleg, mee de Kierper ass schwaach.“
40026042	Hie goung eng zweete Kéier fort an huet gebiet: „Mäi Papp, wann dëse Kellech net viru mir erlaanscht ka goen, et sief dann ech drénken draus, da soll däi Wëlle geschéien.“
40026043	De Jesus koum bei d’Jénger hannescht an huet si nees am Schlof virfonnt, well si hir Aen net ophale konnten.
40026044	Hien huet si nees do zeréckgelooss a goung fort, fir nach eng drëtte Kéier mat deenen nämmlechte Wierder ze bieden.
40026045	Du koum hien hannescht bei seng Jénger a sot zu hinnen: „Schlooft a rascht herno! Passt op! D’Zäit ass komm. Elo gëtt de Jong vum Mënsch an d’Hänn vu Sënner ausgeliwwert.
40026046	Stitt op a loosst eis goen! Kuckt, mäi Verréider ass nobäi!“
40026047	Nach an deem Abléck, an deem de Jesus geschwat huet, koum de Judas, ee vun den Zwielef, bei hien. Et waren eng Abberzuel Leit bei him, déi Schwäerter a Knëppelen dobäi haten an déi vun den ieweschte Priister an den Eelste vum Vollek geschéckt goufen.
40026048	Säi Verréider hat mat hinnen en Zeechen ofgemaach: „Deen, deem ech eng Bees ginn, ass deen, deen dir ergräife sollt.“
40026049	De Judas goung dunn direkt op de Jesus duer a sot zu him: „Moien, Rabbi!“, an huet him eng Bees ginn.
40026050	„Frënd, firwat bass du heihinner komm?“, frot de Jesus hien. Du koumen déi aner no vir an hunn Hand un de Jesus geluecht an hie festgeholl.
40026051	Op eemol huet ee vun deenen, déi beim Jesus waren, seng Hand ausgestreckt a säi Schwäert erausgezunn. Hien huet en Dénger vum Haaptpriister ugegraff an him d’Ouer erofgehaen.
40026052	„Stiech däi Schwäert hannescht!“, sot de Jesus. „Jiddereen, deen d’Schwäert erauszitt, stierft duerch d’Schwäert.
40026053	Mengs du net, datt ech mäi Papp elo froe kéint an hie géif mir direkt méi wéi zwielef Legiounen Engelen zur Verfügung stellen?
40026054	Mee wéi kéinten d’ Schrëften dann erfëllt ginn, déi soen, datt dat hei geschéie muss?“
40026055	An deem Moment sot de Jesus zu de Leit: „Sidd dir géint mech ausgezunn, wéi wann ech e Brigang wier, fir mech mat Schwäerter a Knëppele festzehuelen? Ech war all Dag bei iech am Tempel a souz do, fir d’Leit ze léieren an dir hutt mech net festgeholl.
40026056	Alles dat ass geschitt, fir datt dat, wat d’Prophéite geschriwwen hunn, an Erfëllung geet.“ Doropshin hunn all seng Jénger hie verlooss a si geflücht.
40026057	Déi, déi de Jesus verhaft haten, hunn hie bei de Kayafa, den Haaptpriister, geféiert. Do haten d’ Léiermeeschtere vum Gesetz an déi Eelst sech och versammelt.
40026058	De Péitrus goung him vu wäitem no a koum bis bei den Haff vum Haaptpriister. Hie goung do eran an huet sech bei d’Tempelwiechter gesat, fir op den Ausgang vun der Affär ze waarden.
40026059	Déi iewescht Priister, déi Eelst an de ganze Sanhedrin hunn no falschen Zeienaussoe géint de Jesus gesicht, fir him d’Doudesstrof kënnen unzehänken.
40026060	Si konnten awer keng fannen, och wa vill falsch Zeien no vir koumen. Schlussendlech koumen der zwee no vir,
40026061	déi soten: „Dee Mann do sot: ‚Ech kann den Tempel vu Gott zerstéieren an e bannent dräi Deeg nees opbauen.‘“
40026062	Den Haaptpriister ass opgestanen a sot zum Jesus: „Hues du näischt dozou ze soen? Wat ass mat deem, wat dës Männer géint dech bezeien?“
40026063	De Jesus huet näischt gesot. Den Haaptpriister sot doropshin zu him: „Ech beschwieren dech beim liewege Gott: So eis, ob s du de Messias bass, de Jong vu Gott!“
40026064	De Jesus huet him geäntwert: „Jo, du sos et. Mee ech soen iech: Vun elo u gesitt dir de Jong vum Mënsch zur Rietser vun der Muecht sëtzen an hie kënnt op de Wolleke vum Himmel.“
40026065	Dunn huet den Haaptpriister seng Kleeder zerrappt a sot: „Hie lästert Gott! Firwat brauche mir do nach Zeien? Dir hutt seng Gotteslästerung héieren!
40026066	Wat mengt dir?“ „Hien huet d’Doudesstrof verdéngt!“, hu si geäntwert.
40026067	Dunn hu si him an d’Gesiicht gespaut an hien zerschloen. Anerer hunn hien op de Bak gehaen.
40026068	Si soten: „Prophezei dach fir eis, Messias! Wien huet dech geschloen?“
40026069	De Péitrus souz baussen am Haff. Eng Mod koum op hien duer a sot: „Du waars och beim Jesus vu Galilea.“
40026070	Hien huet dat awer viru jidderengem geleegent: „Ech weess net, vu wat s du schwätz!“
40026071	Wéi hie bei d’Paart goung, huet eng aner Mod hie gesinn a sot zu deenen, déi ronderëm stoungen: „Dëse Mann war beim Jesus vun Nazaret.“
40026072	Nees huet hien et geleegent, dës Kéier mat engem Schwuer: „Ech kennen dee Mann net!“
40026073	Kuerz drop koumen déi, déi do stoungen, bei de Péitrus a soten zu him: „Kloer bass du ee vun deenen! Däin Accent verréit dech!“
40026074	Dunn huet hien ugefaangen, sech ze verfluchen, an huet geschwuer: „Ech kennen dee Mann net!“ Nach am nämmlechten Abléck huet en Hunn gekréit.
40026075	De Péitrus huet sech un dat erënnert, wat de Jesus zu him gesot hat: „Éier den Hunn kréit, verleegens du mech dräimol.“ Du goung de Péitrus eraus an huet batter Tréine gekrasch.
40027001	Fréi um nächste Mueren hunn d’ iewescht Priister an déi Eelst vum Vollek zesumme beschloss, fir de Jesus ëmzebréngen.
40027002	Si hunn hie gefesselt, fortgeféiert an un de Gouverneur Pontius Pilatus iwwerginn.
40027003	Wéi de Judas, deen de Jesus verroden hat, gesinn huet, datt de Jesus veruerteelt gouf, huet hie seng Dot bereit an huet déi drësseg Sëlwermënze bei d’iewescht Priister an déi Eelst bruecht.
40027004	„Ech hu gesënnegt, well ech en onschëllege Mann dem Doud ausgeliwwert hunn“, sot hien. „Wat geet eis dat un? Dat ass däi Problem!“, sote si.
40027005	De Judas huet dunn d’Sëlwermënzen am Tempel op de Buedem gehäit an huet si verlooss. Hie goung fort an huet sech erhaangen.
40027006	D’iewescht Priister hunn d’Sëlwermënzen opgeraf a soten: „Laut dem Gesetz däerfe mir dës Mënzen net an den Afferstack vum Tempel leeën, well se d’Ausbezuelung fir e Mord sinn.“
40027007	(Si hu sech dofir entscheet, mat de Mënzen en Aker vum Aulebäcker ze kafen, fir d’Auslänner do begruewen ze kënnen.
40027008	Dofir gëtt den Aker bis haut Bluttaker genannt.
40027009	Esou huet sech dat erfëllt, wat duerch de Prophéit Yeremia gesot gouf: „Si hunn déi drësseg Sëlwermënze geholl, de Präis, deen hien dem Vollek Israel wäert war,
40027010	an hu se gebraucht, fir en Aker vum Aulebäcker ze kafen, esou wéi den Här mir opgedroen hat.“ )
40027011	An der Tëschenzäit stoung de Jesus virum Gouverneur. „Bass du de Kinnek vun de Judden?“, frot de Gouverneur hien. „Du sees et“, huet de Jesus geäntwert.
40027012	Wéi hie vun den ieweschte Priister an den Eelsten ugeklot gouf, huet hie keng Äntwert ginn.
40027013	Du frot de Pilatus hien: „Héiers du net wéi vill Beschëllegunge géint dech bruecht ginn?“
40027014	Mee de Jesus huet kee Wuert geäntwert, wat de Gouverneur ganz verwonnert huet.
40027015	Um Fest war et dem Gouverneur seng Gewunnecht, fir dem Vollek ee Prisonéier, dee si auswiele konnten, fräizeloossen.
40027016	Zu där Zäit war grad en notoresche Prisonéier am Prisong, dee Bar-Abba geheescht huet.
40027017	Wéi d’Vollek sech versammelt hat, frot de Pilatus si: „Wie wëllt dir, datt ech fir iech fräiloossen: de Bar-Abba oder de Jesus, deen de Messias genannt gëtt?“
40027018	De Pilatus wousst nämlech, datt si de Jesus aus Näid un hien ausgeliwwert haten.
40027019	Wéi de Pilatus um Riichterstull souz, huet seng Fra him e Message schécke gelooss, dee sot: „Looss d’Hänn vun dësem onschëllege Mann. Ech hunn haut an engem Dram wéinst senger schrecklech gelidden.“
40027020	D’iewescht Priister an déi Eelst hunn d’Vollek dozou iwwerriet, fir ëm d’Fräiloossung vum Bar-Abba an d’Hiriichte vum Jesus ze froen.
40027021	De Gouverneur huet hinne geäntwert a si nees gefrot: „Wie vun deenen zwee wëllt dir, datt ech fir iech fräiloossen?“ „De Bar-Abba“, sote si.
40027022	„Wat soll ech da mam Jesus maachen, deen de Messias genannt gëtt?“, frot de Pilatus si. „Kräizeg hien!“, sote si.
40027023	„Firwat?“, frot de Pilatus si dunn. „Wat huet hien da Béises gedoen?“ Mee si hunn nach vill méi haart gejaut: „Kräizeg hien!“
40027024	Wéi de Pilatus gesinn huet, datt hien näischt erreeche géif, mee datt éischter e Krawall lassgoe géif, huet hie Waasser geholl a seng Hänn virum Vollek gewäsch. „Ech sinn onschëlleg um Blutt vun dësem Gerechten! Dat ass är Saach!“, sot hien.
40027025	D’ganzt Vollek huet geäntwert: „D’Verantwortung vu sengem Doud läit bei eis a bei eise Kanner!“
40027026	De Pilatus huet dunn de Bar-Abba fir si fräigelooss. Nodeems hien de Jesus gäissele gelooss hat, huet hien en ausgeliwwert, fir gekräizegt ze ginn.
40027027	Dunn hunn dem Gouverneur seng Zaldoten de Jesus an de Praetorium bruecht an déi ganz Kohort ëm hie versammelt.
40027028	Si hunn hien ausgedoen an him e purpurroude Mantel ugedoen.
40027029	Si hunn him eng Kroun aus Däre geflecht, him se op de Kapp gesat an him eng Rutt an déi riets Hand gedréckt. Si sinn dunn virun him op d’Knéie gaangen an hunn de Spunnes mat him gemaach. Si soten: „Vive de Kinnek vun de Judden!“
40027030	Si hunn op hie gespaut, him d’Rutt ewechgeholl an him domat op de Kapp geschloen.
40027031	Nodeems si de Geck mat him gemaach haten, hu si him de Mantel ausgedoen an him seng Kleeder nees ugedoen. Si hunn hien du fortgeféiert, fir gekräizegt ze ginn.
40027032	Wéi si erauskoumen, ass hinnen e Mann aus Kyreene, dee Schimon geheescht huet, begéint. D’Zaldoten hunn hien dozou forcéiert, fir dem Jesus säi Kräiz ze droen.
40027033	Si koumen op d’Plaz, déi Golgota heescht (wat „Plaz vum Doudekapp“ genannt gëtt).
40027034	Si hunn dem Jesus sauere Wäin, mat Gal vermëscht, ze drénke ginn. Wéi de Jesus dovunner geschmaacht huet, wollt hien näischt méi drénken.
40027035	Dunn hu si hie gekräizegt. D’Zaldoten hu seng Kleeder ënnerteneen opgedeelt, andeems si d’Lous fir se gezunn hunn.
40027036	Si hu sech gesat an hunn hien do bewaacht.
40027037	Si hunn e Schëld mat der Veruerteelung géint hien iwwert säi Kapp gehaangen. Et stoung drop: „Dat hei ass de Jesus, de Kinnek vun de Judden.“
40027038	Zur nämmlechter Zäit goufen zwee Brigange mat him gekräizegt. Deen ee war op senger rietser an deen aneren op senger lénker Säit.
40027039	Déi, déi laanscht goungen, hunn him Frechheeten zougeruff, de Kapp gerëselt
40027040	a gesot: „Du wëlls den Tempel zerstéieren an en nees an dräi Deeg opriichten! Ma da rett dech dach selwer! Wann s du de Jong vu Gott bass, da komm dach vum Kräiz erof!“
40027041	Geneesou hunn déi iewescht Priister, d’ Léiermeeschtere vum Gesetz an déi Eelst all de Spunnes mat him gemaach:
40027042	„Hien huet anerer gerett, mee sech selwer kann hien net retten! Wann hien de Kinnek vun Israel soll sinn, da soll hien dach vum Kräiz erofkommen. Da gleewe mir him.
40027043	Hie vertraut op Gott. Da soll Gott hien elo retten, wa Gott Gefalen un him huet! Hie sot jo: ‚Ech sinn de Jong vu Gott‘!“
40027044	D’Brigangen, déi mat him gekräizegt goufen, hunn hien och vernannt.
40027045	Wéi et Mëtteg gouf, gouf et bis dräi Auer am Nomëtteg am ganze Land däischter.
40027046	Um dräi Auer nomëttes huet de Jesus mat haarder Stëmm geruff: „Eli, Eli, lema sabachtani?“ (Dat heescht: Mäi Gott, mäi Gott, firwat hues du mech verlooss?)
40027047	Verschidde Leit, déi niewendru stoungen, hunn dat héieren an hu gemengt, hie géif den Elia ruffen.
40027048	Eenzock ass ee vun hinne gelaf komm, huet e Schwamp geholl, e mat sauerem Wäin gedränkt, en op eng Rutt gestach an him en dohigehalen, fir ze drénken.
40027049	Du sot de Rescht vun de Leit: „Looss et! Kommt mir kucken, ob den Elia hien elo rette kënnt.“
40027050	Nodeems de Jesus nees mat haarder Stëmm geruff hat, huet hie säi Geescht opginn.
40027051	An deem Abléck gouf d’Riddo am Tempel vun uewe bis ënnen an zwee gerass. D’Äerd huet geziddert, Fielse si gebascht
40027052	a Griewer sinn opgaangen. Vill Läiche vun den hellege Leit, déi scho gestuerwe waren, goufen nees lieweg
40027053	a koumen nom Jesus senger Operstéiung aus de Griewer. Si goungen an d’helleg Stad a si ville Leit erschéngen.
40027054	Wéi de réimeschen Offizéier an déi, déi mat him de Jesus bewaacht hunn, d’Äerdbiewen an dat, wat geschitt ass, gesinn hunn, krute si et mat der Angscht ze dinn. Si soten: „Dee war wierklech de Jong vu Gott!“
40027055	Et waren och vill Fraen do, déi dem Jesus vu Galilea nokomm waren, fir him ze déngen, an déi vu wäitem nogekuckt hunn.
40027056	Ënnert hinne waren d’Maria vu Magdala, d’Maria (dem Jacques an dem Yosséi hir Mamm) an d’Mamm vun de Jonge vum Sabdai.
40027057	Géint der Owend koum e Räichen aus Arimatea, dee Yossef geheescht huet an deen och selwer e Jénger vum Jesus war.
40027058	Hie goung bei de Pilatus, fir ëm dem Jesus seng Läich ze froen. De Pilatus huet den Uerder ginn, fir dem Yossef d’Läich z’iwwerloossen.
40027059	De Yossef huet d’Läich geholl, huet se a rengt Léngent gewéckelt
40027060	a se a säin eegent neit Graf geluecht, dat hien aus engem Fiels eraushae gelooss hat. Hien huet e grousse Stee virum Agang vum Graf gerullt a goung fort.
40027061	D’Maria vu Magdala an dat anert Maria waren do a souze vis-à-vis vum Graf.
40027062	Den Dag drop, nom Dag vun der Virbereedung, koumen d’iewescht Priister an d’ Pharisäer zesumme virun de Pilatus.
40027063	„Här“, sote si, „mir erënneren eis drun, datt dëse Schwindler gesot hat, wéi hien nach gelieft hat: ‚No dräi Deeg wäert ech operstoen.‘
40027064	Gëff dofir den Uerder, fir d’Graf bis den drëtten Dag ze bewaachen. Soss kéinte seng Jénger nach nuets kommen an d’Läich klauen an dann de Leit soen, datt hie vun den Doudegen operstane wier. Da wier de leschte Bedruch schlëmmer wéi den éischten.“
40027065	De Pilatus sot zu hinnen: „Hei hutt dir Zaldoten, fir Wuecht ze halen. Gitt a séchert d’Graf esou gutt of, wéi dir kënnt.“
40027066	Si goungen dohin an hunn d’Graf ofgeséchert, andeems si de Stee versigelt an Zaldote virdru gestallt hunn.
40028001	Nom Sabbat, wéi d’Sonn um éischten Dag vun der Woch opgoung, sinn d’Maria vu Magdala an dat anert Maria bei d’Graf kucke gaangen.
40028002	Op eemol gouf et e grousst Äerdbiewen, well en Engel vum Här vum Himmel erofkomm ass, de Stee virum Agang ewechgerullt a sech drop gesat huet.
40028003	Hien huet ewéi de Blëtz ausgesinn a seng Kleeder ware wäiss ewéi Schnéi.
40028004	D’Wiechter hunn aus e lauter Angscht virun him geziddert a sinn ewéi dout op de Buedem gefall.
40028005	Den Engel sot zu de Fraen: „Hutt keng Angscht! Ech weess, datt dir de Jesus sicht, dee gekräizegt gouf.
40028006	Hien ass net hei. Hien ass nämlech operstanen, esou wéi hien et gesot hat. Kommt d’Plaz kucken, wou den Här geleeën huet.
40028007	Tommelt iech, fir bei seng Jénger ze goen a sot hinnen, datt hie vun den Doudegen operwächt gouf an datt hie virun iech a Galilea gaangen ass. Do gesitt dir hien. Ech hunn iech et gesot!“
40028008	D’Fraen haten Angscht an dach ware si ganz frou. Si hunn d’Graf séier verlooss, fir de Jénger Bescheed ze soen.
40028009	Wéi si ënnerwee waren, fir senge Jénger dovunner z’erzielen, ass de Jesus hinne begéint. „Moien!“, sot hien. Si gounge bei hien, hunn hien un de Féiss gepaakt an hien ugebiet.
40028010	Du sot de Jesus zu hinnen: „Hutt keng Angscht! Gitt a sot menge Bridder, datt si a Galilea goe sollen. Do gesi si mech.“
40028011	Wéi d’Fraen nach ënnerwee waren, goungen en etlech Wiechter an d’Stad an hunn den ieweschte Priister alles, wat geschitt war, verzielt.
40028012	D’iewescht Priister hu sech mat den Eelste versammelt an hunn zesummen decidéiert, den Zaldoten eng grouss Zomm Suen ze ginn.
40028013	Si soten zu den Zaldoten: „Sot, datt seng Jénger an der Nuecht komm wieren a seng Läich geklaut hätten, wéi dir geschlof hutt.
40028014	Wann de Gouverneur Wand dovunner kritt, këmmere mir eis drëm, fir datt dir iech ëm näischt braucht Suergen ze maachen.“
40028015	D’Zaldoten hunn d’Sue geholl an hunn dat gemaach, wat si gesot kruten. Dës Geschicht gëtt nach bis haut ënnert de Judde verzielt.
40028016	Déi eelef Jénger goungen a Galilea op de Bierg, deen de Jesus hinne genannt hat.
40028017	Wéi si hie gesinn hunn, hu si hien ugebiet, mee e puer hu gezweiwelt.
40028018	De Jesus koum bei si a sot: „Mir ass all Muecht ginn am Himmel an op der Äerd.
40028019	Gitt dofir hin a maacht an all den Natioune Leit zu menge Jénger, andeems dir si am Numm vum Papp, vum Jong a vum hellege Geescht deeft
40028020	a si léiert, alles anzehalen, wat ech iech opgedroen hunn. Sidd iech gewëss: Ech sinn ëmmer bei iech bis zum Ofschloss vum Zäitalter.“ Amen.
41001001	Dat hei ass den Ufank vun der gudder Noriicht vum Jesus, dem Messias, dem Jong vu Gott.
41001002	Esou steet et an de Prophéite geschriwwen: „Kuck, ech schécke mäi Buet virun dir hier, deen dir däi Wee virbereet.
41001003	Eng Stëmm rifft an der Wüst: ‚Preparéiert de Wee fir den Här, maacht seng Weeër fräi.‘“
41001004	De Jean koum an d’Wüst an huet do gedeeft. Hien huet eng Daf vun der Ëmkéier fir d’Verzeiung vun de Sënne gepriedegt.
41001005	D’ganzt Land Judea an d’Leit vu Jerusalem gounge bei hien. Si hunn hir Sënne bekannt a goufen alleguer vun him am Floss Jordan gedeeft.
41001006	De Jean hat Kleeder aus Kaméilhoer un, e Liedersrimm ëm seng Taille an huet Heesprénger a wëllen Hunneg giess.
41001007	Hien huet gepriedegt: „Et kënnt een no mir, dee méi mächteg ass ewéi ech, an ech sinn et net wäert, mech ze bécken an d’Liedersrimme vu senge Sandale lasszebannen.
41001008	Ech hunn iech mat Waasser gedeeft, mee hien deeft iech mam hellege Geescht.“
41001009	Zu där Zäit ass Folgendes geschitt: De Jesus koum vun Nazaret a Galilea a gouf vum Jean am Jordan gedeeft.
41001010	Direkt nodeems de Jesus aus dem Waasser koum, huet hie gesinn, wéi den Himmel sech opgedoen huet an de Geescht wéi eng Dauf op hien erofkoum.
41001011	Eng Stëmm koum aus dem Himmel: „Du bass mäi Jong, deen ech gär hunn; un dir hunn ech Gefale fonnt.“
41001012	Direkt drop huet de Geescht de Jesus eraus an d’Wüst gedriwwen.
41001013	Véierzeg Deeg laang war hien an der Wüst an de Satan huet probéiert, fir hien op d’Prouf ze stellen. Hie war bei de wëllen Déieren an d’Engelen hunn him gedéngt.
41001014	Nodeems de Jean an de Prisong gehäit gi war, goung de Jesus a Galilea an huet d’gutt Noriicht vum Kinnekräich vu Gott gepriedegt.
41001015	„D’Zäit ass komm“, sot hien, „d’Kinnekräich vu Gott ass nobäi. Kéiert ëm a gleeft un d’gutt Noriicht!“
41001016	Wéi de Jesus laanscht de Séi vu Galilea goung, huet hie gesinn, wéi de Schimon a säi Brudder Andreas d’Netz an d’Waasser ausgeworf hunn. Si waren nämlech Fëscher.
41001017	„Kommt a gitt mir no“, sot de Jesus zu hinnen. „Ech maachen iech zu Fëscher vu Mënschen.“
41001018	Eenzock hu si hir Netzer verlooss a goungen him no.
41001019	Wéi hie vun do aus e bësse weidergoung, huet hien de Jacques, dem Jong vum Sabdai, an de Jean, dem Jacques säi Brudder, an engem Naachen erbléckst, wéi si hir Netzer gefléckt hunn.
41001020	Hien huet si direkt geruff a si hunn hire Papp, de Sabdai, zesumme mat den Doléiner am Naachen zeréckgelooss a goungen him no.
41001021	Si goungen op Kapernaum an um Sabbat drop goung de Jesus an d’ Synagog an huet d’Leit geléiert.
41001022	Si waren iwwert seng Léier verwonnert, well hie si geléiert huet wéi een, deen Autoritéit huet, an net esou wéi d’ Léiermeeschtere vum Gesetz.
41001023	Et war och e Mann mat engem onrenge Geescht an hirer Synagog. Hien huet geruff:
41001024	„Ha! Wat wëlls du vun eis, Jesus vun Nazaret? Bass du éiere komm, fir eis ze zerstéieren? Ech weess, wien s du bass: den Hellege vu Gott!“
41001025	Mee de Jesus huet hien op d’Plaz gesat: „Sief roueg! Fuer aus him eraus!“
41001026	Nodeems den onrenge Geescht hien hin an hier gerappt a mat enger haarder Stëmm gejaut hat, ass hien aus dem Mann erausgefuer.
41001027	Si waren all verwonnert an hu sech ënnertenee gefrot: „Wat ass dat hei? Wat fir eng nei Léier ass dat hei? Hie befeelt esouguer den onrenge Geeschter mat Autoritéit a si follegen him.“
41001028	Séier huet sech säi Ruff uechter d’ganz Géigend vu Galilea verbreet.
41001029	Esoubal si d’Synagog verlooss haten, si si mam Jacques a mam Jean bei de Schimon an den Andreas heemgaangen.
41001030	Dem Schimon seng Schwéiermamm louch mat Féiwer am Bett a si hunn dem Jesus direkt vun hir verzielt.
41001031	Hie goung bei si, huet si mat der Hand geholl a si opgeriicht. Direkt war d’Féiwer fort a si huet hinne gedéngt.
41001032	Géint der Owend, nom Sonnenënnergang, hu si all déi Krank an déi, déi vun Dämone besiess waren, bei de Jesus bruecht.
41001033	D’ganz Stad hat sech virun der Dier versammelt.
41001034	Hien huet vill Leit geheelt, déi u verschidde Kränkte gelidden hunn, an huet vill Dämonen ausgedriwwen. Hien huet den Dämonen net erlaabt, fir ze schwätzen, well si woussten, wien hie war.
41001035	Mueres fréi, wéi et nach däischter war, stoung hien op, goung op eng verloosse Plaz an huet do gebiet.
41001036	De Schimon an déi, déi bei him waren, hunn no him gesicht.
41001037	Wéi si hie fonnt hunn, sote si zu him: „Jidderee sicht dech!“
41001038	„Loosst eis an déi nächst Stied goen, fir datt ech och do ka priedegen“, huet hien hinne geäntwert. „Dofir sinn ech komm.“
41001039	Hien huet uechter ganz Galilea an hire Synagoge gepriedegt an huet Dämonen ausgedriwwen.
41001040	E Mann, dee voller Aussaz war, koum bei hien an huet hien op de Knéien ugebiedelt: „Wann s du wëlls, kanns du mech rengegen.“
41001041	Voller Matleed huet de Jesus seng Hand ausgestreckt, huet hie beréiert a gesot: „Ech wëll. Sief gerengegt!“
41001042	Eenzock nodeems hien dat gesot hat, huet den Aussaz hie verlooss an hie war gerengegt.
41001043	De Jesus huet hien direkt mat dëser strenger Fuerderung fortgeschéckt:
41001044	„Maach, datt s du kengem eppes sees! Mee géi a weis dech dem Priister. Bréng als Affer fir deng Rengegung alles, wat de Moses virgeschriwwen huet. Maach dat als Zeeche fir si.“
41001045	Mee de Mann goung vun do fort an huet ugefaangen, d’Geschicht wäit a breet ze verkënnegen an ze verzielen, esou datt de Jesus net méi ëffentlech an d’Stad konnt eragoen. Hie blouf baussent der Stad op verloosse Plazen, mee d’Leit koume vun allen Himmelsrichtunge bei hien.
41002001	No e puer Deeg goung de Jesus nees op Kapernaum zeréck an et huet sech erëmgeschwat, datt hien doheem wier.
41002002	Stënterlech koumen esou vill Leit dohinner, datt keng Plaz méi iwwereg blouf, emol net virun der Dier. Hien huet hinnen d’Wuert gepriedegt.
41002003	E sëlleche Leit koume bei hien an hunn e Gelähmten, dee vu véier Männer gedroe gouf, bruecht.
41002004	Wéi si wéinst der Abberzuel Leit net bis bei de Jesus komme konnten, hu si den Daach iwwert där Plaz, wou hie war, ofgedeckt. Nodeems si den Duerchbroch gemaach haten, hu si d’Matt, op där de Gelähmte louch, erofgelooss.
41002005	Wéi de Jesus hire Glawe gesinn huet, sot hien zum Gelähmten: „Kand, deng Sënne sinn dir verzien.“
41002006	Och munch Léiermeeschtere vum Gesetz souzen do an hu bei sech selwer geduecht:
41002007	„Wéi kann dëse Mann iwwert Gott esou lästeren? Wien ausser Gott eleng ka Sënne verzeien?“
41002008	De Jesus wousst direkt a sengem Geescht, datt si esou bei sech géifen iwwerleeën, a sot zu hinnen: „Firwat iwwerleet dir doriwwer an ären Häerzer?
41002009	Wat ass méi einfach? Zum Gelähmten ze soen: ‚Deng Sënne sinn dir verzien‘, oder: ‚Stéi op, huel deng Matt a géi‘?
41002010	Fir datt dir awer wësst, datt de Jong vum Mënsch d’Autoritéit huet, fir op der Äerd Sënnen ze verzeien“, sot hien zum Gelähmten:
41002011	„Ech soen dir, stéi op, huel deng Matt a géi heem!“
41002012	Eenzock ass de Mann opgestanen, huet seng Matt geholl a goung virun hirer aller Ae fort, esou datt jidderee verwonnert war a Gott gelueft huet. „Esou eppes hu mir nach ni gesinn“, sote si.
41002013	Du goung de Jesus nees bei de Séi. Eng Onmass vu Leit koum bei hien an hien huet si geléiert.
41002014	Wéi de Jesus weidergoung, huet hien de Levi, de Jong vum Alfai, deen am Steierbüro souz, erbléckst. „Komm mir no!“, sot hien zu him. Dee stoung op a goung dem Jesus no.
41002015	Wéi de Jesus beim Levi doheem giess huet, hunn och nach vill Steierandreiwer a Sënner zesumme mam Jesus a mat senge Jénger giess. Et waren hirer nämlech vill a si goungen him no.
41002016	Wéi d’Léiermeeschtere vum Gesetz an d’ Pharisäer hie gesinn hunn, wéi hie mat Steierandreiwer a Sënner giess huet, frote si seng Jénger: „Firwat ësst an drénkt hie mat de Steierandreiwer a Sënner?“
41002017	Wéi de Jesus dat héieren huet, huet hien hinne geäntwert: „Déi Gesond brauche keen Dokter, wuel awer déi Krank. Ech sinn net komm fir déi Gerecht, mee fir d’Sënner zur Ëmkéier opzeruffen!“
41002018	Dem Jean an de Pharisäer hir Jénger hu gefaascht. Du koume si bei hien a froten hien: „Firwat faaschten dem Jean an de Pharisäer hir Jénger, mee deng net?“
41002019	De Jesus huet hinne geäntwert: „Kënnen dem Bräitchemann seng Gäscht éiere faaschten, wann de Bräitchemann bei hinnen ass? Esoulaang de Bräitchemann bei hinnen ass, kënne si net faaschten.
41002020	D’Zäit kënnt awer, an där hinnen de Bräitchemann ewechgeholl gëtt. Wann dës Zäit kënnt, faaschte si.
41002021	Et bitzt keen e Stéck Stoft, wat nach net agaangen ass, op en aalt Stéck Gezei, soss räisst dat neit Stéck vum ale Gezei an de Rass gëtt doduerch méi schlëmm.
41002022	Et fëllt och keen neie Wäin an al Schläich; soss zerräisst den neie Wäin déi al Schläich, de Wäin leeft aus an d’Schläich si fir näischt méi ze gebrauchen. Neie Wäin muss an nei Schläich gefëllt ginn.“
41002023	Um Sabbat goung de Jesus duerch Weessefelder. Ënnerwee hu seng Jénger ugefaangen, sech d’Éien ze plécken.
41002024	D’Pharisäer froten hien: „Kuck, firwat maache si eppes, wat um Sabbat net erlaabt ass?“
41002025	„Hutt dir ni gelies, wat den David gemaach hat, wéi hien a seng Komeroden an Nout waren an hongereg waren?“, huet hien hinne geäntwert.
41002026	„Zur Zäit vum Haaptpriister Abiatar goung hien an d’Haus vu Gott an huet d’ Ausstellungsbrout giess, wat nëmmen de Priister erlaabt war, an hien huet och senge Komeroden dovunner z’iesse ginn.“
41002027	Weider sot hien zu hinnen: „De Sabbat gouf fir de Mënsch geschafen an net de Mënsch fir de Sabbat.
41002028	Dofir ass de Jong vum Mënsch Här iwwert de Sabbat.“
41003001	Wéi de Jesus nees an d’ Synagog goung, war e Mann mat enger verkrëppelter Hand do.
41003002	Si hunn de Jesus observéiert, fir ze kucken, ob hien de Mann um Sabbat heele géif, fir hie kënnen unzekloen.
41003003	Hie sot zum Mann mat der verkrëppelter Hand: „Komm hei an d’Mëtt!“
41003004	Dunn huet hie si gefrot: „Ass et um Sabbat erlaabt, Guddes oder Béises ze doen, Liewen ze retten oder ze huelen?“ Si hunn awer näischt geäntwert.
41003005	Hien huet si voller Roserei ugekuckt a war zudéifst traureg iwwert hir verbrueten Häerzer. „Streck deng Hand aus!“, sot hien zum Mann. Hien huet se ausgestreckt a seng Hand gouf gesond, esou gesond wéi déi aner.
41003006	Du goungen d’ Pharisäer eraus an hunn direkt mat den Unhänger vum Herodes sech ënnertenee beroden, wéi si hien ëmbrénge kéinten.
41003007	Mee de Jesus huet sech mat senge Jénger bei de Séi zeréckgezunn. Eng Abberzuel Leit vu Galilea a Judea,
41003008	aus Jerusalem, aus Idumea, vun der anerer Säit vum Jordan an aus der Géigend ëm Tyr an Zidon goungen him no. Déi ganz vill Leit koume bei hien, nodeems si alles héieren haten, wat hie gemaach hat.
41003009	Hie sot senge Jénger, datt ëmmer e klengen Naache fir hie sollt prett gehale ginn, fir datt déi vill Leit hien net erdrécke géifen.
41003010	Hien huet der nämlech vill geheelt, esou datt all déi, déi e Leiden haten, sech op hie gestierzt hunn, fir hien ze beréieren.
41003011	Wann déi onreng Geeschter hien erbléckst hunn, hu si sech virun him niddergehäit a gejaut: „Du bass de Jong vu Gott!“
41003012	Mee hien huet hinne strengstens befuel, fir hien net bekanntzemaachen.
41003013	De Jesus goung op e Bierg an huet déi bei sech geruff, déi hie wollt; a si koume bei hien.
41003014	Hien huet der Zwielef erausgesicht, fir bei him ze sinn, an déi hien erausschécke wollt, fir ze priedegen.
41003015	Si sollten och Muecht hunn, fir Krankheeten ze heelen an Dämonen auszedreiwen.
41003016	Déi Zwielef waren de Schimon, deen hie Péitrus genannt huet;
41003017	de Jacques, de Jong vum Sabdai, an de Jean, dem Jacques säi Brudder (déi hie Boanerges genannt huet, wat esou vill heescht wéi „Jonge vum Donner“);
41003018	den Andreas, de Philippe, de Bar-Talmai, de Mattias, den Thomas, de Jacques, deen de Jong vum Alfai war, den Taddai, an de Schimon, de Kanaaniter,
41003019	an och nach de Judas Ischkariot, deen hie verroden huet.
41003020	Du gounge si an en Haus an nees huet sech eng Onmass vu Leit versammelt, esou datt si emol kee Brout iesse konnten.
41003021	Wéi dem Jesus seng Famill dovunner héieren huet, hu si sech op de Wee gemaach, fir hien ze faassen, well si soten: „Hien huet de Verstand verluer!“
41003022	D’ Léiermeeschtere vum Gesetz, déi vu Jerusalem erofkomm waren, soten: „Hien huet de Beelsebul a sech“, an: „Duerch de Prënz vun den Dämonen dreift hien d’Dämonen aus.“
41003023	Dowéinst huet hie si bei sech geruff a mat hinnen a Gläichnesser geschwat: „Wéi kann de Satan de Satan ausdreiwen?
41003024	Wann e Kinnekräich a sech selwer gespléckt ass, da kann dëst Kinnekräich net bestoen.
41003025	Wann e Stot a sech selwer gespléckt ass, da kann dëse Stot net bestoen.
41003026	A wann de Satan sech géint sech selwer erhieft a gespléckt ass, kann hien net bestoen, mee dann ass et eriwwer mat him.
41003027	Et ka keen an d’Haus vun engem staarke Mann abriechen a säi Besëtz klauen, ausser hie fesselt de staarke Mann fir d’éischt. Eréischt da kann en d’Haus plëmmen.
41003028	Ech soen iech d’Wourecht! All Sënne ginn de Kanner vun de Mënsche verzien an och all Lästerungen, mat deene si lästeren;
41003029	wien awer géint den hellege Geescht lästert, dee kritt nimools Verzeiung, mee ass dem éiwege Geriicht ausgesat.“
41003030	Si soten nämlech: „Hien huet en onrenge Geescht.“
41003031	Du koumen dem Jesus seng Geschwëster a seng Mamm erbäi. Si stoungen dobaussen an hunn hie ruffe gelooss.
41003032	Eng Onmass vu Leit souz ronderëm hien. „Deng Mamm an deng Geschwëster stinn dobaussen a sichen dech“, sote si zu him.
41003033	„Wien ass meng Mamm a wie si meng Geschwëster?“, huet hien hinne geäntwert.
41003034	Hien huet déi ugekuckt, déi am Krees ëm hie souzen, a sot: „Kuckt, déi hei si meng Mamm a meng Geschwëster!
41003035	Wien nämlech de Wëlle vu Gott mécht, deen ass mäi Brudder, meng Schwëster a meng Mamm!“
41004001	Hien huet nees ugefaangen, beim Séi ze enseignéieren. Eng grouss Mass Leit hate sech ëm hie versammelt, esou datt hien an en Naache geklommen ass a sech dra gesat huet. Den Naache war um Séi an d’Leit stoungen alleguer um Uwänner zum Séi hin.
41004002	Hien huet hinne villes a Gläichnesser bäibruecht an a senger Léier sot hien:
41004003	„Lauschtert no! E Bauer goung eraus, fir ze séien.
41004004	Wéi hie geséit huet, ass dat elei geschitt: En Deel vum Som ass nieft de Wee gefall an du koumen d’Vigel an hunn alles opgepickt.
41004005	Et ass och en Deel op stengege Grond gefall, wou net vill Buedem war, an d’Planz ass séier ausgeschoss, well de Buedem net déif genuch war.
41004006	Mee wéi d’Sonn opgoung, gouf d’Planz verbrannt a si ass verdréchent, well se keng Wuerzelen hat.
41004007	Anere Som ass ënnert d’Däre gefall, déi ausgeschoss sinn an de Som erstéckt hunn, esou datt e keng Fruucht gedroen huet.
41004008	Nach anere Som ass op gudde Buedem gefall, huet gekeimt, ass ausgeschoss an huet Fruucht gedroen, munchen dat drëssegfacht, aneren dat siechzegfacht an nach aneren dat honnertfacht.“
41004009	Hie sot zu hinnen: „Wien Oueren huet, fir ze lauschteren, soll nolauschteren!“
41004010	Wéi hien eleng war, hunn déi Zwielef an déi, déi ëm hie waren, hien iwwert d’Gläichnesser ausgefrot.
41004011	Hie sot zu hinnen: „Iech ass et erméiglecht ginn, fir d’Geheimnis vu Gott sengem Kinnekräich ze verstoen. Mee fir déi, déi dobausse stinn, gëtt alles a Gläichnesser verzielt,
41004012	esou datt, ‚obwuel si gesinn, si net erkennen, an obwuel si héieren, si net verstinn; soss kéinte si ëmkéieren an hir Sënne géifen hinne verzie ginn.‘“
41004013	Hien huet si gefrot: „Verstitt dir mol dëst Gläichnes net? Wéi wëllt dir dann déi aner Gläichnesser verstoen?
41004014	Deen, dee séit, séit d’Wuert.
41004015	De Som nieft dem Wee ass ewéi déi, bei deenen d’Wuert geséit gëtt: Dee Moment, an deem si et héieren, kënnt direkt de Satan an hëlt hinnen d’Wuert, dat an hir Häerzer geséit gouf, ewech.
41004016	De Som, deen op stengegem Grond geséit gëtt, sinn déi, déi d’Wuert direkt mat Freed ophuelen, wa si et héieren.
41004017	Mee si hu keng Wuerzelen a sech an halen dowéinst net laang aus. Duerno, wann Nout oder Verfolgung wéinst dem Wuert kommen, fale si direkt of.
41004018	Anere Som gëtt bei d’Däre geséit; si sinn ewéi déi, déi d’Wuert héieren,
41004019	mee d’Suerge vun dësem Liewen, de Bedruch vum Räichtum an de Wonsch no anere Saache maache sech breet an erstécken d’Wuert, esou datt e keng Friichten dréit.
41004020	Mee déi hei sinn ewéi dee Som, deen op gudde Buedem geséit gouf: Si héieren d’Wuert, huelen et op an droe Friichten, muncher dat drëssegfacht, anerer dat siechzegfacht an nach anerer dat honnertfacht.“
41004021	„Bréngt een éieren eng Luucht eran, fir en ënnert e Sieschterkuerf oder e Bett ze stellen?“, frot hie si. „Soll si net op e Liichter gestallt ginn?
41004022	Et gëtt nämlech näischt, wat verstoppt ass, wat net entbléisst gëtt, an näischt wat geheim gehale gëtt, wat net un den Dag kënnt.
41004023	Wien Oueren huet, fir ze lauschteren, soll nolauschteren!“
41004024	Weider sot hien zu hinnen: „Gitt uecht op dat, wat dir elo héiert. Dir gitt mat därselwechter Mooss gemooss, déi dir och gebraucht, fir ze moossen, an iech, déi dir nolauschtert, gëtt nach dozou gerechent.
41004025	Wien huet, kritt nach méi. Mee wien net huet, kritt esouguer dat, wat hien huet, ewechgeholl.“
41004026	Hie sot och: „D’Kinnekräich vu Gott ass, wéi wann e Mënsch Sot op de Buedem street.
41004027	All Owend geet hie schlofen an all Muere steet hien op. D’Sot geet op a schéisst aus, mee hie selwer weess net wéi.
41004028	D’Äerd dréit nämlech vum selwe Fruucht: fir d’éischt den Hallem, dann d’Éi an duerno d’Éi voller Kären.
41004029	Mee wann d’Fruucht zeideg ass, kënnt de Mënsch direkt mat der Séchel, well et Zäit fir de Karschnatz ass.“
41004030	Dunn huet hie gefrot: „Mat wat solle mir d’Kinnekräich vu Gott vergläichen? Oder duerch wat fir e Gläichnes solle mir et duerstellen?
41004031	Et ass ewéi e Moschterkär, dee méi kleng ass, wéi all déi aner Kären op der Äerd, wann en an de Buedem geséit gëtt.
41004032	Mee wann e geséit gëtt, da schéisst en aus a gëtt méi grouss wéi all déi aner Kraider. En dreift grouss Äscht, esou datt d’wëll Vigel a sengem Schiet hir Näschter baue kënnen.“
41004033	Mat vill esou Gläichnesser huet hien de Leit d’Wuert verkënnegt, esou wéi si verstoe konnten.
41004034	Hien huet just nach Gläichnesser gebraucht, fir si ze beléieren. Mee wa si eleng waren, huet hie senge Jénger alles erkläert.
41004035	Nach um Owend vum nämmlechten Dag sot hien zu hinnen: „Loosst eis eriwwer op den aneren Uwänner fueren.“
41004036	Wéi si déi vill Leit verlooss haten, hu si hie matgeholl, well hie schonn am Naache war. Et waren och nach aner kleng Naache bei him.
41004037	Op eemol ass e grousse Stuerm opkomm an d’Wellen hunn an den Naache geschloen, esou datt e sech schonn ugefaangen huet ze fëllen.
41004038	Mee de Jesus huet am hënneschten Deel vum Naachen op engem Kësse geschlof. Si hunn hie waakreg gemaach a soten zu him: „Léiermeeschter, ass et dir egal, datt mir am Gaang sinn, ënnerzegoen?“
41004039	Dunn ass hien opgestanen, huet dem Wand gedreet a sot zum Séi: „Roueg! Sief stëll!“ De Wand huet opgehalen an et ass alles ganz stëll ginn.
41004040	„Firwat hutt dir esou Angscht?“, huet hie si gefrot. „Hutt dir nach ëmmer kee Glawen?“
41004041	Si hate schrecklech Angscht a soten een zum aneren: „Wien ass hien, datt esouguer de Wand an de Séi him follegen?“
41005001	Doropshi koume si un den aneren Uwänner vum Séi an d’Géigend vun de Gadarener.
41005002	Knapps war de Jesus aus dem Naache geklommen, koum gläich vun de Griewer e Mann op hien duer, deen en onrenge Geescht hat.
41005003	Hien huet tëschent de Griewer gelieft a konnt vu kengem gebändegt ginn, esouguer net mat Ketten.
41005004	Schonn dacks war hie gefesselt an a Kette geluecht ginn, mee hien huet d’Ketten auserneen an d’Fesselen a Stécker gerappt. Kee Mënsch war amstand, fir hien ze zähmen.
41005005	Dag an Nuecht war hien ëmmer an de Bierger an tëschent de Griewer. Hien huet gejaut a sech mat Steng opgeschnidden.
41005006	Knapps huet hien de Jesus vu wäitem erbléckst, koum hien op hien duergelaf, huet hien ugebiet
41005007	an huet mat haarder Stëmm geruff: „Wat wëlls du vu mir, Jesus, Jong vum Allerhéchste Gott? Ech beschwieren dech bei Gott, péngeg mech net!“
41005008	De Jesus hat nämlech zu him gesot: „Komm aus dem Mann eraus, du onrenge Geescht!“
41005009	De Jesus hat hie gefrot: „Wéi heeschs du?“ An deen hat geäntwert: „Mäin Numm ass Legioun, well mir der vill sinn.“
41005010	Hien hat de Jesus mat Nodrock ugebiedelt, si net aus der Géigend fortzeschécken.
41005011	Grad du war eng grouss Häerd Schwäin am Hang vum Bierg am Gaang, ze weeden.
41005012	D’Dämonen hunn de Jesus ugebiedelt: „Schéck eis an d’Schwäin, fir datt mir a si kënne fueren!“
41005013	Am nämmlechten Ament huet de Jesus hinnen d’Erlaabnes ginn. Du koumen déi onreng Geeschter eraus a sinn an d’Schwäi gefuer (et waren ongeféier zweedausend Schwäin); an d’Häerd huet sech den Hang erof an de Séi gestierzt an ass am Séi ersoff.
41005014	Du sinn d’Schwéngshierte fortgelaf an hunn dovunner an der Stad an um Land verzielt. Doropshi koumen d’Leit eraus, fir ze kucken, wat geschitt war.
41005015	Si koume bei de Jesus an hunn den dämonbesiessene Mann gesinn. Deen, deen d’Legioun hat, souz do, war ugedoen a war bei klorem Verstand. Du kruten d’Leit et mat der Angscht ze dinn.
41005016	Déi, déi gesinn haten, wat mam dämonbesiessene Mann a mat de Schwäi geschitt war, hunn hinnen dovunner verzielt.
41005017	Dunn hu si ugefaangen, hien unzebiedelen, hir Géigend ze verloossen.
41005018	Wéi de Jesus an den Naache klamme wollt, huet de Mann, deen dämonbesiess gewiescht war, hie gebieden, fir däerfe bei him ze bleiwen.
41005019	De Jesus huet him et awer net erlaabt, mee sot zu him: „Géi heem bei deng Famill a verziel hir vun deene groussen Doten, déi den Här fir dech gemaach huet, a wéi baarmhäerzeg hie mat dir war.“
41005020	Doropshi goung hie vun do fort an huet ugefaangen, an der Dekapolis alles ze verkënnegen, wat de Jesus fir hie gemaach hat. Jidderee war verwonnert.
41005021	Wéi de Jesus mam Naachen un den aneren Uwänner koum, huet eng grouss Mass Leit sech ronderëm hie versammelt. Hie war beim Séi.
41005022	Du koum ee vun den Haapteelste vun der Synagog, dee Ya’ir geheescht huet, dohin. Wéi hien de Jesus gesinn huet, huet hie sech him virun d’Féiss geworf
41005023	an huet hie mat Nodrock ugebiedelt: „Meng kleng Duechter läit um Stierwen. Komm a lee deng Hänn op hatt, fir datt hatt geheelt gëtt a liewe kann.“
41005024	Du goung de Jesus mat him. Eng Onmass Leit goung him no an huet sech ëm hie gedréckt.
41005025	Do war eng Fra, déi schonn zënter zwielef Joer u Bluddunge gelidden hat,
41005026	a villes hat missen duerch d’Dokteren erleiden. Si hat hire ganze Besëtz ausginn an et war hir awer net besser gaangen; am Géigendeel, et war hir ëmmer méi schlecht gaangen.
41005027	Wéi si vum Jesus héieren hat, ass si vun hannen aus der Mënschemass un hien erukomm an huet säi Kleed beréiert.
41005028	Si hat nämlech geduecht: „Wann ech just seng Kleeder beréieren, da ginn ech geheelt.“
41005029	Eenzock hunn hir Bluddungen opgehalen a si huet an hirem Läif gespiert, datt si vun hirer Kränkt geheelt war.
41005030	Am nämmlechte Moment wousst de Jesus bei sech selwer, datt Kraaft vun him ausgaange war. Hien huet sech an der Hellewull Leit ëmgedréit a frot: „Wien huet meng Kleeder beréiert?“
41005031	Seng Jénger hunn him geäntwert: „Du gesäis dach déi Onmass Leit, déi sech ëm dech drécken, an du frees nach: ‚Wien huet mech beréiert?‘“
41005032	Hien huet awer weider ëm sech gekuckt, fir d’Fra ze gesinn, déi dat gemaach hat.
41005033	D’Fra, déi vun Angscht geziddert huet, well si wousst, wat hir geschitt war, koum no vir, huet sech virun him niddergehäit an huet him d’ganz Wourecht verzielt.
41005034	Du sot hien zu hir: „Duechter, däi Glawen huet dech geheelt. Géi a Fridden a sief vun denger Kränkt geheelt.“
41005035	Wéi hien nach am Gaang war, ze schwätzen, koumen der aus dem Stot vum Haapteelste vun der Synagog a soten: „Deng Duechter ass gestuerwen. Firwat wëlls du de Léiermeeschter nach weiderhi stéieren?“
41005036	Wéi de Jesus dat, wat gesot gouf, héieren huet, sot hien zum Haapteelste vun der Synagog: „Hief keng Angscht! Gleef einfach.“
41005037	Hien huet kengem erlaabt, fir hien ze begleeden, ausser dem Péitrus, dem Jacques an dem Jean, dem Brudder vum Jacques.
41005038	Du koum hie bei d’Haus vum Haapteelste vun der Synagog an hien huet den Tumult bemierkt, wéi d’Leit gekrasch a vill Kreesch gedoen hunn.
41005039	Wéi hien eragoung, sot hien zu hinnen: „Firwat maacht dir souvill Kaméidi a kräischt esou? D’Kand ass net dout, mee et schléift just.“
41005040	Si hunn hien ausgelaacht. Nodeems hie si all erausgeschéckt hat, huet hien de Papp an d’Mamm vum Kand matgeholl an och déi, déi bei him waren, a goung an d’Zëmmer, wou d’Kand louch.
41005041	Hien huet et mat der Hand geholl a sot zu him: „Talita kumi!“ (Wat iwwersat heescht: „Meedchen, ech soen dir, stéi op!“)
41005042	Eenzock ass d’Meedchen opgestanen a goung ronderëm (hatt war schonns zwielef Joer al). Si waren ausser sech vu Staunen.
41005043	Hien huet hinne strengstens verbueden, datt een sollt eppes dovunner gewuer ginn, an hie sot och, datt si dem Meedche sollten eppes z’iesse ginn.
41006001	Duerno goung de Jesus vun do fort a goung hannescht a seng Heemecht. Seng Jénger gounge mat him.
41006002	Um Sabbat huet hien ugefaangen, an der Synagog ze léieren. Vill, déi hien héieren hunn, ware verwonnert a soten: „Wouhier weess dëse Mann dat alles? Wat fir eng Wäisheet krut hien, datt esou mächteg Doten duerch seng Hänn geschéien?
41006003	Ass hien net den Zammermann, dem Maria säi Jong an de Brudder vum Jacques, vum Yosséi, vum Judas a vum Schimon? A wunne seng Schwësteren net hei ënnert eis?“ Si hunn Ustouss un him geholl.
41006004	De Jesus sot zu hinnen: „E Prophéit gëtt néierens esou veruecht, wéi a senger Heemecht, a senger Famill an a sengem Stot.“
41006005	Hie konnt guer keng Wonner do wierken, ausser seng Hänn op etlech Kranker leeën a si heelen.
41006006	Hie war iwwert hiren Onglawe verwonnert. Hie goung duerch d’Dierfer an der Noperschaft an huet d’Leit geléiert.
41006007	Dunn huet hien déi Zwielef bei sech geruff an huet ugefaangen, si zu zwee an zwee erauszeschécken, andeems hien hinnen Autoritéit iwwert déi onreng Geeschter ginn huet.
41006008	Hien huet si opgefuerdert, fir näischt mat op d’Rees ze huelen, ausser e Staf (keng Posch, kee Brout, keng Koffermënzen am Rimm).
41006009	Si sollte Sandalen droen, mee keng zweet Tunique unhunn.
41006010	„Wann dir an en Haus gitt“, sot hien zu hinnen, „bleift do, bis dir nees d’Uertschaft verloosst.
41006011	Do, wou si iech net wëllkomm heeschen an iech net nolauschteren, wann dir vun do fortgitt, da rëselt de Stëbs ënnert äre Féiss of als Ausso géint si. Ech soen iech d’Wourecht: Fir Sodom a Gomorra ass et um Dag vum Geriicht besser auszehale wéi fir déi Stad!“
41006012	D’Jénger hu sech dunn op de Wee gemaach an hu gepriedegt, datt d’Leit ëmkéiere sollten.
41006013	Si hunn och vill Dämonen ausgedriwwen, hu vill Kranker mat Ueleg gesalleft a si geheelt.
41006014	De Kinnek Herodes hat och vum Jesus héieren, well säin Numm bekannt gi war. Du sot hien: „De Jean den Deefer ass vun den Doudegen operstanen an dowéinst wierken dës Muechten duerch hien.“
41006015	Anerer soten awer: „’t ass den Elia.“ Nach anerer soten: „’t ass de Prophéit oder wéi ee vun de Prophéiten.“
41006016	Mee wéi den Herodes dovunner héieren hat, sot hien: „’t ass de Jean, deen ech käppe gelooss hunn an dee vun den Doudegen operstanen ass!“
41006017	Den Herodes hat nämlech an der Zäit Leit dohi geschéckt, fir de Jean festzehuelen an hien an de Prisong ze geheien. Dat hat hie wéinst dem Herodias, der Fra vu sengem Brudder Philippe gemaach, déi hie bestuet hat.
41006018	De Jean hat nämlech zum Herodes gesot gehat: „Et ass dir net erlaabt dengem Brudder seng Fra ze hunn.“
41006019	D’Herodias hat him dat nogedroen an hat wollten hien ëmbrénge loossen. Dat war him net gelongen,
41006020	well den Herodes Angscht virum Jean hat an hie geschützt hat. Hie war sech bewosst, datt de Jean e gerechten an hellege Mann war, an hat hien dowéinst geschützt. Ëmmer wann den Herodes him nogelauschtert hat, hat hien a villem op de Jean gelauschtert. Den Herodes hat him och gär nogelauschtert.
41006021	Enges Daags, wéi den Herodes op sengem Gebuertsdag e Fest fir säin Adel, d’ Kommandante vun der Arméi an d’Herrscher vu Galilea ginn hat, war awer déi passend Geleeënheet komm.
41006022	Wéi dem Herodias seng Duechter erakomm war a gedanzt hat, hat hatt dem Herodes a senge Gäscht gefall. Doropshin hat de Kinnek zum Meedche gesot: „So mer, wat och ëmmer s du dir wënschs an dat ginn ech dir.“
41006023	Hien hat esouguer geschwuer: „Wat och ëmmer s du vu mir wënschs, ginn ech dir. Ech ginn dir bis d’Halschent vu mengem Kinnekräich.“
41006024	Wéi hatt dunn erausgaange war, hat hatt seng Mamm gefrot: „Wat soll ech mer wënschen?“ Seng Mamm hat gesot: „De Kapp vum Jean dem Deefer.“
41006025	Eenzock war hatt bei de Kinnek gelaf an hat hie gefrot: „Ech wënsche mir, datt s du mir op der Plaz de Kapp vum Jean dem Deefer op engem Plateau gëss.“
41006026	Dat hat de Kinnek ganz traureg gemaach, mee well hien et geschwuer gehat hat a wéinst senge Gäscht, hat hien him dat net wëllen ofschloen.
41006027	Nach deeselwechten Abléck hat de Kinnek e Schaarfriichter fortgeschéckt mam Uerder, fir him dem Jean säi Kapp ze bréngen. Dee war dunn higaangen an hat de Jean am Prisong gekäppt,
41006028	hat säi Kapp op engem Plateau erabruecht an hat en dem Meedche ginn. D’Meedchen hat e senger Mamm iwwerreecht.
41006029	Wéi seng Jénger dovunner héieren haten, ware si komm an hate seng Läich ewechgeholl a se an e Graf geluecht.
41006030	Duerno hunn d’ Apostele sech beim Jesus versammelt an hunn him alles, wat si gemaach an de Leit geléiert haten, verzielt.
41006031	„Kommt just dir eleng op eng verloosse Plaz, wou dir iech eng Zäitchen erhuele kënnt“, sot hien zu hinnen. (Et waren der nämlech vill komm a gaangen, esou datt si mol net Zäit haten, fir z’iessen.)
41006032	Si sinn dunn eleng mat engem Naachen op eng verloosse Plaz gefuer.
41006033	Mee vill Leit hu si fortfuere gesinn an et hunn der vill hien erkannt a si sinn aus all de Stied zu Fouss dohinner gelaf. Si si virun hinnen ukomm an hu sech bei him versammelt.
41006034	Wéi de Jesus u Land koum an déi Onmass Leit gesinn huet, hat hie Matleed mat hinnen, well si ewéi Schof ouni Hiert waren. Hien huet dunn ugefaangen, si villes ze léieren.
41006035	Wéi et scho méi spéit am Dag war, koume seng Jénger bei hien a soten: „Dat hei ass eng verloosse Plaz an et ass scho spéit.
41006036	Schéck si fort, fir datt si op d’Häff an an d’Dierfer vun der Ëmgéigend ginn a sech selwer Brout kafe kënnen. Si hunn nämlech näischt, fir z’iessen.“
41006037	Hien huet hinnen awer geäntwert: „Gitt dir hinnen dach eppes z’iessen.“ Doropshin hu si hie gefrot: „Solle mir éieren higoen a fir zweehonnert Denare Brout kafen an hinnen z’iesse ginn?“
41006038	Dunn huet hie si gefrot: „Wéi vill Brout hutt dir? Gitt a kuckt emol no.“ Wéi si et bis erausfonnt haten, hu si geäntwert: „Fënnef Ruechte Brout an zwee Fësch.“
41006039	Dunn huet hie si opgefuerdert, sech all a Gruppen op d’gréngt Gras ze setzen.
41006040	Esou souze si a Gruppe vun honnert a vu fofzeg.
41006041	Wéi de Jesus déi fënnef Ruechte Brout an zwee Fësch geholl hat, huet hien an den Himmel gekuckt, e Segen ausgeschwat an d’Brout a Stécker gebrach, se senge Jénger ginn, fir datt si se de Leit ausdeelen. Hien huet och déi zwee Fësch ënnert hinnen alleguer opgedeelt.
41006042	Jiddereen huet giess, bis e sat war.
41006043	Duerno hu si nach zwielef Kierf voller Broutstécker a Fësch agesammelt.
41006044	Fënnefdausend Männer hate vum Brout giess.
41006045	Direkt drop huet de Jesus seng Jénger dozou opgefuerdert, an den Naachen ze klammen a virun him op den aneren Uwänner op Betsaida ze segelen. An der Tëschenzäit wollt hien d’Leit fortschécken.
41006046	Nodeems hie si fortgeschéckt hat, goung hien op e Bierg, fir ze bieden.
41006047	Um Owend war den Naache matzen um Séi an hie war eleng u Land.
41006048	Hien huet gesinn, datt si mam Ruddere geplot waren, well de Wand hinnen entgéintgeblosen huet. Tëschen dräi a sechs Auer mueres koum hien zu Fouss iwwert de Séi bei si a wollt laanscht si goen.
41006049	Wéi si hien um Séi goe gesinn hunn, hu si gemengt et wier e Gespenst an hu Kreesch gedoen,
41006050	well si hunn hien alleguer gesinn a sinn erféiert. Hien huet si awer direkt ugeschwat. „Hieft Courage!“, sot hien zu hinnen. „Ech sinn et; hieft keng Angscht!“
41006051	Dunn ass hie bei si an den Naache geklommen an de Wand huet sech geluecht. Si hunn onmoosseg gestaunt a ware verwonnert.
41006052	Si haten dat mam Brout nämlech nach net verstanen, well hir Häerzer verbruet waren.
41006053	Wéi si eriwwergefuer waren, koume si bei Genneesaret u Land an hunn do ugeluecht.
41006054	Esoubal si aus dem Naache geklomme waren, hunn d’Leit de Jesus direkt erkannt.
41006055	Si sinn duerch déi ganz Ëmgéigend gelaf an hunn déi Krank op Matten iwwerall dohinner bruecht, wou si héieren hunn, datt hie grad wier.
41006056	Egal a wéi eng Dierfer, Stied oder Häff hie koum, hu si déi Krank op d’Maartplaz geluecht an hunn hien ugebiedelt, fir just eng Zizit vu sengem Tallit dierfen ze beréieren. Jiddereen, deen hien ugepaakt huet, gouf geheelt.
41007001	D’ Pharisäer a munch Léiermeeschtere vum Gesetz, déi vu Jerusalem komm waren, hu sech bei him versammelt.
41007002	Wéi si gesinn hunn, datt en etlech vu senge Jénger Brout mat onhellegen (dat heescht ongewäschen) Hänn giess hunn, hu si et hinne virgeworf.
41007003	(D’Pharisäer an alleguer d’Judden iessen nämlech net, éier si hir Hänn op eng bestëmmte Manéier gewäsch hunn, well si d’Traditioun vun den Eelsten anhalen.
41007004	Wa si vun der Maartplaz kommen, iesse si net, éier si mam ganze Kierper ënnert d’Waasser duerchgaange sinn, fir sech ze rengegen. Si hunn och nach vill aner Traditiounen iwwerholl, déi si och anhalen, esou wéi d’Rengegung vu Becheren, Kréi, Geschir aus Koffer a Polsteren.)
41007005	Doropshi froten d’Pharisäer an d’Léiermeeschtere vum Gesetz hien: „Firwat halen deng Jénger sech net un d’Traditioune vun den Eelsten, mee iesse Brout mat ongewäschen Hänn?“
41007006	De Jesus huet hinne geäntwert: „De Yesaia huet richteg iwwert iech Heuchler prophezeit, esou wéi et geschriwwe steet: ‚Dëst Vollek éiert mech mat senge Lëpsen, mee säin Häerz ass wäit vu mir ewech.
41007007	Ëmsoss biede si mech un a si enseignéieren als Léier Geboter vu Mënschen.‘
41007008	Dir mëssuecht d’Gebot vu Gott an haalt iech un den Traditioune vun de Mënsche fest, wéi der Rengegung vu Kréi a Becheren, esou wéi och u vill aner ähnlech Saachen, déi dir maacht.“
41007009	Weider sot hien zu hinnen: „Wat eng Leeschtung! Dir hutt d’Geboter vu Gott verworf, fir är eegen Traditioune kënnen anzehalen.
41007010	De Moses seet nämlech: ‚Éier däi Papp an deng Mamm‘, an: ‚Wie säi Papp oder seng Mamm verflucht, muss ganz gewëss stierwen.‘
41007011	Dir sot awer: ‚Wann e Mann zu sengem Papp oder zu senger Mamm seet: „Dat, wat s du vu mir zegutt häss, ass Korban (en Affer fir Gott)“‘,
41007012	dann erméiglechs du him et net méi, eppes fir säi Papp oder seng Mamm ze maachen.
41007013	Esou annuléiert dir d’Wuert vu Gott duerch är Traditioun, déi dir iwwerliwwert hutt. An dir maacht nach vill Ähnleches.“
41007014	De Jesus huet déi vill Leit all bei sech geruff a sot zu hinnen: „Lauschtert mir all no a verstitt dat hei:
41007015	Et gëtt näischt, wat vu baussen an de Mënsch erakënnt, wat hien onreng maache kann, mee dat, wat aus him erauskënnt, mécht hien onreng.
41007016	Wien Oueren huet, fir ze lauschteren, soll nolauschteren!“
41007017	Nodeems de Jesus vun der Onmass Leit fort an an en Haus eragaange war, hu seng Jénger hien iwwert dat Gläichnes ausgefrot.
41007018	„Hutt dir dat wierklech net bekäppt?“, frot hie si. „Verstitt dir dann net, datt alles, wat vu baussen an e Mënsch erageet, hien net onreng maache kann?
41007019	Et geet jo net a säin Häerz eran, mee a säi Bauch a gëtt duerno op natierlechem Wee ausgescheet. Esou gëtt all Iesse gerengegt.
41007020	Dat, wat aus engem Mënsch erauskënnt, mécht hien onreng,
41007021	well vu bannen eraus, aus dem Häerz vum Mënsch, komme béis Gedanken, fir d’Bestietnes ze briechen, andeems ee friemgeet, onerlaabte Sex ze hunn, ze ermorden,
41007022	ze klauen, rangsteg, béis an hannerlëschteg ze sinn, ausschwäifend ze liewen, knéckeg ze sinn, ze lästeren, iwwerhieflech an onverstänneg ze sinn.
41007023	All dës béis Gedanke komme vu bannen eraus a maachen de Mënsch onreng.“
41007024	De Jesus goung vun do fort an d’Géigend vun Tyr an Zidon. Do goung hien an en Haus eran a wollt net, datt een dovunner wéisst, mee hie konnt net verstoppt ginn.
41007025	Eng Fra, déi eng Duechter mat engem onrenge Geescht hat, hat vun him héieren. Si koum bei hien an ass him virun d’Féiss gefall.
41007026	D’Fra war keng Jüddin, mee gebierteg aus Syrophoenizien. Si huet hie gebieden, fir den Dämon aus hirer Duechter ze dreiwen.
41007027	Mee de Jesus sot zu hir: „Looss fir d’éischt d’Kanner sat ginn, well et ass net gutt, de Kanner hiert Brout ewechzehuelen an et bei d’Mippercher ze geheien.“
41007028	„Jo, Här, mee esouguer d’Mippercher ënnert dem Dësch iessen de Kanner hir Grimmelen“, huet si geäntwert.
41007029	Du sot hien zu hir: „Well s du dat sos, kanns du heemgoen; den Dämon huet deng Duechter verlooss.“
41007030	Wéi d’Fra heemkoum, huet si gesinn, datt den Dämon fort war an datt hir Duechter am Bett louch.
41007031	De Jesus huet nees d’Géigend vun Tyr an Zidon verlooss a goung duerch d’Géigend vun der Dekapolis bis bei de Séi vu Galilea.
41007032	Du gouf en Dafen, dee bal net schwätze konnt, bei hie bruecht a si hunn hien ugebiedelt, fir seng Hand op hien ze leeën.
41007033	De Jesus huet den Dafen op d’Säit geholl, ewech vun de Leit, an huet seng Fangeren an dem Dafe seng Ouere gestach. Hien huet gespaut an dunn dem Dafe seng Zong beréiert.
41007034	Dunn huet hien an den Himmel eropgekuckt, huet déif geotemt a sot zu him: „Effata!“ (wat esou vill heescht, wéi „Géi op!“).
41007035	Eenzock ware seng Oueren op, seng Zong war fräi an hie konnt kloer schwätzen.
41007036	Dunn huet de Jesus si opgefuerdert, kengem eppes dovunner ze soen. Mee wat hien et méi vun hinne gefuerdert huet, wat si et méi wäit a breet verkënnegt hunn.
41007037	Si ware ganz verwonnert a soten: „Hien huet alles gutt gemaach. Hie mécht, datt déi Daf héieren an déi Stomm schwätze kënnen.“
41008001	Zu där Zäit haten déi immens vill Leit näischt, fir z’iessen. De Jesus huet seng Jénger bei sech geruff a sot zu hinnen:
41008002	„Ech hu Matleed mat de Leit, well si schonn zënter dräi Deeg bei mir sinn an näischt méi hunn, fir z’iessen.
41008003	Wann ech si elo hongereg heemschécken, da brieche si ënnerwee zesummen, well munch vun hinne si vu wäit hier komm.“
41008004	Doropshin hu seng Jénger him geäntwert: „Wéi kann een dës Leit op dëser verloossener Plaz mat Brout sat kréien?“
41008005	De Jesus huet si gefrot: „Wéi vill Brout hutt dir?“ „Siwe Ruechten“, sote si.
41008006	Doropshin huet de Jesus d’Leit ugestallt, sech op de Buedem ze setzen. Hien huet déi siwe Ruechte Brout geholl, dofir Merci gesot, si a Stécker gebrach a senge Jénger ginn, fir datt si se un d’Leit ausdeelen. Si hunn dunn d’Stécker de Leit bruecht.
41008007	Si haten och e puer kleng Fësch dobäi. Nodeems hien dofir e Segen ausgeschwat hat, sot hien hinnen, datt si och déi bei d’Leit brénge sollen.
41008008	Si hunn all giess a goufe sat. Duerno hu si siwe grouss Kierf mat Reschter vun de Stécker agesammelt.
41008009	Et waren der ongeféier véierdausend, déi giess haten. Duerno huet de Jesus d’Leit fortgeschéckt,
41008010	ass mat senge Jénger an en Naache geklommen a koum an d’Géigend vun Dalmanutha.
41008011	Doropshi koumen d’ Pharisäer eraus an hunn ugefaangen, mam Jesus ze diedegen. Si hunn en Zeeche vum Himmel vun him verlaangt, fir hien op d’Prouf ze stellen.
41008012	Dunn huet de Jesus a sengem Geescht gekeimt a sot: „Firwat sicht dës Generatioun no engem Zeechen? Ech soen iech d’Wourecht! Dës Generatioun kritt keen Zeechen.“
41008013	Dunn huet hie si verlooss, ass nees an den Naache geklommen an ass un den aneren Uwänner gefuer.
41008014	D’Jénger hate vergiess, fir Brout matzehuelen an dofir hate si nëmmen ee Ruecht Brout bei sech am Naachen.
41008015	Hien huet si gewarnt: „Gitt uecht! Passt op den Deessem vun de Pharisäer an den Deessem vum Herodes op!“
41008016	D’Jénger hunn ënnerteneen diskutéiert: „’t ass bestëmmt, well mir kee Brout hunn.“
41008017	De Jesus war sech däers bewosst a frot si: „Firwat maacht dir iech Gedanken doriwwer, datt dir kee Brout hutt? Verstitt a bekäppt dir nach ëmmer net? Sinn är Häerzer nach ëmmer verbruet?
41008018	Dir hutt Aen a gesitt net? Dir hutt Oueren an héiert net? Kënnt dir iech net erënneren?
41008019	Wéi ech déi fënnef Ruechte Brout fir déi fënnefdausend gebrach hat, wéi vill Kierf Reschter hat dir agesammelt?“ „Zwielef“, hu si him geäntwert.
41008020	„Wéi ech déi siwe Brout fir déi véierdausend gebrach hat, wéi vill Kierf Reschter hat dir agesammelt?“ „Siwen“, hu si geäntwert.
41008021	„Verstitt dir dann nach ëmmer net?“, frot hie si dunn.
41008022	De Jesus koum dunn op Betsaida. E Blanne gouf bei hie bruecht an hie gouf gebieden, fir de Mann ze beréieren.
41008023	Dunn huet hien de Blanne mat der Hand geholl an hie baussent dem Duerf geféiert. Nodeems hien him an d’Ae gespaut hat, huet hie seng Hänn op hie geluecht an hie gefrot, ob hien eppes géif gesinn.
41008024	De Mann huet eropgekuckt a gesot: „Ech gesi Leit, déi ausgesi wéi Beem, déi dorëmmer trëppelen.“
41008025	Nees huet de Jesus seng Hänn op seng Ae geluecht an huet him seng Vu ginn. Hie war geheelt an huet jidderee kloer gesinn.
41008026	Dunn huet de Jesus hien heem geschéckt an zu him gesot: „Géi net an d’Duerf an ziel och kengem am Duerf dovunner.“
41008027	Doropshi goungen de Jesus a seng Jénger an d’Dierfer vu Caesarea Philippi. Ënnerwee frot hie seng Jénger: „Wie soen d’Leit, datt ech sinn?“
41008028	„De Jean den Deefer, anerer soen den Elia an nach anerer soen ee vun de Prophéiten“, hu si him geäntwert.
41008029	„An dir, wie sot dir, datt ech sinn?“, frot hie si. „Du bass de Messias“, huet de Péitrus him geäntwert.
41008030	Hien huet si gewarnt, kengem Mënsch eppes vun him ze verzielen.
41008031	Hien huet ugefaangen, si ze léieren, datt de Jong vum Mënsch vill misst leiden a vun den Eelsten, den ieweschte Priister an de Léiermeeschtere vum Gesetz verworf an ëmbruecht géif ginn an no dräi Deeg operstoe géif.
41008032	Hien huet ganz oppen doriwwer geschwat. Dunn huet de Péitrus hien op d’Säit geholl an huet ugefaangen, hien zurechtzeweisen.
41008033	Mee de Jesus huet sech ëmgedréit, seng Jénger ugekuckt an de Péitrus op d’Plaz gesat: „Géi mir aus den Aen, Satan! Du hues nämlech net dat am Sënn, wat Gott wëllt, mee wat de Mënsch wëllt.“
41008034	Nodeems hien d’Leit an och seng Jénger bei sech geruff hat, sot hien zu hinnen: „Wie mir nogoe wëllt, dee muss sech selwer verleegnen, säi Kräiz op sech huelen a mir nogoen.
41008035	Wie säi Liewen nämlech rette wëllt, dee verléiert et; mee wie säi Liewe wéinst menger an der gudder Noriicht verléiert, dee rett et.
41008036	Wat bréngt et engem Mënsch, d’ganz Welt ze gewannen, mee säi Liewen anzebéissen?
41008037	Wat kéint e Mënsch als Tosch fir säi Liewe ginn?
41008038	Wie sech an dëser ontreier a sënneger Generatioun wéinst menger a menge Wierder schummt, wéinst deem senger schummt sech och de Jong vum Mënsch, wann hien an der Herrlechkeet vu sengem Papp mat den hellegen Engele kënnt.“
41009001	Weider sot hien zu hinnen: „Ech soen iech d’Wourecht: Hei sti verschidde Leit, déi net stierwen, bis si d’Kinnekräich vu Gott mat Muecht komme gesinn.“
41009002	Sechs Deeg drop huet de Jesus de Péitrus, de Jacques an de Jean eleng mat op en héije Bierg geholl. Hie gouf do virun hinne verwandelt.
41009003	Seng Kleeder hunn immens wäiss geliicht, wéi Schnéi, esou wéi mol keng Wäschfra op der Welt se kéint bleechen.
41009004	Den Elia ass hinnen zesumme mam Moses erschéngen a si hu mam Jesus geschwat.
41009005	„Rabbi, et ass gutt, datt mir hei sinn!“, sot de Péitrus zum Jesus. „Looss eis dräi Zelter opriichten: eent fir dech, eent fir de Moses an eent fir den Elia.“
41009006	(Hie wousst nämlech net, wat hie soe sollt, well si schrecklech Angscht haten.)
41009007	Du koum eng Wollek an huet hire Schiet op si geworf. Eng Stëmm koum aus der Wollek, déi sot: „Dat hei ass mäi Jong, deen ech gär hunn. Lauschtert op hien!“
41009008	Wéi si ëm sech gekuckt hunn, hu si op eemol kee méi gesinn, just nach de Jesus war bei hinnen.
41009009	Iwwerdeems si de Bierg erofgoungen, huet hie si opgefuerdert kengem vun deem ze verzielen, wat si gesinn haten, bis datt de Jong vum Mënsch vun den Doudegen operstane wier.
41009010	Si hunn dës Wierder fir sech behalen an hu sech ënnertenee gefrot, wat mat „vun den Doudegen operstoen“ gemengt wier.
41009011	Si froten hien: „Firwat soen d’ Léiermeeschtere vum Gesetz, datt den Elia fir d’éischt komme muss?“
41009012	Hien huet hinnen du geäntwert: „Den Elia kënnt effektiv fir d’éischt, fir alles nees hierzestellen. Mee firwat steet da geschriwwen, datt de Jong vum Mënsch villes leide soll a veruecht soll ginn?
41009013	Ech soen iech awer, datt den Elia scho komm ass, a si hu mat him gemaach, wat si wollten, esou wéi et iwwert hie geschriwwe steet.“
41009014	Wéi hie bei d’ Jénger koum, huet hien eng Abberzuel Leit ëm si gesinn an d’Léiermeeschtere vum Gesetz hu mat hinne gediedegt.
41009015	Esoubal si hie gesinn hunn, waren d’Leit ganz verwonnert a koume bei hie gelaf, fir hien ze begréissen.
41009016	De Jesus frot d’Léiermeeschtere vum Gesetz: „Iwwert wat diedegt dir?“
41009017	Ee vun de Leit huet geäntwert: „Léiermeeschter, ech hunn dir mäi Jong bruecht, dee vun engem stomme Geescht besiess ass.
41009018	Wann hie mäi Jong ergräift, geheit hien en op de Buedem. Hie kritt Schaum virum Mond, grätscht mat den Zänn a gëtt ganz steif. Ech hunn deng Jénger scho gefrot, de Geescht auszedreiwen, mee si hunn et net fäerdegbruecht.“
41009019	„Dir ongleeweg Generatioun! Wéi laang soll ech nach bei iech sinn? Wéi laang muss ech iech nach erdroen? Bréngt de Jong bei mech“, huet hien him geäntwert.
41009020	Si hunn dunn de Jong bei hie bruecht. Soubal hien de Jesus gesinn huet, huet de Geescht de Jong eenzock hin an hier gerappt, esou datt hien op de Buedem gefall ass, sech gewänzelt huet a Schaum virum Mond krut.
41009021	„Wéi laang huet hien dat hei schonn?“, huet de Jesus de Papp gefrot. „Zënter senger Kandheet“, huet hie geäntwert.
41009022	„Dacks huet de Geescht probéiert hien an d’Feier oder an d’Waasser ze geheien, fir hien ëmzebréngen. Wann s du iergendeppes maache kanns, dann erbaarm dech eiser an hëllef eis.“
41009023	De Jesus sot zu him: „Wann s du gleewe kéints! Fir deen, dee gleeft, ass alles méiglech.“
41009024	Direkt huet de Papp vum Jong ënner Tréine geruff: „Här, ech gleewen! Hëllef mengem Onglawen!“
41009025	Wéi de Jesus gesinn huet, datt d’Leit erbäigelaf koumen, huet hien dem onrenge Geescht gedreet: „Stommen an dafe Geescht, ech befeelen dir, komm aus him eraus a géi net méi an hien eran!“
41009026	Dunn huet de Geescht Kreesch gedoen, huet de Jong hin an hier gerappt an ass aus him erausgefuer. De Jong gouf ewéi eng Läich, esou datt der vill gesot hunn, hie wier dout.
41009027	Mee de Jesus huet hie mat der Hand geholl, huet hien opgeriicht an de Jong ass opgestanen.
41009028	Nodeems de Jesus an en Haus gaange war a si eleng waren, frote seng Jénger hien: „Firwat konnte mir de Geescht net ausdreiwen?“
41009029	„Dës Zort kann duerch näischt, ausser duerch Gebiet a Faaschten ausgedriwwe ginn“, huet hien hinne geäntwert.
41009030	Duerno gounge si vun do fort a sinn duerch Galilea gezunn. De Jesus wollt net, datt iergendeen eppes dovunner sollt gewuer ginn.
41009031	Hien huet seng Jénger nämlech geléiert: „De Jong vum Mënsch gëtt an d’Hänn vun de Mënschen ausgeliwwert a si bréngen hien dann ëm. Nodeems hien ëmbruecht ginn ass, ersteet hien um drëtten Dag op.“
41009032	Mee si hunn dat, wat hie gesot huet, net verstanen an hu gefaart, fir hie weider doriwwer auszefroen.
41009033	Du koume si op Kapernaum. Nodeems de Jesus am Haus war, frot hie si: „Iwwer wat hutt dir ënnerwee ënnerteneen diskutéiert?“
41009034	Si hunn awer kee Wuert geäntwert, well si ënnerwee doriwwer diskutéiert haten, wie vun hinne wuel dee Wichtegste wier.
41009035	Hien huet sech du gesat, huet déi Zwielef geruff a sot zu hinnen: „Wien den Éischte wëllt sinn, dee soll de Leschte vun en alleguer an den Dénger vun en alleguer ginn.“
41009036	Hien huet e klengt Kand geholl an et an hir Mëtt gestallt. Dunn huet hien et a seng Äerm geholl a sot zu hinnen:
41009037	„Wien ee vun dëse klenge Kanner a mengem Numm ophëlt, hëlt mech op; a wie mech ophëlt, hëlt net mech op, mee deen, dee mech geschéckt huet.“
41009038	De Jean huet him geäntwert: „Léiermeeschter, mir hunn ee gesinn, deen eis net nogeet, mee deen an dengem Numm Dämonen ausgedriwwen huet. Mir hunn him et verbueden, well hien eis net nogeet.“
41009039	„Verbitt him et net!“, sot de Jesus. „Et kann nämlech keen, deen a mengem Numm e Wonner mécht, kuerz drop schlecht vu mir schwätzen.
41009040	Wien net géint iech ass, ass fir iech.
41009041	Wien iech a mengem Numm e Becher Waasser gëtt, fir ze drénken, well dir dem Messias gehéiert, ech soen iech d’Wourecht, dee kritt op alle Fall säi Loun.
41009042	Wien ee vun dëse Klengen hei, déi u mech gleewen, sënnegen deet, fir dee wier et besser, hie géif mat engem Millesteen ëm den Hals an d’Mier gehäit ginn.
41009043	Wann deng Hand dech sënnegen deet, dann ha se of. Et ass besser fir dech, als Krëppel an d’Liewen ze goen, wéi déi zwou Hänn ze behalen an an d’ Gehenna ze goen, an d’Feier, dat ni ausgeet,
41009044	do, wou ‚hire Wuerm net stierft an d’Feier net ausgeet.‘
41009045	Wann däi Fouss dech sënnegen deet, dann ha en of. Et ass besser fir dech, schlamm an d’Liewen ze goen, wéi déi zwee Féiss ze behalen an an d’Gehenna gehäit ze ginn, an d’Feier, dat ni ausgeet,
41009046	do, wou ‚hire Wuerm net stierft an d’Feier net ausgeet.‘
41009047	Wann däin A dech sënnegen deet, da rapp et eraus. Et ass besser fir dech, mat engem A an d’Kinnekräich vu Gott ze goen, wéi mat deenen zwee Aen an d’Feier vun der Gehenna gehäit ze ginn,
41009048	do, wou ‚hire Wuerm net stierft an d’Feier net ausgeet.‘
41009049	Jidderee gëtt nämlech mat Feier gesalzt an all Affer gëtt mat Salz gewierzt.
41009050	Salz ass gutt, mee wann et säi Goût verléiert, mat wat wëllt dir et dann nees salzeg maachen? Hutt Salz an iech an haalt Fridden ënnerteneen!“
41010001	De Jesus goung vun do fort a koum iwwer déi aner Säit vum Jordan an d’Géigend vu Judea. An nees koumen eng Hellewull Leit bei hien an hien huet si erëm geléiert, esou wéi et seng Gewunnecht war.
41010002	Pharisäer koume bei hien an hunn him eng Fro gestallt, fir hien op d’Prouf ze stellen: „Ass et engem Mann erlaabt, fir sech vu senger Fra scheeden ze loossen?“
41010003	„Wat huet de Moses iech virgeschriwwen?“, huet hien hinne geäntwert.
41010004	„De Moses huet engem Mann erlaabt, e Scheedungsattest ze schreiwen a sech esou vun hir scheeden ze loossen“, sote si.
41010005	De Jesus huet hinne geäntwert: „Hien huet iech dëst Gebot just ginn, well dir esou verbrueten Häerzer hutt.
41010006	Mee am Ufank vun der Schëpfung huet Gott de Mënsch als Mann an als Fra erschafen.
41010007	Dowéinst verléisst e Mann säi Papp a seng Mamm, fir sech u seng Fra ze bannen.
41010008	Déi Zwee ginn ee Läif. Si sinn also net méi zwee, mee ee Läif.
41010009	Dat, wat Gott zesummebruecht huet, soll de Mënsch net trennen.“
41010010	Zeréck am Haus hu seng Jénger hien nees zu deem Thema befrot.
41010011	Du sot hien zu hinnen: „Wie sech vu senger Fra scheede léisst an eng aner bestit, dee brécht d’Bestietnes, well hie friemgeet.
41010012	A wann eng Fra sech vun hirem Mann scheede léisst an en anere bestit, brécht si d’Bestietnes, well si friemgeet.“
41010013	Duerno hu si kleng Kanner bei hie bruecht, fir datt hie si beréiere géif. Mee d’Jénger hunn déi, déi si erbäibruecht hunn, zurechtgewisen.
41010014	Wéi de Jesus dat awer gesinn huet, war hien entsat a sot zu hinnen: „Loosst déi kleng Kanner bei mech kommen an haalt si net dovunner of. D’Kinnekräich vu Gott besteet nämlech aus Mënschen ewéi hinnen.
41010015	Ech soen iech d’Wourecht! Wien d’Kinnekräich vu Gott net ewéi e klengt Kand unhëlt, kënnt op kee Fall eran.“
41010016	Dunn huet hien d’Kanner a seng Äerm geholl, huet seng Hänn op si geluecht a si geseent.
41010017	Wéi de Jesus sech op de Wee gemaach huet, koum e Mann bei hie gelaf, ass virun him op d’Knéie gefall an huet hie gefrot: „Gudde Léiermeeschter, wat muss ech maachen, fir éiwegt Liewen ze ierwen?“
41010018	Doropshi frot de Jesus hien: „Firwat nenns du mech gutt? Et ass kee gutt, ausser Gott eleng.
41010019	Du kenns d’Geboter: ‚Briech d’Bestietnes net, andeems du friemgees; Ermort keen; Klau net; Maach keng falsch Zeienausso; Bedréi net; Éier däi Papp an deng Mamm.‘“
41010020	Hien huet dem Jesus geäntwert: „Léiermeeschter, zënter menger Jugend hunn ech dat alles agehalen.“
41010021	De Jesus huet hie mat Léift ugekuckt a sot zu him: „Eppes feelt dir nach: Géi, verkaf alles, wat s du hues, a gëff et deenen Aarmen. Dann hues du e Schatz am Himmel. Komm, hief d’Kräiz op a géi mir no.“
41010022	Ma de Mann war no dëser Ried verdrësslech a goung traureg fort, well hien e grousse Besëtz hat.
41010023	Dunn huet de Jesus ronderëm sech gekuckt an zu senge Jénger gesot: „Wéi schwéier ass et fir Mënsche mat Räichtum, an d’Kinnekräich vu Gott ze kommen!“
41010024	De Jénger ass wéinst senge Wierder de Mond opstoe bliwwen. Mee de Jesus huet hinnen nees erkläert: „Kanner, wéi schwéier ass et fir déi, déi op Räichtum vertrauen, an d’Kinnekräich vu Gott ze kommen!
41010025	Et ass méi einfach, fir e Kaméil duerch d’Lach vun enger Bitznol ze goen, wéi fir e Räichen an d’Kinnekräich vu Gott ze kommen.“
41010026	Si waren onmoosseg verwonnert a soten ënnerteneen: „Wie kann dann nach gerett ginn?“
41010027	De Jesus huet si ugekuckt a gesot: „Fir d’Mënschen ass et onméiglech, mee net fir Gott; well fir Gott ass alles méiglech.“
41010028	Dunn huet de Péitrus ugefaangen, zum Jesus ze soen: „Kuck, mir hunn alles verlooss a sinn dir nogaangen.“
41010029	Doropshin huet de Jesus erkläert: „Ech soen iech d’Wourecht! Et gëtt keen, dee wéinst menger a wéinst der gudder Noriicht Haus, Bridder, Schwësteren, Papp, Mamm, Fra, Kanner oder Lännereie verlooss huet,
41010030	deen net an dësem Zäitalter dat Honnertfacht erëmkritt (Haiser, Bridder, Schwësteren, Mammen, Kanner a Lännereien, wann och ënnert Verfolgungen) an am Zäitalter, deen nach kënnt, d’éiwegt Liewen.
41010031	Mee vill, déi elo déi Éischt sinn, ginn déi Lescht an déi Lescht ginn déi Éischt.“
41010032	Si waren ënnerwee fir op Jerusalem. De Jesus goung virun hinnen a si ware verwonnert a kruten et mat der Angscht ze dinn, wéi si him nogoungen, well de Jesus déi Zwielef nees op d’Säit geholl hat an ugefaangen hat, hinne vun deem ze verzielen, wat op hien duerkéim:
41010033	„Passt op! Mir ginn op Jerusalem. De Jong vum Mënsch gëtt do un d’ iewescht Priister an un d’ Léiermeeschtere vum Gesetz ausgeliwwert. Do veruerteele si hien zum Doud a liwweren hien un d’Net-Judden aus.
41010034	Déi maachen de Geck mat him, gäisselen hien, späizen op hien a bréngen hien ëm. Um drëtten Dag ersteet hie vun den Doudegen op.“
41010035	Du koumen de Jacques an de Jean, dem Sabdai seng Jongen, bei hien a soten: „Léiermeeschter, mir wëllen, datt s du eis e Wonsch erfëlls.“
41010036	„Wat wëllt dir, datt ech fir iech maache soll?“, frot hie si.
41010037	„Erlab eis, datt mir an denger Herrlechkeet riets a lénks vun dir sëtze kënnen“, hu si him geäntwert.
41010038	Mee de Jesus sot zu hinnen: „Dir wësst jo net, wat dir do verlaangt! Kënnt dir aus deem Kellech drénken, aus deem ech drénken, oder mat där Daf gedeeft ginn, mat där ech gedeeft ginn?“
41010039	„Jo, dat kënne mir“, hu si him geäntwert. Doropshi sot de Jesus zu hinnen: „Sécherlech drénkt dir aus deem Kellech, aus deem ech drénken, an dir gitt och mat där Daf gedeeft, mat där ech gedeeft ginn.
41010040	Mee et steet mir net zou, fir ze bestëmmen, wien zu menger Rietser a wien zu menger Lénker sëtze soll. Déi Plaze sinn nämlech fir déi geduecht, fir déi si virbereet goufen.“
41010041	Wéi déi Zéng dat héieren hunn, ware si iwwert de Jacques an de Jean entsat.
41010042	De Jesus huet si bei sech geruff a sot zu hinnen: „Dir wësst jo, datt déi, déi als Herrscher vun den Natioune betruecht ginn, Mënschen tyranniséieren an hir Mächteg si ënnerdrécken.
41010043	Mee ënnert iech soll et net esou sinn. Am Géigendeel, wie vun iech dichteg wëllt ginn, soll ären Dénger ginn.
41010044	Wie vun iech den Éischte wëllt ginn, soll den Dénger vu jidderengem ginn.
41010045	Esou ass et och mam Jong vum Mënsch. Dee koum net, fir sech bedéngen ze loossen, mee fir ze déngen a fir säi Liewen als Léisegeld fir vill Mënschen ze ginn.“
41010046	Duerno koume si op Jericho. Wéi hie mat senge Jénger a mat enger grousser Mass Leit aus Jericho fortgoung, souz de blanne Bar-Timai, de Jong vum Timai, beim Wee an huet geheescht.
41010047	Wéi hien héieren huet, datt et de Jesus vun Nazaret wier, huet hien ugefaangen ze jäizen: „Jesus, Jong vum David, erbaarm dech menger!“
41010048	Mee et hunn der vill hien ugefuer, roueg ze sinn. Hien huet awer ëmsou méi haart geruff: „Jong vum David, erbaarm dech menger!“
41010049	De Jesus ass stoe bliwwen an huet hie ruffe gelooss. Si hunn de Blanne geruff: „Hief Courage! Stéi op, hie rifft dech!“
41010050	Deen huet säi Mantel vu sech gehäit, ass opgestanen a koum bei de Jesus.
41010051	De Jesus frot hien: „Wat wëlls du, datt ech fir dech maache soll?“ „Rabbuni, looss mech nees gesinn!“, huet de Blannen him geäntwert.
41010052	„Géi!“, sot de Jesus zu him. „Däi Glawen huet dech geheelt.“ Nach an deem Abléck konnt hie gesinn a goung dem Jesus um Wee no.
41011001	Wéi si méi no u Jerusalem koumen, koume si zu Betfage a Betanien beim Olivebierg un. De Jesus huet zwee vu senge Jénger virausgeschéckt
41011002	a sot zu hinnen: „Gitt an d’Duerf, dat virun iech läit. Soubal dir erakommt, fannt dir en Ieselsfillen, dat ugestréckt ass an op deem nach kee geridden ass. Bannt et lass a bréngt et heihinner.
41011003	Wann een iech freet: ‚Firwat maacht dir dat?‘, da sot: ‚Den Här brauch et.‘ Hie gëtt iech et dann direkt mat.“
41011004	Si hu sech op de Wee gemaach an hunn d’Fille baussen op der Strooss fonnt. Et war virun der Dier ugestréckt a si hunn et lassgebonnen.
41011005	Mee e puer vun deenen, déi do stoungen, soten zu hinnen: „Wat maacht dir do? Firwat bannt dir d’Fille lass?“
41011006	Si soten hinnen dat, wat de Jesus hinnen opgedroen hat, an doropshin hunn d’Leit si goe gelooss.
41011007	Dunn hu si d’Fille bei de Jesus bruecht, hunn hir Mäntel iwwert et geluecht an hien huet sech drop gesat.
41011008	Eng Abberzuel Leit hunn hir Mäntel iwwert d’Strooss ausgebreet an anerer hunn Äscht voller Blieder, déi si vun de Beem ofgeschnidden haten, op der Strooss ausgebreet.
41011009	Déi, déi virausgoungen, an déi, déi hannendru koumen, hu geruff: „Hosanna! Geseent ass deen, deen am Numm vum Här kënnt!
41011010	Geseent ass d’Kinnekräich vun eisem Papp David, dat am Numm vum Här kënnt! Hosanna am héchsten Himmel!“
41011011	De Jesus goung a Jerusalem a goung an den Tempel. Wéi hie sech do alles ugekuckt hat, goung hie mat deenen Zwielef hannescht op Betanien, well et scho spéit war.
41011012	Den Dag drop, wéi si Betanien verlooss hunn, krut de Jesus Honger.
41011013	Hien huet vu wäitem e Figebam mat Blieder gesinn an ass dohinner gaangen, fir ze kucken, ob eppes dru wier. Wéi hie bei de Bam koum, huet hien näischt ausser Blieder dru fonnt, well et nach net d’Saison fir Fige war.
41011014	De Jesus huet sech un de Bam geriicht a sot: „Ni méi soll een Uebst vun dir iessen.“ Seng Jénger hunn dat héieren.
41011015	Du koume si op Jerusalem. De Jesus goung an den Tempel an huet ugefaangen, déi, déi am Tempel kaf a verkaf hunn, erauszejoen. Hien huet d’Dëscher vun deenen, déi d’Sue gewiesselt hunn, an d’Still vun den Dauwenhändler ëmgehäit.
41011016	Hien huet kengem erlaabt, Wueren duerch den Tempel ze droen.
41011017	Hien huet si geléiert: „Steet net geschriwwen: ‚Mäin Haus soll en Haus vum Gebiet fir all d’Natioune genannt ginn‘? Mee dir hutt eng Raiberhiel draus gemaach.“
41011018	D’ Léiermeeschtere vum Gesetz an d’ iewescht Priister hunn dat héieren an hunn Mëttel a Weeër gesicht, wéi si hie kéinten ëmbréngen. Si haten Angscht virun him, well d’Vollek iwwert seng Léier verwonnert war.
41011019	Wéi et Owend gouf, goung hien aus der Stad eraus.
41011020	Den nächste Mueren hu si de Figebam gesinn, wéi si laanschtgoungen. Dee war vun der Wuerzel u verdréchent.
41011021	De Péitrus huet sech drun erënnert a sot zum Jesus: „Rabbi, kuck! De Figebam, deen s du verflucht has, ass verdréchent!“
41011022	„Vertraut op Gott!“, huet de Jesus hinne geäntwert.
41011023	„Ech soen iech d’Wourecht! Wien zu dësem Bierg seet: ‚Erhief dech a gehei dech an d’Mier‘, an a sengem Häerz net zweiwelt, mee gleeft, datt dat, wat hie seet, geschitt, dee kritt, wat och ëmmer hie seet.
41011024	Dofir soen ech iech: Alles, wat dir am Gebiet frot, gleeft, datt dir et kritt an da kritt dir et.
41011025	A wann dir do stitt, fir ze bieden, an eppes géint een hutt, verzeit him, fir datt äre Papp am Himmel och iech är Iwwertriedunge verzeie kann.
41011026	Mee wann dir net verzeit, da verzeit äre Papp am Himmel och iech är Iwwertriedungen net.“
41011027	Du koume si nees op Jerusalem. Wéi de Jesus duerch den Tempel gaangen ass, koumen d’iewescht Priister, d’Léiermeeschtere vum Gesetz an déi Eelst bei hien.
41011028	„Mat wat fir engem Recht méchs du dat alles?“, frote si hien. „Wien huet dir dat Recht ginn, fir dat ze maachen?“
41011029	„Ma ech stellen iech och eng Fro“, huet de Jesus hinne geäntwert. „Wann dir mir eng Äntwert gitt, da soen ech iech, mat wat fir engem Recht ech dat alles maachen.
41011030	War dem Jean seng Daf vum Himmel oder vum Mënsch? Äntwert mir!“
41011031	Si hunn déi Fro ënnerteneen duerchdiskutéiert: „Wa mir soen: ‚vum Himmel‘, da freet hien: ‚Firwat hutt dir him dann net gegleeft?‘,
41011032	mee wa mir soen: ‚vum Mënsch‘...?“ Si haten Angscht virun de Leit, well jiddereen huet gemengt, de Jean wier e Prophéit gewiescht.
41011033	Dofir hu si dem Jesus geäntwert: „Mir wëssen et net.“ Dunn huet de Jesus hinnen zeréckgeäntwert: „Ma da soen ech iech och net, mat wat fir engem Recht ech dat alles maachen.“
41012001	De Jesus huet nees ugefaangen, a Gläichnesser mat hinnen ze schwätzen: „E Mann huet e Wéngert ugeluecht an huet en Zonk ronderëm gezunn. Hien huet och e Lach fir d’Muelbidde gegruewen an en Tuerm gebaut. Dunn huet hien de Wéngert u Wënzer verpacht a goung an d’Ausland.
41012002	Wéi et d’Zäit vun der Lies war, huet hien en Dénger bei d’Wënzer geschéckt, fir en Deel vun de Friichte vum Wéngert vun de Wënzer ze kréien.
41012003	Mee si hunn hie geholl, hie gebeetscht an hie mat eidelen Hänn fortgeschéckt.
41012004	De Mann huet hinnen dunn en aneren Dénger geschéckt. Op deen hu si mat Steng gehäit, hien um Kapp blesséiert an hunn hien an der Schan fortgeschéckt.
41012005	Doropshin huet hien hinnen nach en anere geschéckt an och deen hu si ëmbruecht. An esou goung et mat villen aneren: déi eng hu si gebeetscht an anerer hu si ëmbruecht.
41012006	Schlussendlech hat hie just nach säin eenzege Jong, deen hie gär hat. Hien huet hie fir d’lescht bei si geschéckt, well hien zu sech sot: ‚Mäi Jong respektéiere si bestëmmt.‘
41012007	Mee d’Wënzer soten ënnerteneen: ‚Deen do ass den Ierwen. Kommt, mir bréngen hien ëm, da gehéiert d’Ierfschaft eis.‘
41012008	Si hunn hien ergraff, ëmbruecht an aus dem Wéngert gehäit.
41012009	Wat soll de Besëtzer vum Wéngert elo maachen? Hie kënnt, bréngt d’Wënzer ëm a gëtt de Wéngert aneren.
41012010	Hutt dir dann net dës Schrëft gelies: ‚De Steen, deen d’Steemetzer verworf hunn, ass zum Eckstee ginn.
41012011	Dat huet den Här gemaach an et ass wonnerbar an eisen Aen‘?“
41012012	Doropshin hätte si de Jesus gär verhaft, mee si haten Angscht virun de Leit, well si verstanen hunn, datt d’Gläichnes op si gemënzt war. Si hunn hien du verlooss a gounge fort.
41012013	Duerno hu si munch Pharisäer an Unhänger vum Herodes bei de Jesus geschéckt, fir hie mat sengen eegene Wierder ze fänken.
41012014	Si koume bei hien a soten: „Léiermeeschter, mir wëssen, datt s du d’Wourecht sees. Dem Mënsch seng Meenung beaflosst dech net, well s du onparteiesch bass, mee du léiers de Wee vu Gott der Wourecht no. Ass et erlaabt, fir dem Caesar Steieren ze bezuelen, oder net?
41012015	Solle mir bezuelen oder solle mir net bezuelen?“ Mee de Jesus huet hir Schäinhellegkeet duerchkuckt a sot zu hinnen: „Firwat stellt dir mech op d’Prouf? Bréngt mir en Denar, fir datt ech e ka gesinn.“
41012016	Dunn hu si him ee bruecht. „Wiem säi Bild a wéi eng Schrëft ass hei drop?“, huet hie si gefrot. „Dem Caesar seng“, hu si him geäntwert.
41012017	De Jesus huet hinne geäntwert: „Gitt dem Caesar, wat dem Caesar gehéiert, a Gott, wat Gott gehéiert.“ Si waren iwwert hie verwonnert.
41012018	Du koumen Zaddukiter, déi behaapten, datt et keng Operstéiung géif ginn, bei hien a froten hien:
41012019	„Léiermeeschter, de Moses huet eis virgeschriwwen, datt wann de Brudder vun engem Mann stierft an eng Fra hannerléisst a keng Kanner, da soll de Brudder vum Verstuerwenen deem seng Fra bestueden a Kanner fir säi Brudder kréien.
41012020	Et goufe siwe Bridder. Den éischten huet eng Fra bestuet an huet no sengem Doud keng Nokommen hannerlooss.
41012021	Den zweeten huet sech mat hir bestuet an och hien ass ouni Nokomme gestuerwen. An esou och den drëtten.
41012022	Déi siwe Bridder hu si bestuet an hu keng Nokommen hannerlooss. Fir d’Lescht vun en alleguer ass och d’Fra gestuerwen.
41012023	Elo stellt sech d’Fro: Wiem seng Fra ass si da bei der Operstéiung, wa si vun den Doudegen operstinn? Déi Siwen hate si jo als Fra.“
41012024	De Jesus huet hinne geäntwert: „Läit äre Feeler net doran, datt dir weder d’Schrëft nach d’Muecht vu Gott kennt?
41012025	Wa si vun den Doudegen operstinn, bestuede si sech net a ginn och net bestuet, mee si si wéi d’ Engelen am Himmel.
41012026	Wat elo d’Operstéiung vun den Doudegen ugeet, hutt dir net am Buch vum Moses gelies, am Text vun der Därenheck, wéi Gott zu him sot: ‚Ech sinn de Gott vum Abraham, de Gott vum Isaak an de Gott vum Jakob‘?
41012027	Hien ass net de Gott vun den Doudegen, mee de Gott vun de Liewegen. Dir iert iech also ganz gewalteg!“
41012028	E Léiermeeschter vum Gesetz hat si héieren zesummen diskutéieren an hat erkannt, datt de Jesus hinne gutt geäntwert hat. Dofir goung hien dohin a frot de Jesus: „Wat ass dat wichtegst vun all de Geboter?“
41012029	De Jesus huet him geäntwert: „Dat wichtegst vun all de Geboter ass dat hei: ‚Lauschter, Israel, den Här, eise Gott, den Här ass Eent.
41012030	Hief den Här, däi Gott, gär mat dengem ganzen Häerz, mat denger ganzer Séil, mat dengem ganze Verstand a mat denger ganzer Kraaft.‘ Dat ass dat wichtegst Gebot.
41012031	Dat zweet, wat geneesou wichteg ass, ass dat hei: ‚Hief däin Nächste gär wéi dech selwer.‘ Et gëtt keen anert Gebot, wat méi wichteg ass wéi déi hei.“
41012032	Du sot de Léiermeeschter vum Gesetz zu him: „Ganz gutt, Léiermeeschter! Du hues d’Wourecht gesot, well et gëtt nëmmen ee Gott an ausser him gëtt et keen anere Gott.
41012033	An hie mat ganzem Häerz, mat ganzem Verstand, mat ganzer Séil a mat ganzer Kraaft gär ze hunn, a säin Nächste gär ze hu wéi sech selwer, dat ass vill méi wichteg wéi all Brandaffer an all aner Affer.“
41012034	Wéi de Jesus gesinn huet, datt hie verstänneg geäntwert hat, sot hien zu him: „Du bass net wäit vum Kinnekräich vu Gott ewech.“ Doropshin huet kee sech méi getraut, fir him eng Fro ze stellen.
41012035	Wéi de Jesus am Tempel enseignéiert huet, frot hien: „Wéi ass et méiglech, datt d’Léiermeeschtere vum Gesetz soen, datt de Messias de Jong vum David ass?
41012036	Den David selwer seet nämlech, erfëllt vum hellege Geescht: ‚Den Här sot zu mengem Här: „Setz dech zu menger Rietser, bis ech aus denge Feinden eng Foussbänk fir dech maachen.“‘
41012037	Wann den David selwer hien ‚Här‘ nennt, wéi kann hien da säi Jong sinn?“ D’Vollek huet him gär nogelauschtert.
41012038	Weider sot hien zu hinnen a senger Léier: „Gitt op d’Léiermeeschtere vum Gesetz uecht! Si gi gär a laange Kleeder doruechter a gi gär op de Maartplaze gegréisst.
41012039	Si hunn déi bescht Plazen an de Synagogen an och d’Éiereplazen op de Fester gär.
41012040	Si beducksen d’Witfraen ëm hir Haiser a maachen zum Schäi laang Gebieder. Si kréie méi e strengt Uerteel.“
41012041	De Jesus souz vis-à-vis vum Afferstack an huet gesinn, wéi d’Leit hir Mënz an den Afferstack gehäit hunn. E sëllech Räicher hu vill dragehäit.
41012042	Du koum eng aarm Witfra an huet zwou kleng Mënzen, déi ee Quadrans wäert sinn, dragehäit.
41012043	Dunn huet de Jesus seng Jénger bei sech geruff a sot zu hinnen: „Ech soen iech d’Wourecht! Dës aarm Witfra huet méi an den Afferstack gehäit, wéi all déi aner, déi eppes dragehäit hunn.
41012044	Si hunn alleguer nëmme vun hirem Iwwerfloss dragehäit, mee si huet an hirer Aarmut alles dragehäit, wat si hat: hire ganze Liewensënnerhalt.“
41013001	Wéi de Jesus aus dem Tempel erausgoung, sot ee vu senge Jénger zu him: „Léiermeeschter, kuck dir emol déi wonnerbar Steng an déi enorm Gebaier hei un!“
41013002	„Gesäis du dës grouss Gebaier?“, huet de Jesus him geäntwert. „Net ee Stee bleift op deem aneren, deen net ofgerappt gëtt.“
41013003	Wéi de Jesus um Olivebierg souz, vis-à-vis vum Tempel, koumen de Péitrus, de Jacques, de Jean an den Andreas eleng bei hien a froten:
41013004	„So eis, wéini geschitt dat alles? A wat ass d’Zeechen, wann alles um Punkt ass, fir sech ze erfëllen?“
41013005	„Gitt uecht, datt keen iech irféiert“, huet de Jesus hinne geäntwert.
41013006	„Et kommen der vill a mengem Numm, déi soen: ‚Ech sinn et!‘ Vill Leit ginn irgeféiert.
41013007	Wann dir vu Kricher a vu Gerüchter iwwert Kricher héiert, da fäert net, well dat muss geschéien. D’Enn ass awer nach net do.
41013008	Eng Natioun erhieft sech nämlech géint eng aner Natioun an ee Kinnekräich géint en anert Kinnekräich. Op verschidde Plaze ginn et Äerdbiewen an och Hongersnéit an Onrouen. Dat ass den Ufank vun de Wéien.
41013009	Mee gitt op iech selwer uecht! Si liwweren iech un déi lokal Sanhedrinen aus an dir gitt an de Synagoge gegäisselt. Wéinst menger gitt dir viru Gouverneuren a viru Kinneke bruecht, fir virun hinnen auszesoen.
41013010	D’gutt Noriicht muss awer fir d’éischt all den Natioune verkënnegt ginn.
41013011	Mee wa si iech verhaften an iech ausliwweren, da maacht iech virdru keng Suergen iwwert dat, wat dir soe sollt, an iwwerleet iech et net am Viraus, mee wat iech dee Moment agi gëtt, dat sot. Net dir sidd et, déi schwätzt, mee den hellege Geescht.
41013012	Et liwwert och ee Brudder deen aneren dem Doud aus an de Papp säi Kand. Kanner rebelléiere géint hir Elteren a loosse si ëmbréngen.
41013013	Wéinst mengem Numm gitt dir vu jidderengem gehaasst. Mee wie bis un d’Enn aushält, gëtt gerett.
41013014	Wann dir den Abscheilechen, deen zerstéiert, vun deem de Prophéit Daniel geschwat huet, do stoe gesitt, wou hien net stoe soll (Lieser, verstéi!), da sollen déi, déi a Judea sinn an d’Bierger flüchten.
41013015	Wien uewen um Haus ass, soll net an d’Haus erof an och net eragoen, fir eppes aus sengem Haus ze huelen.
41013016	Wien um Aker ass, soll net zeréckgoen, fir säi Mantel sichen ze goen.
41013017	Mee wéi schrecklech gëtt et fir déi Fraen, déi zu där Zäit erwaarden oder nieren.
41013018	Biet, datt är Flucht net am Wanter ass.
41013019	An deenen Deeg kënnt nämlech esou eng Nout, wéi et se zënter dem Ufank vun der Schëpfung, déi Gott gemaach huet, bis elo nach net gouf an och ni méi wäert ginn.
41013020	Wann den Här déi Deeg net verkierzt hätt, da géif kee Mënsch gerett ginn; mee wéinst den Auserwielten, déi hien auserwielt huet, verkierzt hien déi Deeg.
41013021	Wann een zu där Zäit zu iech seet: ‚Kuck, hei ass de Messias!‘, oder: ‚Kuck, de Messias ass dohannen!‘, da gleeft et net.
41013022	Et trieden nämlech falsch Messiassen a falsch Prophéiten op a si maachen Zeechen a Wonner, fir esouguer déi Auserwielten irzeféieren, wann dat méiglech wier.
41013023	Mee gitt uecht! Passt op! Ech hunn iech am Viraus iwwert alles Bescheed gesot!
41013024	‚Mee an deenen Deeg, no där Nout, gëtt d’Sonn däischter an de Mound gëtt keng Luucht méi vu sech.
41013025	D’Stäre vum Himmel falen erof an d’Kräften am Himmel geroden aus dem Gläichgewiicht.‘
41013026	Duerno gesi si de Jong vum Mënsch an de Wolleke komme mat grousser Muecht an Herrlechkeet.
41013027	Da schéckt hie seng Engelen eraus a bréngt seng Auserwielten aus de véier Wandrichtungen zesummen, vum Enn vun der Äerd bis un d’Enn vum Himmel.
41013028	Léiert aus dem Gläichnes vum Figebam: Wa seng Äscht säfteg ginn a Blieder dreiwen, da wësst dir, datt de Summer gläich do ass.
41013029	Esou sollt dir och wëssen, wann dir dat geschéie gesitt, datt d’Enn virun der Dier steet.
41013030	Ech soen iech d’Wourecht! Déi Generatioun vergeet op kee Fall, bis all dat geschitt ass.
41013031	Himmel an Äerd verginn, mee meng Wierder verginn ni.
41013032	Et weess keen, wéini dësen Dag oder dës Stonn kënnt, net emol d’Engelen am Himmel an och net de Jong, mee just de Papp.
41013033	Gitt uecht! Bleift waakreg a biet! Dir wësst nämlech net, wéini d’Zäit do ass.
41013034	Et ass esou wéi bei engem Mann, deen an d’Ausland goung, säin Haus verlooss huet a sengen Dénger d’Verantwortung uvertraut huet. Jidder eenzelem huet hie seng Aufgab ginn an hien huet de Portier beoptraagt opzepassen.
41013035	Gitt dofir uecht! Dir wësst nämlech net wéini den Haushär erëmkënnt (ob owes, ëm Hallefnuecht, virum Hunnekreesch oder mueres fréi),
41013036	fir datt hien iech net am Schlof gesäit, wann hie stënterlech kënnt.
41013037	Wat ech zu iech soen, soen ech zu jidderengem: ‚Gitt uecht!‘“
41014001	Et war zwee Deeg virum Passa an dem Fest vum Matzebrout. D’ iewescht Priister an d’ Léiermeeschtere vum Gesetz hu probéiert, de Jesus hannerlëschteg festzehuelen an ëmzebréngen.
41014002	Si soten awer: „Net während dem Fest, net datt et zu enger Oprou ënnert dem Vollek kënnt.“
41014003	Zu där Zäit war de Jesus zu Betanien beim Schimon, deen Aussaz gehat hat, doheem. Wéi hien zu Dësch louch, koum eng Fra mat enger Alabasterfläsch, déi mat ganz wäertvollem a purem Nardenessenz gefëllt war, bei hien. Si huet d’Fläsch gebrach an huet den Ueleg iwwert säi Kapp geschott.
41014004	Munch vun hinne waren awer ausser sech a soten: „Firwat huet dës Essenz esou misse verbëtzt ginn?
41014005	Et hätt een e fir méi wéi dräihonnert Denare verkafe kënnen an d’Suen un déi Aarm gespent ginn.“ Si hu si vernannt.
41014006	„Loosst si gewäerden!“, sot de Jesus. „Firwat kränkt dir si? Si huet eng gutt Dot fir mech gemaach.
41014007	Déi Aarm hutt dir ëmmer ëm iech an dir kënnt hinne jidder Zäit Guddes doen. Mech awer hutt dir net ëmmer bei iech.
41014008	Si huet dat gemaach, wat hier méiglech war. Si huet mäi Kierper am Viraus fir d’Begriefnes gesalleft.
41014009	Ech soen iech d’Wourecht! Iwwerall, wou op dëser Welt dës gutt Noriicht verkënnegt gëtt, gëtt och vun deem verzielt, wat dës Fra gemaach huet, als Erënnerung u si.“
41014010	De Judas Ischkariot, ee vun den Zwielef, goung du bei d’iewescht Priister, fir de Jesus u si ze verroden.
41014011	Wéi si dat héieren hunn, hu si sech gefreet an hunn him Sue versprach. Duerno huet hien no enger giedlecher Geleeënheet gesicht, fir hie kënnen ze verroden.
41014012	Fir den éischten Dag vum Fest vum Matzebrout, wann d’Passalamm geaffert gëtt, hu seng Jénger hie gefrot: „Wou wëlls du, datt mir higinn, fir alles ze preparéieren, fir datt s du d’Passamoolzecht iesse kanns?“
41014013	Dunn huet hien zwee vu senge Jénger virausgeschéckt a sot zu hinnen: „Gitt an d’Stad. Do kënnt iech e Mann, deen e Waasserkrou dréit, entgéint. Gitt him no.
41014014	Do, wou hien erageet, sot zum Haushär: ‚De Léiermeeschter freet: „Wou ass de Raum, wou ech d’Passamoolzecht mat menge Jénger iesse kann?“‘
41014015	Hie weist iech uewenop e grousse Sall, deen ageriicht ass a prett steet. Bereet do alles fir eis vir.“
41014016	Du gounge seng Jénger vun do fort a koumen an d’Stad eran. Si hunn alles esou virfonnt, wéi hien hinnen et gesot hat, an hunn d’Passamoolzecht virbereet.
41014017	Wéi et Owend war, koum hie mat den Zwielef no.
41014018	Wéi si zu Dësch louchen a giess hunn, sot de Jesus zu hinnen: „Ech soen iech d’Wourecht: Ee vun iech, dee mat mir ësst, verréit mech.“
41014019	Du goufe si traureg an hunn hien een nom anere gefrot: „Dach net ech?“ „Dach net ech?“, huet en anere gefrot.
41014020	Hien huet hinne geäntwert: „Et ass ee vun iech Zwielef: deen, deen zesumme mat mir an d’Schossel zappt.
41014021	De Jong vum Mënsch geet fort, geneesou wéi et iwwert hie geschriwwe steet, mee wéi schrecklech ass et fir dee Mënsch, duerch deen de Jong vum Mënsch verrode gëtt! Et wier besser fir hie gewiescht, wann hien ni gebuer gi wier.“
41014022	Wéi si giess hunn, huet de Jesus Brout geholl, e Segen ausgeschwat an et gebrach. Hien huet hinnen et ginn a sot: „Huelt! Iesst! Dat hei ass mäi Läif.“
41014023	Hien huet de Kellech geholl an nodeems hie Merci gesot hat, huet hien hinnen e ginn a si hunn all doraus gedronk.
41014024	„Dat hei ass mäi Blutt, dat vum neie Bond, dat fir vill Leit ausgeschott gëtt“, sot hien zu hinnen.
41014025	„Ech soen iech d’Wourecht! Ech drénken net méi vun de Friichte vum Riefstack bis deen Dag, op deem ech se nei am Kinnekräich vu Gott drénken.“
41014026	Nodeems si Psalme gesongen haten, gounge si op den Olivebierg.
41014027	Du sot de Jesus zu hinnen: „Dës Nuecht verloosst dir mech all. Et steet nämlech geschriwwen: ‚Ech schloen de Schéifer an d’Schof gi verspreet.‘
41014028	Mee no menger Operstéiung ginn ech iech a Galilea viraus.“
41014029	„Och wa jiddereen dech verléisst, maachen ech dat net!“, sot de Péitrus zu him.
41014030	„Ech soen dir d’Wourecht!“, huet de Jesus geäntwert. „Haut, nach dës Nuecht, éier den Hunn zweemol kréit, verleegens du mech dräimol!“
41014031	Mee de Péitrus huet sech drop behaapt: „A wann ech och mat dir stierwe misst, verleegnen ech dech net.“ An datselwecht hunn och all déi aner gesot.
41014032	Du koume si op eng Plaz, déi Getsemani genannt gouf, an hie sot zu senge Jénger: „Setzt iech heihinner, bis ech gebiet hunn.“
41014033	Hien huet de Péitrus, de Jacques an de Jean mat sech geholl a gouf zudéifst matgeholl a bedréckt
41014034	a sot zu hinnen: „Meng Séil ass bis op den Doud mat Trauer iwwerwältegt. Bleift hei a waacht!“
41014035	Hie goung e bësse méi wäit ewech, huet sech op de Buedem geworf a gebiet, datt, wann et méiglech wier, dës Stonn un him erlaanscht kéint goen.
41014036	„ Abba, Papp! Fir dech ass alles méiglech. Huel dëse Kellech vu mir ewech. Mee net dat, wat ech wëll, mee dat, wat s du wëlls.“
41014037	Hie koum zeréck an huet si am Schlof virfonnt. Zum Péitrus sot hien: „Schimon, du schléifs jo! Konnts du net emol eng Stonn waachen?
41014038	Waacht a biet, fir datt dir net a Versuchung gerot! De Geescht ass wëlleg, mee de Kierper ass schwaach.“
41014039	Hie goung nees fort an huet mat deenen nämmlechte Wierder gebiet.
41014040	Wéi hien hanneschtkoum, huet hie si nees am Schlof virfonnt, well si hir Aen net konnten ophalen. Si woussten net, wat si him äntwere sollten.
41014041	Hie koum du fir d’drëtte Kéier a sot zu hinnen: „Schlooft a rascht herno! Et geet elo duer! D’Zäit ass komm. Passt op! Elo gëtt de Jong vum Mënsch an d’Hänn vun de Sënner ausgeliwwert.
41014042	Stitt op a loosst eis goen! Kuckt, mäi Verréider ass nobäi!“
41014043	Nach an deem Abléck, an deem de Jesus geschwat huet, koum de Judas, ee vun den Zwielef, bei hien. Et waren eng Abberzuel Leit bei him, déi Schwäerter a Knëppelen dobäi haten an déi vun den ieweschte Priister, de Léiermeeschtere vum Gesetz an den Eelste geschéckt goufen.
41014044	Säi Verréider hat mat hinnen en Zeechen ofgemaach: „Deen, deem ech eng Bees ginn, ass deen, deen dir ergräife sollt. Féiert hie bewaacht of.“
41014045	Knapps war de Judas ukomm, goung hien direkt op de Jesus duer a sot zu him: „Rabbi, Rabbi!“, an huet him eng Bees ginn.
41014046	Si hunn Hand un hie geluecht an hie festgeholl.
41014047	Ee vun deenen, déi dobäi stoungen, huet säi Schwäert erausgezunn, huet den Dénger vum Haaptpriister ugegraff an him d’Ouer erofgehaen.
41014048	De Jesus sot zu hinnen: „Sidd dir géint mech ausgezunn, wéi wann ech e Brigang wier, fir mech mat Schwäerter a Knëppele festzehuelen?
41014049	Ech war all Dag bei iech am Tempel, fir d’Leit ze léieren an dir hutt mech net festgeholl. Dat war awer, fir datt d’ Schrëften an Erfëllung ginn.“
41014050	Doropshin hu si hien all verlooss a si geflücht.
41014051	E jonke Mann goung him no. Hien hat just e Kleed aus Léngent un a soss war hie plakeg. Wéi déi jonk Männer hien ergraff hunn,
41014052	huet hien d’Léngekleed zeréckgelooss an ass plakeg fortgelaf.
41014053	Si hunn de Jesus bei den Haaptpriister geféiert. Alleguer d’iewescht Priister, déi Eelst an d’Léiermeeschtere vum Gesetz ware bei him versammelt.
41014054	De Péitrus goung him vu wäitem no bis an den Haff vum Haaptpriister. Hien huet sech bei d’Tempelwiechter gesat a sech beim Feier gewiermt.
41014055	D’iewescht Priister an de ganze Sanhedrin hunn no Zeienaussoe géint de Jesus gesicht, fir him d’Doudesstrof kënnen unzehänken. Si hunn awer keng fonnt.
41014056	Et hunn der zwar vill falsch géint hien ausgesot, mee hir Aussoen hunn net iwwertenee gestëmmt.
41014057	Munch Leit sinn opgestanen an hu falsch géint hien ausgesot:
41014058	„Mir hunn hie héiere soen: ‚Ech zerstéieren dësen Tempel, dee vu Mënschenhand gebaut gouf, a bannent dräi Deeg riichten ech en aneren op, deen net vu Mënschenhand gemaach gouf.‘“
41014059	Mee och doranner hunn hir Aussoen net iwwertenee gestëmmt.
41014060	Dunn ass den Haaptpriister opgestanen, ass an hir Mëtt getrueden an huet de Jesus verhéiert: „Hues du näischt dozou ze soen? Wat ass mat deem, wat dës Männer géint dech bezeien?“
41014061	Mee hien ass roueg bliwwen an huet net geäntwert. Den Haaptpriister huet hie weider verhéiert: „Bass du de Messias, de Jong vum Héichgelueften?“
41014062	„Ech sinn et“, sot de Jesus. „Enges Daags gesitt dir de Jong vum Mënsch zur Rietser vun der Muecht sëtzen a mat de Wolleke vum Himmel kommen.“
41014063	Doropshin huet den Haaptpriister seng Tunique zerrappt a sot: „Firwat brauche mir do nach Zeien?
41014064	Dir hutt seng Gotteslästerung héieren! Wat mengt dir?“ Dunn hu si hien all zur Doudesstrof veruerteelt.
41014065	Verschidde Leit hunn ugefaangen, op hien ze späizen, hu säi Gesiicht verdeckt an hien zerschloen. Si soten: „Dajee, prophezei!“ D’Tempelwiechter hunn him eng gehaen.
41014066	An der Tëschenzäit war de Péitrus ënnen am Haff an eng vun de Meed vum Haaptpriister koum dohin.
41014067	Wéi hatt de Péitrus gesinn huet, deen am Gaang war, sech ze wiermen, huet hatt hien ugekuckt a gesot: „Du waars dach och beim Jesus vun Nazaret ënnerwee.“
41014068	Mee hien huet et geleegent: „Ech weess net a verstinn och net, vu wat s du schwätz!“ Du goung hien an de Virhaff an en Hunn huet gekréit.
41014069	D’Mod huet hien nees gesinn an huet ugefaangen zu deenen, déi och do stoungen, ze soen: „Dat hei ass ee vun hinnen!“
41014070	Mee hien huet et nees geleegent. E bëssche méi spéit soten déi, déi beim Péitrus stoungen: „Kloer bass du ee vun deenen, well du bass e Galileeër. Du hues deeselwechten Accent.“
41014071	Mee hien huet ugefaangen, sech ze verfluchen an huet geschwuer: „Ech kennen dee Mann net, vun deem dir schwätzt!“
41014072	Dunn huet den Hunn eng zweete Kéier gekréit. De Péitrus huet sech un dat erënnert, wat de Jesus zu him gesot hat: „Éier den Hunn zweemol kréit, verleegens du mech dräimol.“ Wéi hie sech dorunner erënnert huet, huet hie gekrasch.
41015001	Soubal et Muere war, hunn d’ iewescht Priister zesumme mat den Eelsten, de Léiermeeschtere vum Gesetz a mam ganze Sanhedrin eng Entscheedung getraff: Si hunn de Jesus gefesselt, hien ofgeféiert an un de Pilatus iwwerginn.
41015002	De Pilatus huet de Jesus du verhéiert: „Bass du de Kinnek vun de Judden?“ „Du sees et“, huet de Jesus geäntwert.
41015003	D’iewescht Priister hunn hie wéinst villem ugeklot.
41015004	De Pilatus huet hien nees gefrot: „Äntwers du näischt? Kuck dach wéi vill Ukloen, datt si géint dech bréngen!“
41015005	Mee de Jesus huet nach ëmmer näischt geäntwert, esou datt de Pilatus ganz verwonnert war.
41015006	Um Fest hat hien d’Gewunnecht, fir ee Prisonéier fräizeloossen, dee si sech gewënscht haten.
41015007	E Mann, dee Bar-Abba geheescht huet, souz mat Komplizen am Prisong, déi während dem Opstand een ermort haten.
41015008	D’Leit hunn ugefaangen, ze jäizen an ze fuerderen, datt hien et esou soll maachen, wéi hien et nach ëmmer gemaach huet.
41015009	Dunn huet de Pilatus si gefrot: „Wëllt dir, datt ech iech de Kinnek vun de Judde fräiloossen?“
41015010	Hie wousst nämlech, datt d’iewescht Priister him de Jesus nëmmen aus Näid ausgeliwwert haten.
41015011	Mee d’iewescht Priister hunn d’Leit opgestëppelt, datt hien éischter de Bar-Abba fräiloosse sollt.
41015012	De Pilatus huet si erëm gefrot: „Wat wëllt dir dann, datt ech mat deem maachen, deen dir de Kinnek vun de Judden nennt?“
41015013	Si hunn nees haart zeréck gejaut: „Kräizeg hien!“
41015014	„Firwat?“, huet de Pilatus si du gefrot. „Wat huet hien da Béises gedoen?“ Mee si hunn nach vill méi haart gejaut: „Kräizeg hien!“
41015015	De Pilatus huet dunn de Bar-Abba fir si fräigelooss, fir d’Vollek zefriddenzestellen. Nodeems hien de Jesus gäissele gelooss hat, huet hien en ausgeliwwert, fir gekräizegt ze ginn.
41015016	D’Zaldoten hunn de Jesus an den Haff, dee Praetorium heescht, geféiert an hunn déi ganz Kohort zesummegeruff.
41015017	Si hunn him e purpurroude Mantel ugedoen, hunn eng Kroun aus Däre geflecht, him se op de Kapp gesat
41015018	an hunn ugefaangen, hien ze gréissen: „Vive de Kinnek vun de Judden!“
41015019	Dunn hu si hie mat enger Rutt op de Kapp geschloen an op hie gespaut. Si sinn op d’Knéie gefall an hunn hien ugebiet.
41015020	Nodeems si de Spunnes mat him gemaach haten, hu si him de purpurroude Mantel ausgedoen an him seng eege Kleeder nees ugedoen. Dunn hu si hie fortgeféiert, fir hien ze kräizegen.
41015021	E Mann, de Schimon aus Kyreene, de Papp vum Alexander a vum Rufus, koum grad vum Land. Wéi hie laanscht goung, hu si hie forcéiert, fir dem Jesus säi Kräiz ze droen.
41015022	Si hunn hien op d’Plaz bruecht, déi Golgota heescht (wat iwwersat „Plaz vum Doudekapp“ heescht).
41015023	Du hu si him Wäin, mat Myrrhe vermëscht, ze drénke ginn, mee hien huet e refuséiert.
41015024	Wéi si hie gekräizegt haten, hu si seng Kleeder ënnerteneen opgedeelt, andeems si d’Lous fir se gezunn hunn, fir ze kucken, wie wat kréich.
41015025	Ëm néng Auer mueres hu si hie gekräizegt.
41015026	Um Schëld iwwert him stoung d’Veruerteelung géint hien: „De Kinnek vun de Judden.“
41015027	Si hunn zwee Brigange zesumme mat him gekräizegt. Deen ee houng op senger rietser an deen aneren op senger lénker Säit.
41015028	Esou goung d’Schrëft an Erfëllung, déi seet: „Hie gouf zu de Gesetzlose gezielt.“
41015029	Déi, déi laanscht goungen, hunn him Frechheeten zougeruff, de Kapp gerëselt a gesot: „Ha! Du wëlls den Tempel zerstéieren an en nees an dräi Deeg opriichten!
41015030	Ma da rett dech dach selwer! Komm dach vum Kräiz erof!“
41015031	Geneesou hunn d’iewescht Priister an d’Léiermeeschtere vum Gesetz de Spunnes mat him gemaach an ënnertenee gesot: „Hien huet anerer gerett, mee sech selwer kann hien net retten!
41015032	De Messias, de Kinnek vun Israel, soll elo vum Kräiz erofkommen, fir datt mir gesinn a gleewe kënnen!“ Déi, déi mat him gekräizegt goufen, hunn hien och vernannt.
41015033	Et gouf vu Mëtteg bis dräi Auer am Nomëtteg am ganze Land däischter.
41015034	Um dräi Auer nomëttes huet de Jesus mat haarder Stëmm geruff: „Eloi, Eloi, lema sabachtani?“, wat iwwersat heescht: „Mäi Gott, mäi Gott, firwat hues du mech verlooss?“
41015035	E puer vun de Leit, déi dobäi stoungen, soten, nodeems si dat héieren haten: „Lauschtert, hie rifft den Elia.“
41015036	Du koum ee gelaf, huet e Schwamp mat sauerem Wäin gedränkt, en op eng Rutt gestach an him en dohigehalen, fir ze drénken. Dobäi sot hien: „Loosst hien dach! Kommt mir kucken, ob den Elia kënnt, fir hien erofzehuelen.“
41015037	Dunn huet de Jesus en haarde Kreesch gedoen an ass gestuerwen.
41015038	D’Riddo am Tempel gouf vun uewe bis ënnen an zwee gerass.
41015039	Wéi de réimeschen Offizéier, dee vis-à-vis vun him stoung, gesinn huet, datt hien en haarde Kreesch gedoen huet a gestuerwen ass, sot hien: „Dëse Mann war wierklech de Jong vu Gott!“
41015040	Et waren och vill Fraen do, déi vu wäitem nogekuckt hunn. Ënnert hinne waren d’Maria vu Magdala, d’Maria (dem jonke Jacques an dem Yosséi hir Mamm) an d’Salome.
41015041	Dës Frae waren him nogaangen an haten him gedéngt, wéi hien a Galilea war. Et goufen nach vill aner Fraen, déi mat him op Jerusalem komm waren.
41015042	Et war schonns Owend, a well et den Dag vun der Virbereedung war, also den Dag virum Sabbat,
41015043	huet de Yossef vun Arimatea, deen e respektéierte Member vum Sanhedrin war an och selwer op d’Kinnekräich vu Gott gewaart huet, sech en Häerz geholl, ass bei de Pilatus gaangen an huet ëm dem Jesus seng Läich gefrot.
41015044	De Pilatus war iwwerrascht, datt de Jesus schonn dout war. Hien huet dunn de réimeschen Offizéier ruffe gelooss an hie gefrot, ob de Jesus schonns eng Zäitchen dout wier.
41015045	Wéi de Pilatus dat vum Offizéier bestätegt krut, huet hien dem Yossef d’Läich iwwerlooss.
41015046	De Yossef huet Léngent kaf, huet hien erofgeholl an en an d’Léngent gewéckelt. Hien huet de Jesus an e Graf geluecht, dat an e Fiels gehae war, an huet e Stee virum Agang vum Graf gerullt.
41015047	D’Maria vu Magdala an d’Maria, dem Yosséi seng Mamm, hu gesinn, wou hien higeluecht gouf.
41016001	Wéi de Sabbat eriwwer war, hunn d’Maria vu Magdala, d’Maria (dem Jacques seng Mamm) an d’Salome Gewierzer kaf, fir bei d’Graf ze goen an hien ze sallefen.
41016002	Ganz fréi um éischten Dag vun der Woch, koume si bei Sonnenopgang beim Graf un.
41016003	Si hate sech schonn ënnertenee gefrot: „Wie soll eis de Stee virum Agang vum Graf ewechrullen?“
41016004	Mee wéi si eropgekuckt hunn, hu si gemierkt, datt de risege Stee schonns ewechgerullt gi war.
41016005	Wéi si dunn an d’Graf goungen, hu si e jonke Mann an engem wäisse Kleed op der rietser Säit gesi sëtzen. Si hu sech erféiert.
41016006	„Erféiert net!“, sot hien zu hinnen. „Dir sicht de Jesus, de Nazarener, dee gekräizegt gouf. Hien ass operstanen. Hien ass net hei. Kuckt, hei ass d’Plaz, wou si hien higeluecht haten.
41016007	Maacht iech awer op de Wee! Sot de Jénger an dem Péitrus, datt de Jesus virun iech a Galilea gaangen ass. Do gesitt dir hien, esou wéi hien iech dat gesot hat.“
41016008	Si hunn d’Graf verlooss a si fortgelaf, well si ausser sech vun Angscht waren. Si hu kengem eppes dovu gesot, well si därmossen Angscht haten.
41016009	Wéi de Jesus awer fréi am Mueren um éischten Dag vun der Woch operstane war, ass hie fir d’alleréischt dem Maria vu Magdala, deem hie siwen Dämonen ausgedriwwen hat, erschéngen.
41016010	Hatt goung hin an huet deenen et matgedeelt, déi deemools mam Jesus zesumme waren an déi getrauert a gekrasch hunn.
41016011	Wéi si héieren hunn, datt hie lieft an datt hatt hie gesinn hat, hu si him et net gegleeft.
41016012	Duerno huet de Jesus sech zwee vun hinnen an enger anerer Gestalt gewisen, wéi déi ënnerwee waren, fir op d’Land ze goen.
41016013	Si sinn hanneschtgaangen an hunn deenen aneren et verzielt. Mee och deenen hu si net gegleeft.
41016014	Spéiderhin huet hie sech den Eelef selwer gewisen, wéi si zu Dësch louchen. Hien huet si wéinst hirem Onglawen an hire verbrueten Häerzer zurechtgewisen, well si deenen net gegleeft haten, déi hie gesinn haten, nodeems hien operstane war.
41016015	„Gitt an d’ganz Welt a verkënnegt der ganzer Schëpfung d’gutt Noriicht“, sot hien zu hinnen.
41016016	„Wie gleeft a gedeeft gëtt, gëtt gerett, mee wien net gleeft, gëtt veruerteelt.
41016017	Dës Zeeche begleeden déi, déi gleewen: A mengem Numm dreiwe si Dämonen aus a si schwätzen an neie Sproochen.
41016018	Si rafe Schlaangen op a wa si déidlecht Gëft drénken, deet et hinnen näischt. Si leeën hir Hänn op déi Krank an déi gi gesond.“
41016019	Nodeems den Här mat hinne geschwat hat, gouf hien an den Himmel eropgeholl an huet sech zur Rietser vu Gott gesat.
41016020	D’Jénger sinn ausgezunn an hunn iwwerall gepriedegt. Den Här huet mat hinne geschafft an huet d’Wuert duerch Zeechen, déi et begleet hunn, bestätegt. Amen.
42001001	E sëlleche Leit hu scho probéiert, fir e Rapport vun den Evenementer, déi ënnert eis erfëllt goufen, opzesetzen,
42001002	esou wéi déi, déi vun Ufank un Aenzeien an Dénger vum Wuert waren, se eis iwwerliwwert hunn.
42001003	Och ech hunn et fir gutt gehalen, dat alles fir dech, veréierten Theophilos, der Rei no opzeschreiwen, nodeems ech mech ganz exakt iwwert alles vun Ufank un informéiert hunn.
42001004	Esou kanns du dech iwwert d’Zouverlässegkeet vun allem, wat s du geléiert krus, vergewësseren.
42001005	Zur Zäit vum Herodes, dem Kinnek vu Judea, gouf et e Priister, aus dem Uerde vum Abiya, dee Sacharia geheescht huet. Seng Fra war eng vun den Duechtere vum Aaron an huet Elisabeth geheescht.
42001006	Si waren allen zwee gerecht viru Gott an hunn irreprochabel an all de Geboter an de Statute vum Här gelieft.
42001007	Si hate kee Kand, well d’Elisabeth keng Kanner konnt kréien, a si ware schonns allebéid bei Alter.
42001008	Enges Daags, wéi de Sacharia säi Priisterdéngscht viru Gott erfëllt huet (well säin Uerde grad un der Rei war),
42001009	gouf de Sacharia, nom Brauch vum Priisteramt, duerch d’Lous bestëmmt, fir an den Tempel ze goen, fir do virum Här d’Weirauchaffer ze brennen.
42001010	D’ganz Versammlung vum Vollek huet bausse gebiet, wéi et un der Zäit war, fir de Weirauch ze brennen.
42001011	Dunn ass en Engel vum Här dem Sacharia erschéngen. Hie stoung op der rietser Säit vum Altor vum Weirauch.
42001012	Wéi de Sacharia hie gesinn huet, ass hien erféiert a krut et mat der Angscht ze dinn.
42001013	„Hief keng Angscht, Sacharia“, sot den Engel zu him. „Däi Gebiet ass erhéiert ginn. Deng Fra Elisabeth bréngt e Jong op d’Welt an du solls hie Jean nennen.
42001014	Hie bréngt dir grouss Freed an et freeë sech der vill iwwert seng Gebuert.
42001015	Hie gëtt nämlech virum Här dichteg. Wäin a staarkt Gedrénks hëlt hien net zou sech. Schonns am Bauch vu senger Mamm ass hie mam hellege Geescht erfëllt.
42001016	Vill vun den Israelite bréngt hie bei den Här, hire Gott, zeréck.
42001017	Hie geet him am Geescht an an der Kraaft vum Elia viraus, ‚fir d’Häerzer vun de Pappen zeréck bei d’Kanner ze bréngen‘, an d’Rebellen zeréck bei d’Asiicht vun de Gerechten, fir dem Här e Vollek ze preparéieren, dat fir hie bereet ass.“
42001018	„Wourunner soll ech dat erkennen?“, huet de Sacharia den Engel gefrot. „Ech sinn en ale Mann a meng Fra ass och schonns bei Alter.“
42001019	„Ech sinn de Gabriel, dee viru Gott steet, an ech gouf geschéckt, fir mat dir ze schwätzen an dir dës gutt Noriicht ze verkënnegen“, huet den Engel him geäntwert.
42001020	„Mee lauschter! Du gëss elo stomm a kanns net méi schwätzen, bis deen Dag, op deem dat geschitt, well s du menge Wierder net gegleeft hues, déi sech zu hirer Zäit erfëllen.“
42001021	D’Leit hunn op de Sacharia gewaart a sech gewonnert, datt hien esoulaang am Tempel bliwwen ass.
42001022	Wéi hien awer erauskoum, konnt hien net mat hinne schwätzen. Dunn hu si realiséiert, datt hien eng Visioun am Tempel hat. Hien huet hinnen Zeeche gemaach a blouf stomm.
42001023	Wéi d’Zäit vu sengem Déngscht eriwwer war, goung hien nees heem.
42001024	Net laang duerno huet seng Fra Elisabeth erwaart a si huet sech fir fënnef Méint zeréckgezunn a sot:
42001025	„Dat hei huet den Här fir mech gemaach: Zu dëser Zäit huet hie mech beuecht an huet meng Schan virun de Mënschen ewechgeholl.“
42001026	Am sechste Mount gouf den Engel Gabriel vu Gott an eng Stad a Galilea geschéckt, déi Nazaret heescht,
42001027	bei eng Jongfra, déi mat engem Mann verloobt war, dee Jousef geheescht huet an deen aus dem Haus vum David gestaamt huet. Der Jongfra hiren Numm war Maria.
42001028	Den Engel koum eran a sot zum Maria: „Sief gegréisst, du mat Gnod geseente Fra! Den Här ass mat dir. Du bass ënnert all de Frae geseent.“
42001029	Mee wéi d’Maria den Engel gesinn huet, war et wéinst senge Wierder ganz duercherneen an huet sech gefrot, wat de Grouss sollt bedeiten.
42001030	„Hief keng Angscht, Maria“, sot den Engel zu him, „well du hues Gnod bei Gott fonnt.
42001031	Lauschter, du erwaarts geschwënn a bréngs dann e Jong op d’Welt. Du solls hie Jesus nennen.
42001032	Hie gëtt dichteg a gëtt ‚Jong vum Allerhéchsten‘ genannt. Gott, den Här, gëtt him den Troun vu sengem Papp, dem David.
42001033	Hie regéiert fir ëmmer iwwert d’Haus vum Jakob a säi Kinnekräich kritt ni en Enn.“
42001034	„Wéi soll dat geschéien?“, huet d’Maria den Engel gefrot. „Ech hu jo nach ni mat engem Mann geschlof.“
42001035	„Den hellege Geescht kënnt iwwert dech an d’Kraaft vum Allerhéchste bedeckt dech mat hirem Schiet“, huet den Engel him geäntwert. „Dofir gëtt och dat hellegt Kand, wat gebuer gëtt, de ‚Jong vu Gott‘ genannt.
42001036	Lauschter, d’Elisabeth, dat mat dir Famill ass, erwaart a sengem héijen Alter och e Jong. Hatt, wat erofgemaach gouf, well et keng Kanner konnt kréien, ass elo am sechste Mount.
42001037	Fir Gott ass nämlech näischt onméiglech.“
42001038	„Kuck, ech sinn dem Här seng Mod. Et soll mir esou geschéien, wéi s du gesot hues!“, sot d’Maria. Den Engel goung du vun him fort.
42001039	Zu där Zäit huet d’Maria sech séier op de Wee an d’Bierger gemaach an eng Stad vu Judea.
42001040	Hatt koum an d’Haus vum Sacharia an huet d’Elisabeth begréisst.
42001041	Wéi d’Elisabeth dem Maria seng Begréissung héieren huet, ass d’Kand a sengem Bauch gesprongen an d’Elisabeth gouf vum hellege Geescht erfëllt.
42001042	Hatt huet mat haarder Stëmm geruff: „Geseent bass du ënnert de Fraen a geseent ass d’Kand an dengem Bauch.
42001043	Ma wie sinn ech, datt d’Mamm vu mengem Här bei mech kënnt?
42001044	Soubal de Klang vun denger Begréissung mir zu Ouere koum, ass d’Kand a mengem Bauch vu Freed gesprongen.
42001045	Geseent bass du, dat gegleeft huet, well dat, wat den Här dir gesot huet, an Erfëllung geet.“
42001046	D’Maria sot: „Meng Séil verherrlecht den Här
42001047	a mäi Geescht erfreet sech u Gott, mengem Retter,
42001048	well hien op d’Aarmséilegkeet vu senger Mod erofgekuckt huet. Vun elo un nennen all d’Generatioune mech geseent,
42001049	well de Mächtege Grousses fir mech gemaach huet. Helleg ass säin Numm.
42001050	Seng Baarmhäerzegkeet ass vu Generatioun zu Generatioun mat deenen, déi hie fäerten.
42001051	Hien huet mat sengem Aarm Muecht gewisen; hien huet déi, déi an hirem Häerz iwwerhieflech Gedanken haten, verspreet.
42001052	Hien huet déi Mächteg vum Troun gestouss an huet déi Niddreg erhuewen.
42001053	Hien huet déi Hongereg mat Guddem gesiedegt an déi Räich huet hie mat eidelen Hänn fortgeschéckt.
42001054	Hien huet sengem Dénger Israel gehollef, well hie sech u seng Baarmhäerzegkeet erënnert huet,
42001055	esou wéi hien et eise Pappen, dem Abraham a sengen Nokommen, fir ëmmer gesot hat.“
42001056	D’Maria blouf nach ongeféier dräi Méint beim Elisabeth a goung dunn heem.
42001057	D’Zäit koum, an där d’Elisabeth accouchéiere sollt, an hatt huet e Jong op d’Welt bruecht.
42001058	Seng Noperen a Famill hunn héieren, datt den Här him seng grouss Baarmhäerzegkeet erwisen hat, a si hu sech mat him gefreet.
42001059	Um aachten Dag si si komm, fir d’Kand ze beschneiden a wollten hien no sengem Papp, dem Sacharia, nennen,
42001060	mee seng Mamm huet geäntwert: „Nee, hie soll Jean heeschen.“
42001061	„Et gëtt awer keen an der Famill, deen esou heescht!“, sote si zu hir.
42001062	Also hu si sengem Papp Zeeche gemaach, fir hien ze froen, wéi hie wéilt, datt d’Kand heesche sollt.
42001063	Hien huet no enger Tafel gefrot an huet drop geschriwwen: „Säin Numm ass Jean.“ Si waren all verwonnert.
42001064	Stënterlech gouf säi Mond opgemaach a seng Zong war fräi. Hie konnt nees schwätzen an huet Gott gelueft.
42001065	D’ganz Noperschaft krut et mat der Angscht ze dinn. Uechter d’ganz Bierger vu Judea gouf iwwert dës Evenementer diskutéiert.
42001066	Jiddereen, deen dovunner héieren huet, huet sech dat alles zu Häerz geholl a frot sech: „Wat soll wuel aus dësem Këndche ginn?“ Et war kloer, datt d’Hand vum Här mat him war.
42001067	Duerno gouf säi Papp Sacharia vum hellege Geescht erfëllt an huet prophezeit:
42001068	„Gelueft sief den Här, de Gott vun Israel, well hie säi Vollek besicht an erléist huet.
42001069	Hien huet eis e mächtege Retter aus dem Haus vu sengem Dénger David ervirbruecht,
42001070	esou wéi hien et duerch de Mond vu sengen hellege Prophéite viru laanger Zäit gesot hat:
42001071	‚Hie rett eis aus der Hand vun eise Feinden a vun all deenen, déi eis haassen.‘
42001072	Dat war, fir eise Pappe seng Baarmhäerzegkeet z’erweisen a fir u säin hellege Bond z’erënneren,
42001073	deen Eed, deen hien eisem Papp, dem Abraham, geschwuer hat.
42001074	Dat war, fir eis et z’erméiglechen, nodeems mir aus der Hand vun eise Feinden erléist wieren, him ouni Angscht
42001075	all Dag vun eisem Liewen an Hellegkeet a Gerechtegkeet a senger Präsenz ze déngen.
42001076	An du, Këndchen, gëss Prophéit vum Allerhéchste genannt. Du gees dem Här viraus, fir him seng Weeër virzebereeden
42001077	a fir sengem Vollek d’Erkenntnes iwwert d’Rettung ze ginn duerch d’Verzeiung vun hire Sënnen,
42001078	wéinst dem häerzlechen Erbaarme vun eisem Gott, mat deem hien eis als Sonnenopgang vun uewe besicht huet.
42001079	Hien erschéngt deenen, déi an der Däischtert an am Schiet vum Doud sëtzen, fir eis Féiss op de Wee vum Fridden ze leeden.“
42001080	D’Kand ass gewuess an ass staark am Geescht ginn. Et huet an der Wüst gelieft bis den Dag vu sengem ëffentlechen Optriede virum Vollek Israel.
42002001	Zu där Zäit huet den Caesar Augustus en Uerder erausginn, datt d’Leit aus dem ganze Räich sech sollen aschreiwe loossen.
42002002	Et war déi éischt Vollekszielung, wéi de Quirinius Gouverneur vu Syrien war.
42002003	Alleguer si sech aschreiwe gaangen, jiddereen a seng eege Stad.
42002004	Och de Jousef goung vun der Stad Nazaret a Galilea fort, fir a Judea an d’Stad vum David ze goen, déi Betlehem heescht, well hien aus dem Haus a vun den Nokomme vum David war.
42002005	Hie wollt sech do mam Maria, mat deem hie verloobt war an dat erwaart huet, aschreiwe loossen.
42002006	Bannent där Zäit, an där si zu Betlehem waren, ass den Dag komm, op deem hatt accouchéiere sollt.
42002007	Hatt huet säin Éischtgebuerenen, e Jong, op d’Welt bruecht. Hatt huet hien an eng Lomp gewéckelt an huet hien an eng Krëpp geluecht, well néierens en Zëmmer fir si fräi war.
42002008	An därselwechter Géigend goufen et Schéifer, déi op der Gewan gelieft hunn an déi nuets hir Häerd gehitt hunn.
42002009	Op eemol ass hinnen en Engel vum Här erschéngen. D’Herrlechkeet vum Här huet ëm si geliicht a si krute schrecklech Angscht.
42002010	„Hieft keng Angscht“, sot den Engel zu hinnen. „Lauschtert, ech bréngen iech eng gutt Noriicht, déi dem ganze Vollek vill Freed bréngt.
42002011	Haut, an der Stad vum David, gouf äre Retter gebuer. Hien ass de Messias, den Här.
42002012	Dat hei ass d’Zeeche fir iech: Dir fannt e Puppelchen, deen a Lompe gewéckelt ass an deen an enger Krëpp läit.“
42002013	Op eemol war eng riseg himmlesch Arméi beim Engel a si hu Gott gelueft:
42002014	„Éier sief Gott am héchsten Himmel. Fridden a Wuelgefale fir d’Mënschen op der Äerd.“
42002015	Wéi d’Engele si verlooss haten an zeréck an den Himmel gaange waren, hunn d’Hierten een zum anere gesot: „Kommt mir ginn op Betlehem, fir dat ze gesinn, wat geschitt ass a wat den Här eis gesot huet.“
42002016	Si hu sech séier op de Wee gemaach an hunn d’Maria, de Jousef an de Puppelchen, deen an enger Krëpp louch, fonnt.
42002017	Nodeems si se gesinn haten, hu si dat, wat hinnen iwwert d’Kand gesot gouf, verkënnegt.
42002018	Jiddereen, deen dat héieren huet, war verwonnert iwwert dat, wat d’Schéifer hinne verzielt haten.
42002019	Mee d’Maria huet sech alles, wat gesot gouf, agepräägt an huet bei sech selwer driwwer nogeduecht.
42002020	D’Schéifer sinn nees zeréckgaangen an hu Gott verherrlecht a gelueft fir alles, wat si héieren a gesinn haten, esou wéi et hinne gesot gouf.
42002021	No aacht Deeg war et un der Zäit, fir d’Këndchen ze beschneiden. Hie gouf Jesus genannt, deen Numm, deen den Engel him viru senger Empfängnis ginn hat.
42002022	Wéi d’Deeg vun hirer Rengegung nom Gesetz vum Moses erfëllt waren, hunn de Jousef an d’Maria hiert Kand op Jerusalem bruecht, fir et do dem Här ze presentéieren,
42002023	esou wéi et am Gesetz vum Här geschriwwe steet: „All Männlecht, dat de Mammeläif duerchbrécht, soll dem Här gehellegt ginn.“
42002024	Si hunn och en Affer bruecht, esou wéi et am Gesetz vum Här geschriwwe steet: „e Puer Tuerteldauwen oder zwou jonk Dauwen.“
42002025	Zu Jerusalem gouf et e Mann, dee Schimon geheescht huet. Hie war gerecht a fromm an huet op den Trouscht vun Israel gewaart. Den hellege Geescht war op him.
42002026	Et war him duerch den hellege Geescht gewise ginn, datt hien net stierwe géif, éier hien de Messias vum Här gesinn hätt.
42002027	Hie goung, vum hellege Geescht geleet, an den Tempel. Wéi d’Elteren d’Kand, de Jesus, erabruecht hunn, fir dat mat him ze maachen, wat nom Gesetz de Brauch war,
42002028	huet de Schimon et a seng Äerm geholl a Gott gelueft:
42002029	„Här, elo léisst du däin Dénger a Fridde goen, esou wéi s du gesot has,
42002030	well meng Aen hunn deng Rettung gesinn,
42002031	déi s du an der Géigewaart vun all de Vëlker virbereet hues:
42002032	e Liicht als Offenbarung fir d’Natiounen an als Herrlechkeet fir däi Vollek Israel.“
42002033	De Jousef an dem Jesus seng Mamm waren iwwert dat verwonnert, wat iwwert de Jesus gesot gouf.
42002034	Dunn huet de Schimon si geseent a sot zum Jesus senger Mamm, dem Maria: „Kuck, dëst Kand ass fir d’Falen an d’Operstoe vu villen an Israel bestëmmt. Hien ass och bestëmmt, fir en Zeechen ze sinn, deem widdersprach gëtt.
42002035	Och deng eege Séil gëtt duerch e Schwäert duerchbuert, fir datt d’Gedanken aus villen Häerzer opgedeckt ginn.“
42002036	Et gouf deemools och eng Prophéitin, Hanna, eng Duechter vum Penuel, vum Stamm vum Ascher. Si war scho bei Alter. Si hat siwe Joer mat hirem Mann no hirem Bestietnes gelieft
42002037	a war eng Witfra vu véieranachzeg Joer. Si huet den Tempel ni verlooss an huet Gott Dag an Nuecht mat Faaschten a Gebieder gedéngt.
42002038	An deem Moment koum si eran, sot dem Här Merci an huet jidderengem, deen zu Jerusalem op d’Erléisung gewaart huet, vum Kand verzielt.
42002039	Wéi de Jousef an d’Maria alles nom Gesetz vum Här erfëllt haten, gounge si zeréck an hir Stad a Galilea, déi Nazaret geheescht huet.
42002040	D’Kand ass gewuess an ass staark am Geescht ginn, erfëllt mat Wäisheet. D’Gnod vu Gott war op him.
42002041	All Joers si seng Eltere fir d’ Passafest op Jerusalem gaangen.
42002042	Wéi hien zwielef Joer hat, gounge si op Jerusalem, esou wéi et de Brauch vum Fest war.
42002043	Wéi d’Fest eriwwer war a si nees um Heemwee waren, blouf de Jong Jesus zu Jerusalem. De Jousef an dem Jesus seng Mamm woussten awer näischt dovunner.
42002044	Si hunn ugeholl, datt hie bei de Reeskomerode wier, a sinn een Dag laang gereest, éier si bei der Famill a bei de Kënnegen no him gesicht hunn.
42002045	Wéi si hien net fonnt hunn, gounge si hannescht op Jerusalem, fir no him ze sichen.
42002046	No dräi Deeg hu si hien dunn am Tempel fonnt. Hie souz matzen ënnert de Léiermeeschteren, huet hinnen nogelauschtert an hinne Froe gestallt.
42002047	Jiddereen, deen hien héieren huet, huet säi Verstand a seng Äntwerte bewonnert.
42002048	Wéi seng Elteren hie gesinn hunn, ware si verwonnert. „Mäi Kand, firwat hues du eis dat ugedoen? Kuck, däi Papp an ech hunn eis Suerge gemaach, wéi mer dech gesicht hunn“, sot seng Mamm zu him.
42002049	„Firwat hutt dir mech gesicht?“, huet hien hinne geäntwert. „Wousst dir net, datt ech an deem muss sinn, wat mengem Papp säint ass?“
42002050	Mee si hunn dat, wat hie gesot huet, net verstanen.
42002051	Du goung hie mat hinnen erof an zeréck op Nazaret. Hien huet hinne gefollegt. Seng Mamm huet alles, wat gesot gouf, an hirem Häerz behalen.
42002052	De Jesus ass u Wäisheet an u Maturitéit gewuess an hie stoung ëmmer méi héich an der Gonscht vu Gott an de Mënschen.
42003001	Am fofzéngte Joer vun der Regierungszäit vum Caesar Tiberius, wéi de Pontius Pilatus Gouverneur vu Judea war, den Herodes Tetrarch vu Galilea war, säi Brudder Philippe Tetrarch vun Iturea an der Géigend vun Trachonitis war an de Lysanias Tetrarch vun Abilene war,
42003002	wéi den Hannan an de Kayafa Haaptpriister waren, koum an der Wüst d’Wuert vu Gott bei de Jean, de Jong vum Sacharia.
42003003	Hie koum an d’ganz Ëmgéigend vum Jordan an huet eng Daf vun der Ëmkéier fir d’Verzeiung vun de Sënne gepriedegt,
42003004	esou wéi et am Buch vun de Riede vum Prophéit Yesaia geschriwwe steet: „Eng Stëmm rifft an der Wüst: ‚Preparéiert de Wee fir den Här, maacht seng Weeër fräi!
42003005	All Dall gëtt opgefëllt an all Bierg an all Hiwwel gëtt ofgedroen. Dat, wat kromm ass, gëtt riicht gemaach an déi knubbeleg Weeër gi gläich gemaach.
42003006	All Mënsch soll d’Rettung vu Gott gesinn.‘“
42003007	Du sot de Jean zu deene ville Leit, déi erauskomm waren, fir sech vun him deefen ze loossen: „Dir Hickecht Viperen! Wien huet iech da gewarnt, fir virun der zukünfteger Roserei ze flüchten?
42003008	Bréngt Friichten ervir, déi der Ëmkéier entspriechen! A fänkt net un, zu iech selwer ze soen: ‚Den Abraham ass eise Papp!‘ Ech soen iech nämlech, datt Gott aus dëse Steng Kanner fir den Abraham schloe kann.
42003009	D’Aaxt gouf schonn un d’Wuerzel vun de Beem geluecht. All Bam, dee keng gutt Friichten dréit, gëtt ëmgehaen an an d’Feier gehäit.“
42003010	„Wat solle mir da maachen?“, hunn d’Leit hie gefrot.
42003011	„Wien zwou Tuniquen huet, soll deem eng ginn, dee keng huet. Wien z’iessen huet, soll et geneesou maachen“, huet hien hinne geäntwert.
42003012	Et koumen och Steierandreiwer, fir gedeeft ze ginn. „Léiermeeschter, wat solle mir maachen?“, hu si hie gefrot.
42003013	„Fuerdert net méi, wéi iech virgeschriwwe gëtt!“, sot hien zu hinnen.
42003014	Och munch Zaldoten hunn hie gefrot: „A wat solle mir maachen?“ „Erpresst an hannergitt keen. Sidd mat ärem Loun zefridden“, huet hien hinne geäntwert.
42003015	D’Vollek war voller Erwaardung a jiddereen huet sech a sengem Häerz gefrot, ob de Jean de Messias wier oder net.
42003016	Dofir huet de Jean hinnen all geäntwert: „Ech deefen iech zwar mat Waasser; mee et kënnt een, dee méi mächteg ass wéi ech, an ech sinn et net wäert, d’Liedersrimme vu senge Sandale lasszebannen. Hien deeft iech mam hellege Geescht a mat Feier.
42003017	Hien huet säi Wann am Grapp fir seng Genn grëndlech ze botzen a féiert de Weess a seng Scheier eran, mee de Kuef verbrennt hien an engem Feier, dat ni ausgeet.“
42003018	Mat all dëse Réit, huet hien dem Vollek d’gutt Noriicht gepriedegt.
42003019	Mee wéi den Tetrarch Herodes wéinst der Herodias, dat sengem Brudder Philippe seng Fra war, a wéinst all sengen anere béisen Doten, déi hie gemaach hat, vum Jean zurechtgewise gouf,
42003020	huet den Herodes zu all deene béisen Doten nach dës derbäigemaach: Hien huet de Jean an de Prisong gehäit.
42003021	Wéi d’Leit all gedeeft goufen, huet och de Jesus sech deefe gelooss. Iwwerdeems hie gebiet huet, goung den Himmel op
42003022	an den hellege Geescht koum a Gestalt vun enger Dauf op hien erof. Eng Stëmm koum aus dem Himmel: „Du bass mäi Jong, deen ech gär hunn. Un dir hunn ech Gefale fonnt.“
42003023	De Jesus war ongeféier drësseg Joer al, wéi hie säin Déngscht ugefaangen huet, an et gouf ugeholl, datt hien de Jong vum Jousef wier, deen de Jong vum Eli war,
42003024	deen de Jong vum Mattatt war, deen de Jong vum Levi war, deen de Jong vum Malki war, deen de Jong vum Yannai war, deen de Jong vum Yossef war,
42003025	deen de Jong vum Mattittia war, deen de Jong vum Amotz war, deen de Jong vum Nachum war, deen de Jong vum Hesli war, deen de Jong vum Naggai war,
42003026	deen de Jong vum Machatt war, deen de Jong vum Mattittia war, deen de Jong vum Schiméi war, deen de Jong vum Yossef war, deen de Jong vum Yuda war,
42003027	deen de Jong vum Yohanan war, deen de Jong vum Resa war, deen de Jong vum Serubabel war, deen de Jong vum Schealtyel war, deen de Jong vum Neri war,
42003028	deen de Jong vum Malki war, deen de Jong vum Addi war, deen de Jong vum Kossam war, deen de Jong vum Elmedam war, deen de Jong vum Er war,
42003029	deen de Jong vum Yosséi war, deen de Jong vum Eli’eser war, deen de Jong vum Yorim war, deen de Jong vum Mattat war, deen de Jong vum Levi war,
42003030	deen de Jong vum Schimon war, deen de Jong vum Juda war, deen de Jong vum Yossef war, deen de Jong vum Yonam war, deen de Jong vum Eliakim war,
42003031	deen de Jong vum Mala war, deen de Jong vum Manna war, deen de Jong vum Mattata war, deen de Jong vum Natan war, deen de Jong vum David war,
42003032	deen de Jong vum Ischai war, deen de Jong vum Owed war, deen de Jong vum Boas war, deen de Jong vum Salmon war, deen de Jong vum Nachschonn war,
42003033	deen de Jong vum Amminadab war, deen de Jong vum Aram war, deen de Jong vum Hetzron war, deen de Jong vum Peretz war, deen de Jong vum Juda war,
42003034	deen de Jong vum Jakob war, deen de Jong vum Isaak war, deen de Jong vum Abraham war, deen de Jong vum Terach war, deen de Jong vum Nachor war,
42003035	deen de Jong vum Serug war, deen de Jong vum Ree’u war, deen de Jong vum Peleg war, deen de Jong vum Ewer war, deen de Jong vum Schelach war,
42003036	deen de Jong vum Kenan war, deen de Jong vum Arpachschad war, deen de Jong vum Schem war, deen de Jong vum Noach war, deen de Jong vum Lammech war,
42003037	deen de Jong vum Metuschelach war, deen de Jong vum Henoch war, deen de Jong vum Yered war, deen de Jong vum Mahalalel war, deen de Jong vum Kenan war,
42003038	deen de Jong vum Enosch war, deen de Jong vum Schet war, deen de Jong vum Adam war, deen de Jong vu Gott war.
42004001	De Jesus, erfëllt vum hellege Geescht, koum vum Jordan zeréck a gouf vum Geescht an d’Wüst geféiert
42004002	a véierzeg Deeg laang vum Däiwel op d’Prouf gestallt. Bannent där Zäit hat hien näischt giess a wéi d’Deeg ëm waren, hat hien Honger.
42004003	„Wann s du de Jong vu Gott bass, da so dësem Steen, datt e Brout soll ginn“, sot den Däiwel zu him.
42004004	„Et steet geschriwwen: ‚De Mënsch lieft net eleng vum Brout, mee vu jidder Wuert vu Gott‘“, huet de Jesus him geäntwert.
42004005	Dunn huet den Däiwel de Jesus op en héije Bierg geféiert an huet him an engem Abléck d’Kinnekräicher vun der ganzer Welt gewisen.
42004006	Den Däiwel sot zu him: „Ech ginn dir all dës Muecht an och hir Herrlechkeet, well si goufe mir ginn. Ech gi si, wiem ech wëll.
42004007	Wann s du mech ubiets, ass alles däint.“
42004008	„Géi fort vu mir, Satan!“, huet de Jesus him geäntwert. „Et steet nämlech geschriwwen: ‚Biet den Här, däi Gott, un an déng eleng him.‘“
42004009	Dunn huet den Däiwel hien op Jerusalem geféiert an huet hien op den héchste Punkt vun der Mauer vum Tempel gestallt. „Wann s du de Jong vu Gott bass, da gehei dech vun hei erof“, sot hien zu him.
42004010	„Et steet jo geschriwwen: ‚Wéinst denger befeelt hie sengen Engelen, dech ze schützen‘,
42004011	an och: ‚Si droen dech op hiren Hänn, fir datt s du däi Fouss net un engem Stee stéiss.‘“
42004012	„Et gouf gesot: ‚Stell den Här, däi Gott, net op d’Prouf!‘“, huet de Jesus him geäntwert.
42004013	Wéi den Däiwel mat all senge Versuchunge fäerdeg war, huet hie sech fir eng gewëssen Zäit zeréckgezunn.
42004014	De Jesus goung an der Kraaft vum hellege Geescht a Galilea zeréck. D’Noriicht iwwert hien huet sech uechter d’ganz Ëmgéigend verbreet.
42004015	Hien huet an hire Synagogen enseignéiert a gouf vu jidderengem geéiert.
42004016	Hie koum op Nazaret, wou hien opgewuess war. Do goung hien, wéi et seng Gewunnecht war, um Sabbat an d’Synagog a stoung op, fir virzeliesen.
42004017	Hie krut d’Schrëftrull vum Prophéit Yesaia. Hien huet se auserneegerullt an huet déi Plaz fonnt, wou geschriwwe steet:
42004018	„De Geescht vum Här ass op mir, well hie mech gesalleft huet, fir den Aarmen d’gutt Noriicht ze priedegen. Hien huet mech geschéckt, fir déi ze heelen, deenen hiert Häerz gebrach ass, fir de Gefaangene Fräiheet ze verkënnegen, fir déi Blann, datt si nees solle gesinn, a fir deenen, déi bedréckt sinn, Fräiheet ze ginn.
42004019	Hien huet mech geschéckt, fir d’Joer vun der Gonscht vum Här ze verkënnegen.“
42004020	Hien huet de Rullo nees opgerullt, huet dem Dénger en erëmginn a sech gesat. D’Ae vu jidderengem an der Synagog waren op hie geriicht.
42004021	Dunn huet hien ugefaangen, zu hinnen ze soen: „Haut goung dës Schrëft an Erfëllung, esou wéi dir et héieren hutt.“
42004022	Jiddereen huet sech iwwert hie belueft an huet sech iwwert déi gnädeg Wierder, déi aus sengem Mond koumen, gewonnert: „Ass hien net dem Jousef säi Fils?“
42004023	Du sot de Jesus zu hinnen: „Sécher kommt dir elo mat dësem Sproch: ‚Dokter, heel dech selwer! Mir hunn héieren, du häss zu Kapernaum allerhand Grousses gemaach. Ma maach elo an denger Heemechtstad datselwecht!‘“
42004024	„Ech soen iech d’Wourecht!“, sot hien. „Kee Prophéit gëtt a senger Heemecht unerkannt.
42004025	Ech soen iech awer d’Wourecht: Et goufe vill Witfraen an Israel zur Zäit vum Elia, wéi den Himmel dräi Joer a sechs Méint laang zou war, esou datt eng grouss Hongersnout iwwert d’ganzt Land koum.
42004026	Den Elia gouf bei keng vun hinne geschéckt ausser bei eng Witfra aus Zarfata am Zidon.
42004027	Zur Zäit vum Prophéit Elischa waren och vill Leit an Israel mat Aussaz geplot a kee vun hinne gouf gerengegt ausser dem Naaman aus Syrien.“
42004028	Wéi déijéineg, déi an der Synagog waren, dat héieren hunn, goufe si schrecklech rosen.
42004029	Si sinn opgestanen, hunn de Jesus aus der Stad gejot an hunn hie bis un d’Spëtzt vum Bierg geféiert, op deem hir Stad gebaut war, fir hien do vum Fiels erofzegeheien.
42004030	Ma hie goung einfach duerch hir Mëtt fort.
42004031	Du goung hien erof op Kapernaum, eng Stad a Galilea, an huet si um Sabbat geléiert.
42004032	Si waren iwwert seng Léier verwonnert, well hie mat Autoritéit geschwat huet.
42004033	An der Synagog gouf et e Mann, deen en onrengen, dämonesche Geescht hat. Hien huet mat haarder Stëmm geruff:
42004034	„Ha! Wat wëlls du vun eis, Jesus vun Nazaret? Bass du éiere komm, fir eis ze zerstéieren? Ech weess, wien s du bass: den Hellege vu Gott.“
42004035	Dunn huet de Jesus hien op d’Plaz gesat: „Sief roueg! Fuer aus him eraus!“ Den Dämon huet de Mann an hirer Mëtt op de Buedem gehäit an ass aus him erausgefuer, ouni him eppes zu Leeds ze doen.
42004036	Si waren all verwonnert an hunn ënnerteneen diskutéiert: „Wat ass dat fir e Befeel? Mat Autoritéit a Muecht befeelt hien nämlech den onrenge Geeschter a si fueren eraus.“
42004037	Säi Ruff huet sech iwwerall uechter d’Ëmgéigend verbreet.
42004038	Hien huet d’Synagog verlooss a goung an dem Schimon säin Haus. Dem Schimon seng Schwéiermamm huet ënnert staarkem Féiwer gelidden a si hunn hie wéinst hirer ëm Hëllef gefrot.
42004039	Hien huet sech iwwert si gebéckt, huet dem Féiwer gedreet an du war d’Féiwer fort. Si ass eenzock opgestanen an huet hinne gedéngt.
42004040	Wéi d’Sonn am Gaang war ënnerzegoen, hunn all d’Leit déi bei hie bruecht, déi verschidde Kränkten haten. Hien huet d’Hänn op jidderee vun hinne geluecht a si geheelt.
42004041	Dämone koumen aus vill vun hinnen eraus a si hu gejaut: „Du bass de Messias, de Jong vu Gott!“ Dunn huet hien hinne gedreet an hinnen de Mond verbueden, well si woussten, datt hien de Messias war.
42004042	Wéi et Dag gouf, goung de Jesus vun do fort op eng verloosse Plaz. D’Leit hunn no him gesicht a wéi si bei hie koumen, wollte si hien drun hënneren, fir vun hinne fortzegoen.
42004043	„Ech muss och deenen anere Stied d’gutt Noriicht vum Kinnekräich vu Gott verkënnegen, well dofir sinn ech geschéckt ginn“, sot hien zu hinnen.
42004044	Hien huet an de Synagoge vu Galilea gepriedegt.
42005001	Enges Daags stoung hie beim Séi Genneesaret an d’Leit hu sech ronderëm hie gedréckt, fir d’Wuert vu Gott ze héieren.
42005002	Hien huet zwee Naache beim Séi leie gesinn, déi vun de Fëscher, déi am Gaang waren, hir Netzer ze wäschen, zeréckgelooss gi waren.
42005003	Hien ass an ee vun den Naachen, deen dem Schimon gehéiert huet, geklommen an huet hie gefrot, fir e Stéck vum Uwänner ewech ofzestoussen. De Jesus huet sech gesat an huet d’Leit vum Naachen aus geléiert.
42005004	Wéi hie fäerdeg war mat Schwätzen, sot hien zum Schimon: „Fuer eraus op de Séi a werft är Netzer aus, fir ze fëschen.“
42005005	„Meeschter, mir hunn d’ganz Nuecht geschafft an näischt gefaangen, mee wanns du et sees, da loossen ech d’Netz erof“, huet de Schimon him geäntwert.
42005006	Wéi si dat gemaach hunn, hu si eng Onmass Fësch gefaangen an hiert Netz huet ugefaangen ze räissen.
42005007	Dunn hu si hire Fëscherkollegen am aneren Naachen Zeeche gemaach, datt si hinne sollten hëllefe kommen. Si koumen an hunn déi zwee Naachen därmoosse voll gelueden, datt si ugefaangen hunn ënnerzegoen.
42005008	Wéi de Schimon-Péitrus dat gesinn huet, ass hien dem Jesus virun d’Féiss gefall a sot: „Géi ewech vu mir, Här, well ech e sënnege Mënsch sinn!“
42005009	Hien an all déi, déi bei him waren, waren nämlech verwonnert, well si esou e grousse Fang vu Fësch gemaach haten.
42005010	Dem Jacques an dem Jean, déi Jonge vum Sabdai an dem Schimon seng Komerode waren, ergoung et geneesou. „Hief keng Angscht! Vun elo u fänks du Mënschen“, sot de Jesus zum Schimon.
42005011	Wéi si hir Naachen u Land bruecht haten, hu si alles verlooss a goungen dem Jesus no.
42005012	An enger Stad, wou de Jesus war, gouf et e Mann, dee voller Aussaz war. Wéi deen de Jesus gesinn huet, huet hie sech virun hien op säi Gesiicht gehäit an huet hien ugebiedelt: „Här, wann s du wëlls, kanns du mech rengegen.“
42005013	De Jesus huet seng Hand ausgestreckt, huet hie beréiert a sot: „Ech wëll. Sief gerengegt!“ Eenzock ass dem Mann säin Aussaz verschwonnen.
42005014	De Jesus huet him du befuel, kengem eppes dovunner ze soen. „Mee géi a weis dech dem Priister a bréng en Affer fir deng Rengegung, esou wéi de Moses et virgeschriwwen huet. Maach dat als Zeeche fir si.“
42005015	Säi Ruff huet sech ëmmer méi verbreet a grouss Masse vu Leit sinn zesummekomm, fir him nozelauschteren a fir vun hire Kränkte geheelt ze ginn.
42005016	Hien awer huet sech op verloosse Plazen zeréckgezunn an huet gebiet.
42005017	Enges Daags, wéi de Jesus enseignéiert huet, souze Pharisäer a Léiermeeschtere vum Gesetz dobäi, déi aus all Duerf vu Galilea a vu Judea an aus Jerusalem komm waren. Hien hat d’Kraaft vum Här, fir ze heelen.
42005018	Dunn hu Männer e Mann bruecht, dee gelähmt op enger Brëtsch louch. Si hu probéiert, hien eranzebréngen an hie virum Jesus nidderzeleeën.
42005019	Mee wéinst der Abberzuel Leit hu si kee Wee fir era fonnt. Dowéinst si si op den Daach geklommen an hunn de Mann, deen op der Brëtsch louch, duerch d’Daachzille matzen ënnert de Leit virum Jesus erofgelooss.
42005020	Wéi de Jesus hire Glawe gesinn huet, sot hien zum Mann: „Frënd, deng Sënne sinn dir verzien.“
42005021	D’Pharisäer an d’ Léiermeeschtere vum Gesetz hunn ugefaangen ze raisonnéieren: „Wien ass hien, datt hien iwwert Gott esou lästert? Wien ausser Gott eleng ka Sënne verzeien?“
42005022	De Jesus huet hir Iwwerleeungen erkannt an hinne geäntwert: „Wat iwwerleet dir an ären Häerzer?
42005023	Wat ass méi einfach, fir ze soen: ‚Deng Sënne sinn dir verzien‘, oder ze soen: ‚Stéi op a géi‘?
42005024	Fir datt dir awer wësst, datt de Jong vum Mënsch d’Autoritéit huet, fir op der Äerd Sënnen ze verzeien“, sot hien zum Gelähmten: „Ech soen dir, stéi op, huel deng Brëtsch a géi heem!“
42005025	Deen ass eenzock virun hinnen opgestanen an huet d’Matt, op där hie louch, opgeraf. Hien ass heemgaangen an huet Gott gelueft.
42005026	Si waren all ausser sech an och si hu Gott gelueft. Si ware mat Angscht erfëllt a soten: „Haut hu mer eppes Aussergewéinleches gesinn!“
42005027	Duerno goung de Jesus eraus an huet e Steierandreiwer erbléckst, dee Levi geheescht huet, an dee beim Steierbüro souz. „Komm mir no!“, sot hien zu him.
42005028	Deen huet alles verlooss, stoung op a goung dem Jesus no.
42005029	De Levi huet a sengem Haus e grousst Fest fir de Jesus ginn. Et war e grousse Grupp vu Steierandreiwer zesummem, mat anere Leit, a si hu mat hinne giess.
42005030	Mee d’Léiermeeschtere vum Gesetz an d’Pharisäer hu mat senge Jénger geknoutert: „Firwat iesst an drénkt dir mat Steierandreiwer a Sënner?“
42005031	„Déi Gesond brauche keen Dokter, wuel awer déi Krank“, huet de Jesus geäntwert.
42005032	„Ech sinn net komm, fir déi Gerecht, mee fir d’Sënner zur Ëmkéier opzeruffen.“
42005033	„Firwat faaschten a bieden dem Jean seng Jénger esou dacks, genee wéi och d’Jénger vun de Pharisäer, mee deng iessen an drénken?“, frote si hien.
42005034	„Kënnt dir d’Gäscht vum Bräitchemann éieren dozou bréngen, fir ze faaschten, wann de Bräitchemann bei hinnen ass?“, huet de Jesus hinne geäntwert.
42005035	„D’Zäit kënnt awer, an där hinnen de Bräitchemann ewechgeholl gëtt. Wann dës Zäit kënnt, faaschte si.“
42005036	Dunn huet de Jesus hinnen e Gläichnes verzielt: „Et bitzt keen e Stéck vun engem neie Kleed op en aalt; soss zerrappt dat neit dat aalt an dat Stéck vum neie Kleed passt och net op dat aalt Kleed.
42005037	Et fëllt och keen neie Wäin an al Schläich; soss zerräisst den neie Wäin d’Schläich, de Wäin leeft aus an d’Schläich si fir näischt méi ze gebrauchen.
42005038	Neen, neie Wäin muss an nei Schläich gefëllt ginn an esou hale se sech allebéid.
42005039	Kee Mënsch, deen ale Wäin gedronk huet, wëllt deen neien, well hie seet: ‚Den alen ass besser.‘“
42006001	De Jesus goung um zweete Sabbat nom éischten duerch Weessefelder. Seng Jénger hunn d’Éie gepléckt, se an den Hänn zerriwwen a se du giess.
42006002	„Firwat maacht dir eppes, wat um Sabbat net erlaabt ass?“, frote munch vun de Pharisäer si.
42006003	„Hutt dir dann net dat gelies, wat den David a seng Kommerode gemaach haten, wéi si hongereg waren?“, huet de Jesus hinne geäntwert.
42006004	„Hie goung an d’Haus vu Gott, huet d’ Ausstellungsbrout geholl an et giess. Hien huet och senge Komeroden dovunner z’iesse ginn, obwuel et nëmmen de Priister erlaabt war, fir dovunner z’iessen.“
42006005	Hie sot zu hinnen: „De Jong vum Mënsch ass Här iwwert de Sabbat.“
42006006	Op engem anere Sabbat goung de Jesus an d’ Synagog eran an huet do enseignéiert. Do war e Mann, deem seng riets Hand verkrëppelt war.
42006007	D’ Léiermeeschtere vum Gesetz an d’Pharisäer hunn de Jesus genee observéiert, fir ze kucken, ob hien och um Sabbat heele géif, fir datt si eppes fanne kéinten, fir hien unzekloen.
42006008	Hie wousst, wat si geduecht hunn, a sot zum Mann mat der verkrëppelter Hand: „Stéi op a stell dech hei an d’Mëtt!“ Hie stoung op an huet sech dohi gestallt.
42006009	Dunn huet de Jesus si gefrot: „Ech froen iech eppes: Ass et erlaabt um Sabbat Guddes oder Béises ze doen, Liewen ze retten oder ze huelen?“
42006010	Nodeems hie si all ugekuckt hat, sot hien zum Mann: „Streck deng Hand aus!“ De Mann huet et gemaach a seng Hand gouf gesond, esou gesond wéi déi aner.
42006011	Mee d’Léiermeeschtere vum Gesetz an d’Pharisäer waren ausser sech vu Roserei an hunn ënnerteneen diskutéiert, wat si dem Jesus kéinten undoen.
42006012	Zu där Zäit goung de Jesus op e Bierg, fir do ze bieden. Hien huet d’ganz Nuecht am Gebiet u Gott verbruecht.
42006013	Wéi et Dag gouf, huet hie seng Jénger geruff an huet der Zwielef vun hinnen auserwielt, déi hien och Apostel genannt huet:
42006014	de Schimon, deen hie Péitrus genannt huet, den Andreas, säi Brudder, de Jacques, de Jean, de Philippe, de Bar-Talmai,
42006015	de Mattias, den Thomas, de Jacques, deen de Jong vum Alfai war, de Schimon, deen de Radikale genannt gouf,
42006016	de Judas, deen de Jong vum Jacques war, an de Judas Ischkariot, deen zum Verréider gouf.
42006017	De Jesus ass mat hinnen de Bierg erofgaangen an ass op enger flaacher Plaz stoe bliwwen. Eng grouss Zuel vu senge Jénger an eng Mass Leit aus ganz Judea, vu Jerusalem a vun der Küst vun Tyr a vun Zidon, ware komm, fir him nozelauschteren a fir vun hire Kränkte geheelt ze ginn.
42006018	Och déi, déi vun onrenge Geeschter geplot waren, goufe geheelt.
42006019	All d’Leit hu probéiert, fir hien ze beréieren, well Kraaft vun him ausgoung, déi jidderee geheelt huet.
42006020	Hien huet seng Jénger ugekuckt a sot: „Geseent sidd dir, déi dir geeschtlech aarm sidd, well iech gehéiert d’Kinnekräich vu Gott.
42006021	Geseent sidd dir, déi dir elo hongereg sidd, well dir gitt gesiedegt. Geseent sidd dir, déi dir elo kräischt, well duerno laacht dir.
42006022	Geseent sidd dir, wann d’Mënschen iech haassen, iech ausschléissen, iech beleidegen an ären Numm duerch den Dreck zéien, an dat alles wéinst dem Jong vum Mënsch.
42006023	Freet iech op deem Dag a sprangt vu Freed, well är Belounung am Himmel ass grouss. Genee esou hunn hir Pappen et och mat de Prophéite gemaach.
42006024	Wéi schrecklech ass et awer fir iech, déi dir räich sidd, well dir hutt ären Trouscht scho kritt.
42006025	Wéi schrecklech ass et fir iech, déi dir elo gesiedegt sidd, well dir gitt hongereg. Wéi schrecklech ass et fir iech, déi dir elo laacht, well duerno trauert a kräischt dir.
42006026	Wéi schrecklech ass et fir iech, wann d’Leit gutt iwwert iech schwätzen, well esou hunn et och schonns hir Pappe mat de falsche Prophéite gemaach.
42006027	Mee iech, déi dir nolauschtert, soen ech: Hutt är Feinde gär. Ditt deene Guddes, déi iech haassen.
42006028	Seent déi, déi iech verfluchen. Biet fir déi, déi iech mësshandelen.
42006029	Wann een dech op de Bak schléit, dann hal em och deen aneren dohinner. Wann een dir däi Mantel hëlt, da loss en och deng Tunique huelen.
42006030	Wann een dech fir eppes freet, da gëff him et; wann een dir eppes ewechhëlt, da fro et net nees zeréck.
42006031	Esou wéi dir wëllt, datt d’Leit mat iech ëmginn, esou gitt och mat hinnen ëm.
42006032	Wat fir e Merci kritt dir, wann dir déi gär hutt, déi iech gär hunn? Och d’Sënner hunn déi gär, déi si gär hunn.
42006033	Wat fir e Merci kritt dir, wann dir deene Guddes ditt, déi iech Guddes doen? Och d’Sënner maachen datselwecht.
42006034	Wat fir e Merci kritt dir, wann dir deenen eppes léint, vun deenen dir och erwaart, et nees erëmzekréien? Och d’Sënner léinen de Sënner, fir nees datselwecht erëmzekréien.
42006035	Dir awer, hutt är Feinde gär, maacht Guddes a léint, ouni eppes zeréckz’erwaarden! Da gëtt är Belounung grouss an dir gitt Kanner vum Allerhéchsten. Hien ass och gutt mat den Ondankbaren an de Béisen.
42006036	Dofir sidd baarmhäerzeg, esou wéi och äre Papp baarmhäerzeg ass!
42006037	Riicht net, da gitt och dir net geriicht! Veruerteelt net, da gitt och dir net veruerteelt! Verzeit, da kritt och dir verzien!
42006038	Gitt, da kritt och dir. Eng Mooss, dat struppevoll, zesummegepresst a gutt duerchgerëselt ass an och iwwerleeft, kritt dir an de Schouss geluecht. Mat därselwechter Mooss, mat där dir moosst, mat där gitt och dir gemooss.“
42006039	Hien huet hinnen och nach e Gläichnes verzielt: „Kann e Blannen en anere Blanne féieren? Fale se dann net allebéid an e Gruef?
42006040	De Léierbouf steet net iwwert sengem Léiermeeschter, mee all Léierbouf, dee mat senger Ausbildung fäerdeg ass, ass herno wéi säi Léiermeeschter.
42006041	Firwat gesäis du d’Spläiter an dengem Brudder sengem A, awer d’Dunn an dengem eegenen A mierks du net?
42006042	Wéi kanns du zu dengem Brudder soen: ‚Brudder, looss mech d’Spläiter aus dengem A eraushuelen‘, wann s du mol selwer d’Dunn an dengem eegenen A net gesäis? Du Heuchler! Huel fir d’éischt d’Dunn aus dengem A eraus, da gesäis du kloer, fir dengem Brudder d’Spläiter aus sengem A erauszehuelen.
42006043	E gudde Bam dréit keng faul Friichten an e faule Bam dréit och keng gutt Friichten.
42006044	All Bam gëtt u senge Friichten erkannt: Vun Dëschtele pléckt ee keng Figen, nach liest een Drauwe vun Därenhecken.
42006045	De gudde Mënsch bréngt Guddes aus dem Gudden ervir, wat hien a sech huet, an de béise Mënsch bréngt Béises aus dem Béisen ervir, wat hien a sech huet. Vun deem d’Häerz voll ass, dovu leeft de Mond iwwer.
42006046	Firwat nennt dir mech ‚Här, Här!‘ a maacht net dat, wat ech iech soen?
42006047	Ech wëll iech weisen, wiem dee gläicht, dee bei mech kënnt, meng Wierder héiert an no hinnen handelt:
42006048	Hien ass wéi e Mann, deen en Haus gebaut huet, déif gegruewen huet an d’Fëllement op Fiels geluecht huet. Wéi dunn Héichwaasser koum, huet d’Stréimung um Haus gerappt a konnt et net bewegen, well et op Fiels gebaut gi war.
42006049	Mee wie meng Wierder héiert an net no hinnen handelt, dee gläicht engem Mann, dee säin Haus ouni Fëllement op de Buedem gebaut huet. D’Stréimung huet um Haus gerappt an et ass direkt an e Koup gefall. D’Zerstéierung vum Haus war grouss.“
42007001	Wéi de Jesus mat senger Ried virum Vollek fäerdeg war, goung hien a Kapernaum eran.
42007002	Engem réimeschen Offizéier säin Dénger, op deen hien déck Stécker gehalen huet, war krank a louch um Stierwen.
42007003	Wéi hie vum Jesus héieren huet, huet hien e puer vun de Judden hiren Eelste bei hie geschéckt, fir hien ze froen, ob hie komme géif, fir säin Dénger ze heelen.
42007004	Wéi si beim Jesus ukoumen, hu si hie mat Nodrock ugebiedelt: „Hien huet et verdéngt, datt s du dat fir hie méchs,
42007005	well hien eis Natioun gär huet. Hie war et och, deen eis d’ Synagog gebaut huet.“
42007006	Du goung de Jesus mat hinnen. Wéi hien net wäit vum Haus ewech war, huet den Offizéier Frënn bei hie geschéckt, fir zu him ze soen: „Här, maach dir keng Méi, well ech sinn et net wäert, datt s du bei mech ënnert mäin Daach kënns.
42007007	Dowéinst hunn ech mech net fir wierdeg gehalen, fir dir entgéintzekommen. So dach e Wuert, da gëtt mäin Dénger geheelt.
42007008	Ech sinn och e Mann, deen ënnert der Autoritéit vun anere steet, an hunn Zaldoten ënnert mir. Soen ech zu engem: ‚Géi!‘, da geet hien oder zu engem aneren: ‚Komm!‘, da kënnt hien. Soen ech zu mengem Sklav: ‚Maach dat!‘, da mécht hien et.“
42007009	Wéi de Jesus dat héieren huet, huet hien iwwert den Offizéier gestaunt. Hien huet sech ëmgedréit a sot zu de Leit, déi him nogoungen: „Ech soen iech, net emol an Israel hunn ech esou e grousse Glawe fonnt.“
42007010	Wéi déi, déi bei de Jesus geschéckt goufen, zeréck an d’Haus koumen, hu si festgestallt, datt den Dénger, dee krank war, nees gesond war.
42007011	Eng aner Kéier, goung de Jesus an eng Stad, déi Naim geheescht huet, a vill vun de Jénger an eng Abberzuel Leit ware mat him ënnerwee.
42007012	Wéi hie méi no un d’Paart vun der Stad koum, gouf grad en Doudegen erausgedroen. Deem seng Mamm war Witfra an hie war hiren eenzege Jong. Vill Leit aus der Stad hunn d’Fra begleet.
42007013	Wéi den Här d’Fra gesinn huet, hat hie Matleed mat hir. „Kräisch net“, sot hien zu hir.
42007014	Hie goung méi no bei d’Drobier, wou den Doudegen drop louch, an huet se beréiert. Déi, déi se gedroen hunn, si stoe bliwwen. De Jesus sot: „Jonke Mann, ech soen dir, stéi op!“
42007015	Den Doudegen huet sech opgeriicht an huet ugefaangen, ze schwätzen. De Jesus huet hie senger Mamm erëmginn.
42007016	Si goufen all mat Angscht erfëllt an hu Gott verherrlecht: „E grousse Prophéit ass ënnert eis zum Virschäin komm!“, an: „Gott ass säi Vollek besiche komm.“
42007017	Dës Noriicht iwwert hien huet sech uechter ganz Judea an der ganzer Ëmgéigend verbreet.
42007018	Dem Jean seng Jénger hunn him dat alles verzielt.
42007019	Dunn huet de Jean zwee vu senge Jénger bei sech geruff an huet si bei de Jesus geschéckt, fir ze froen: „Bass du deen, dee komme soll, oder solle mir op en anere waarden?“
42007020	Wéi d’Männer bei de Jesus koumen, sote si: „De Jean den Deefer huet eis bei dech geschéckt, fir ze froen: ‚Bass du deen, dee komme soll, oder solle mir op en anere waarden?‘“
42007021	Grad zu där Zäit huet hie vill Leit vun hire Kränkten, vun hirer Péng a vu béise Geeschter geheelt an huet ville Blannen hir Vue erëmginn.
42007022	De Jesus huet hinne geäntwert: „Gitt bei de Jean a verzielt him vun deem, wat dir gesinn an héieren hutt: Déi Blann gesinn, déi Schlamm ginn, déi Aussätzeg gi gerengegt, déi Daf héieren, déi Doudeg ginn nees lieweg an déi Aarm kréien d’gutt Noriicht gepriedegt.
42007023	Geseent ass deen, dee keen Ustouss u mir hëlt.“
42007024	Wéi dem Jean seng Buete fortgaange waren, huet de Jesus ugefaangen, mat de Leit iwwert de Jean ze schwätzen: „Wat sidd dir an d’Wüst kucke gaangen? Eng Lëtsch, déi vum Wand hin an hier geblose gëtt?
42007025	Oder wat sidd dir soss kucke gaangen? E Mann mat deiere Kleeder? Nee! Déi, déi deier Kleeder droen an am Luxus liewen, fënnt een a kinneklechen Haiser.
42007026	Oder wat sidd dir soss kucke gaangen? E Prophéit? Jo, ech soen iech, een, dee vill méi ass wéi e Prophéit.
42007027	Hien ass deen, iwwert dee geschriwwe steet: ‚Kuck, ech schécke mäi Buet virun dir hier, deen dir däi Wee virbereet.‘
42007028	Ech soen iech: Vun all deenen, déi vu Frae gebuer goufen, gëtt et kee méi e wichtege Prophéit, wéi de Jean den Deefer! Mee deen Onwichtegsten am Kinnekräich vu Gott ass méi wichteg wéi hien.“
42007029	(Wéi si dat héieren hunn, hunn d’ganzt Vollek an d’ Steierandreiwer, déi vum Jean gedeeft goufen, gesot, Gott wier gerecht.
42007030	Mee d’ Pharisäer an d’Experten am Gesetz, déi net vum Jean gedeeft goufen, hunn de Plang vu Gott fir si verworf.)
42007031	„Mat wiem soll ech d’Leit vun dëser Generatioun vergläichen? Wiem gläiche si?
42007032	Si si wéi Kanner, déi op der Maartplaz sëtzen an een deem aneren zouruffen: ‚Mir hu fir iech Flütt gespillt an dir hutt net gedanzt; mir hu fir iech Trauerlidder gesongen an dir hutt net gekrasch.‘
42007033	De Jean den Deefer koum nämlech an huet weder Brout giess nach Wäin gedronk an dir sot: ‚Hien huet en Dämon a sech!‘
42007034	De Jong vum Mënsch koum an huet giess a gedronk an dir sot: ‚Kuckt iech deen emol un! E Fréisser an e Sëffer, e Frënd vu Steierandreiwer a vu Sënner!‘
42007035	Mee alleguer déi, déi der Wäisheet noginn, weisen, datt si richteg ass.“
42007036	Et huet ee vun de Pharisäer de Jesus gefrot, fir mat him zesummen z’iessen. Hie goung bei de Pharisäer heem an huet sech un den Dësch geluecht.
42007037	Do gouf et eng Fra aus der Stad (si war eng Sënnerin), déi héieren hat, datt de Jesus géif beim Pharisäer doheem iessen. Si huet eng Alabasterfläsch mat Essenz bei hie bruecht.
42007038	Si stoung hannert dem Jesus bei senge Féiss an huet gekrasch. Dunn huet si seng Féiss mat hiren Tréine gewäsch a se mat hiren Hoer gedréchent. Si huet seng Féiss gekësst a se mat der Essenz gesalleft.
42007039	Wéi de Pharisäer, deen hien invitéiert hat, dat gesinn huet, sot hie bei sech: „Wann dëse Mann wierklech e Prophéit wier, géif hie wëssen, wat fir eng Persoun hie beréiert a wat fir eng Zort Fra si ass. Si ass jo eng Sënnerin.“
42007040	Dunn huet de Jesus d’Wuert ergraff: „Schimon, ech hunn dir eppes ze soen.“ „Léiermeeschter, so mir“, huet dee geäntwert.
42007041	„E Creancier hat zwee Debiteuren. Deen ee war him fënnefhonnert Denare schëlleg an deen anere fofzeg.
42007042	Wéi si hien awer net méi zeréckbezuele konnten, huet hien déi zwee vun der Schold fräigesprach. So mir elo, wie vun deenen zwee wäert hie wuel am meeschte gär hunn?“
42007043	„Ech mengen deen, deen déi gréisste Schold erlooss krut“, huet de Schimon geäntwert. „Däin Uerteel ass richteg“, sot de Jesus zu him.
42007044	Hien huet sech du bei d’Fra gedréit a sot zum Schimon: „Gesäis du dës Fra? Ech si bei dech an d’Haus komm an du hues mir kee Waasser fir meng Féiss ginn. Mee si huet meng Féiss mat hiren Tréine gewäsch a se mat hiren Hoer gedréchent.
42007045	Du hues mer keng Bees ginn; mee si huet net opgehalen, meng Féiss ze këssen, zënter ech erakoum.
42007046	Du hues mäi Kapp net mat Ueleg gesalleft, mee si huet meng Féiss mat Essenz gesalleft.
42007047	Dofir soen ech dir, hir vill Sënne sinn hir verzien, well si huet vill Léift gewisen. Mee deen, dee wéineg verzie kritt, deen huet och wéineg Léift gewisen.“
42007048	Du sot hien zu hir: „Deng Sënne sinn dir verzien.“
42007049	Doropshin hunn déi, déi mat him zu Dësch louchen, ënnertenee gesot: „Wien ass hien, datt hien esouguer Sënne verzeit?“
42007050	Hie sot zur Fra: „Däi Glawen huet dech gerett. Géi am Fridden.“
42008001	Kuerz drop goung hie vu Stad zu Stad a vun Duerf zu Duerf an huet do gepriedegt an d’gutt Noriicht vum Kinnekräich vu Gott verkënnegt. Déi Zwielef ware bei him
42008002	an och e puer Fraen, déi vun hire béise Geeschter a vun hire Kränkte geheelt goufen. Dorënner waren d’Maria, dat och Magdala genannt gouf, aus deem siwen Dämonen erausgefuer waren,
42008003	d’Yohanna, dem Cusa seng Fra, deen e Beamte vum Herodes war, d’Susanna an och nach vill anerer. Si hu fir hie gesuergt mat deem, wat si haten.
42008004	Wéi eng grouss Mass Leit sech versammelt hat (si waren aus alle Stied bei hie komm), huet hien e Gläichnes verzielt:
42008005	„E Bauer goung eraus, fir säi Som ze séien. Wéi hie geséit huet, ass en Deel vum Som nieft de Wee gefall. E gouf zertrëppelt a vun de wëlle Vigel opgepickt.
42008006	Et ass och en Deel op Fiels gefall a soubal en ausgeschoss war, ass e verdréchent, well et em u Fiichtegkeet gefeelt huet.
42008007	Anere Som ass ënnert d’Däre gefall. D’Däre sinn zesumme mam Som ausgeschoss an hunn en erstéckt.
42008008	Weidere Som ass op gudde Buedem gefall, ass ausgeschoss an huet dat honnertfacht u Fruucht gedroen.“ Nodeems de Jesus dat verzielt hat, huet hie geruff: „Wien Oueren huet, fir ze lauschteren, soll nolauschteren!“
42008009	Duerno hu seng Jénger hie gefrot: „Wat bedeit dëst Gläichnes?“
42008010	Hie sot zu hinnen: „Iech ass et erméiglecht ginn, fir d’Geheimnisser vu Gott sengem Kinnekräich ze verstoen. Mee déi aner kréien alles a Gläichnesser verzielt, esou datt, ‚obwuel si gesinn, si net erkennen, an obwuel si héieren, si net verstinn.‘
42008011	D’Gläichnes bedeit also dat hei: De Som ass d’Wuert vu Gott.
42008012	De Som, deen nieft de Wee gefall ass, ass ewéi déi, déi et héieren; da kënnt den Däiwel an hëlt hinnen d’Wuert aus hiren Häerzer ewech, fir datt si net gleewen an net gerett ginn.
42008013	De Som, deen op Fiels gefall ass, ass ewéi déi, déi d’Wuert mat Freed ophuelen, wa si et héieren. Mee déi hu keng Wuerzelen an dofir gleewe si just eng Zäitchen a falen dann an Zäite vun der Versuchung of.
42008014	De Som, deen ënnert d’Däre fält, ass ewéi déi, déi d’Wuert héieren; si ginn eraus, mee gi vun de Suergen, dem Räichtum an dem Pleséier vum Liewen erstéckt, esou datt d’Friichten net bei hinnen zeideg ginn.
42008015	De Som, deen op gudde Buedem fält, ass ewéi déi, déi d’Wuert mat engem gudden an éierlechen Häerz héieren hunn, dorunner festhalen an ënner Gedold Friichten droen.
42008016	Et fänkt keen eng Luucht un, fir se da mat engem Krou zouzedecken oder ënnert e Bett ze stellen. Mee hie stellt se op e Liichter, fir datt déi, déi erakommen, d’Liicht kënne gesinn.
42008017	Et gëtt nämlech näischt, wat verstoppt ass, wat net entbléisst gëtt, an näischt, wat geheim gehale gëtt, wat net bekannt gëtt an net un den Dag kënnt.
42008018	Dofir gitt uecht, wéi dir nolauschtert. Wien huet, kritt nach méi; wien net huet, kritt och dat, wat hie mengt ze hunn, ewechgeholl.“
42008019	Du koume seng Mamm a seng Geschwëster bei hien, mee si konnte wéinst de ville Leit net no un hien erukommen.
42008020	Et sot een zu him: „Deng Mamm an deng Geschwëster stinn dobaussen a géifen dech gär gesinn.“
42008021	Mee hien huet hinne geäntwert: „Meng Mamm a meng Geschwëster sinn déijéineg, déi d’Wuert vu Gott héieren an deemno handelen.“
42008022	Enges Daags ass hie mat senge Jénger an en Naache geklommen. „Loosst eis eriwwer op den aneren Uwänner fueren“, sot hien zu hinnen. Si hunn ofgestouss.
42008023	Iwwerdeems si gefuer sinn, ass hien ageschlof. Dunn ass e Stuerm iwwert dem Séi opkomm an den Naachen ass mat Waasser vollgelaf, esou datt si a Gefor waren.
42008024	Du gounge si bei hien an hunn hie waakreg gemaach. „Meeschter, Meeschter, mir ginn ënner!“ Hien ass opgestanen an huet dem Wand an de Welle gedreet. Si hu sech geluecht an alles ass stëll ginn.
42008025	„Wou ass äre Glawen?“, huet hie se gefrot. Si hate schrecklech Angscht a ware verwonnert. Si hunn een deen anere gefrot: „Wien ass hien? Hie befeelt esouguer dem Wand an dem Waasser a si follegen him!“
42008026	Si hunn an der Géigend vun de Gadarener ugeluecht, dat géintiwwer vu Galilea läit.
42008027	Wéi hien u Land goung, ass him e Mann aus der Stad begéint, dee schonn zënter laangem Dämonen hat. Hien huet keng Kleeder gedroen an huet och net an engem Haus gewunnt, mee tëschent de Griewer.
42008028	Wéi hien de Jesus erbléckst huet, huet hie Kreesch gedoen, sech virun him niddergehäit a mat haarder Stëmm geruff: „Wat wëlls du vu mir, Jesus, Jong vum Allerhéchste Gott? Ech bieden dech, péngeg mech net!“
42008029	De Jesus hat dem onrenge Geescht nämlech virdru befuel, fir aus dem Mann erauszefueren. De Geescht hat de Mann schonn dacks gepaakt. De Mann gouf a Ketten a Fessele geluecht a gouf bewaacht. Mee hien hat d’Fesselen zerrass a gouf vum Dämon an d’Wüst gedriwwen.
42008030	„Wéi heeschs du?“, huet de Jesus hie gefrot. „Legioun“, huet dee geäntwert. Et waren nämlech vill Dämonen, déi an hie gefuer waren.
42008031	Hien huet de Jesus ugebiedelt, hinnen net ze befeelen, an déi onendlech Déift ze fueren.
42008032	Dee Moment war eng grouss Häerd Schwäin grad am Gaang, um Bierg ze weeden. Si hunn hien ugebiedelt, fir hinnen ze erlaben, an d’Schwäin ze fueren. Hien huet hinnen dat erlaabt.
42008033	Du sinn d’Dämonen aus dem Mann eraus an d’Schwäin gefuer. D’Häerd huet sech den Hang erof an de Séi gestierzt an ass ersoff.
42008034	Wéi d’Schwéngshierte gesinn hunn, wat geschitt war, si si fortgelaf an hunn dovunner an der Stad an um Land verzielt.
42008035	Doropshi goungen d’Leit eraus, fir ze kucken, wat geschitt war. Wéi si beim Jesus ukoumen, hu si de Mann, aus deem d’Dämonen erausgefuer waren, beim Jesus senge Féiss sëtze gesinn. Hie war ugedoen a bei klorem Verstand. Du krute si et mat der Angscht ze dinn.
42008036	Déi, déi alles gesinn haten, hunn hinnen och dovu verzielt, wéi den dämonbesiessene Mann geheelt gouf.
42008037	Dunn huet d’ganz Vollek aus der Ëmgéigend vun de Gadarener hie gefrot, fir si ze verloossen, well si vun enger grousser Angscht gepaakt goufen. Dunn ass hien an en Naache geklommen an nees hanneschtgefuer.
42008038	De Mann, aus deem d’Dämonen erausgefuer waren, huet gebiedelt, fir bei him bleiwen ze kënnen. Mee de Jesus huet hie fortgeschéckt a sot:
42008039	„Géi nees heem a verziel, wéi vill Gott fir dech gemaach huet.“ Doropshi goung hie vun do fort an huet uechter d’ganz Stad alles verkënnegt, wat de Jesus fir hie gemaach hat.
42008040	Wéi de Jesus dunn zeréckkoum, hunn d’Leit hie wëllkomm geheescht, well si all op hie gewaart haten.
42008041	Duerno koum e Mann erbäi, dee Ya’ir geheescht huet an deen Haapteelste an der Synagog war. Hien huet sech dem Jesus virun d’Féiss geworf an huet hien ugebiedelt, fir bei hien heem ze kommen.
42008042	Hien hat nämlech eng eenzeg Duechter, déi zwielef Joer al war an déi um Stierwe louch. Wéi de Jesus um Wee dohinner war, hunn d’Leit hie bal erdréckt.
42008043	Eng Fra, déi schonn zwielef Joer laang Bluddungen hat an hire ganze Liewensënnerhalt un Dokteren ausginn hat a vu kengem geheelt konnt ginn,
42008044	koum vun hanne bei hien an huet d’Zizit vu sengem Tallit beréiert. Eenzock hunn hir Bluddungen opgehalen.
42008045	„Wien huet mech beréiert?“, huet de Jesus gefrot. Et wollt keen et gewiescht sinn. Du soten de Péitrus an déi, déi bei him waren: „Meeschter, d’Leit drécke sech ëm dech an erdrécken dech bal an du frees, wien dech beréiert huet!“
42008046	„Iergendeen huet mech beréiert, well ech hu gefillt wéi Kraaft vu mir ausgoung“, huet de Jesus geäntwert.
42008047	Wéi d’Fra realiséiert huet, datt si net onbemierkt bliwwe war, huet si geziddert, mee si koum no vir, fir sech virun him nidderzegeheien. Si huet him virun all de Leit erzielt, firwat si hie beréiert hat a wéi si eenzock geheelt gouf.
42008048	„Meng Duechter, hief Courage!“, sot hien zu hir. „Däi Glawen huet dech geheelt. Géi a Fridden!“
42008049	Wéi hien nach am Gaang war, ze schwätzen, koum een aus dem Stot vum Haapteelste vun der Synagog dohinner a sot zu him: „Deng Duechter ass gestuerwen. Stéier de Léiermeeschter net méi.“
42008050	Wéi de Jesus dat héieren huet, huet hien him geäntwert: „Hief keng Angscht! Gleef einfach an hatt gëtt geheelt.“
42008051	Wéi de Jesus an d’Haus koum, huet hie kengem erlaabt, mat eranzekommen, ausser dem Péitrus, dem Jacques, dem Jean an dem Papp an der Mamm vum Meedchen.
42008052	Jiddereen huet wéinst dem Meedche senger gekrasch an huet sech op d’Broscht geschloen. „Kräischt dach net! Hatt ass net dout, hatt schléift just“, sot de Jesus zu hinnen.
42008053	Si hunn hien ausgelaacht, well si woussten, datt hatt dout war.
42008054	Mee hien huet jidderee virun d’Dier gesat, huet hatt mat der Hand geholl a geruff: „Klengt Meedchen, stéi op!“
42008055	Du koum säi Geescht nees an hatt zeréck an hatt ass eenzock opgestanen. Hien huet den Uerder ginn, him eppes z’iessen ze ginn.
42008056	Seng Eltere ware verwonnert, mee hien huet hinne befuel, kengem dovunner ze verzielen, wat geschitt war.
42009001	Duerno huet hien déi Zwielef zesummegeruff an huet hinne Muecht an Autoritéit iwwert all Dämone ginn an och fir Kränkten ze heelen.
42009002	Hien huet si erausgeschéckt, fir d’gutt Noriicht vum Kinnekräich vu Gott ze verkënnegen a fir déi Krank ze heelen.
42009003	Hie sot zu hinnen: „Huelt näischt mat op d’Rees, weder Stief nach eng Posch nach Brout nach Suen ausser eng Tunique pro Persoun.
42009004	An do, wou dir an en Haus gitt, do bleift, bis dir nees d’Uertschaft verloosst.
42009005	Do, wou een iech net wëllkomm heescht, wann dir d’Stad verloosst, da rëselt de Stëbs ënnert äre Féiss of, als Ausso géint si.“
42009006	Si hu sech op de Wee gemaach a goungen duerch d’Dierfer. Si hunn d’gutt Noriicht gepriedegt an hunn iwwerall Leit geheelt.
42009007	Dunn huet den Tetrarch Herodes vun allem héieren, wat de Jesus gemaach huet. Hie wousst net esou richteg, wat hien dovunner sollt halen, well muncher soten, datt de Jean vun den Doudegen operstane wier,
42009008	anerer soten awer, datt den Elia erschénge wier, an nach anerer, datt ee vun den ale Prophéiten operstane wier.
42009009	„De Jean hunn ech dach käppe gelooss!“, sot den Herodes. „Mee wien ass deen, vun deem ech esou Saachen héieren?“ Hie wollt de Jesus dowéinst gesinn.
42009010	Wéi d’ Apostelen zeréckkoumen, hu si dem Jesus alles verzielt, wat si gemaach haten. Dunn huet hie si matgeholl a sech mat hinnen eleng op eng verloosse Plaz zeréckgezunn, déi zur Stad, déi Betsaida geheescht huet, gehéiert huet.
42009011	Mee wéi d’Vollek dat erausfonnt huet, goung et him no. Hien huet d’Leit opgeholl, huet hinne vum Kinnekräich vu Gott verzielt an huet och déijéineg geheelt, déi Heelung néideg haten.
42009012	Wéi den Dag esou lues op en Enn goung, koumen déi Zwielef bei hien a soten zu him: „Schéck d’Leit fort, fir datt si an den Dierfer an op den Häff vun der Ëmgéigend iwwernuechten a Proviant fanne kënnen. Mir sinn nämlech hei op enger verloossener Plaz.“
42009013	„Gitt dir hinnen dach eppes z’iessen!“, sot de Jesus zu hinnen. „Mir hunn net méi wéi fënnef Ruechte Brout an zwee Fësch, et sief dann, mir ginn hin a kafen eppes z’iesse fir all dës Leit“, hu si geäntwert.
42009014	(Et waren nämlech ongeféier fënnefdausend Männer do.) „Suergt dofir, datt si sech a Gruppe vu fofzeg setzen“, sot hien dunn zu senge Jénger.
42009015	Si hunn et esou gemaach an hu jidderee sech setze gedoen.
42009016	Dunn huet hien déi fënnef Ruechte Brout an déi zwee Fësch geholl, huet an den Himmel gekuckt, e Segen ausgeschwat an d’Brout a Stécker gebrach. Dunn huet hie se de Jénger ginn, fir datt si se de Leit ausdeelen.
42009017	Si hunn alleguer giess a goufe sat. Duerno hu si nach zwielef Kierf voller Reschter vu Broutstécker agesammelt.
42009018	Enges Daags wéi de Jesus eleng war, fir ze bieden, an nëmme seng Jénger bei him waren, frot hie si: „Wie soen d’Leit, datt ech sinn?“
42009019	„De Jean den Deefer, mee anerer soen den Elia, an nach anerer, datt ee vun den ale Prophéiten nees operstanen ass“, hu si him geäntwert.
42009020	„An dir, wie sot dir, datt ech sinn?“, frot hie si. „De Messias vu Gott“, huet de Péitrus geäntwert.
42009021	Dunn huet hie si gewarnt an hinne befuel, et kengem ze verzielen.
42009022	Hie sot: „De Jong vum Mënsch muss nach vill leiden a gëtt vun den Eelsten, den ieweschte Priister an de Léiermeeschtere vum Gesetz verworf. Hie gëtt ëmbruecht an ersteet um drëtten Dag op.“
42009023	Du sot hien zu hinnen alleguer: „Wie mir nogoe wëllt, dee muss sech selwer verleegnen, säi Kräiz op sech huelen a mir nogoen.
42009024	Wie säi Liewen nämlech rette wëllt, dee verléiert et; mee wie säi Liewe wéinst menger verléiert, dee rett et.
42009025	Wat bréngt et engem Mënsch, wann en d’ganz Welt gewënnt, mee selwer gëtt hien zerstéiert oder leit Verloscht?
42009026	Wie sech wéinst menger a menge Wierder schummt, wéinst deem senger schummt sech och de Jong vum Mënsch, wann hien a senger Herrlechkeet an an där vu sengem Papp a vun den hellegen Engele kënnt.
42009027	Ech soen iech d’Wourecht! Hei sti verschidde Leit, déi net stierwen, bis si d’Kinnekräich vu Gott gesinn.“
42009028	Ongeféier eng Woch nodeems hien dat alles gesot hat, huet hien de Péitrus, de Jean an de Jacques mat op e Bierg geholl, fir ze bieden.
42009029	Während hie gebiet huet, huet d’Ausgesi vu sengem Gesiicht sech verännert; säi Kleed gouf wäiss an huet geglënnert.
42009030	Op eemol hunn zwee Männer, de Moses an den Elia, mat him geschwat.
42009031	Si sinn an Herrlechkeet erschéngen an hunn iwwert säin Exodus geschwat, deen hie geschwënn zu Jerusalem vollbrénge géif.
42009032	Mee de Péitrus an déi, déi bei him waren, waren ageschlof. Wéi si waakreg goufen, hu si seng Herrlechkeet gesinn an och déi zwee Männer, déi bei him stoungen.
42009033	Wéi déi hie verlooss hunn, sot de Péitrus zum Jesus: „Meeschter, et ass gutt, datt mir hei sinn! Looss eis dräi Zelter opriichten: eent fir dech, eent fir de Moses an eent fir den Elia.“ Hie wousst awer net, wat hien do géif soen.
42009034	Iwwerdeems hien dat sot, koum eng Wollek an huet hire Schiet op si geworf. Wéi si an d’Wollek erakoumen, krute si et mat der Angscht ze dinn.
42009035	Du koum eng Stëmm aus der Wollek, déi sot: „Dat hei ass mäi Jong, deen ech gär hunn. Lauschtert op hien!“
42009036	Nodeems d’Stëmm fäerdeg war mat Schwätzen, war de Jesus nees eleng. Si hunn näischt gesot an hunn zu där Zäit kengem verzielt, wat si gesinn haten.
42009037	Den Dag drop, wéi si vum Bierg erofkoumen, koume ganz vill Leit him entgéint.
42009038	Ënnert de Leit war e Mann, deen haart geruff huet: „Léiermeeschter, ech bieden dech, kuck no mengem Jong! Hien ass mäin eenzegt Kand!
42009039	E Geescht ergräift hien an da jäizt hien op eemol. Hie gëtt vun him hin an hier gerappt a kritt Schaum virum Mond. De Geescht verléisst hie bal ni a maltraitéiert hien.
42009040	Ech hunn deng Jénger gebieden, de Geescht auszedreiwen, mee si hunn et net fäerdegbruecht.“
42009041	„Dir ongleeweg a pervers Generatioun!“, huet de Jesus geäntwert. „Wéi laang soll ech nach bei iech sinn a wéi laang muss ech iech nach erdroen? Bréng däi Jong heihinner.“
42009042	An nach während de Jong méi no koum, huet den Dämon hien op de Buedem gehäit an huet hien hin an hier gerappt. Dunn huet de Jesus dem onrenge Geescht gedreet, huet d’Kand geheelt an huet et sengem Papp erëmginn.
42009043	Si waren all iwwert déi mächteg Kraaft vu Gott verwonnert. Iwwerdeems jiddereen iwwer dat gestaunt huet, wat de Jesus gemaach hat, sot de Jesus zu senge Jénger:
42009044	„Mierkt iech dës Wierder genee: De Jong vum Mënsch gëtt geschwënn an d’Hänn vun de Mënschen ausgeliwwert.“
42009045	Mee si hunn dat, wat hie gesot huet, net verstanen. De Sënn vu senge Wierder blouf fir si verstoppt, esou datt si se net begraff hunn. Si hu gefaart, fir hien iwwert seng Ausso ze froen.
42009046	Dunn ass eng Diskussioun ënnert hinnen opkomm, wie vun hinne wuel dee Wichtegste wier.
42009047	De Jesus, deen d’Gedanke vun hiren Häerzer erkannt huet, huet e Këndche geholl an et nieft sech gestallt.
42009048	Hie sot zu hinnen: „Wien dëst klengt Kand a mengem Numm ophëlt, hëlt mech op; wie mech ophëlt, hëlt deen op, dee mech geschéckt huet; wien nämlech deen Onwichtegsten ënnert iech ass, gëtt dee Wichtegsten.“
42009049	De Jean huet geäntwert: „Meeschter, mir hunn ee gesinn, deen an dengem Numm Dämonen ausgedriwwen huet. Mir hunn him et verbueden, well hien dir net mat eis nogeet.“
42009050	De Jesus sot zu him: „Verbitt him et net! Wien net géint eis ass, ass fir eis.“
42009051	Wéi d’Zäit vu senger Himmelfaart méi no koum, huet hien decidéiert, fir a Richtung Jerusalem ze goen.
42009052	Hien huet Buete viru sech hir geschéckt. Ënnerwee koume si an en Duerf vun de Samariter, fir do alles fir hie virzebereeden.
42009053	Mee si hunn hien net wëllkomm geheescht, well hien op Jerusalem ënnerwee war.
42009054	Wéi seng Jénger, de Jacques an de Jean, dat gesinn hunn, frote si hien: „Här, wëlls du, datt mir Feier vum Himmel erofruffen, fir datt si zerstéiert ginn, geneesou wéi den Elia et gemaach hat?“
42009055	Mee hien huet sech ëmgedréit an huet si op d’Plaz gesat: „Dir wësst net, wat fir e Geescht iech animéiert.
42009056	De Jong vum Mënsch koum nämlech net, fir Mënscheliewen ze zerstéieren, mee fir se ze retten.“ Du gounge si an en anert Duerf.
42009057	Enges Daags, wéi si ënnerwee waren, sot eng Persoun zum Jesus: „Här, ech ginn dir iwwerall no, wou s du higees.“
42009058	„De Fuuss huet e Bau an de Vull huet en Nascht, mee de Jong vum Mënsch huet néierens eng Plaz, fir säi Kapp nidderzeleeën“, huet de Jesus him geäntwert.
42009059	Zu engem anere sot hien: „Komm mir no.“ „Här, looss mech fir d’éischt fortgoen, bis ech mäi Papp begruewe kann“, huet dee geäntwert.
42009060	„Looss déi Doudeg hir Doudeg begruewen, du awer géi a priedeg d’Kinnekräich vu Gott“, sot de Jesus zu him.
42009061	Nach en anere sot: „Här, ech ginn dir no, mee looss mech fir d’éischt de Leit doheem Äddi soen.“
42009062	„Keen, deen d’Hand un de Plou leet an zeréckkuckt, daacht eppes fir d’Kinnekräich vu Gott“, sot de Jesus zu him.
42010001	Duerno huet den Här siwwenzeg aner Jénger ernannt an huet si zwee an zwee an all Stad an op all Plaz, wou hien nach higoe wollt, viraus geschéckt.
42010002	„De Karschnatz ass grouss, mee et gëtt wéineg Aarbechter“, sot hien zu hinnen. „Biet also zum Här vum Karschnatz, datt hien Aarbechter schéckt, fir säi Karschnatz eranzehuelen.
42010003	Maacht iech op de Wee! Mee passt op, ech schécken iech wéi Lämmer ënner Wëllef eraus.
42010004	Huelt kee Portmonni mat, keng Posch a keng aner Sandalen a gréisst och keen ënnerwee.
42010005	Wou dir an en Haus gitt, do sot fir d’éischt: ‚Fridde sief dësem Stot.‘
42010006	Wann do eng friddlech Persoun lieft, da rout äre Fridden op hir; wann net, da kënnt en nees op iech zeréck.
42010007	Bleift an deem Haus an iesst an drénkt dat, wat dir zerwéiert kritt, well en Aarbechter huet säi Loun verdéngt. Gitt net vun Haus zu Haus.
42010008	Wann dir an eng Stad eragitt a si huelen iech op, dann iesst dat, wat iech virgesat gëtt.
42010009	Heelt déi Krank, déi do sinn, a sot zu hinnen: ‚D’Kinnekräich vu Gott ass no bei iech.‘
42010010	Wann dir awer an eng Stad gitt, déi iech net ophëlt, da gitt do eraus an d’Gaassen a sot:
42010011	‚De Stëbs aus ärer Stad, deen un eis pecht, wësche mir vun eis of als Ausso géint iech. Mee trotzdeem sollt dir dat hei wëssen: D’Kinnekräich vu Gott ass no bei iech.‘
42010012	Ech soen iech, op deem Dag ass et fir Sodom besser auszehale wéi fir dës Stad!
42010013	Wéi schrecklech ass et fir dech, Korasin! Wéi schrecklech ass et fir dech, Betsaida! Wann déi mächteg Doten, déi bei dir gemaach goufen, zu Tyr an zu Zidon gemaach gi wieren, da wiere si scho laang ëmgekéiert a séizen a Säck an Äschen do.
42010014	Um Geriicht ass et fir Tyr an Zidon besser auszehale wéi fir iech.
42010015	Du, Kapernaum, dat s du bis an den Himmel gehuewe goufs, gëss bis an den Hades erofgestouss.
42010016	Wien op iech lauschtert, lauschtert op mech; wien iech verwerft, verwerft mech a wie mech verwerft, verwerft deen, dee mech geschéckt huet.“
42010017	Déi Siwwenzeg koumen duerno voll Freed erëm a soten: „Här, esouguer d’Dämonen ënnerwerfe sech eiser an dengem Numm.“
42010018	„Ech hunn de Satan gesi wéi e Blëtz vum Himmel falen“, sot hien zu hinnen.
42010019	„Kuckt, ech hunn iech Autoritéit ginn, fir Schlaangen a Skorpiounen ze zertrëppelen an och Autoritéit iwwert all Muecht vum Feind. Et kann näischt iech schueden.
42010020	Freet iech awer net doriwwer, datt d’Geeschter iech ënnerdoe sinn, mee freet iech, datt är Nimm am Himmel opgeschriwwe sinn.“
42010021	Zu därselwechter Zäit huet de Jesus sech vill am hellege Geescht gefreet a sot: „Ech luewen dech Papp, Här vun Himmel an Äerd, well s du dat alles virun de Weisen a Gescheite verstoppt hues an et klenge Kanner gewisen hues. Jo, Papp, esou huet et dir gefall.
42010022	Alles ass mir vu mengem Papp iwwergi ginn an et weess keen, wien de Jong ass, ausser dem Papp, an et weess och keen, wien de Papp ass, ausser dem Jong an deen, deem de Jong de Papp weise wëllt.“
42010023	Dunn huet hie sech u seng Jénger gewant a sot zu hinnen: „Geseent sinn déi Aen, déi gesinn, wat dir gesitt;
42010024	ech soen iech, datt vill Prophéiten a Kinneke sech gewënscht hunn, dat ze gesinn, wat dir gesitt, a si hunn et net gesinn; an dat ze héieren, wat dir héiert, a si hunn et net héieren.“
42010025	Duerno stoung en Expert am Gesetz op an huet hien op d’Prouf gestallt: „Léiermeeschter, wat muss ech maachen, fir éiwegt Liewen ze ierwen?“
42010026	„Wat steet am Gesetz? Wat lies du do?“, huet de Jesus hie gefrot.
42010027	„‚Hief den Här, däi Gott, gär mat dengem ganzen Häerz, mat denger ganzer Séil, mat denger ganzer Kraaft a mat dengem ganze Verstand‘, an och ‚däin Nächste wéi dech selwer‘“, huet dee geäntwert.
42010028	„Deng Äntwert ass richteg“, sot de Jesus zu him. „Maach dat, da liefs du.“
42010029	Den Expert wollt sech selwer rechtfäerdegen a sot dofir zum Jesus: „A wien ass mäin Nächsten?“
42010030	Dunn huet de Jesus geäntwert: „E Mann goung vu Jerusalem erof op Jericho an ass ënnerwee vu Raiber iwwerfall ginn. Si hunn him d’Kleeder erofgestrëppt an hien zerschloen. Du gounge si fort an hunn hien hallef dout do leie gelooss.
42010031	Zoufälleg koum grad e Priister déi Strooss erof. Wéi hien de Mann gesinn huet, goung hien op der anerer Stroossesäit laanscht.
42010032	Och e Levit koum op déi Plaz. Wéi hie méi nobäi koum an e gesinn huet, goung hien op der anerer Stroossesäit laanscht.
42010033	E Samariter, deen do op der Rees war, koum och dohin, wou de Mann louch. Wéi hien e gesinn huet, hat hie Matleed mat him.
42010034	De Samariter goung bei hien an huet Ueleg a Wäin op seng Wonne geschott a se verbonnen. Hien huet en op säin Iesel gesat, huet en an eng Herberg bruecht an do fir hie gesuergt.
42010035	Den Dag drop, wéi hie fortgoung, huet hien zwee Denaren erausgeholl, se dem Wiert ginn a sot zu him: ‚Suerg fir hien! An dat, wat s du weider ausgëss, bezuelen ech der erëm, wann ech zeréckkommen.‘
42010036	Wie vun dësen dräi, mengs du, war elo en Nächste fir deen, dee vun de Raiber iwwerfall gouf?“
42010037	„Deen, dee sech senger erbaarmt huet“, huet den Expert geäntwert. „Géi a maach et genee esou“, sot de Jesus zu him.
42010038	Eng aner Kéier, wéi si ënnerwee waren, goung hien an en Duerf an eng Fra, déi Martha geheescht huet, huet hien an hirem Haus empfaangen.
42010039	Si hat eng Schwëster, déi Maria geheescht huet an déi dem Jesus zu Féiss souz, fir senger Léier nozelauschteren.
42010040	Mee d’Martha war mat deem villen Zerwéieren iwwerfuerdert a goung dofir bei de Jesus. „Här, ass et dir egal, datt meng Schwëster mech eleng léisst, fir ze zerwéieren? So him dach, datt hatt mir hëllefe soll!“
42010041	„Martha, Martha“, huet de Jesus him geäntwert. „Du méchs dir iwwert villes Suergen a vill Méi.
42010042	Et ass awer just eppes néideg an d’Maria huet de gudden Deel gewielt, deen him net ewechgeholl gëtt.“
42011001	Enges Daags huet de Jesus op enger Plaz gebiet. Wéi hie fäerdeg mat Biede war, huet ee vu senge Jénger zu him gesot: „Här, léier eis ze bieden, esou wéi de Jean seng Jénger et geléiert huet.“
42011002	Hie sot zu hinnen: „Wann dir biet, da sot: ‚Eise Papp am Himmel, gehellegt sief däin Numm. Däi Kinnekräich soll kommen. Däi Wëlle soll geschéien, wéi am Himmel esou och op der Äerd.
42011003	Gëff eis Dag fir Dag eist deeglecht Brout.
42011004	Erlooss eis eis Sënnen, a mir erloossen och deenen dat, wat si eis schëlleg sinn. Féier eis net an d’Versuchung, mee erléis eis vum Béisen.‘“
42011005	Hie sot zu hinnen: „Huelt un, dir hätt e Frënd a géift ëm Hallefnuecht bei e goen an e froen: ‚Frënd, kéints du mir dräi Ruechte Brout ginn?
42011006	E Frënd vu mir ass nämlech op senger Rees bei mech komm an ech hunn näischt, fir him z’offréieren.‘
42011007	An dee géif vu bannen äntweren: ‚Stéier mech net! D’Dier ass schonns zougespaart a meng Kanner an ech si schonn am Bett. Ech kann net opstoen an dir eppes ginn.‘
42011008	Ech soen iech: Och wann hien net opsteet, fir him eppes ze ginn, well hie säi Frënd ass, da steet hien nawell wéinst senger Onverschimmtheet op a gëtt him esou vill, wéi e brauch.
42011009	Geneesou soen ech iech: Frot an da kritt dir; sicht an da fannt dir; klappt un an et gëtt iech opgemaach;
42011010	well jiddereen, dee freet, kritt a jiddereen, dee sicht, fënnt an deem, deen uklappt, gëtt opgemaach.
42011011	Wie vun iech Pappe géif sengem Jong e Stee ginn, wann hien ëm Brout freet? Oder wann hien ëm e Fësch freet, géift dir him eng Schlaang amplaz vun engem Fësch ginn?
42011012	Oder wann hien ëm en Ee freet, géif dir him e Skorpioun ginn?
42011013	Wann dir schonn, déi dir béis sidd, wësst, äre Kanner gutt Kaddoen ze maachen, ëm wéi vill méi wäert den himmlesche Papp deenen den hellege Geescht ginn, déi hien dorëm froen?“
42011014	De Jesus huet en Dämon ausgedriwwen, dee stomm war. Nodeems den Dämon erausgefuer war, huet de Stomme geschwat an d’Leit ware verwonnert.
42011015	Etlech vun hinne soten awer: „Hien dreift d’Dämonen duerch de Beelsebul aus, de Prënz vun den Dämonen.“
42011016	Anerer hunn hien op d’Prouf gestallt an en Zeeche vum Himmel vun him verlaangt.
42011017	Mee de Jesus huet hir Gedanken erkannt a sot zu hinnen: „All Kinnekräich, wat a sech selwer gespléckt ass, geet zu Grond an e Stot, deen a sech selwer gespléckt ass, fält zesummen.
42011018	Wann awer de Satan a sech selwer gespléckt wier, wéi kéint säi Kinnekräich bestoe bleiwen? Dir sot jo, datt ech d’Dämonen duerch de Beelsebul ausdreiwen.
42011019	Wann ech duerch de Beelsebul Dämonen ausdreiwen, duerch wien dreiwen dann är Kanner se aus? Dofir gi si zu äre Riichteren.
42011020	Wann ech awer Dämonen duerch de Fanger vu Gott ausdreiwen, dann ass effektiv d’Kinnekräich vu Gott bei iech komm.
42011021	Wann e staarke Mann säin eegenen Haff mat Waffe bewaacht, dann ass säi Besëtz a Sécherheet.
42011022	Mee wa méi e staarken hien ugräift an hie Meeschter gëtt, dann hëlt dee méi Staarken him seng ganz Rüstung ewech, op déi hie sech verlooss huet, a verdeelt alles, wat hie geklaut huet.
42011023	Wien net mat mir ass, ass géint mech a wien net mat mir sammelt, dee verspreet.
42011024	Wann en onrenge Geescht aus engem Mënsch fiert, zitt en duerch dier Plazen, fir Rou ze sichen. E fënnt awer keng an dofir seet en: ‚Ech ginn hannescht a mäin Heem, vu wou ech koum.‘
42011025	Wann hien heemkënnt, fënnt hien et gekiert a geraumt.
42011026	Da geet hien hin an hëlt siwen aner Geeschter mat sech, déi méi béis si wéi hien, a si fueren do eran a bleiwen dra wunnen. Esou gëtt de leschten Zoustand vum Mënsch méi schro wéi den éischten.“
42011027	Wéi de Jesus dat alles sot, huet eng Fra aus der Mass vu Leit hir Stëmm erhuewen a sot zu him: „Geseent ass de Mammeläif, deen dech gedroen huet an och déi Broscht, déi dech geniert huet!“
42011028	Mee de Jesus huet geäntwert: „Villméi sinn déi geseent, déi d’Wuert vu Gott héieren a sech drun halen!“
42011029	Wéi sech ëmmer méi Leit versammelt hunn, huet de Jesus ugefaangen ze soen: „Dës Generatioun ass eng béis. Si sicht no engem Zeechen, mee si kritt keen Zeechen, ausser dem Zeeche vum Prophéit Yona.
42011030	Esou wéi de Yona en Zeeche fir d’Leit aus Nineve gouf, esou ass de Jong vum Mënsch e fir dës Generatioun.
42011031	D’Kinnigin vum Süde steet um Geriicht zesumme mat de Männer vun dëser Generatioun op a veruerteelt si. Si koum nämlech vum Enn vun der Äerd, fir dem Salomon seng Wäisheet ze héieren. Kuckt, et ass een hei, dee méi wichteg ass wéi de Salomon.
42011032	D’Männer aus Nineve stinn um Geriicht zesumme mat dëser Generatioun op a veruerteele si, well si ëmgekéiert hunn, wéi de Yona hinne gepriedegt huet. Kuckt, et ass een hei, dee méi wichteg ass wéi de Yona.
42011033	Et fänkt keen eng Luucht un, fir se op eng heemlech Plaz oder ënnert e Sieschterkuerf ze stellen, mee hie stellt se op e Liichter, fir datt déi, déi erakommen, d’Liicht kënne gesinn.
42011034	D’Luucht vum Kierper ass d’A. Wann däin A gutt ass, dann ass däi ganze Kierper voller Liicht. Mee wann et béis ass, dann ass däi Kierper voller Däischtert.
42011035	Gëff dofir uecht, datt d’Liicht an dir net Däischtert ass!
42011036	Wann däi ganze Kierper voller Liicht ass a keen Deel Däischtert dran ass, dann ass e voller Liicht, wéi wann eng Luucht dech beliicht.“
42011037	Wéi hie geschwat huet, huet e Pharisäer de Jesus invitéiert, fir bei hien iessen ze kommen. De Jesus goung bei hien an huet beim Dësch Plaz geholl.
42011038	Wéi de Pharisäer dat gesinn huet, war hien iwwerrascht, datt de Jesus virum Iessen net fir d’éischt mam ganze Kierper ënnert d’Waasser duerchgaange war, fir sech ze rengegen.
42011039	Du sot den Här zu him: „Dir Pharisäer maacht zwar de Becher an den Teller bausse propper, mee bannendra fëllt dir se mam Wonsch, fir ze klauen a béis ze sinn.
42011040	Dir Toperten! Huet net deen, deen dat Baussenzegt erschafen huet, och dat Bannenzegt erschafen?
42011041	Gitt léiwer Almosen aus deem, wat an iech ass, an dann ass alles fir iech reng.
42011042	Wéi schrecklech ass et fir iech Pharisäer! Dir gitt nämlech en Zéngtel vu Peffermënz, Wäiraut an och jidder Zort vu Kraider of, mee dir vernoléissegt d’Gerechtegkeet an d’Léift vu Gott. Dat alles hätt dir maache sollen, ouni dat anert z’ënnerloossen.
42011043	Wéi schrecklech ass et fir iech Pharisäer! Dir hutt nämlech déi bescht Plaz an de Synagoge gär a gitt och gär op de Maartplaze gegréisst.
42011044	Wéi schrecklech ass et fir iech Léiermeeschtere vum Gesetz a Pharisäer! Dir Heuchler! Dir sidd nämlech ewéi Griewer, déi een net gesäit, an d’Leit, déi driwwer ginn, si sech däers net bewosst.“
42011045	Dunn huet ee vun de Experten am Gesetz him geäntwert: „Léiermeeschter, du beleidegs eis mat denge Wierder!“
42011046	Mee hien huet geäntwert: „Wéi schrecklech ass et fir iech Experten am Gesetz! Dir luet de Mënschen nämlech Laaschten op, déi schwéier ze droe sinn, an dir selwer réiert déi Laaschten net emol mat engem Fanger un.
42011047	Wéi schrecklech ass et fir iech! Dir baut nämlech d’Monumenter fir d’Prophéiten an är Pappen hu si ëmbruecht.
42011048	Esou bezeit dir, datt dir d’Dote vun äre Pappe gutt heescht; well si hunn d’Prophéiten effektiv ëmbruecht an dir baut hinne Monumenter.
42011049	Dofir sot och d’Wäisheet vu Gott: ‚Ech schécke Prophéiten an Apostele bei si an en etlech vun hinne gi vun hinnen ëmbruecht a verfollegt‘,
42011050	fir datt d’Blutt vun all de Prophéiten, dat säit der Grënnung vun der Welt ausgeschott gouf, vun dëser Generatioun zeréckverlaangt gëtt,
42011051	vum Blutt vum Abel bis zum Blutt vum Sacharia, deen tëschent dem Altor an dem Tempel ëmbruecht gouf. Jo, ech soen iech, dat gëtt vun dëser Generatioun zeréckverlaangt.
42011052	Wéi schrecklech ass et fir iech Experten am Gesetz! Dir hutt nämlech de Schlëssel vun der Erkenntnes ewechgeholl. Dir sidd selwer net eragaangen an dir hutt déi, déi am Gaang waren, eranzegoen, dovunner ofgehalen.“
42011053	Nodeems hien dat alles gesot hat, hunn d’ Léiermeeschtere vum Gesetz an d’Pharisäer him dat nogedroen an hunn him mat hire ville Froe staark zougesat.
42011054	Si wollten him eng Fal stellen, fir hie mat sengen eegene Wierder ze fänken, esou datt si hien ukloe kéinten.
42012001	Bannent där Zäit, hu sech onmoosseg vill Leit versammelt, esou datt si een deem aneren op d’Féiss getrëppelt hunn. Du sot de Jesus fir d’éischt zu senge Jénger: „Hitt iech virum Deessem vun de Pharisäer, dat heescht hirer Schäinhellegkeet.
42012002	Et gëtt nämlech näischt, wat zougedeckt ass, wat net opgedeckt gëtt, an näischt, wat verstoppt ass, wat net bekannt gëtt.
42012003	Wat dir am Däischtere gesot hutt, dat gëtt am Liicht gehéiert, a wat dir an de Kabaisercher an d’Ouer gepëspert hutt, dat gëtt vun den Diech aus verkënnegt.
42012004	Ech soen iech, meng Frënn, hutt keng Angscht virun deenen, déi de Kierper ëmbréngen, mee duerno näischt weider maache kënnen.
42012005	Ech weisen iech, wien dir fäerte sollt: Fäert deen, deen nodeems hien ëmbruecht huet, och d’Muecht huet, fir an d’ Gehenna ze geheien! Jo, ech soen iech, fäert deen!
42012006	Ginn net fënnef Spatze fir zwou Koffermënze verkaf? An dach ass kee vun hinne viru Gott vergiess.
42012007	Jo, esouguer d’Hoer op ärem Kapp sinn alleguer gezielt. Hutt dofir keng Angscht! Dir sidd méi wäert wéi vill Spatzen.
42012008	Mee ech soen iech, wie sech virun de Mënschen zu mir bekennt, zu deem bekennt och de Jong vum Mënsch sech virun den Engele vu Gott.
42012009	Mee wie mech virun de Mënsche verleegent, dee gëtt och virun den Engele vu Gott verleegent.
42012010	Jiddereen, deen e Wuert géint de Jong vum Mënsch seet, kritt verzien. Mee wie géint den hellege Geescht lästert, dee kritt net verzien.
42012011	Wa si iech awer virun d’ Synagogen, virun d’Herrscher an d’Autoritéite bréngen, maacht iech keng Suergen doriwwer, wéi dir iech oder mat wat dir iech veräntwere sollt oder wat dir soe sollt.
42012012	Den hellege Geescht léiert iech nämlech an deem Moment, wat dir soe sollt.“
42012013	Du sot een aus de ville Leit zu him: „Léiermeeschter, so mengem Brudder, datt hien d’Ierfschaft mat mir deele soll.“
42012014	„Mënsch, wien huet mech als Riichter iwwert iech agesat oder als Mediateur, fir an ärer Ierfschaft ze arbitréieren?“, huet de Jesus him geäntwert.
42012015	Duerno sot hien zu hinnen: „Gitt uecht an hitt iech virun der Rangstegkeet! Dem Mënsch säi Liewen hänkt nämlech net vu sengem Besëtz of, egal wéi räich hien ass.“
42012016	Hien huet hinnen dëst Gläichnes verzielt: „De Buedem vun engem Räichen huet ganz vill gedroen.
42012017	Deen duecht sech: ‚Wat soll ech elo maachen? Ech hu keng Plaz, fir meng Recolte ze lageren?‘
42012018	Hie sot: ‚Ech maache Folgendes: Ech rappe meng Scheieren of a baue méi grousser. Do dra kann ech da meng ganz Recolte a mäi ganze Besëtz lageren.
42012019	Da kann ech mir selwer soen: „Du hues elo eng grouss Reserve fir eng Rei Joren. Rascht elo – iess, drénk a sief gudder Déng!“‘
42012020	Mee Gott sot zu him: ‚Du Topert! Nach hënt gëtt deng Séil vun dir gefuerdert. Wie kritt dann all dat, wat s du opgekéipt hues?‘
42012021	Esou geet et deem, dee fir sech selwer Räichtum opkéipt, mee net räich vis-à-vis vu Gott ass.“
42012022	Du sot hien zu senge Jénger: „Dofir soen ech iech, maacht iech keng Suergen iwwert äert Liewen, iwwert dat, wat dir iesse sollt, an och net iwwert äre Kierper, iwwert dat, wat dir undoe sollt.
42012023	D’Liewe besteet nämlech aus méi wéi aus Iessen an de Kierper aus méi wéi aus Kleeder.
42012024	Observéiert emol d’Kueben: Si séien net a ginn och net an de Karschnatz; si hu keng Spënnchen an och keng Scheier an dach fiddert Gott si. Dir sidd dach vill méi wäert wéi d’Vigel!
42012025	A wie vun iech ka säi Liewen ëm een Abléck verlängeren, andeems hie sech Suerge mécht?
42012026	Wann dir mol net capabel sidd esou eng Klengegkeet fäerdegzebréngen, firwat maacht dir iech Suergen ëm de Rescht?
42012027	Observéiert emol d’Lilien, wéi si wuessen: Si schaffen net a si spannen net. An dach soen ech iech, datt esouguer de Salomon a senger ganzer Herrlechkeet, net esou gekleet war wéi eng vun dëse Blummen.
42012028	Wa Gott d’Gras, dat haut op der Gewan steet a muer an den Uewe gehäit gëtt, esou kleet, ëm wéi vill méi kleet hien iech, dir Klenggleeweg?
42012029	Strieft also net no deem, wat dir iesse sollt, oder no deem, wat dir drénke sollt, an zerbriecht iech net de Kapp doriwwer.
42012030	D’Natioune vun der Welt striewen nämlech no all deem; äre Papp weess awer, datt dir all dat braucht.
42012031	Strieft éischter nom Kinnekräich vu Gott, da gëtt iech all dat bäigefüügt.
42012032	Fäert net, kleng Häerd, well ärem Papp mécht et Freed, fir iech d’Kinnekräich ze ginn.
42012033	Verkaaft äre Besëtz a gitt Almosen. Esou schaaft dir iech Portmonnien, déi net verschläissen, e Schatz am Himmel, deen ni vergeet, wou keen Déif hikënnt a keng Matt e frësst.
42012034	Do, wou äre Schatz ass, do ass och äert Häerz.
42012035	Sidd prett an ugedoen, fir ze schaffen, a loosst är Luuchte brennen!
42012036	Sidd ewéi Mënschen, déi op hire Meeschter waarden, wann hie vun der Hochzäit zeréckkënnt, fir datt si prett sinn, fir him eenzock opzemaachen, wann hien heemkënnt an uklappt.
42012037	Geseent sinn déi Dénger, déi de Meeschter waakreg virfënnt, wann hien zeréckkënnt. Ech soen iech d’Wourecht: Hien deet d’Schaffgezei un, léisst si bei Dësch Plaz huelen an zerwéiert si.
42012038	Sollt hien awer an der zweeter oder an der drëtter Wuecht kommen an hie si prett virfënnt – geseent sinn dës Dénger.
42012039	Verstitt dat hei: Wann den Haushär gewosst hätt, um wéi vill Auer den Déif komme géif, dann hätt hien opgepasst an net zougelooss, datt géif a säin Haus agebrach ginn.
42012040	Dofir sollt och dir iech prett halen, well de Jong vum Mënsch zu enger Stonn kënnt, an där dir hien net erwaart.“
42012041	Dunn huet de Péitrus hie gefrot: „Här, ziels du dëst Gläichnes nëmme fir eis oder och fir all déi aner?“
42012042	Den Här huet geäntwert: „Wien ass dann deen treien a weise Verwalter, deen de Meeschter iwwert d’Gesënner setzt, fir datt hien hinnen zur richteger Zäit hiren Undeel un Iesse gëtt?
42012043	Geseent ass deen Dénger, deen de Meeschter domat beschäftegt virfënnt, wann hien zeréckkënnt.
42012044	Ech soen iech d’Wourecht! De Meeschter mécht hien zum Verwalter vu sengem ganze Besëtz.
42012045	Mee wann deen Dénger bei sech denkt: ‚Mäi Meeschter kënnt nach esou bal net‘, an hie fänkt un, déi aner Dénger a Meed ze beetschen, z’iessen, ze drénken a sech voll lafen ze loossen,
42012046	da kënnt de Meeschter vun deem Dénger op engem Dag zeréck, op deem hien en net erwaart, an zu enger Stonn, déi hien net kennt. Als Strof gäisselt säi Meeschter hien a gëtt him säin Undeel bei den Ongleewegen.
42012047	Deen Dénger, dee sengem Meeschter säi Wëlle kennt, awer näischt virbereet an net dat mécht, wat säi Meeschter wëllt, dee gëtt zerguttst zerschloen.
42012048	Mee deen, deen et net besser weess, mee eppes mécht, fir dat hie Schléi verdéngt hätt, gëtt wéineg geschloen. Jiddereen, dee vill krut, vun deem gëtt vill verlaangt; wiem vill uvertraut gouf, vun deem gëtt ëmsou méi verlaangt.
42012049	Ech si komm fir Feier op d’Äerd ze geheien a wat wënschen ech mir, datt et schonns ugefaange wier!
42012050	Ech muss awer nach mat enger Daf gedeeft ginn an ech si bedréckt, soulaang si net duerchgeféiert ginn ass.
42012051	Mengt dir ech wier komm, fir Fridden op d’Äerd ze bréngen? Ech soen iech: Iwwerhaapt net – villméi Trennung.
42012052	Vun elo u sinn der fënnef an engem Stot oneens: dräi géint zwee an zwee géint dräi.
42012053	De Papp ass géint de Jong an de Jong géint de Papp; d’Mamm ass géint d’Duechter an d’Duechter géint d’Mamm; d’Schwéiermamm ass géint d’Schnauer an d’Schnauer géint d’Schwéiermamm.“
42012054	De Jesus sot weider zu de Leit: „Wann dir eng Wollek am Westen opzéie gesitt, da sot dir direkt: ‚Et gëtt Reen‘, an esou kënnt et dann och.
42012055	Wann de Wand aus dem Süde bléist, da sot dir: ‚Et gëtt eng gliddeg Hëtzt‘, an esou kënnt et dann och.
42012056	Dir Heuchler! Dir kënnt d’Ausgesi vum Himmel a vun der Äerd deiten, mee wéi kann et da sinn, datt dir dës Zäit net deite kënnt?
42012057	Firwat decidéiert dir net selwer wat richteg ass?
42012058	Wann s du mat deem, deen dech uklot, viru Geriicht gees, da setz du ënnerwee alles drun, fir déi Affaire an d’Rei ze bréngen, fir datt hien dech net virun de Riichter schleeft an de Riichter dech dem Offizéier iwwergëtt an den Offizéier dech dann an de Prisong gehäit.
42012059	Ech soen dir, du kënns do net eraus, bis du déi lescht Mënz ofbezuelt hues!“
42013001	Zu där Zäit koumen e puer Leit bei de Jesus an hunn him verzielt, datt de Pilatus d’Blutt vun de Galileeër mam Blutt vun hiren Affer vermëscht hätt.
42013002	De Jesus huet hinne geäntwert: „Mengt dir, dës Galileeër wiere méi schro Sënner gewiescht, wéi all déi aner Galileeër, well si dat hu missen erdroen?
42013003	Neen, soen ech iech! Wann dir net ëmkéiert, kommt dir geneesou ëm.
42013004	Oder huelt déi Uechtzéng, op déi den Tuerm zu Schiloach gefall ass a si all erschloen huet. Mengt dir, si wiere méi schro Sënner gewiescht, wéi all déi aner Awunner vu Jerusalem?
42013005	Neen, soen ech iech! Wann dir net ëmkéiert, kommt dir geneesou ëm!“
42013006	Dunn huet hien dëst Gläichnes verzielt: „E Mann hat e Figebam a säi Wéngert geplanzt. Hie koum dohin an huet Friichten drop gesicht, mee huet keng fonnt.
42013007	Du sot hien zu sengem Wënzer: ‚Kuck emol! Zënter dräi Joer kommen ech heihin, fir Friichten op dësem Figebam ze sichen, mee hu keng fonnt. Ha dach de Bam ëm! Firwat soll en d’Kraaft aus dem Buedem zéien?‘
42013008	De Wënzer huet him geäntwert: ‚Här, looss de Bam nach dëst Joer stoen, bis ech ronderëm gegruewen an e gedüngt hunn.
42013009	Wann en dann d’nächst Joer Friichten dréit, schéin a gutt; wann net, da kanns du en ëmhaen.‘“
42013010	Op engem Sabbat huet de Jesus an enger vun de Synagogen enseignéiert.
42013011	Et war eng Fra do, déi schonns uechtzéng Joer laang vun engem Geescht geplot gouf, dee si verkrëppelt huet. Si war ganz kromm a konnt sech net riicht halen.
42013012	Wéi de Jesus si gesinn huet, huet hie si bei sech geruff a sot zu hir: „Fra, du bass vun denger Behënnerung befreit.“
42013013	Hien huet seng Hänn op si geluecht an eenzock konnt si sech riicht halen an huet Gott verherrlecht.
42013014	Mee de President vun der Synagog war ausser sech, datt de Jesus op engem Sabbat geheelt huet, a sot zu de Leit: „Et si sechs Deeg op deenen de Mënsch schaffe soll; kommt also op deenen Deeg, fir geheelt ze ginn, an net um Sabbatdag.“
42013015	Den Här huet du ripostéiert: „Heuchler! Bënnt net jidderee vun iech säin Uess oder Iesel um Sabbat lass, fir e bei d’Dränk ze féieren?
42013016	Sollt dës Fra, déi eng Duechter vum Abraham ass an déi uechtzéng Joer laang (denkt nëmmen drun!) vum Satan gefesselt gouf, net op dësem Sabbat vun hire Fessele befreit ginn?“
42013017	Wéi hien dat gesot hat, waren all seng Géigner blaméiert an all d’Leit hu sech iwwert all déi herrlech Doten, déi hie gemaach huet, gefreet.
42013018	Du sot hien: „Wat gläicht dem Kinnekräich vu Gott? Mat wat soll ech et vergläichen?
42013019	Et ass wéi e Moschterkär, deen e Mann geholl huet an a säi Gaart gehäit huet. En ass gewuess an zu engem grousse Bam ginn an déi wëll Vigel hunn hir Näschter a sengen Äscht gebaut.“
42013020	Nees sot hien: „Mat wat soll ech d’Kinnekräich vu Gott vergläichen?
42013021	Et ass ewéi Deessem, deen eng Fra kritt huet an ënner dräi Moosse Weessemiel gemëscht huet bis dat ganzt gesaiert war.“
42013022	Um Wee fir op Jerusalem goung de Jesus duerch d’Stied an d’Dierfer an huet enseignéiert.
42013023	Ënnerwee huet een hie gefrot: „Här, ginn nëmme wéineg Leit gerett?“ Hien huet hinne geäntwert:
42013024	„Beméit iech, duerch déi schmuel Paart eranzekommen. Ech soen iech, vill Leit probéieren, eranzekommen, mee et geléngt hinnen net.
42013025	Wann den Haushär bis opgestanen ass, d’Dier zougemaach huet an dir stitt baussen un der Dier ze klappen an ze ruffen: ‚Här, Här, maach eis dach d’Dier op!‘, da seet hien zu iech: ‚Ech weess net, wien dir sidd a vu wou dir kommt.‘
42013026	Da sot dir: ‚Mir hu mat dir giess a gedronk. Du hues op eise Stroosse geléiert.‘
42013027	Mee hie seet dann zu iech: ‚Ech soen iech, ech weess net, vu wou dir kommt. Gitt fort vu mir, dir déi Onrecht dot!‘
42013028	Do gëtt gekrasch a mat den Zänn gegrätscht, wann dir den Abraham, den Isaak, de Jakob an all d’Prophéiten am Kinnekräich vu Gott gesitt, mee dir selwer sidd ausgeschloss ginn.
42013029	Si komme vum Osten a vum Westen, vum Norden a vum Süden an huelen am Kinnekräich vu Gott bei Dësch Plaz.
42013030	Da sinn e puer vun deenen, déi déi Lescht waren, déi Éischt, an anerer, déi déi Éischt waren, sinn dann déi Lescht.“
42013031	Nach den Dag selwer koumen e puer Pharisäer bei hien a soten zu him: „Maach dech vun hei fort! Verlooss dës Géigend, well den Herodes dech ëmbrénge wëllt.“
42013032	Hie sot zu hinnen: „Gitt hin a sot zu deem Fuuss: ‚Kuck, ech dreiwen Dämonen aus an heelen nach haut a muer an um drëtten Dag erfëllen ech mäi Wierk.‘
42013033	An dach muss ech haut, muer an den Dag drop nach weidergoen, well et ondenkbar ass, datt e Prophéit baussent Jerusalem stierft.
42013034	Jerusalem! Jerusalem! Du bréngs d’Prophéiten ëm a stengegs déi, déi bei dech geschéckt goufen! Wéi dacks hätt ech gär deng Kanner ëm mech gesammelt, esou wéi eng Kluck hir Jippelcher ënnert hir Flilleken hëlt, mee dir Kanner wollt dat net.
42013035	Kuckt! Äert Haus gëtt iech verlooss iwwerlooss. Ech soen iech, dir gesitt mech net, bis déi Zäit kënnt, an där dir sot: ‚Geseent ass deen, deen am Numm vum Här kënnt!‘“
42014001	Wéi hien an d’Haus vun engem vun de bedeitende Pharisäer goung, fir um Sabbat do z’iessen, hu si hie genee observéiert.
42014002	E Mann mat Waasser an de Glidder stoung virum Jesus.
42014003	Du frot de Jesus d’Experten am Gesetz an d’Pharisäer: „Ass et erlaabt, um Sabbat ze heelen?“
42014004	Mee si hunn näischt geäntwert. Dunn huet de Jesus de Mann ugepaakt, geheelt a goe gelooss.
42014005	Doropshi frot de Jesus si: „Wie vun iech, deem säi Jong oder Uess an e Gruef fält, géif en net eenzock erauszéien, och um Sabbat?“
42014006	Dorop konnte si him net äntweren.
42014007	Wéi hie gemierkt huet, datt d’Gäscht sech d’Éiereplazen erausgesicht hunn, huet hien hinnen e Gläichnes verzielt:
42014008	„Wann s du vun engem op eng Hochzäitsfeier invitéiert gëss, da setz dech net op d’Éiereplaz. Et kéint jo sinn, datt nach méi e wichtege Gaascht wéi s du invitéiert gouf.
42014009	Deen, deen iech allebéid invitéiert huet, géif da bei dech kommen an dir soen: ‚Gëff dës Plaz deem heiten.‘ Da wiers du blaméiert a misst déi lescht Plaz huelen.
42014010	Am Géigendeel, wann s du invitéiert gëss, da géi a setz dech op déi lescht Plaz, fir datt, wann deen erakënnt, deen dech invitéiert huet, zu dir soe kann: ‚Frënd, setz dech dach méi uewen hin!‘ Dat éiert dech virun all de Gäscht, déi mat dir zu Dësch sinn.
42014011	Jiddereen, dee sech nämlech selwer erhieft, gëtt erniddregt, a wie sech selwer erniddregt, gëtt erhuewen.“
42014012	Du sot hien zu deem, deen hien invitéiert hat: „Wann s du Gäscht op d’Mëttegiessen oder d’Owesiessen invitéiers, da fro net deng Frënn, deng Bridder, deng Famill oder deng räich Noperen. Soss invitéiere si dech och nees erëm an op dës Manéier gëss du erëmbezuelt.
42014013	Am Géigendeel, wann s du e Fest gëss, dann invitéier déi Aarm, d’Krëppelen, déi Schlamm an déi Blann.
42014014	Da gëss du geseent, well si dech net kënnen erëmbezuelen. Du gëss nämlech bei der Operstéiung vun de Gerechten erëmbezuelt.“
42014015	Wéi ee vun deenen, déi mat zu Dësch louchen, dat héieren huet, sot hien zum Jesus: „Geseent ass deen, deen am Kinnekräich vu Gott Brout ësst.“
42014016	Du sot de Jesus zu him: „E Mann huet e grousst Festiesse ginn an huet vill Leit invitéiert.
42014017	Wéi et Zäit fir d’Iesse war, huet hie säin Dénger bei d’Gäscht erausgeschéckt, fir zu hinnen ze soen: ‚Kommt, et ass elo alles prett.‘
42014018	Mee si hunn alleguer ugefaangen, sech z’entschëllegen. Deen éischte sot: ‚Ech hunn e Feld kaf an ech muss mer et ukucke goen. Entschëlleg mech also, wann ech gelift.‘
42014019	En anere sot: ‚Ech hu fënnef Puer Uesse kaf an ech gi se lo ausprobéieren. Entschëlleg mech also, wann ech gelift.‘
42014020	Nach en anere sot: ‚Ech hunn eng Fra bestuet an dofir kann ech net kommen.‘
42014021	Den Dénger koum zeréck bei säi Meeschter a sot him all dës Ausriede virun. Du gouf den Haushär rosen a sot zu sengem Dénger: ‚Géi séier op d’Stroossen an d’Gaasse vun der Stad eraus a bréng déi Aarm, d’Krëppelen, déi Schlamm an déi Blann heihin.‘
42014022	‚Meeschter, dat, wat s du befuel has, ass gemaach ginn, mee et bleiwe nach Plaze fräi‘, sot den Dénger.
42014023	‚Géi eraus op d’Landstroossen an op d’Feldweeër an iwwerzeeg d’Leit vun do eranzekommen, fir datt mäin Haus voll gëtt‘, sot de Meeschter dunn zu sengem Dénger.
42014024	‚Ech soen iech, kee vun deenen, déi invitéiert waren, kritt mäi Festiessen ze schmaachen.‘“
42014025	Ganz vill Leit ware mam Jesus ënnerwee. Hien huet sech ëmgedréit a sot zu hinnen:
42014026	„Wie bei mech kënnt an net säi Papp, seng Mamm, seng Fra, seng Kanner, seng Bridder, seng Schwëster, jo esouguer säin eegent Liewen haasst, dee kann net mäi Jénger sinn.
42014027	Wie säi Kräiz net op sech hëlt a mir nokënnt, kann net mäi Jénger sinn.
42014028	Ugeholl et wëllt ee vun iech en Tuerm bauen. Setzt e sech net fir d’éischt a rechent d’Käschten aus, fir ze gesinn, ob hie genuch huet, fir de Bau ofzeschléissen?
42014029	Soss kéint et jo sinn, datt hien d’Fëllement leet, mee de Bau net ofschléisse kann, an da maachen all d’Leit, déi dat gesinn, de Geck mat him.
42014030	Si soen dann: ‚Dee Mann huet ugefaange mat Bauen, mee konnt net fäerdeg bauen!‘
42014031	Oder wat fir e Kinnek zitt géint en anere Kinnek an de Krich, ouni sech fir d’éischt ze setzen an driwwer nozedenken, ob hie mat sengen zéngdausend Zaldote géint dee kann auszéien, deen der zwanzegdausend huet?
42014032	Wann hien et net kann, schéckt hien dann net eng Delegatioun aus, fir Fridden auszehandelen, wann deen aneren nach wäit ewech ass?
42014033	Geneesou ka kee vun iech, deen net säi ganze Besëtz wéinst menger opgëtt, mäi Jénger sinn.
42014034	Salz ass gutt; mee wann d’Salz fad gëtt, mat wat kann een et dann nees salzeg maachen?
42014035	Et ass da weder fir de Buedem nach fir de Mëschtekoup ze gebrauchen a gëtt ewechgepucht. Wien Oueren huet, fir ze lauschteren, soll nolauschteren!“
42015001	Duerno hunn all d’ Steierandreiwer an aner Sënner sech ëm de Jesus versammelt, fir him nozelauschteren.
42015002	D’ Pharisäer an d’ Léiermeeschtere vum Gesetz hu gegrommelt: „Dee Mann hei hält sech mat Sënner op an ësst mat hinnen.“
42015003	Dofir huet de Jesus hinnen dëst Gläichnes verzielt:
42015004	„Wann ee vun iech honnert Schof hätt an hie géif eent vun hinne verléieren, géif hien dann net déi néngannonzeg an der Wüst zeréckloossen a sech op d’Sich no deem Verluerene maachen, bis hien et fonnt hätt?
42015005	Wann hien et fonnt huet, leet hien et voller Freed op seng Schëlleren.
42015006	Da kënnt hien heem, rifft seng Frënn an Noperen zesummen a seet zu hinnen: ‚Freet iech zesumme mat mir, well ech hu mäi Schof, dat verluer war, erëmfonnt!‘
42015007	Ech soen iech, geneesou gëtt et am Himmel méi Freed iwwert ee Sënner, deen ëmkéiert, wéi iwwert néngannonzeg Gerechter, déi et net néideg hunn ëmzekéieren.
42015008	Oder huelt eng Fra, déi zéng Sëlwermënzen huet an eng verléiert. Fänkt si dann net eng Luucht un, kiert d’Haus a sicht genee, bis si d’Mënz fonnt huet?
42015009	Wa si se fonnt huet, rifft si hir Frënn an Noperen zesummen a seet: ‚Freet iech zesumme mat mir, well ech hunn d’Mënz, déi ech verluer hat, erëmfonnt!‘
42015010	Ech soen iech, geneesou ass och Freed virun den Engele vu Gott iwwert ee Sënner, deen ëmkéiert.“
42015011	Du sot hien: „Et war e Mann, deen zwee Jongen hat.
42015012	De jéngste vun hinne sot zu sengem Papp: ‚Papp, gëff mir meng Deel vum Besëtz, dee mir zousteet.‘ De Papp huet säi Besëtz dunn opgedeelt.
42015013	Net laang duerno huet de Jéngsten alles zesummegeraf an huet sech op de Wee gemaach an e Land, dat wäit ewech louch. Do huet hie säi ganze Besëtz verpolvert, well hien op groussem Fouss gelieft huet.
42015014	Wéi hien alles ausginn hat, koum eng schro Hongersnout iwwert dat Land an et huet ugefaangen, him um Néidegen ze feelen.
42015015	Du goung hien hin an huet sech an den Déngscht vun engem Bierger vun deem Land gestallt. Deen huet hien op d’Weed erausgeschéckt, fir d’Schwäin ze hidden.
42015016	Hien hätt sech gär säi Bauch mat de Scheeken, déi d’Schwäin gefriess hunn, gefëllt, mee et huet keen him eppes dovunner ginn.
42015017	Wéi hie sech beduecht huet, sot hien: ‚Wéi vill vu mengem Papp sengen Doléiner hu Brout méi wéi genuch an ech stierwen hei vun Honger!
42015018	Ech maache mech op de Wee a ginn erëm bei mäi Papp heem a soen dann zu him: „Papp, ech hu géint den Himmel a géint dech gesënnegt.
42015019	Ech sinn net méi wierdeg däi Jong genannt ze ginn. Maach mech zu engem vun dengen Doléiner.“‘
42015020	Hien huet sech op de Wee gemaach a koum bei säi Papp zeréck. Wéi hien nach wäit ewech war, huet säi Papp hie gesi kommen an hat Matleed mat him. Hien ass sengem Jong entgéintgelaf, ass him ëm den Hals gefall an huet hie gekësst.
42015021	Säi Jong sot zu him: ‚Papp, ech hu géint den Himmel a géint dech gesënnegt. Ech sinn net méi wierdeg, däi Jong genannt ze ginn.‘
42015022	Mee de Papp sot zu sengen Dénger: ‚Bréngt dat bescht Kleed heihin an ditt him et un. Ditt him e Rank u säi Fanger a Sandalen u seng Féiss.
42015023	Bréngt dat gemäschtent Kallef a schluecht et. Loosst eis iessen a feieren.
42015024	Mäi Jong war nämlech dout an ass nees lieweg ginn; hie war verluer an ass erëmfonnt ginn.‘ Dunn hu si mat Feieren ugefaangen.
42015025	Säin eelste Jong war op der Gewan. Wéi hien zeréckkoum an ëmmer méi no bei d’Haus koum, huet hie Musek an Danzen héieren.
42015026	Dunn huet hien ee vun den Dénger geruff an hie gefrot, wat lass wier.
42015027	Den Dénger sot zu him: ‚Däi Brudder ass heemkomm. Däi Papp huet dat gemäschtent Kallef geschluecht, well hien hie gesond erëmkrut.‘
42015028	Du gouf den eelste Jong rosen a wollt net eragoen. Dofir koum säi Papp eraus an huet him gutt zougeriet,
42015029	mee hie sot zu sengem Papp: ‚Kuck, esou vill Joren déngen ech dir elo! Ech sinn ni géint deng Uerdere gaangen. Mee du hues mir net emol eng eenzeg Kéier e jonke Geessebock ginn, fir mat menge Frënn feieren ze kënnen.
42015030	Soubal awer dëse Jong vun dir, deen däi ganzt Verméige mat Houere verpolvert huet, zeréckkoum, hues du dat gemäschtent Kallef fir hie geschluecht!‘
42015031	Säi Papp sot zu him: ‚Fils, du bass ëmmer bei mir an alles, wat Mäint ass, ass Däint.
42015032	Elo musse mir dach feieren an eis freeën, well däi Brudder dout war an nees lieweg ass; hie war verluer an ass erëmfonnt ginn.‘“
42016001	Weider sot de Jesus zu senge Jénger: „Et gouf e räiche Mann, deen e Verwalter hat. Dee gouf beim Räichen ugeklot, datt hie géif deem säi Besëtz verpolveren.
42016002	Doropshin huet hien de Verwalter komme gelooss a sot zu him: ‚Wat héieren ech do vun dir? Maach mir e Rapport vun denger Gestioun, well vun elo u kanns du net méi Verwalter sinn.‘
42016003	Du sot de Verwalter bei sech: ‚Wat soll ech elo maachen, well mäi Meeschter mir d’Verwaltung ewechhëlt? Ech sinn net staark genuch, fir an de Gruef schaffen ze goen, a fir ze heeschen, schummen ech mech.
42016004	Ech weess, wat ech maachen, fir datt d’Leit mech trotzdeem bei sech doheem ophuelen, och wa mir d’Verwaltung ewechgeholl gëtt.‘
42016005	Hien huet all eenzele Schëldener vu sengem Meeschter bei sech geruff. Hie sot zum éischten: ‚Wéi vill schëllegs du mengem Meeschter?‘
42016006	Dee sot: ‚Honnert Faass Ueleg.‘ Du sot hien zu him: ‚Hei, huel däi Scholdschäin, setz dech a schreif séier en neie vu fofzeg.‘
42016007	Duerno huet hien en anere gefrot: ‚Wéi vill schëllegs du him?‘ Dee sot: ‚Honnert Kor Weess.‘ Hie sot zu him: ‚Hei, huel däi Scholdschäin a schreif en neie vun achzeg.‘
42016008	Dunn huet de Meeschter den ongerechte Verwalter gelueft, well hien esou lous gehandelt hat. D’Kanner vun dëser Welt sinn nämlech méi lous an hirem Ëmgang mat hires Gläiche wéi d’Kanner vum Liicht.
42016009	Ech soen iech: Maacht iech Frënn duerch ongerechte Räichtum, fir datt si iech an en éiwegt Heem ophuelen, wann et mat iech zu Enn geet.
42016010	Wien an deene klengste Saachen trei ass, ass och an deene groussen trei; wien an deene klengste Saachen ongerecht ass, ass och an deene groussen ongerecht.
42016011	Dofir, wann dir net trei mat dem ongerechte Räichtum ëmgitt, wie kann iech dann de wierkleche Räichtum uvertrauen?
42016012	Wann dir net trei mat deem ëmgaange sidd, wat engem anere gehéiert, wie soll iech dann dat ginn, wat iech gehéiert?
42016013	Keen Dénger kann zwee Meeschteren déngen. Entweder haasst hien deen een an huet deen anere gär oder hien ass deem enge loyal a veruecht deen aneren. Dir kënnt net Gott an dem Räichtum déngen.“
42016014	D’ Pharisäer, déi geldgiereg waren, hunn dat alles héieren an hunn hien ausgelaacht.
42016015	„Dir sidd déijéineg, déi sech virun de Mënschen als gerecht ausginn, mee Gott kennt är Häerzer“, sot hien zu hinnen. „Wat vum Mënsch héich geschat gëtt, ass e Grauel fir Gott.
42016016	D’Gesetz an d’Prophéite goufe bis bei de Jean verkënnegt. Zënterhier gëtt d’Kinnekräich vu Gott verkënnegt a jiddereen dréckt sech eran.
42016017	Et ass méi einfach, datt Himmel an Äerd verginn, wéi datt de klengsten Deel vun engem Buschtaf aus dem Gesetz ewechfält.
42016018	Wie sech vu senger Fra scheede léisst an eng aner bestit, dee brécht d’Bestietnes, well hie friemgeet. Wien eng Fra bestit, déi vun hirem Mann gescheet ass, brécht d’Bestietnes, well hie friemgeet.
42016019	Et gouf e räiche Mann, dee sech an deierem purpurroudem Stoft an an deierem Léngent gekleet huet an all Dag feudal gefeiert huet.
42016020	Do gouf et awer och en aarme Mann, dee Lazarus geheescht huet an dee voller Schwiere war. Hie gouf virum Räiche seng Paart geluecht.
42016021	Hien hätt sech gär mat de Grimmelen, déi vum Räichem sengem Dësch gefall sinn, sat giess. Amplaz dovu koumen d’Hënn an hu seng Schwiere geleckt.
42016022	Enges Daags ass den Aarme gestuerwen a gouf vun den Engelen an dem Abraham säi Schouss gedroen. Dunn ass och de Räiche gestuerwen a gouf begruewen.
42016023	Wéi hien am Hades war a Quale gelidden huet, huet hien eropgekuckt a vu wäitem den Abraham mam Lazarus a sengem Schouss gesinn.
42016024	Dunn huet hie geruff: ‚Papp Abraham, erbaarm dech menger a schéck de Lazarus bei mech, datt hien d’Spëtzt vu sengem Fanger an d’Waasser zappt, fir meng Zong ofzekillen, well ech grouss Péng an dëse Flame leiden.‘
42016025	Mee den Abraham sot: ‚Kand, erënner dech drun, datt s du zu Liefzäite Guddes krus an de Lazarus gläichermoosse Béises. Mee elo gëtt hien hei getréischt an du gëss gepéngegt.
42016026	Ausserdeem besteet tëschent eis an iech eng grouss Déift, fir datt déi, déi vun hei bei iech eriwwer wëllen, et net kënnen, an och kee vun do bei eis kann.‘
42016027	De Räiche sot dunn: ‚Da bieden ech dech, Papp Abraham, hie bei mengem Papp säi Stot ze schécken.
42016028	Ech hunn nämlech fënnef Bridder. Hie soll si warnen, fir datt si net och op dës Plaz vun der Qual hikommen.‘
42016029	Den Abraham sot zu him: ‚Si hunn de Moses an d’Prophéiten. Si sollen op si lauschteren.‘
42016030	Hie sot: ‚Nee, Papp Abraham! Wann awer ee vun den Doudege géif bei si goen, da géife si ëmkéieren.‘
42016031	Mee den Abraham sot zu him: ‚Wa si net op de Moses an op d’Prophéite lauschteren, da loosse si sech och net iwwerzeegen, esouguer wann ee géif vun den Doudegen operstoen.‘“
42017001	Duerno sot de Jesus zu senge Jénger: „Et ass onméiglech, datt keng Versuchunge kommen, mee wéi schrecklech gëtt et fir deen, duerch dee si kommen!
42017002	Et wier besser fir hien, datt hie géif mat engem Millesteen ëm den Hals an d’Mier gehäit ginn, wéi datt hien ee vun dëse Klenge sënnegen deet.
42017003	Gitt also op iech selwer uecht! Wann däi Brudder sech géint dech versënnegt, da weis hien zurecht. Wann hien ëmkéiert, da verzei him.
42017004	Wann hie sech siwemol am Dag géint dech versënnegt a wann hie siwemol am Dag bei dech kënnt an zu dir seet: ‚Ech kéieren ëm‘, da solls du him verzeien.“
42017005	D’ Apostele soten dunn zum Här: „Looss eise Glawe wuessen.“
42017006	Den Här sot dunn: „Wann dir Glawen esou grouss wéi e Moschterkär hätt, da kéint dir zu deem Maulbierbam hei soen: ‚Rapp deng Wuerzelen aus dem Buedem a planz dech an d’Mier‘, da géif de Bam iech follegen!
42017007	Wie vun iech, deen e Kniecht huet, dee plout oder d’Véi hitt, géif zu deem soen, wann hie vum Feld heemkënnt: ‚Komm séier an huel beim Dësch Plaz‘?
42017008	Géif hien net éischter zu him soen: ‚Maach mir eppes, fir z’iessen; maach dech prett, fir mech ze zerwéieren, bis ech giess a gedronk hunn. Duerno kanns du och iessen an drénken‘?
42017009	Seet hien dem Kniecht Merci, well hien dat gemaach huet, wat him befuel gouf? Ech mengen net.
42017010	Esou soll et och mat iech sinn: Wann dir alles, wat dir befuel krut, gemaach hutt, da sot: ‚Mir sinn onnëtz Dénger. Mir hu just dat gemaach, wat eis Flicht war.‘“
42017011	Wéi de Jesus ënnerwee op Jerusalem war, goung hie matzen duerch Samarien a Galilea.
42017012	Hie koum do an engem Duerf un, wou him zéng aussätzeg Männer entgéintkoumen. Si si wäit ewech stoe bliwwen
42017013	an hu geruff: „Jesus, Meeschter, erbaarm dech eiser.“
42017014	Wéi hie si gesinn huet, sot hien: „Gitt a weist iech de Priister.“ Wéi si sech op de Wee gemaach hunn, goufe si reng.
42017015	Wéi ee vun hinne gesinn huet, datt hie geheelt gi war, huet hien d’Kéier gemaach a mat haarder Stëmm Gott verherrlecht.
42017016	Hien ass virum Jesus senge Féiss op säi Gesiicht gefall an huet him Merci gesot. Hie war e Samariter.
42017017	Du sot de Jesus zu him: „Goufen der net zéng gerengegt? Wou sinn dann déi aner néng?
42017018	Goufe soss keng fonnt, déi zeréckkomme wollten, fir Gott ze verherrlechen, ausser dësem Friemen?
42017019	Stéi op a géi“, sot hien zu him, „däi Glawen huet dech gerett.“
42017020	Eng aner Kéier gouf de Jesus vun de Pharisäer gefrot, wéini d’Kinnekräich vu Gott komme géif. Hien huet hinne geäntwert: „D’Kinnekräich vu Gott kënnt net op eng Manéier, déi ee genee observéiere kann.
42017021	Et kann och kee soen: ‚Kuckt, hei ass et!‘, oder: ‚Kuckt, do ass et!‘ D’Kinnekräich vu Gott ass nämlech matzen ënnert iech.“
42017022	Hie sot zu senge Jénger: „D’Zäit kënnt, an där dir duerno verlaangert, een eenzege vun den Deeg vum Jong vum Mënsch ze gesinn, mee dir gesitt en net.
42017023	Si soen dann zu iech: ‚Kuckt, hei ass en!‘, oder: ‚Kuckt, do ass en!‘ Gitt net dohin a laaft hinnen net no.
42017024	Esou wéi de Blëtz vun engem Enn vum Himmel bis un dat anert Enn vum Himmel liicht, esou ass och de Jong vum Mënsch op sengem Dag.
42017025	Fir d’éischt muss hien awer villes leiden a vun dëser Generatioun verworf ginn.
42017026	Esou wéi et zur Zäit vum Noach war, esou ass et och an den Deeg vum Jong vum Mënsch:
42017027	Si hu giess, gedronk, hu sech bestuet an hu sech bestuede gelooss, bis deen Dag, op deem den Noach an d’Arch goung. D’Flut koum an huet si all ëmbruecht.
42017028	Geneesou war et zur Zäit vum Lot: Si hu giess a gedronk, hu kaf a verkaf, hu geplanzt a gebaut.
42017029	Mee deen Dag, op deem de Lot Sodom verlooss huet, huet et Feier a Schwiefel vum Himmel gereent an huet si all ëmbruecht.
42017030	Esou ass et och op deem Dag, wann de Jong vum Mënsch offenbar gëtt.
42017031	Wien deen Dag uewen um Haus ass a seng Saachen am Haus huet, soll net erofgoen, fir alles erauszehuelen. Geneesou soll deen, deen um Aker ass, net zeréckgoen.
42017032	Erënnert iech un dem Lot seng Fra!
42017033	Wie probéiert, säi Liewen ze retten, dee verléiert et, a wie säi Liewe verléiert, dee behält et.
42017034	Ech soen iech, an där Nuecht leien der zwee an engem Bett: deen ee gëtt geholl an deen anere gëtt zeréckgelooss.
42017035	Zwou Frae sinn zesummen am Gaang, ze muelen: déi eng gëtt geholl an déi aner gëtt zeréckgelooss.
42017036	Et sinn der zwee um Feld: deen ee gëtt geholl an deen anere gëtt zeréckgelooss.“
42017037	Du frote si hien: „Wou Här?“ „Do, wou d’Läich ass, sammele sech d’Geieren“, huet hien hinne geäntwert.
42018001	Dunn huet hien hinnen e Gläichnes verzielt, fir ze weisen, datt si ëmmer biede sollen an net de Courage verléiere sollen:
42018002	„An enger Stad gouf et e Riichter, dee Gott net gefaart an och d’Mënschen net respektéiert huet.
42018003	An därselwechter Stad gouf et eng Witfra, déi bei hie koum a sot: ‚Verschaf mir Recht géigeniwwer mengem Géigner!‘
42018004	Während laanger Zäit wollt hien dat net maachen, mee duerno sot hie sech: ‚Och wann ech Gott net fäerten an och de Mënsch net respektéieren,
42018005	esou wëll ech dach dëser Witfra hiert Recht verschafen, well si mir domat noleeft. Soss kënnt si an engem Stéck, fir mech ze ploen.‘“
42018006	Du sot den Här: „Lauschtert op dat, wat den ongerechte Riichter sot.
42018007	Sollt Gott sengen Auserwielten net Recht verschafen, déi Dag an Nuecht zu him ruffen? Sollt hie si laang waarde loossen?
42018008	Ech soen iech, datt hien hinne séier Recht verschaaft. Mee soll de Jong vum Mënsch op der Äerd Glawe fannen, wann hie kënnt?“
42018009	Verschiddene Leit, déi vu sech selwer iwwerzeegt waren, datt si gerecht wieren, an op anerer erofgekuckt hunn, huet de Jesus dëst Gläichnes verzielt:
42018010	„Zwee Männer goungen erop an den Tempel, fir ze bieden. Deen ee war e Pharisäer an deen anere war e Steierandreiwer.
42018011	De Pharisäer stoung do an huet Folgendes bei sech selwer gebiet: ‚Gott, ech soen dir Merci, datt ech net wéi aner Mënsche sinn. Ech sinn net wéi déi, déi klauen, ongerecht sinn, am Bestietnes friemginn an ech si scho guer net wéi dëse Steierandreiwer!
42018012	Ech faaschten zweemol an der Woch a ginn den Zéngtel vu mengem ganzen Akommes.‘
42018013	De Steierandreiwer stoung méi wäit ewech a wollt emol seng Aen net zum Himmel erhiewen. Aplaz dovun huet hie sech un d’Broscht geschloen a sot: ‚Gott, sief gnädeg mat mir Sënner!‘
42018014	Ech soen iech, dëse Mann goung gerechtfäerdegt heem, mee deen aneren net. Jiddereen, dee sech nämlech selwer erhieft, gëtt erniddregt, a wie sech selwer erniddregt, gëtt erhuewen.“
42018015	D’Leit hunn och Puppelcher bei hie bruecht, fir datt hie si beréiere géif. Mee wéi seng Jénger dat gesinn hunn, hu si d’Leit zurechtgewisen.
42018016	De Jesus huet si awer bei sech geruff a sot: „Loosst déi kleng Kanner bei mech kommen an haalt si net dovunner of. D’Kinnekräich vu Gott besteet aus Mënschen ewéi hinnen.
42018017	Ech soen iech d’Wourecht! Wien d’Kinnekräich vu Gott net ewéi e klengt Kand unhëlt, kënnt op kee Fall eran.“
42018018	Ee vun den Ieweschten huet hie gefrot: „Gudde Léiermeeschter, wat muss ech maachen, fir éiwegt Liewen ze ierwen?“
42018019	Dorops sot de Jesus zu him: „Firwat nenns du mech gutt? Et ass kee gutt, ausser Gott eleng.
42018020	Du kenns d’Geboter: ‚Briech d’Bestietnes net, andeems du friemgees; Ermort keen; Klau net; Maach keng falsch Zeienausso; Éier däi Papp an deng Mamm.‘“
42018021	De Mann huet geäntwert: „Zënter menger Jugend hunn ech dat alles agehalen.“
42018022	Wéi de Jesus dat héieren huet, sot hien zu him: „Eppes feelt dir nach: Verkaf alles, wat s du hues, a verdeel et ënnert déi Aarm. Dann hues du e Schatz am Himmel. Komm, géi mir no.“
42018023	Mee wéi de Mann dat héieren huet, gouf hie ganz verdrësslech. Hie war nämlech onheemlech räich.
42018024	Wéi de Jesus gesinn huet, datt hie ganz verdrësslech wier, sot hien: „Wéi schwéier ass et fir Mënsche mat Räichtum, an d’Kinnekräich vu Gott ze kommen!
42018025	Et ass méi einfach, fir e Kaméil duerch d’Lach vun enger Bitznol ze goen, wéi fir e Räichen an d’Kinnekräich vu Gott ze kommen.“
42018026	Déi, déi dat héieren hunn, soten: „Wie kann dann nach gerett ginn?“
42018027	„Dat, wat fir d’Mënschen onméiglech ass, ass fir Gott méiglech“, huet hie geäntwert.
42018028	„Kuck, mir hunn alles verlooss a sinn dir nogaangen“, sot de Péitrus.
42018029	„Ech soen iech d’Wourecht!“, sot de Jesus zu hinnen. „Et gëtt keen, deen Haus, Elteren, Bridder, Fra oder Kanner verlooss huet wéinst dem Kinnekräich vu Gott,
42018030	deen net an dësem Zäitalter vill méi kritt an am Zäitalter, deen nach kënnt, d’éiwegt Liewen.“
42018031	Duerno huet de Jesus déi Zwielef op d’Säit geholl a sot zu hinnen: „Passt op! Mir ginn op Jerusalem. Alles, wat vun de Prophéiten iwwert de Jong vum Mënsch geschriwwe gouf, erfëllt sech do.
42018032	Hie gëtt nämlech un d’Net-Judden ausgeliwwert, verspott, mësshandelt an ugespaut.
42018033	Da gäissele si hien a bréngen hien ëm. Um drëtten Dag ersteet hie vun den Doudegen op.“
42018034	Mee d’Jénger hu vun all deem näischt verstanen. De Sënn vun dëser Ried blouf hinne verstoppt a si hunn dat, wat gesot gouf, net verstanen.
42018035	Wéi de Jesus du méi no u Jericho erukoum, souz e Blanne beim Wee an huet geheescht.
42018036	Wéi hien déi vill Leit héieren huet, déi laanscht goungen, huet hie gefrot, wat lass wier.
42018037	Si hunn him geäntwert, datt de Jesus vun Nazaret laanschtgoe géif.
42018038	Dunn huet hie geruff: „Jesus, Jong vum David, erbaarm dech menger!“
42018039	Déijéineg, déi vir waren, hunn hien ugefuer, roueg ze sinn. Mee hien huet ëmsou méi haart geruff: „Jong vum David, erbaarm dech menger!“
42018040	De Jesus ass stoe bliwwen an huet befuel, datt de Blanne bei hie sollt bruecht ginn. Wéi hien dohinner koum, huet de Jesus hie gefrot:
42018041	„Wat wëlls du, datt ech fir dech maache soll?“ „Här, looss mech nees gesinn“, huet hie geäntwert.
42018042	„Geséi nees! Däi Glawen huet dech geheelt“, sot de Jesus dunn zu him.
42018043	Nach am nämmlechten Abléck konnt hie gesinn. Hie goung dem Jesus no an huet Gott verherrlecht. All d’Leit, déi dat gesinn haten, hu Gott gelueft.
42019001	De Jesus goung a Jericho eran an ass duerch d’Stad gaangen.
42019002	Do gouf et e Mann, dee Sackai geheescht huet. Hie war e Chef vun de Steierandreiwer a war e räiche Mann.
42019003	Hie wollt gäre gesinn, wien de Jesus wier, mee krut e wéinst deene ville Leit net ze gesinn. Hie war nämlech kleng.
42019004	Dofir ass de Sackai no vir gelaf an ass op e Maulbierfigebam geklommen, fir de Jesus ze gesinn, well deen do laanschtgoe sollt.
42019005	Wéi de Jesus op déi Plaz koum, huet hien eropgekuckt an de Sackai erbléckst. „Sackai, klamm séier erof, well ech muss haut an dengem Haus zu Gaascht sinn“, sot hien zu him.
42019006	De Sackai ass séier erofgeklommen an huet de Jesus voller Freed empfaangen.
42019007	Déi, déi dat gesinn hunn, hunn all gegrommelt: „Hien ass bei engem Sënner agekéiert, fir do zu Gaascht ze sinn!“
42019008	Duerno stoung de Sackai op a sot zum Här: „Kuck, Här! Ech ginn d’Halschent vu mengem Besëtz den Aarmen. A wann ech iergendee bedrunn hunn, da ginn ech him et véierfach erëm.“
42019009	„Haut ass Rettung an dëst Haus komm, well och dëse Mann ass e Jong vum Abraham“, sot de Jesus zu him.
42019010	„De Jong vum Mënsch ass nämlech komm, fir dat ze sichen an ze retten, wat verluer ass.“
42019011	Wéi si dat alles héieren hunn, huet hien hinnen en anert Gläichnes verzielt, well hien no bei Jerusalem war a well si gemengt hunn, datt d’Kinnekräich vu Gott direkt erschénge géif.
42019012	Dofir sot hien: „E Mann vun Adel goung an e Land, dat wäit ewech louch, fir do zum Kinnek gemaach ze ginn an duerno zeréckzekommen.
42019013	Hien huet zéng vu sengen Dénger zesummegeruff, hinnen zéng Minae ginn a sot zu hinnen: ‚Schafft heimat, bis ech zeréckkommen!‘
42019014	Mee seng Bierger hunn hie gehaasst an hunn him eng Delegatioun nogeschéckt an dem Adelege sengem Meeschter soe gelooss: ‚Mir wëllen net, datt dëse Mann iwwert eis regéiert.‘
42019015	Nodeems den Adelegen zum Kinnek gemaach gi war, ass hien heemkomm. Hien huet seng Dénger, deenen hien d’Sue ginn hat, bei sech ruffe gelooss, fir erauszefannen, wéi vill all eenzelnen duerch d’Geschäft verdéngt hat.
42019016	Den éischte koum bei hien a sot: ‚Meeschter, deng Mina huet zéng weider Minaen abruecht.‘
42019017	Dee sot zu him: ‚Gutt gemaach, gudden Dénger! Du waars a Wéinegem trei, dofir solls du Här iwwert zéng Stied sinn.‘
42019018	Du koum den zweete bei hien a sot: ‚Meeschter, deng Mina huet fënnef weider Minaen abruecht.‘
42019019	Och zu deem sot hien: ‚Regéier iwwert fënnef Stied.‘
42019020	Du koum en anere bei hien a sot: ‚Meeschter, hei ass deng Mina, déi ech an engem Nuesschnappech versuergt hunn.
42019021	Ech hunn dech nämlech gefaart, well s du esou e strenge Mann bass. Du hëls dir dat, wat s du net abezuelt hues, an du hëls dat eran, wat s du net geséit hues.‘
42019022	Zu deem sot den Adelegen: ‚Mat dengen eegene Wierder veruerteelen ech dech, du béisen Dénger! Du wousst, datt ech e strenge Mann wier: datt ech mir dat huelen, wat ech net abezuelt hunn, an dat eranhuelen, wat ech net geséit hunn.
42019023	Firwat hues du meng Suen dann net op d’Bank gedroen? Wann ech da komm wier, hätt ech kéinten d’Zomm mat den Zënsen ophiewen.‘
42019024	Hie sot zu deenen, déi dobäi stoungen: ‚Huelt him d’Mina ewech a gitt deem se, deen der zéng huet.‘
42019025	Mee si soten zu him: ‚Meeschter, hien huet dach schonns zéng Minaen.‘
42019026	‚Ech soen iech, datt jiddereen, dee schonns huet, nach méi kritt, a wien net huet, kritt esouguer dat, wat hien huet, ewechgeholl.
42019027	Bréngt mir elo meng Feinden heihinner, déi net wollten, datt ech iwwert si regéiere sollt, a bréngt si hei viru mir ëm.‘“
42019028	Nodeems de Jesus dat gesot hat, ass hie weidergezunn a goung erop op Jerusalem.
42019029	Wéi hien no bei Betfage a bei Betanien war, beim Bierg, deen Olivebierg heescht, huet hien zwee vu senge Jénger virausgeschéckt
42019030	a sot zu hinnen: „Gitt an dat nächst Duerf. Wann dir do erakommt, fannt dir en Ieselsfillen, dat ugestréckt ass an op deem nach ni ee geridden ass. Bannt et lass a bréngt et heihinner.
42019031	Wann een iech freet: ‚Firwat bannt dir et lass?‘, da sot zu him: ‚Den Här brauch et.‘“
42019032	Déi, déi ausgeschéckt goufen, sinn dohigaangen an hunn alles esou virfonnt, wéi hien hinnen et gesot hat.
42019033	Wéi si d’Ieselsfille lassgebonnen hunn, hunn d’Besëtzer vum Fille gefrot: „Firwat bannt dir d’Fille lass?“
42019034	Si soten: „Den Här brauch et.“
42019035	Dunn hu si et bei de Jesus bruecht. Si hunn hir Mäntel iwwert d’Fille geluecht an hunn dem Jesus gehollef, fir drop ze klammen.
42019036	De Jesus ass du weidergezunn a vill Leit hunn hir Mäntel iwwert d’Strooss ausgebreet.
42019037	Wéi hie méi no bei de Wee koum, dee vum Olivebierg erofgeféiert huet, huet d’ganz Mass vun de Jénger sech gefreet a Gott mat haarder Stëmm gelueft, wéinst all de mächtegen Doten, déi si gesinn haten:
42019038	„Geseent ass de Kinnek, deen am Numm vum Här kënnt! Fridden am Himmel an Éier dem Allerhéchsten!“
42019039	E puer Pharisäer hunn him aus der Mass Leit zougeruff: „Léiermeeschter, weis deng Jénger zurecht!“
42019040	Mee hien huet hinne geäntwert: „Ech soen iech, wann déi hei de Mond halen, da jäizen d’Steng!“
42019041	Wéi hie méi no bei d’Stad koum a se gesinn huet, huet hie wéinst hirer gekrasch.
42019042	Hie sot: „Häss dach och du nëmmen op dësem Dag, deen däin ass, erkannt, wat dengem Fridden déngt! Elo bleift et awer virun dengen Ae verstoppt.
42019043	D’Zäit kënnt nämlech iwwert dech, an där deng Feinden eng Wallmauer ëm dech bauen, dech belageren an dech vun alle Säiten anengen.
42019044	Si maachen dech dem Buedem gläich, du an deng Kanner, déi an dir wunnen. Si loosse kee Steen op deem aneren, well s du d’Zäit net erkannt hues, an där Gott dech inspizéiert huet!“
42019045	Du goung hien an den Tempel an huet ugefaangen, déi erauszejoen, déi dra kaf a verkaf hunn.
42019046	Hie sot zu hinnen: „Et steet geschriwwen: ‚Mäin Haus ass en Haus vum Gebiet‘, mee dir hutt eng Raiberhiel draus gemaach.“
42019047	Hien huet all Dag am Tempel enseignéiert. Déi iewescht Priister, d’ Léiermeeschtere vum Gesetz an déi Iewescht vum Vollek hunn e Wee gesicht, fir hien ëmzebréngen,
42019048	mee si woussten net, wéi si et maache sollten, well d’ganz Vollek him um Mond gehaangen huet.
42020001	Enges Daags, wéi de Jesus d’Vollek am Tempel geléiert huet an d’gutt Noriicht verkënnegt huet, sinn d’Priister an d’ Léiermeeschtere vum Gesetz, zesumme mat den Eelsten, op hien duerkomm.
42020002	Si hu mat him geschwat: „So eis, mat wat fir engem Recht méchs du dat alles? Wien huet dir dat Recht ginn?“
42020003	Hien huet hinne geäntwert: „Ma och ech stellen iech eng Fro. Äntwert mir:
42020004	War dem Jean seng Daf vum Himmel oder vum Mënsch?“
42020005	Si hunn zesummen iwwerluecht: „Wa mir soen: ‚vum Himmel‘, da freet hien: ‚Firwat hutt dir him dann net gegleeft?‘
42020006	Mee wa mir soen: ‚vum Mënsch‘, da gi mir vum ganze Vollek gestengegt, well si sinn iwwerzeegt, datt de Jean e Prophéit war.“
42020007	Dowéinst hu si geäntwert, datt si net wéissten, vu wou seng Daf komme géif.
42020008	Du sot de Jesus zu hinnen: „Ma da soen ech iech och net, mat wat fir engem Recht ech dat alles maachen.“
42020009	Duerno huet hien ugefaangen, dem Vollek dëst Gläichnes ze verzielen: „E Mann huet e Wéngert ugeluecht, huet en u Wënzer verpacht a goung fir eng laang Zäit an d’Ausland.
42020010	Wéi et d’Zäit vun der Lies war, huet hien en Dénger bei d’Wënzer geschéckt, fir datt si him säin Deel vun de Friichte vum Wéngert sollten ofginn. Mee d’Wënzer hunn hien zerschloen an hunn hie mat eidelen Hänn fortgeschéckt.
42020011	Hien huet dunn en aneren Dénger dohi geschéckt. Deen hu si och zerschloen, erniddregt a mat eidelen Hänn fortgeschéckt.
42020012	Hien huet nach en drëtte dohi geschéckt. Och deen hu si bluddeg geschloen an erausgehäit.
42020013	Du sot de Besëtzer vum Wéngert: ‚Wat soll ech elo maachen? Ech wëll mäi Jong, deen ech gär hunn, dohi schécken. Wahrscheinlech respektéiere si hien, wa si hie gesinn.‘
42020014	Mee wéi d’Wënzer hie gesinn hunn, hu si zesummen iwwerluecht: ‚Deen do ass den Ierwen. Kommt mir bréngen hien ëm, fir datt d’Ierfschaft eis gehéiert!‘
42020015	Dowéinst hu si hien aus dem Wéngert gehäit an ëmbruecht. Wat soll de Besëtzer vum Wéngert elo mat hinne maachen?
42020016	Hie kënnt, bréngt déi Wënzer ëm a gëtt de Wéngert anere Leit.“ Wéi si dat héieren hunn, sote si: „Dat dierf dach net sinn!“
42020017	De Jesus huet si ugekuckt a sot: „Wat ass dann d’Bedeitung vun deem, wat geschriwwe steet: ‚De Steen, deen d’Steemetzer verworf hunn, ass zum Eckstee ginn‘?
42020018	Jiddereen, deen op dee Stee fält, zerbrécht; mee op wien dee Stee fält, gëtt zersplittert.“
42020019	Nach an deem Abléck wollten déi iewescht Priister an d’Léiermeeschtere vum Gesetz Hand un hie leeën, mee si haten Angscht virum Vollek. Si haten nämlech verstanen, datt dëst Gläichnes op si gemënzt war.
42020020	Dofir hu si hie belauert an hu Spioune geschéckt, déi esou gemaach hunn, wéi wa si gerecht wieren. Si wollten hie mat senge Wierder fänken, fir datt si hien der Muecht an der Autoritéit vum Gouverneur ausliwwere kéinten.
42020021	Si hunn hie gefrot: „Léiermeeschter, mir wëssen, datt dat, wat s du sees a léiers richteg ass an datt s du onparteiesch bass, mee de Wee vu Gott der Wourecht no léiers.
42020022	Ass et eis erlaabt, fir dem Caesar Steieren ze bezuelen, oder net?“
42020023	De Jesus huet hir Luussegkeet duerchkuckt a sot zu hinnen: „Firwat stellt dir mech op d’Prouf?
42020024	Weist mir en Denar! Wiem säi Bild a wéi eng Schrëft ass hei drop?“ Si hu geäntwert: „Dem Caesar seng.“
42020025	Hie sot zu hinnen: „Gitt also dem Caesar, wat dem Caesar gehéiert, a Gott, wat Gott gehéiert.“
42020026	Si konnten hien net virum Vollek mat senger Ried fänken. Si waren iwwert seng Äntwert verwonnert an hunn näischt gesot.
42020027	Du koumen e puer Zaddukiter (déi soen, datt et keng Operstéiung géif ginn) bei hien a froten hien:
42020028	„Léiermeeschter, de Moses huet eis virgeschriwwen, datt wann engem Mann säi bestuete Brudder stierft an dee keng Kanner hannerléisst, da soll de Brudder vum Verstuerwenen d’Fra bestueden a Kanner fir säi Brudder kréien.
42020029	Et goufe siwe Bridder. Den éischten huet eng Fra bestuet an ass ouni Kanner gestuerwen.
42020030	Den zweeten huet sech mat hir bestuet an ass och ouni Kanner gestuerwen.
42020031	Dunn huet den drëtte sech mat hir bestuet. Déi siwen hunn et all d’selwecht gemaach: Si hu keng Kanner hannerlooss a si gestuerwen.
42020032	Fir d’Lescht vun en alleguer ass och d’Fra gestuerwen.
42020033	Elo stellt sech d’Fro: Wiem seng Fra ass si da bei der Operstéiung? Déi siwen hate si jo als Fra.“
42020034	De Jesus huet hinne geäntwert: „D’Leit vun dësem Zäitalter bestuede sech a gi bestuet.
42020035	Mee déi, déi fir wierdeg gehale ginn, fir um zukünftegen Zäitalter an un der Operstéiung vun den Doudegen deelzehuelen, bestuede sech net a ginn och net bestuet.
42020036	Si kënnen och net méi stierwen, well si den Engele gläich sinn a Kanner vu Gott sinn, well si Kanner vun der Operstéiung sinn.
42020037	Mee esouguer de Moses huet am Text vun der Därenheck drop higewisen, datt déi Doudeg operstinn, wéi hien den Här ‚de Gott vum Abraham, de Gott vum Isaak an de Gott vum Jakob‘ genannt huet.
42020038	Gott ass net de Gott vun den Doudegen, mee vun de Liewegen, well fir hie liewe si alleguer.“
42020039	Doropshin hunn e puer Léiermeeschtere vum Gesetz geäntwert: „Léiermeeschter, dat hues du gutt gesot!“
42020040	Vun do un, hu si sech net méi getraut, fir hien eppes ze froen.
42020041	Du frot de Jesus si: „Wéi kënne si behaapten, datt de Messias de Jong vum David ass?
42020042	Den David seet selwer am Buch vun de Psalmen: ‚Den Här sot zu mengem Här: „Setz dech zu menger Rietser,
42020043	bis ech aus denge Feinden eng Foussbänk fir dech maachen.“‘
42020044	Wann den David hien ‚Här‘ nennt, wéi kann hien da säi Jong sinn?“
42020045	Wéi d’Leit him nach all nogelauschtert hunn, sot hien zu senge Jénger:
42020046	„Hitt iech virun de Léiermeeschtere vum Gesetz! Si gi gär a laange Kleeder doruechter, gi gär op de Maartplaze gegréisst, hunn déi bescht Plazen an de Synagogen an och d’Éiereplazen op de Fester gär.
42020047	Si beducksen d’Witfraen ëm hir Haiser a maachen zum Schäi laang Gebieder. Si kréie méi e strengt Uerteel.“
42021001	Hien huet opgekuckt an huet gesinn, wéi déi Räich hiren Affer an den Afferstack geluecht hunn.
42021002	Hien huet och eng aarm Witfra gesinn, déi zwou kleng Mënzen dragehäit huet.
42021003	Du sot hien: „Ech soen iech d’Wourecht! Dës aarm Witfra huet méi dragehäit wéi all déi aner.
42021004	Si alleguer hunn nämlech vun hirem Iwwerfloss Affer fir Gott dragehäit, mee si an hirer Aarmut huet hire ganze Liewensënnerhalt dragehäit.“
42021005	Verschidde Leit hunn driwwer geschwat, wéi den Tempel esou schéi gerëscht wier mat schéine Steng a Votivgowen. Dozou sot de Jesus:
42021006	„Kuckt alles, wat dir hei gesitt! D’Zäit kënnt, an där net ee Steen op deem anere bleift, deen net ofgerappt gëtt.“
42021007	„Léiermeeschter, wéini geschitt dat alles? A wat ass d’Zeechen, wann alles um Punkt ass, fir sech ze erfëllen?“, hu si hien du gefrot.
42021008	„Gitt uecht, datt dir net irgeféiert gitt!“, huet hie geäntwert. „Et kommen der vill a mengem Numm, déi soen: ‚Ech sinn et‘, an: ‚D’Zäit ass nobäi.‘ Gitt hinnen net no!
42021009	Wann dir vu Kricher a vun Onrouen héiert, dann hutt keng Angscht, well dat muss fir d’éischt geschéien. D’Enn ass awer nach net direkt do.“
42021010	Du sot hien zu hinnen: „Eng Natioun erhieft sech géint eng aner Natioun an ee Kinnekräich géint en anert Kinnekräich.
42021011	Op verschidde Plaze ginn et grouss Äerdbiewen an och Hongersnéit an Epidemien. Et geschitt Schreckleches an et ginn och gewalteg Zeechen am Himmel.
42021012	Mee éier all dat geschitt, leeë si Hand un iech, verfollegen iech a liwweren iech un d’ Synagogen an un d’Prisongen aus. Dir gitt wéinst mengem Numm viru Kinneken a Gouverneure geféiert.
42021013	Bei där Geleeënheet kënnt dir als Zeien aussoen.
42021014	Dofir huelt iech an ären Häerzer fest vir, net am Viraus doriwwer nozedenken, wéi dir iech verdeedege sollt,
42021015	well ech iech Wierder a Wäisheet aginn, deenen all är Feinden net widderspriechen oder widderstoe kënnen.
42021016	Dir gitt vun Elteren, vu Bridder, vu Famill a vu Frënn verroden a si brénge muncher vun iech ëm.
42021017	Wéinst mengem Numm gitt dir vu jidderengem gehaasst.
42021018	Et geet awer net een Hoer vun ärem Kapp verluer.
42021019	Duerch är Ausdauer gewannt dir äert Liewen.
42021020	Wann dir gesitt, datt Jerusalem vun Arméie belagert gëtt, da verstitt, datt hir Verwüstung nobäi ass.
42021021	Da sollen déi, déi a Judea sinn, an d’Bierger flüchten. Déi, déi matzen a Jerusalem sinn, solle si verloossen, an déi, déi um Land sinn, sollen net an d’Stad goen.
42021022	Dat sinn nämlech d’Deeg vun der Bestrofung, fir datt sech alles erfëllt, wat geschriwwe steet.
42021023	Mee wéi schrecklech gëtt et fir déi Fraen, déi zu där Zäit erwaarden oder nieren! Während dësen Deeg kënnt nämlech eng grouss Nout iwwert d’Land a Roserei iwwert dëst Vollek.
42021024	D’Mënsche falen duerch d’Schäerft vum Schwäert a ginn als Prisonéier an all d’Natioune verschleeft. Jerusalem gëtt vun den Net-Judden zertrëppelt, bis d’Zäite vun den Net-Judden erfëllt sinn.
42021025	Et sinn dann Zeechen un der Sonn, um Mound an un de Stären ze gesinn. Op der Äerd hunn d’Natiounen Angscht, well si net verstinn, firwat datt d’Mier esou braust a riseg Welle schléit.
42021026	Aus lauter Angscht an Erwaardung iwwert dat, wat nach iwwert d’Äerd komme soll, falen d’Mënsche schwaach, well d’Kräften am Himmel geroden aus dem Gläichgewiicht.
42021027	Duerno gesi si de Jong vum Mënsch an enger Wollek komme mat Muecht a grousser Herrlechkeet.
42021028	Wann dat alles ufänkt ze geschéien, da riicht iech op an erhieft är Käpp, well är Erléisung dann nobäi ass.“
42021029	Dunn huet hien hinnen dëst Gläichnes verzielt: „Kuckt de Figebam an all déi aner Beem.
42021030	Soubal dir mierkt, datt si Blieder dreiwen, da wësst dir, datt de Summer gläich do ass.
42021031	Esou sollt dir och wëssen, wann dir all dat geschéie gesitt, datt d’Kinnekräich vu Gott nobäi ass.
42021032	Ech soen iech d’Wourecht! Déi Generatioun vergeet op kee Fall, bis dat alles geschitt ass.
42021033	Himmel an Äerd verginn, mee meng Wierder verginn ni.
42021034	Gitt dofir uecht, datt är Häerzer net duerch Dusel a Soff an och net duerch d’Alldagssuerge belaascht sinn. Gitt och uecht, datt deen Dag iech net onerwaart iwwerrascht.
42021035	Deen Dag kënnt nämlech ewéi eng Fal iwwert all d’Bewunner vun der Äerd.
42021036	Bleift dofir waakreg a biet zu jidder Zäit, datt dir fir wierdeg gehale gitt, fir all deem, wat geschéie soll, z’entkommen a fir virum Jong vum Mënsch ze stoen.“
42021037	Dagsiwwer huet de Jesus am Tempel enseignéiert an d’Nuecht huet hien um Bierg, deen Olivebierg genannt gouf, verbruecht.
42021038	Scho mueres fréi koum d’ganz Vollek bei hien an den Tempel, fir him nozelauschteren.
42022001	D’Fest vum Matzebrout, dat Passa genannt gëtt, stoung virun der Dier.
42022002	Déi iewescht Priister an d’ Léiermeeschtere vum Gesetz hu gesicht, wéi si de Jesus heemlech ëmbrénge kéinten, well si d’Vollek gefaart hunn.
42022003	Dunn ass de Satan an de Judas, deen Ischkariot genannt gouf an deen ee vun den Zwielef war, gefuer.
42022004	Hie goung fort an huet mat den ieweschte Priister an den Tempelwiechter driwwer geschwat, wéi hien de Jesus u si verrode kéint.
42022005	Déi hu sech doriwwer gefreet a si sech eens ginn, fir him Suen ze ginn.
42022006	De Judas huet dunn zougesot an huet no enger giedlecher Geleeënheet gesicht, fir de Jesus u si verroden ze kënnen, ouni datt d’Vollek dobäi wier.
42022007	Et koum den Dag vum Fest vum Matzebrout, op deem d’Passalamm huet misse geaffert ginn.
42022008	De Jesus huet de Péitrus an de Jean virausgeschéckt a sot: „Gitt a preparéiert d’Passamoolzecht fir eis, fir datt mir se iesse kënnen.“
42022009	„Wou wëlls du, datt mir d’Iesse virbereeden?“, hu si hie gefrot.
42022010	„Lauschtert!“, sot hien zu hinnen, „esoubal dir an d’Stad eragitt, begéint dir e Mann, deen e Waasserkrou dréit. Gitt him an dat Haus no, an dat hien erageet.
42022011	Da sot zum Haushär: ‚De Léiermeeschter freet dech: „Wou ass de Raum, wou ech d’Passamoolzecht mat menge Jénger iesse kann?“‘
42022012	Hie weist iech uewenop e grousse Sall, deen ageriicht ass. Bereet do alles fir eis vir.“
42022013	Du si si dohigaangen an hunn alles esou virfonnt, wéi hien hinnen et gesot hat, an hunn d’Passamoolzecht virbereet.
42022014	Wéi et un der Zäit war, huet hie Plaz geholl an déi zwielef Apostele mat him.
42022015	„Ech hunn därmoossen dono verlaangert, fir dëst Passamoolzecht mat iech zesumme kënnen z’iessen, éier ech leiden“, sot hien zu hinnen,
42022016	„well ech soen iech, datt ech net méi dovunner iessen, bis et am Kinnekräich vu Gott erfëllt gëtt.“
42022017	Dunn huet hien e Kellech geholl, sot dofir Merci a sot: „Huelt dëse Kellech an deelt en ënnert iech!
42022018	Ech soen iech nämlech: Ech drénken net méi vun de Friichte vum Riefstack, bis d’Kinnekräich vu Gott kënnt.“
42022019	Hien huet Brout geholl, dofir Merci gesot an et gebrach. Hien huet hinnen et ginn a sot: „Dat hei ass mäi Läif, dee fir iech hiergi gëtt. Maacht dat hei als Erënnerung u mech.“
42022020	Hien huet datselwecht mam Kellech nom Iesse gemaach a sot: „Dëse Kellech ass den neie Bond a mengem Blutt, dat fir iech ausgeschott gëtt.
42022021	Passt op, de Mann, dee mech verréit, ass hei mat mir um Dësch.
42022022	De Jong vum Mënsch geet zwar de Wee, dee fir hie bestëmmt ass, mee wéi schrecklech ass et fir dee Mënsch, duerch deen hie verrode gëtt!“
42022023	Duerno hu si ugefaangen, ënnerteneen ze diskutéieren, wie vun hinnen et wuel wier, deen dat maache géif.
42022024	Dunn ass ënnert hinne Kaméidi doriwwer entstanen, wie vun hinne wuel dee Wichtegste wier.
42022025	Du sot de Jesus zu hinnen: „D’Kinneke vun den Natioune regéieren iwwert hir Vëlker an hir Herrscher gi ‚Mënschen, déi Guddes maachen‘ genannt.
42022026	Ënnert iech soll et awer net esou sinn! Am Géigendeel, deen, deen ënnert iech de Wichtegsten ass, muss ewéi de Jéngste ginn, an deen, dee leet, wéi den Dénger.
42022027	Wien ass da méi wichteg: deen, deen zu Dësch läit, oder deen, deen zerwéiert? Ass et net deen, deen zu Dësch läit? Ech awer sinn ënnert iech ewéi deen, deen zerwéiert.
42022028	Dir sidd während menge Prouwe bei mir bliwwen.
42022029	Dofir vermaachen ech iech d’Kinnekräich, geneesou wéi mäi Papp mir et vermaach huet,
42022030	fir datt dir a mengem Kinnekräich u mengem Dësch iessen an drénke wäert. Do sëtzt dir op Tréin, fir déi zwielef Stämm vun Israel ze riichten.“
42022031	Den Här sot: „Schimon, Schimon! Lauschter, de Satan huet gefrot, fir iech ze siften, esou wéi d’Weesskären.
42022032	Mee ech hu fir dech gebiet, datt däi Glawen net versoe soll. Wann s du nees bei mech zeréckkënns, da stäerk deng Bridder.“
42022033	De Schimon sot zu him: „Här, ech si bereet, fir mat dir an de Prisong an och an den Doud ze goen!“
42022034	De Jesus sot awer: „Péitrus, ech soen dir, den Hunn kréit haut net, éier s du dräimol leegens, datt s du mech kenns.“
42022035	Hie sot zu hinnen: „Deemols wéi ech iech ouni Portmonni, ouni Posch an ouni Sandalen erausgeschéckt hat, huet et iech dach un näischt gefeelt, oder?“ Si soten: „Un Näischt.“
42022036	Du sot hien zu hinnen: „Mee elo: Wien e Portmonni huet, soll e mathuelen, geneesou wéi eng Posch. Wie kee Schwäert huet, soll säi Mantel verkafen a sech eent kafen.
42022037	Ech soen iech nämlech, datt dat, wat iwwert mech geschriwwe steet, nach an Erfëllung geet: ‚Hie gouf zu de Gesetzlose gezielt.‘ Alles, wat iwwert mech geschriwwe steet, geet nämlech an Erfëllung.“
42022038	„Här, kuck! Hei sinn zwee Schwäerter“, sote si. „Et geet elo duer!“, huet hien hinne geäntwert.
42022039	Dunn ass hien erausgaangen an ass, esou wéi et seng Gewunnecht war, op den Olivebierg gaangen. Seng Jénger goungen him no.
42022040	Wéi hien do ukoum, sot hien zu hinnen: „Biet, datt dir net a Versuchung gerot.“
42022041	Hien huet sech dunn ongeféier ee Steeworf wäit ewech virun hinnen zeréckgezunn, huet sech geknéit an huet gebiet.
42022042	„Papp, wann et däi Wëllen ass, dann huel dëse Kellech vu mir ewech. Allerdéngs soll net mäi Wëllen, mee däi geschéien.“
42022043	Dunn ass en Engel vum Himmel him erschéngen an huet hie gestäerkt.
42022044	Hie war an Doudängschten an huet nach méi eescht gebiet. Säi Schweess gouf ewéi grouss Drëpse Blutt, déi op de Buedem gefall sinn.
42022045	Nom Gebiet ass hien opgestanen a goung bei d’Jénger. Si ware vun e lauter Leed ageschlof, wéi hi si fonnt huet.
42022046	„Firwat schlooft dir? Stitt op a biet, fir datt dir net a Versuchung gerot“, sot hien zu hinnen.
42022047	Wéi hien nach geschwat huet, koum an deem Abléck e grousse Grupp Leit dohin. Deen, dee Judas genannt gouf an deen ee vun den Zwielef war, goung hinne viraus a koum no bei de Jesus, fir him eng Bees ze ginn.
42022048	„Judas, verréits du de Jong vum Mënsch mat enger Bees?“, frot de Jesus hien.
42022049	Wéi déi, déi ëm hie waren, gesinn hunn, wat passéiere géif, sote si: „Här, solle mir mam Schwäert draschloen?“
42022050	Ee vun hinnen huet den Dénger vum Haaptpriister ugegraff an him säi rietst Ouer erofgehaen.
42022051	Mee de Jesus sot: „Haalt op domat!“ Hien huet dem Dénger säin Ouer beréiert an huet hie geheelt.
42022052	Zu den ieweschte Priister, den Offizéier vun den Tempelwiechter an den Eelsten, déi bei hie komm waren, sot de Jesus: „Sidd dir géint mech mat Schwäerter a Knëppelen ausgezunn, wéi wann ech e Brigang wier?
42022053	Ech war all Dag bei iech am Tempel an dir hutt net Hand u mech geluecht. Dat hei ass awer är Stonn an déi vun der Muecht vun der Däischtert.“
42022054	Dunn hu si de Jesus verhaft, hunn hie fortgeféiert an an d’Haus vum Haaptpriister bruecht. De Péitrus goung vu wäitem no.
42022055	Wéi si an der Mëtt vum Haff e Feier gemaach a sech niddergesat haten, huet de Péitrus sech matzen ënnert si gesat.
42022056	Eng Mod huet hie gesinn, wéi hie beim Feier souz, huet hie fixéiert a sot: „Dëse Mann war och bei him.“
42022057	De Péitrus huet de Jesus mat dëse Wierder verleegent: „Fra, ech kennen hien net!“
42022058	Kuerz drop huet een aneren hien erbléckst a sot: „Du bass dach och ee vun deenen.“ Mee de Péitrus sot: „Nee, Mann, dat sinn ech net!“
42022059	Ongeféier eng Stonn drop, huet een anere sech drop behaapt, andeems hie sot: „Ma kloer war hien och bei him, well hien och e Galileeër ass.“
42022060	Mee de Péitrus sot: „Mann, ech wees net, vu wat s du schwätz!“ Am nämmlechten Abléck, wéi hien nach am Gaang war, ze schwätzen, huet den Hunn gekréit.
42022061	Dunn huet den Här sech ëmgedréit an op de Péitrus gekuckt. De Péitrus huet sech un dem Här seng Wierder erënnert, déi hien zu him gesot hat: „Éier den Hunn kréit, verleegens du mech dräimol.“
42022062	Du goung de Péitrus eraus an huet batter Tréine gekrasch.
42022063	Déi Männer, déi de Jesus gefaange gehalen hunn, hunn de Spunnes mat him gemaach an hien zerschloen.
42022064	Si hunn him d’Aen zougebonnen, hien op de Bak gehaen an hie gefrot: „Prophezei fir eis! Wien huet dech geschloen?“
42022065	Si hunn hie weider Schëmmel a Bless vernannt.
42022066	Wéi et Dag gouf, hunn déi Eelst vum Vollek sech versammelt, souwéi d’iewescht Priister an d’Léiermeeschtere vum Gesetz. De Jesus gouf virun dëse Sanhedrin bruecht.
42022067	Si soten: „Wann s du de Messias bass, da so eis et dach!“ Hie sot zu hinnen: „Och wann ech iech et soen, gleeft dir mir net.
42022068	A wann ech iech géif froen, da géift dir mir dach net äntweren oder mech goe loossen.
42022069	Vun elo u sëtzt de Jong vum Mënsch zur Rietser vum allmächtege Gott.“
42022070	„Bass du dann de Jong vu Gott?“, hu si all gefrot. „Dir sot et. Ech sinn et“, huet hien hinne geäntwert.
42022071	„Firwat brauche mir do nach Zeien?“, sote si. „Mir hunn et jo selwer aus sengem eegene Mond héieren.“
42023001	Du si si alleguer opgestanen an hunn hie virun de Pilatus bruecht.
42023002	Si hunn ugefaangen, hien unzekloen: „Mir hu festgestallt, datt hien d’Vollek opgestëppelt huet: Hien huet hinne verbueden, fir dem Caesar Steieren ze bezuelen, a vu sech selwer seet hien, datt hien de Messias ass, e Kinnek.“
42023003	„Bass du de Kinnek vun de Judden?“, huet de Pilatus hie gefrot. „Du sees et“, huet hien him geäntwert.
42023004	Doropshi sot de Pilatus zu den ieweschte Priister an dem Vollek: „Ech fanne keng Schold un dësem Mann.“
42023005	Mee si hu sech drop behaapt: „Hien hetzt d’Vollek mat senger Léier uechter ganz Judea op. Hien huet a Galilea ugefaangen an elo ass hien hei!“
42023006	Wéi de Pilatus dat Wuert „Galilea“ héieren huet, huet hie gefrot, ob de Mann e Galileeër wier.
42023007	Wéi hie gewuer gouf, datt de Jesus aus dem Herrschaftsgebitt vum Herodes kéim, huet hien e bei den Herodes geschéckt, deen och zu där Zäit zu Jerusalem war.
42023008	Den Herodes huet sech immens gefreet, wéi hien de Jesus gesinn huet, well hien hat sech zënter laangem scho gewënscht, fir de Jesus ze gesinn. Hien hat nämlech villes iwwert hien héieren an huet gehofft, en Zeechen vun him ze gesinn.
42023009	Hien huet him vill Froe gestallt, mee de Jesus huet keng Äntwert ginn.
42023010	Déi iewescht Priister an d’ Léiermeeschtere vum Gesetz stoungen dobäi an hunn hie mat Nodrock ugeklot.
42023011	Och den Herodes, zesumme mat sengen Zaldoten, huet de Jesus veruecht an de Spunnes mat him gemaach. Si hunn him e schéine Mantel ugedoen an hunn hie bei de Pilatus zeréckgeschéckt.
42023012	Deen Dag goufen den Herodes an de Pilatus Frënn. Virdru ware si nämlech Feinden.
42023013	Dunn huet de Pilatus d’iewescht Priister, déi Iewescht vum Vollek an och d’Vollek zesummegeruff
42023014	a sot zu hinnen: „Dir hutt dëse Mann bei mech bruecht als een, deen d’Vollek irféiert. Lauschtert, ech hunn dëse Mann virun iech verhéiert an hu keng Schold un him fonnt, wat är Uklo géint hie betrëfft.
42023015	Den Herodes huet och näischt fonnt. Ech hat iech jo och bei hie geschéckt. Lauschtert, dee Mann hei huet näischt gemaach, wat den Doud verdéngt hätt.
42023016	Dofir wäert ech hie gäissele loossen an da fräiloossen.“
42023017	(Um Fest huet hie missen ee Prisonéier fir si fräizeloossen.)
42023018	Dunn hu si awer alleguer zesumme geruff: „Ewech mat dësem Mann! Looss de Bar-Abba fräi!“
42023019	(De Bar-Abba war wéinst engem Opstand, deen an der Stad geschitt war, a wéinst Mord an de Prisong gehäit ginn.)
42023020	De Pilatus, deen de Jesus fräiloosse wollt, huet sech dofir nees u si geriicht.
42023021	Mee si hu gejaut: „Kräizeg hien! Kräizeg hien!“
42023022	Eng drëtte Kéier huet hie si gefrot: „Firwat? Wat huet hien da Béises gedoen? Ech hunn näischt un him fonnt, wat d’Doudesstrof verdéngt hätt. Ech loossen e gäisselen a ginn en da fräi.“
42023023	Si hu sech awer drop behaapt an hu mat haardem Gejäiz verlaangt, datt hie gekräizegt soll ginn. Hiert Gejäiz an dat vun den ieweschte Priister huet sech duerchgesat.
42023024	De Pilatus huet sech dunn entscheet, fir hirer Fuerderung nozeginn.
42023025	Hien huet dee fräigelooss, dee si verlaangt haten, dee wéinst engem Opstand a Mord an de Prisong gehäit gi war. De Jesus huet hien hirem Wëllen no ausgeliwwert.
42023026	Wéi si hie fortgeféiert hunn, hu si e Mann, de Schimon, deen aus Kyreene war an dee vum Land koum, ergraff. Si hunn him d’Kräiz opgeluecht, fir datt hien et hannert dem Jesus droe sollt.
42023027	Ganz vill Leit sinn him nogaangen, dorënner och Fraen, déi sech un d’Broscht geschloen hunn a wéinst senger getrauert hunn.
42023028	De Jesus huet sech u si gewant a sot: „Duechtere vu Jerusalem, kräischt net iwwert mech; kräischt éischter iwwert iech selwer an iwwert är Kanner.
42023029	Sidd gewëss, d’Zäit kënnt, an där gesot gëtt: ‚Geseent sinn déi, déi keng Kanner kënne kréien, deenen hir Kierperen ni e Kand ausgedroen hunn an deenen hir Brëscht ni e Kand geniert hunn.‘
42023030	‚Da soe si zu de Bierger: „Faalt op eis!“, an zu den Hiwwelen: „Deckt eis zou!“‘
42023031	Wann dat alles geschitt, wann d’Holz gréng ass, wat soll da mam dréchenen Holz geschéien?“
42023032	Et goufen och zwee anerer mam Jesus erausgeféiert, fir higeriicht ze ginn. Allenzwee ware si Brigangen.
42023033	Wéi si op d’Plaz koumen, déi „Doudekapp“ genannt gëtt, hu si de Jesus zesumme mat de Brigange gekräizegt, een op senger rietser an een op senger lénker Säit.
42023034	Du sot de Jesus: „Papp, verzei hinnen, well si wëssen net, wat si maachen.“ Si hu seng Kleeder ënnerteneen opgedeelt, andeems si d’Lous fir se gezunn hunn.
42023035	D’Leit stoungen do nozekucken. Mee déi Iewescht vum Vollek, déi mat hinnen do waren, hunn de Spunnes mat him gemaach: „Hien huet anerer gerett; da soll hie sech elo selwer retten, wann hien de Messias ass, den Auserwielte vu Gott.“
42023036	Och d’Zaldoten hunn de Spunnes mat him gemaach, koume bei hien an hunn him sauere Wäin ugebueden.
42023037	Si soten: „Wann s du de Kinnek vun de Judde bass, da rett dech dach selwer!“
42023038	E Schëld houng iwwert him, op deem op Griichesch, Latäin an Hebräesch stoung: „Dat hei ass de Kinnek vun de Judden.“
42023039	Ee vun de Brigangen, deen nieft him houng, huet hie vernannt: „Wann s du de Messias bass, da rett dech selwer an eis mat!“
42023040	Deen aneren huet hien awer zurechtgewisen a sot: „Fäerts du Gott emol net, obschonn datselwecht Uerteel dech trëfft?
42023041	Eis Strof ass gerecht, well mir kréien dat, wat mir fir eis Dote verdéngt hunn. Mee dëse Mann huet näischt Falsches gemaach.“
42023042	Du sot hien zum Jesus: „Här, erënner dech u mech, wann s du an däi Kinnekräich kënns.“
42023043	„Ech soen dir d’Wourecht: Nach haut bass du mat mir am Paradäis“, sot de Jesus zu him.
42023044	Et war ongeféier Mëtteg an et gouf bis dräi Auer am Nomëtteg am ganze Land däischter.
42023045	D’Sonn gouf däischter an d’Riddo am Tempel gouf an der Mëtt an zwee gerass.
42023046	De Jesus huet mat haarder Stëmm geruff: „Papp, ech leeë mäi Geescht an deng Hänn.“ Nodeems hien dat gesot hat, ass hie gestuerwen.
42023047	Wéi de réimeschen Offizéier gesinn huet, wat geschitt war, huet hie Gott gelueft: „Dee war wierklech e gerechte Mann!“
42023048	Nodeems all d’Leit, déi sech fir de Spektakel versammelt haten, gesinn hunn, wat geschitt war, hu si sech un d’Broscht geschloen a sinn heemgaangen.
42023049	All seng Bekannten an och d’Fraen, déi him vu Galilea aus nogaange waren, stounge méi wäit ewech an hunn allem nogekuckt.
42023050	E Mann, dee Yossef geheescht huet, war e Member vum Sanhedrin. Hie war e gudden a gerechte Mann
42023051	a war mat hirer Entscheedung an hirer Dot net averstanen. Hie koum aus Arimatea, enger Stad vun de Judden, an hien huet op d’Kinnekräich vu Gott gewaart.
42023052	De Yossef goung bei de Pilatus, fir ëm dem Jesus seng Läich ze froen.
42023053	Hien huet se erofgeholl, huet se a Léngent gewéckelt a se an e Graf geluecht, wat an e Fiels gehae war, a wou nach keen drageluecht gi war.
42023054	Et war den Dag vun der Virbereedung an de Sabbat sollt gläich ufänken.
42023055	D’Fraen, déi mam Jesus aus Galilea komm waren, goungen dem Yossef no. Si hu sech d’Graf ugekuckt an hunn och gesinn, wéi seng Läich drageluecht gouf.
42023056	Du gounge si zeréck an hu Gewierzer an Essenz preparéiert. Um Sabbat hu si dem Gebot no gerascht.
42024001	Ganz fréi am Mueren um éischten Dag vun der Woch gounge si, zesumme mat nach anere Fraen, bei d’Graf. Si haten d’Gewierzer, déi si virbereet haten, dobäi.
42024002	Si hunn awer entdeckt, datt de Stee virum Graf ewechgerullt gi war.
42024003	Wéi si eragoungen, hu si d’Läich vum Här Jesus net dra fonnt.
42024004	Si wousste guer net, wat si dovunner hale sollten. Op eemol stoungen zwee Männer nieft hinnen, deenen hir Kleeder geliicht hunn.
42024005	Si hunn op de Buedem gekuckt, well si gefaart hunn. D’Männer soten zu hinnen: „Firwat sicht dir de Liewegen ënnert den Doudegen?
42024006	Hien ass net hei. Hien ass operstanen! Erënnert iech un dat, wat hien zu iech gesot hat, wéi hien nach a Galilea war,
42024007	a wéi hie sot: ‚De Jong vum Mënsch muss an d’Hänn vu sënnege Mënschen ausgeliwwert ginn, gekräizegt ginn an den drëtten Dag operstoen.‘“
42024008	Si hu sech u seng Wierder erënnert.
42024009	Du gounge si vum Graf fort an hunn dat alles deenen Eelef an och all deenen anere verzielt.
42024010	Et waren d’Maria vu Magdala, d’Yohanna an d’Maria, dem Jacques seng Mamm, an och nach déi aner Fraen, déi mat hinne waren, déi den Apostelen dat alles verzielt hunn.
42024011	Mee d’Apostelen hunn hir Wierder fir eidelt Geschwätz gehalen an hunn hinnen net gegleeft.
42024012	De Péitrus awer ass opgestanen an ass bei d’Graf gelaf. Hien huet sech eragebéckt an huet nëmmen d’lénge Bänner do leie gesinn. Hie goung nees fort an huet sech iwwert dat, wat geschitt war, gewonnert.
42024013	Nach deeselwechten Dag goungen der zwee vun hinnen an en Duerf, dat Emmaus geheescht huet an dat ongeféier eelef Kilometer vu Jerusalem ewech louch.
42024014	Si hu mateneen iwwert alles geschwat, wat geschitt war.
42024015	Bannent där Zäit, an där si matenee geschwat an diskutéiert hunn, koum de Jesus selwer dobäi a goung mat hinnen.
42024016	Mee si waren ewéi blann a konnten hien net erkennen.
42024017	„Wouriwwer hutt dir dann ënnerwee matenee geschwat? Firwat hutt dir esou eng traureg Minn?“, huet hie si gefrot.
42024018	Dunn huet deen, dee Kleopas geheescht huet, him geäntwert: „Bass du dann den eenzege Friemen zu Jerusalem, deen net iwwert dat Bescheed weess, wat dës lescht Deeg geschitt ass?“
42024019	„Wat ass da geschitt?“, frot hie si. „Ma dat mam Jesus vun Nazaret“, sote si dunn zu him, „hie war e Prophéit, mächteg am Wuert an an der Dot viru Gott an dem ganze Vollek.
42024020	D’ iewescht Priister an déi, déi eist Vollek leeden, hunn hien ausgeliwwert, fir datt hien zum Doud veruerteelt a gekräizegt gouf.
42024021	Mir haten awer gehofft, datt hien dee wier, deen Israel erléise géif. A bei all deem kënnt nach dobäi, datt haut den drëtten Dag ass, nodeems dat alles geschitt ass.
42024022	Verschidde Fraen aus eisem Grupp, déi de Muere fréi bei d’Graf gaange waren, hunn eis an Opreegung bruecht.
42024023	Si hate seng Läich net fonnt a wéi si zeréckkoumen, sote si, datt si eng Visioun vun Engele gehat hätten, déi gesot hätten, hie géif liewen.
42024024	Doropshi goungen e puer vun eis bei d’Graf an hunn alles esou virfonnt, wéi d’Fraen et gesot haten. Hie selwer hu si net gesinn.“
42024025	„Wat sidd dir esou onverstänneg!“, sot hien zu hinnen. „Wat sinn är Häerzer lues, fir un all dat ze gleewen, wat d’Prophéite gesot hunn!
42024026	Huet net de Messias dat alles missen erleiden an dann a seng Herrlechkeet agoen?“
42024027	Hien huet du beim Moses an all de Prophéiten ugefaangen, hinnen alles aus der ganzer Schrëft z’erklären, wat iwwert hie selwer geschriwwe stoung.
42024028	Wéi si méi no un dat Duerf erukoumen, wou si hi wollten, huet hien esou gemaach, wéi wann hie wéilt weidergoen.
42024029	Si hunn hien awer gedirängelt: „Bleif dach bei eis. Et gëtt dach geschwënn däischter an den Dag ass gläich eriwwer.“ Du goung hie mat an ass bei hinne bliwwen.
42024030	Nodeems hie mat hinnen un den Dësch Plaz geholl hat, huet hien d’Brout geholl, et geseent, a Stécker gebrach an u si verdeelt.
42024031	Do goufen hinnen d’Aen opgemaach a si hunn hien erkannt. Dunn ass hie virun hinne verschwonnen.
42024032	Si soten een zum aneren: „Hunn eis Häerzer net an eis gebrannt, wéi hien ënnerwee mat eis geschwat huet a wéi hien eis d’Schrëft erkläert huet?“
42024033	Nach an deem Abléck hu si sech erhuewen a goungen hannescht op Jerusalem. Do hu si déi Eelef an och déi, déi bei hinne waren, versammelt virfonnt.
42024034	Déi soten: „Den Här ass wierklech operstanen! Hien ass dem Schimon erschéngen.“
42024035	Déi Zwee hunn dunn och verzielt, wat si ënnerwee erlieft haten a wéi si hie beim Brieche vum Brout erkannt haten.
42024036	Während si dat verzielt hunn, ass de Jesus perséinlech an hir Mëtt komm a sot zu hinnen: „Fridde sief mat iech.“
42024037	Si sinn erféiert a kruten et mat der Angscht ze dinn an hu gemengt, si hätten e Geescht gesinn.
42024038	„Firwat sidd dir esou opgewullt? Firwat kommen Zweiwel an ären Häerzer op?“, huet hie si gefrot.
42024039	„Kuckt meng Hänn a meng Féiss! Ech sinn et selwer! Beréiert mech a kuckt! E Geescht besteet dach net aus Fleesch a Schanken, esou wéi dir et hei u mir gesitt.“
42024040	Nodeems hien dat gesot hat, huet hien hinne seng Hänn a seng Féiss gewisen.
42024041	Mee vu lauter Freed a Staunen hu si nach ëmmer net gegleeft. Dofir huet hie si gefrot: „Hutt dir eppes hei, fir z’iessen?“
42024042	Si hunn him e Stéck gebrodene Fësch an e bëssche Beieros ginn.
42024043	Hien huet et geholl a virun hinne giess.
42024044	„Dat hei ass, wat ech gemengt hunn, wéi ech iech sot, wéi ech nach bei iech war, datt alles, wat am Gesetz vum Moses, an de Prophéiten an an de Psalmen iwwert mech geschriwwe steet, an Erfëllung misst goen“, sot hien zu hinnen.
42024045	Dunn huet hien hinnen hire Verstand opgemaach, fir datt si d’Schrëft verstoe kéinten.
42024046	Hie sot zu hinnen: „Esou steet et geschriwwen: De Messias muss leiden an um drëtten Dag vun den Doudegen operstoen.
42024047	A sengem Numm soll d’ Ëmkéier an d’Verzeiung vun de Sënnen un all d’Natioune gepriedegt ginn, ugefaangen hei zu Jerusalem.
42024048	Dir sidd Zeie vun all deem, wat geschitt ass.
42024049	Lauschtert, ech schécken op iech, wat mäi Papp versprach huet. Bleift an der Stad Jerusalem, bis dir mat Kraaft aus der Héicht versi gitt.“
42024050	Dunn huet hie si bis op Betanien erausgeféiert, huet seng Hänn erhuewen a si geseent.
42024051	Wéi hien nach am Gaang war, si ze seenen, goung hie vun hinne fort a gouf an den Himmel eropgeholl.
42024052	Si hunn hien ugebiet a gounge mat grousser Freed nees hannescht op Jerusalem.
42024053	Si ware bestänneg am Tempel an hunn do Gott gelueft a geseent. Amen.
43001001	Am Ufank war d’Wuert. D’Wuert war bei Gott an d’Wuert war Gott.
43001002	D’Wuert war am Ufank bei Gott.
43001003	Alles ass duerch d’Wuert entstanen an et gëtt näischt, wat net duerch d’Wuert entstanen ass.
43001004	Am Wuert war d’Liewen an dëst Liewe war de Mënschen hiert Liicht.
43001005	D’Liicht schéngt och an der Däischtert an d’Däischtert konnt d’Liicht net iwwerwannen.
43001006	Gott hat e Mann geschéckt, dee Jean geheescht huet.
43001007	Hie koum als Zeien, fir iwwert d’Liicht auszesoen, fir datt jiddereen duerch hie gleewe géif.
43001008	Hie selwer war net dat Liicht, mee hien ass komm, fir iwwert d’Liicht auszesoen.
43001009	Dat war dat richtegt Liicht, dat an d’Welt koum, fir all Mënsch Liicht ze bréngen.
43001010	Et war an der Welt an d’Welt ass duerch et entstanen, mee d’Welt huet et net erkannt.
43001011	D’Liicht ass bei säin Eegentum komm, mee dat huet et net ugeholl.
43001012	Mee all deenen, déi et ugeholl an u säin Numm gegleeft hunn, huet et d’Recht ginn, Kanner vu Gott ze ginn.
43001013	Si si weder duerch mënschlech Ofstamung nach duerch natierlech Gebuert nach duerch dem Mann säi Wëllen, mee aus Gott gebuer.
43001014	D’Wuert ass Mënsch ginn an huet ënnert eis gewunnt. Mir hu seng Herrlechkeet gesinn, d’Herrlechkeet vum Papp sengem eenzege Jong, voller Gnod a Wourecht.
43001015	De Jean huet iwwert hien ausgesot an huet geruff: „Deen heiten ass deen, vun deem ech gesot hunn: ‚Deen, deen no mir kënnt, war viru mir, well hie viru mir existéiert huet.‘“
43001016	Jidderee kritt eng Gnod no där anerer aus sengem vollkommene Wiesen.
43001017	D’Gesetz koum nämlech duerch de Moses, mee d’Gnod an d’Wourecht koumen duerch de Messias, de Jesus.
43001018	Et huet nach ni ee Gott gesinn, mee den eenzege Jong, deen dem Papp ganz no ass, huet erkläert, wien hien ass.
43001019	De Jean huet déi Ausso gemaach, wéi d’Judde vu Jerusalem Priister a Levite bei hie geschéckt hunn, fir hien ze froen, wien hie wier.
43001020	Hien huet kloergestallt, datt hien net de Messias ass. Hien huet et kloergestallt an et net ofgestridden.
43001021	Si froten hien: „Wie bass du dann? Bass du den Elia?“ „Neen, dee sinn ech net“, sot hien. „Bass du de Prophéit?“ „Neen“, huet hie geäntwert.
43001022	Si froten hien nees: „Wie bass du dann? Mir mussen deene Leit, déi eis heihinner geschéckt hunn, eng Äntwert ginn. Wat sees du da selwer iwwert dech?“
43001023	„Ech sinn d’Stëmm vun engem, deen an der Wüst rifft: ‚Maacht de Wee fräi fir den Här‘, esou wéi de Prophéit Yesaia et gesot hat“, huet hie geäntwert.
43001024	Déi, déi dohi geschéckt gi waren, ware Pharisäer.
43001025	„Firwat deefs du dann, wann s du weder de Messias nach den Elia nach de Prophéit bass?“, frote si hien.
43001026	De Jean huet hinne geäntwert: „Ech deefe mat Waasser, mee ënnert iech ass een, deen dir net kennt.
43001027	Hien ass deen, deen no mir kënnt, obwuel hie viru mir existéiert huet. Ech sinn et net wäert, d’Liedersrimme vu senge Sandale lasszebannen.“
43001028	Dat ass zu Betanien geschitt, op der anerer Säit vum Jordan, do, wou de Jean gedeeft huet.
43001029	Den Dag drop huet hien de Jesus gesinn op sech duerkommen a sot: „Hei ass d’Lamm vu Gott, dat d’Sënn vun der Welt ewechhëlt!
43001030	Hien ass deen, vun deem ech sot: ‚No mir kënnt e Mann, dee viru mir war, well hie viru mir existéiert huet.‘
43001031	Ech wousst net, wien hie wier. Mee ech hu mat Waasser gedeeft, fir datt Israel hie sollt erkennen.“
43001032	De Jean huet du bezeit: „Ech hunn de Geescht gesinn erofkommen ewéi eng Dauf vum Himmel an hien ass op him bliwwen.
43001033	Ech hunn hien net kannt. Mee deen, dee mech geschéckt huet, fir mat Waasser ze deefen, huet zu mir gesot: ‚Deen, op deen s du de Geescht erofkomme gesäis an op deem e bleift, ass deen, dee mam hellege Geescht deeft.‘
43001034	Ech hunn dat gesinn an hu bezeit, datt hien de Jong vu Gott ass.“
43001035	Den Dag drop stoung de Jean erëm mat zwee vu senge Jénger op därselwechter Plaz.
43001036	Wéi hien de Jesus laanschtgoe gesinn huet, sot hien: „Kuckt, d’Lamm vu Gott!“
43001037	Seng zwee Jénger hunn hien héieren dat soen a sinn dem Jesus nogaangen.
43001038	De Jesus huet sech ëmgedréit a gesinn, datt si him nogoungen, an huet si gefrot: „Wat sicht dir?“ „Rabbi (wat souvill wéi „Léiermeeschter“ heescht), wou wunns du?“, frote si.
43001039	„Kommt kucken“, sot de Jesus. Si si mat him gaangen an hu gesinn, wou hie gewunnt huet. Et war zéng Auer mueres a si sinn de Rescht vum Dag bei him bliwwen.
43001040	Den Andreas, dem Schimon-Péitrus säi Brudder, war ee vun deenen zwee, déi dem Jean nogelauschtert haten an déi dem Jesus nogaange waren.
43001041	Den Andreas ass fir d’éischt no sengem Brudder, dem Schimon, siche gaangen a sot zu him: „Mir hunn de Messias (wat esou vill wéi „Christus“ heescht) fonnt!“
43001042	Hien huet de Schimon bei de Jesus bruecht. De Jesus huet hien ugekuckt a gesot: „Du bass de Schimon, dem Jean säi Jong. Vun elo u gëss du Kefas (wat iwwersat „Steen“ heescht) genannt.“
43001043	Den Dag drop wollt de Jesus sech op de Wee fir a Galilea maachen. Hien ass nom Philippe siche gaangen a sot zu him: „Komm mir no!“
43001044	De Philippe koum vu Betsaida, därselwechter Stad wéi den Andreas an de Péitrus.
43001045	De Philippe ass nom Nathanael siche gaangen a sot zu him: „Mir hunn dee fonnt, iwwert deen de Moses am Gesetz an och d’Prophéite geschriwwen hunn: de Jesus vun Nazaret, dem Jousef säi Jong.“
43001046	„Nazaret? Kann iergendeppes Guddes vun do kommen?“, huet den Nathanael geäntwert. „Da komm kucken!“, sot de Philippe.
43001047	De Jesus huet den Nathanael op sech duerkomme gesinn a sot: „Kuckt, hei ass nu wierklech en Israelit, an deem et keng Falschheet gëtt.“
43001048	„Wouhier kenns du mech?“, frot den Nathanael hien. „Éier de Philippe dech geruff hat, hat ech dech ënnert dem Figebam sëtze gesinn“, huet de Jesus geäntwert.
43001049	„Rabbi, du bass de Jong vu Gott! Du bass de Kinnek vun Israel!“, sot den Nathanael.
43001050	„Du gleefs, well ech dir sot, datt ech dech ënnert dem Figebam gesinn hunn? Du gesäis nach vill méi Grousses wéi dat“, huet de Jesus him geäntwert.
43001051	„Ech soen iech d’Wourecht! Dir gesitt den Himmel opstoen an d’ Engele vu Gott um Jong vum Mënsch erop- an erofklammen.“
43002001	Dräi Deeg méi spéit gouf et eng Hochzäit zu Kana a Galilea an dem Jesus seng Mamm war dobäi.
43002002	De Jesus a seng Jénger waren och op d’Hochzäit invitéiert.
43002003	Wéi kee Wäin méi do war, huet dem Jesus seng Mamm zu him gesot: „Si hu kee Wäin méi.“
43002004	„Fra, wat wëlls du vu mir? Meng Stonn ass nach net komm“, huet de Jesus hir geäntwert.
43002005	„Maacht, wat hien iech seet!“, sot seng Mamm zu den Dénger.
43002006	Et stounge sechs stenge Waasserkréi fir d’jüddesch Wäschritualer do. An all Krou hunn ongeféier honnert Liter gepasst.
43002007	„Fëllt d’Kréi mat Waasser!“, sot de Jesus zu den Dénger. Si hunn d’Kréi bis un de Rand gefëllt.
43002008	„Schäfft e bëssen dovunner eraus a gitt dem Zoustännege vun den Zerweuren dovunner ze schmaachen“, huet de Jesus d’Dénger ugestallt. Si hunn dem Responsabelen et bruecht.
43002009	Wéi hien d’Waasser, dat a Wäin verwandelt gi war, geschmaacht huet, wousst hien net, wou dëse Wäin géif hierkommen (mee d’Dénger, déi d’Waasser geschäfft haten, woussten et). Hien huet de Bräitchemann geruff
43002010	a sot zu him: „Jiddereen zerwéiert ëmmer de beschte Wäin fir d’éischt an duerno, wann d’Leit voll sinn, gëtt de manner gudde Wäin zerwéiert. Mee du hues de gudde Wäin bis elo zeréckbehalen!“
43002011	Dëst éischt Zeechen, dat de Jesus gemaach huet, war zu Kana a Galilea. Hien huet seng Herrlechkeet z’erkenne ginn a seng Jénger hunn un hie gegleeft.
43002012	Duerno ass hien op Kapernaum gaangen zesumme mat senger Mamm, senge Bridder a senge Jénger a si sinn e puer Deeg do bliwwen.
43002013	Et war kuerz virum Passafest vun de Judden an de Jesus goung op Jerusalem.
43002014	Am Tempel huet hie Leit virfonnt, déi Ranner, Schof an Dauwe verkaf hunn. D’Leit, déi d’Sue gewiesselt hunn, souzen och do.
43002015	Hien huet eng Gäissel aus Seeler gemaach an huet si all aus dem Tempel gejot, och d’Ranner an d’Schof. Hien huet d’Mënz vun deenen, déi d’Sue gewiesselt hunn, zerstreet an huet hir Dëscher ëmgehäit.
43002016	Zu deenen, déi d’Dauwe verkaf hunn, sot hien: „Maacht, datt all dat hei verschwënnt! Maacht aus mengem Papp sengem Haus keng Maartplaz!“
43002017	Seng Jénger hu sech drun erënnert, datt geschriwwe steet: „Den Äifer fir däin Haus huet mech ganz a Besëtz geholl.“
43002018	Doropshi froten d’Judden hien: „Wéi en Zeeche gëss du eis, fir eis ze weisen, datt s du d’Recht hues, esou ze handelen?“
43002019	„Zerstéiert dësen Tempel a bannent dräi Deeg bauen ech en erëm op“, huet de Jesus geäntwert.
43002020	„Et huet sechsavéierzeg Joer gedauert, fir den Tempel ze bauen, an du wëlls e bannent dräi Deeg erëm opbauen?“, hunn d’Judde geäntwert.
43002021	Hien hat awer vum Tempel vu sengem Kierper geschwat.
43002022	Wéi hie vun den Doudegen operstane war, hu seng Jénger sech drun erënnert, datt hien dat gesot hat, a si hunn der Schrëft gegleeft an och deem, wat de Jesus gesot hat.
43002023	Wéi de Jesus fir d’Passafest zu Jerusalem war, hu vill Leit u säin Numm gegleeft, well si d’Zeeche gesinn hunn, déi hie gemaach huet.
43002024	Mee de Jesus huet sech hinnen net uvertraut, well hie si all kannt huet.
43002025	Hie wousst nämlech, wat am Mënsch ass, an dofir hat hien et net néideg, datt een him de Mënsch erkläert.
43003001	Et gouf e Mann, deen Nikodemos geheescht huet. Hie war ee vun de Pharisäer, deen zum Sanhedrin gehéiert huet.
43003002	Hie koum nuets bei de Jesus a sot: „Rabbi, mir wëssen, datt s du e Léiermeeschter bass, dee vu Gott geschéckt gouf. Et kann nämlech kee Mënsch d’Zeeche maachen, déi s du méchs, wa Gott net mat him ass.“
43003003	De Jesus huet geäntwert: „Ech soen dir d’Wourecht! E Mënsch kann d’Kinnekräich vu Gott net gesinn, et sief dann hie gëtt op en Neits gebuer.“
43003004	Den Nikodemos frot: „Wéi kann een Erwuessenen op en Neits gebuer ginn? Hie kann dach net hannescht an de Bauch vu senger Mamm goen an eng zweete Kéier gebuer ginn?“
43003005	De Jesus huet geäntwert: „Ech soen dir d’Wourecht! E Mënsch kann net an d’Kinnekräich vu Gott erakommen, et sief dann hie gëtt aus Waasser an aus Geescht gebuer.
43003006	Wat aus dem Fleesch gebuer gëtt, ass Fleesch, a wat aus dem Geescht gebuer gëtt, ass Geescht.
43003007	Wonner dech net, wann ech dir soen, datt dir op en Neits musst gebuer ginn.
43003008	De Wand bléist, wouhin e wëllt, an du héiers e päifen, mee du weess net, vu wou e kënnt a wou en higeet. Esou ass et mat jidderengem, deen aus dem Geescht gebuer gëtt.“
43003009	„Wéi ass dat méiglech?“, frot den Nikodemos.
43003010	„Du beléiers d’Vollek vun Israel an du verstees dat net?“, huet de Jesus geäntwert.
43003011	„Ech soen dir d’Wourecht! Mir schwätze vun deem, wat mir kennen, a mir soen iwwert dat aus, wat mir gesinn hunn; mee dir huelt eis Ausso net un.
43003012	Wann dir mir net gleeft, wann ech iech vu Saachen hei op der Äerd verzielen, wéi wëllt dir mir da gleewen, wann ech iech vu Saachen aus dem Himmel verzielen?
43003013	Et ass keen an den Himmel eropgaangen, ausser deem, deen aus dem Himmel erofkoum: de Jong vum Mënsch, deen am Himmel ass.
43003014	Esou wéi de Moses d’Schlaang an der Wüst héich gehuewen huet, esou muss och de Jong vum Mënsch héich gehuewe ginn,
43003015	fir datt jiddereen, deen un hie gleeft, net verluer geet, mee éiwegt Liewen huet.
43003016	Gott huet der Welt seng Léift op dës Manéier gewisen: Hien huet säin eenzege Jong hierginn, fir datt jiddereen, deen un hie gleeft, net verluer geet, mee éiwegt Liewen huet.
43003017	Gott huet säi Jong nämlech net an d’Welt geschéckt, fir d’Welt ze riichten, mee fir datt d’Welt duerch hie gerett géif ginn.
43003018	Wien un hie gleeft, gëtt net geriicht; wien net gleeft, ass scho geriicht, well hien net un den Numm vu Gott sengem eenzege Jong gegleeft huet.
43003019	Dat hei ass d’Geriicht: D’Liicht ass an d’Welt komm an d’Mënschen haten d’Däischtert léiwer wéi d’Liicht, well hir Dote béis waren.
43003020	Jiddereen, dee Béises mécht, haasst nämlech d’Liicht a kënnt net bei d’Liicht, fir datt seng Doten net opgedeckt ginn.
43003021	Mee jiddereen, dee mécht, wat der Wourecht entsprécht, kënnt bei d’Liicht, fir datt all Mënsch kloer gesi kann, datt seng Doten a Gott gemaach goufen.“
43003022	Duerno ass de Jesus mat senge Jénger an d’Géigend vu Judea gaangen, fir do mat hinnen Zäit ze verbréngen an ze deefen.
43003023	De Jean huet zur gläicher Zäit zu Ainon bei Salim gedeeft, well et do vill Waasser gouf. D’Leit sinn dohi komm an hu sech deefe gelooss.
43003024	(Dat war éier de Jean an de Prisong gehäit gouf.)
43003025	Tëschent dem Jean senge Jénger an engem Judd koum et zu enger Diskussioun iwwert d’zeremoniell Rengegung.
43003026	Si si bei de Jean gaangen a soten zu him: „Rabbi, kuck! Deen, deen op der anerer Säit vum Jordan bei dir war an iwwert deen s du ausgesot hues, deen deeft elo an d’Leit ginn all bei hien!“
43003027	De Jean huet geäntwert: „E Mënsch kann näischt kréien, et sief dann hie krut et aus dem Himmel.
43003028	Dir selwer kënnt bezeien, datt ech sot: ‚Ech sinn net de Messias, mee ech gouf him virausgeschéckt.‘
43003029	Deen, deen d’Braut huet ass de Bräitchemann, mee dem Bräitchemann säi Frënd, deen donieft steet an hien héiert, freet sech onmoosseg doriwwer, dem Bräitchemann seng Stëmm ze héieren. Esou ass meng Freed a si ass elo komplett.
43003030	Hie muss méi wichteg ginn an ech muss manner wichteg ginn.
43003031	Deen, dee vun uewe kënnt, steet iwwert allem. Deen, dee vun der Äerd kënnt, ass vun der Äerd a schwätzt vun der Äerd. Deen, deen aus dem Himmel kënnt, steet iwwert allem.
43003032	Hie seet iwwert dat aus, wat hie gesinn an héieren huet, mee kee gleeft senger Ausso.
43003033	Wie senger Ausso gleeft, bestätegt, datt Gott d’Wourecht seet.
43003034	Deen, dee vu Gott geschéckt gouf, schwätzt nämlech d’Wierder vu Gott a Gott gebraucht keng Mooss, wann hie säi Geescht gëtt.
43003035	De Papp huet de Jong gär an huet alles a seng Hänn geluecht.
43003036	Wien un de Jong gleeft, huet éiwegt Liewen. Wien dem Jong net follegt, kritt d’Liewen net ze gesinn, mee d’Roserei vu Gott bleift op him.“
43004001	Wéi den Här gewuer gouf, datt de Pharisäer zu Ouere komm war, datt de Jesus méi Mënschen zu Jénger maachen an deefe géif wéi de Jean
43004002	(obwuel de Jesus net selwer gedeeft huet, mee seng Jénger),
43004003	huet de Jesus Judea verlooss an ass a Galilea gaangen.
43004004	Hien huet awer missen duerch Samarien goen.
43004005	Esou koum hien an eng Stad vu Samarien, déi Suchar geheescht huet an déi no beim Stéck Land louch, dat de Jakob sengem Jong Yossef ginn hat.
43004006	Do war och dem Jakob säi Pëtz, a well de Jesus vu senger Rees midd war, huet hie sech bei de Pëtz gesat. Et war ëm d’Mëttesstonn.
43004007	Du koum eng Fra aus Samarien, fir Waasser ze schäffen. De Jesus sot zu hir: „Gëff mir eppes ze drénken!“
43004008	(Seng Jénger waren nämlech an d’Stad gaangen, fir eppes fir z’iessen ze kafen.)
43004009	D’Fra aus Samarien frot hien: „Wéi kënnt et, datt s du als Judd mech, eng Samariterin, ëm eppes ze drénke frees?“ (D’Judde wëllen nämlech näischt mat de Samariter ze dinn hunn.)
43004010	De Jesus huet geäntwert: „Wann s du de Kaddo vu Gott kenne géifs a wann s du wéisst, wien deen ass, deen dech freet: ‚Gëff mir eppes ze drénken!‘, da géifs du hie froen an da géif hien dir liewegt Waasser ginn.“
43004011	„Här, du hues näischt, fir ze schäffen an de Pëtz ass déif. Vu wou hëls du dann dat liewegt Waasser hier?“, frot d’Fra hien.
43004012	„Bass du éiere méi dichteg wéi eise Papp Jakob, deen eis de Pëtz ginn huet an deen dovunner gedronk huet, genee wéi seng Jongen an och seng Béischten?“
43004013	De Jesus huet geäntwert: „Jiddereen, dee vun dësem Waasser drénkt, gëtt nees duuschtereg,
43004014	mee jiddereen, dee vun deem Waasser drénkt, dat ech him ginn, gëtt ni méi duuschtereg. Am Géigendeel, d’Waasser, dat ech him ginn, gëtt an him zu enger Waasserquell, aus där éiwegt Liewen erausspruddelt.“
43004015	„Här, gëff mir dëst Waasser, fir datt ech net méi duuschtereg ginn an net méi muss heihin zeréckkommen, fir Waasser ze schäffen“, sot d’Fra zu him.
43004016	„Géi, ruff däi Mann a bréng hien heihin“, sot de Jesus zu hir.
43004017	„Ech hu kee Mann“, huet d’Fra geäntwert. „Du hues Recht“, sot de Jesus, „du hues kee Mann:
43004018	Du has scho fënnef Männer, an dee Mann, mat deem s du elo zesummeliefs, mat deem bass du net bestuet! Du hues d’Wourecht gesot!“
43004019	„Här, ech gesinn, datt s du e Prophéit bass“, sot d’Fra zu him.
43004020	„Eis Virfueren hu Gott op dësem Bierg ugebiet, mee dir sot, datt ee Gott zu Jerusalem ubiede muss.“
43004021	„Fra, gleef mir“, sot de Jesus zu hir, „et kënnt eng Zäit, an där dir de Papp weder op deem heite Bierg nach zu Jerusalem ubiet.
43004022	Dir biet dat un, wat dir net kennt; mir bieden dat un, wat mir kennen, well d’Rettung vun de Judde kënnt.
43004023	Mee d’Zäit kënnt a si ass schonn do, an där déi, déi de Papp wahrhafteg ubieden, hien am Geescht an an der Wourecht ubieden. De Papp sicht Leit, déi hien esou ubieden.
43004024	Gott ass Geescht, an déi, déi hien ubieden, mussen hien am Geescht an an der Wourecht ubieden.“
43004025	D’Fra sot zu him: „Ech weess, datt de Messias kënnt, dee Christus genannt gëtt. Wann hie kënnt, erkläert hien eis alles.“
43004026	„Ech, deen hei mat dir schwätzt, sinn et“, huet de Jesus geäntwert.
43004027	An deem Moment koume seng Jénger zeréck. Si ware verwonnert, datt hie mat enger Fra schwätze géif. Et huet awer kee vun hinne gesot: „Wat wëlls du vun hir?“, oder: „Firwat schwätz du mat hir?“
43004028	D’Fra huet dunn hire Waasserkrou stoe gelooss, ass hannescht an d’Stad gaangen an huet do zu de Leit gesot:
43004029	„Kommt a kuckt, do ass e Mann, dee mir alles gesot huet, wat ech jee gemaach hunn! Kéint hien de Messias sinn?“
43004030	Dunn hu si d’Stad verlooss a si bei hie gaangen.
43004031	An der Tëschenzäit hu seng Jénger hie gebieden: „Rabbi, iess dach eppes!“
43004032	Hien huet hinnen awer geäntwert: „Ech hunn eppes z’iessen, wat dir net kennt!“
43004033	Doropshi sote seng Jénger een zum aneren: „Huet éieren een him eppes fir z’iesse bruecht?“
43004034	„Mäin Iessen ass de Wëlle vun deem auszeféieren, dee mech geschéckt huet, a säi Wierk ofzeschléissen“, sot de Jesus zu hinnen.
43004035	„Sot dir net: ‚Nach véier Méint an dann ass Karschnatz‘? Kuckt, ech soen iech, maacht är Aen op a kuckt d’Stécker, well d’Fruucht ass zeideg, fir erageholl ze ginn!
43004036	Deen, deen am Karschnatz ass, kritt e Loun a sammelt Fruucht fir d’éiwegt Liewen an, fir datt deen, dee séit, an deen, deen eranhëlt, sech zesumme freeë kënnen.
43004037	D’Spréchwuert, dat seet: ‚Deen ee séit an deen aneren hëlt d’Fruucht eran‘, ass hei ubruecht.
43004038	Ech hunn iech geschéckt, fir dat, woufir dir net geschafft hutt, eranzehuelen. Anerer hunn dofir geschafft an dir profitéiert elo vun hirer Aarbecht.“
43004039	Vill Samariter aus där Stad hunn un hie gegleeft, well d’Fra ausgesot huet: „Hien huet mir alles gesot, wat ech jee gemaach hunn.“
43004040	Wéi d’Samariter bei hie koumen, hu si drop gehalen, datt hie bei hinne bleiwe sollt. Hie blouf dunn zwee Deeg do.
43004041	An et hunn der nach vill méi wéinst deem, wat hie gesot huet, gegleeft.
43004042	Si soten zur Fra: „Elo gleewe mir net nëmme wéinst deem, wat s du eis sos, mee och well mir hie selwer héieren hunn, a well mir wëssen, datt hie wierklech de Messias ass, de Retter vun der Welt.“
43004043	No zwee Deeg goung de Jesus vun do fort a Galilea,
43004044	well hie selwer hat ausgesot, datt e Prophéit keng Éier a senger eegener Heemecht kritt.
43004045	Wéi hien a Galilea koum, hunn d’Galileeër hie wëllkomm geheescht: Si haten nämlech alles gesinn, wat hien deemools zu Jerusalem um Fest gemaach hat, well si selwer och um Fest dobäi waren.
43004046	De Jesus koum nach eng Kéier op Kana a Galilea, do wou hie Waasser a Wäin verwandelt hat. Do gouf et en adelegen Offizéier, deem säi Jong zu Kapernaum war a krank war.
43004047	Wéi dëse Mann héieren huet, datt de Jesus vu Judea a Galilea zeréckkomm wier, goung hie bei de Jesus an huet hie gebieden, erofzekommen a säi Jong ze heelen, well deen um Stierwe louch.
43004048	„Dir alleguer gleeft net, esoulaang dir keng Zeechen a Wonner gesitt“, sot de Jesus zu him.
43004049	„Här, komm éier mäi Kand stierft!“, sot den Offizéier zu him.
43004050	„Géi heem! Däi Jong lieft“, huet de Jesus geäntwert. De Mann huet deem, wat de Jesus gesot huet, gegleeft an huet sech op de Wee gemaach.
43004051	Wéi hien op Kapernaum erofgoung, koume seng Dénger him entgéint a soten him, datt säi Jong um Liewe wier.
43004052	Doropshi frot hie si, um wéi vill Auer de Jong gesond gi wier, a si hu geäntwert, datt d’Féiwer hie gëschter um eng Auer nomëttes verlooss hätt.
43004053	De Papp wousst, datt dat dee Moment war, an deem de Jesus him gesot hat, datt säi Jong um Liewe wier. Doropshin huet hie mat sengem ganze Stot gegleeft.
43004054	Dat war dat zweet Zeechen, dat de Jesus gemaach huet, nodeems hie vu Judea a Galilea komm war.
43005001	Kuerz drop war e Fest vun de Judden an de Jesus goung op Jerusalem.
43005002	Zu Jerusalem gouf et bei der Schoofspaart e Baseng, deen op Aramäesch „Bet-Esda“ heescht. Do goufen et fënnef Hale mat Sailen.
43005003	An dësen Hale louche ganz vill Leit, déi krank, blann, schlamm oder gelähmt waren. Si hunn drop gewaart, datt d’Waasser sech beweege géif.
43005004	(En Engel ass nämlech ëm eng bestëmmten Zäit an de Baseng erofkomm, fir d’Waasser a Beweegung ze setzen. Deen éischten, deen dunn an d’Waasser komm ass, nodeems et beweegt gi war, gouf du vun der Krankheet geheelt, déi hien hat.)
43005005	Et war e Mann do, dee schonn zënter aachtandrësseg Joer krank war.
43005006	De Jesus huet hien do leie gesinn a gouf gewuer, datt hie scho laang krank war. Du frot hien de Mann: „Wëlls du geheelt ginn?“
43005007	De kranke Mann huet geäntwert: „Här, ech hu keen, dee mir an de Baseng eran hëlleft, wann d’Waasser a Beweegung gesat gëtt. A während ech probéieren, dran ze kommen, geet een anere viru mir eran.“
43005008	„Stéi op, huel deng Matt a géi!“, sot de Jesus zu him.
43005009	Nach op der Plaz gouf de Mann geheelt, huet seng Matt an de Grapp geholl an ass gaangen. Deen Dag war Sabbat.
43005010	Du soten d’Judden zum Mann, dee geheelt gouf: „Et ass Sabbat! D’Gesetz erlaabt dir net, deng Matt ze droen.“
43005011	„Deen, dee mech gesond gemaach huet, sot zu mir: ‚Huel deng Matt a géi!‘“, huet hien hinne geäntwert.
43005012	Du frote si hien: „Wien ass dee Mann, deen dir gesot huet, du solls deng Matt huelen a goen?“
43005013	Mee de Mann, dee geheelt gouf, wousst net, wien hie wier, well de Jesus sech wéinst de ville Leit, déi do waren, schonn zeréckgezunn hat.
43005014	Duerno ass de Jesus him am Tempel begéint a sot zu him: „Kuck, du goufs geheelt. Dofir sënneg elo net méi, fir datt dir näischt méi Uerges geschitt.“
43005015	De Mann goung vun do fort an huet de Judde verzielt, datt et de Jesus wier, deen hie geheelt hätt.
43005016	D’Judden hunn de Jesus verfollegt a wollten hien ëmbréngen, well hien dat alles um Sabbat gemaach hat.
43005017	„Mäi Papp ass bis elo um Wierk an ech sinn et och“, huet de Jesus geäntwert.
43005018	Dowéinst hunn d’Judden ëmsou méi probéiert, de Jesus ëmzebréngen, well hien net nëmmen de Sabbat gebrach hat, mee och gesot hat, datt Gott säi Papp wier. Esou hat hie sech mat Gott gläichgestallt.
43005019	Dofir huet de Jesus hinne geäntwert: „Ech soen iech d’Wourecht! De Jong kann näischt vu sech aus maachen, ausser hie gesäit de Papp et maachen, well dat, wat de Papp mécht, mécht de Jong geneesou.
43005020	De Papp huet de Jong nämlech gär a weist him alles, wat hie mécht; an hie wäert him méi grouss Dote weise wéi dës, esou datt dir iech wonnere wäert.
43005021	Esou wéi de Papp déi Doudeg operstoe léisst a lieweg mécht, esou mécht och de Jong déi lieweg, déi hie wëllt.
43005022	De Papp riicht nämlech keen, mee huet dem Jong all Uerteel uvertraut,
43005023	fir datt jiddereen dem Jong déiselwecht Éier gëtt wéi dem Papp. Deen, deen de Jong net éiert, éiert och de Papp net, deen hie geschéckt huet.
43005024	Ech soen iech d’Wourecht! Wie mäi Wuert héiert an deem gleeft, dee mech geschéckt huet, huet éiwegt Liewen. Hie gëtt net geriicht, mee hien ass vum Doud an d’Liewen eriwwergaangen.
43005025	Ech soen iech d’Wourecht! Et kënnt eng Zäit a si ass schonn do, an där déi Doudeg d’Stëmm vu Gott sengem Jong héieren. Déi, déi drop lauschteren, liewen.
43005026	Esou wéi de Papp nämlech Liewen a sech selwer dréit, esou huet hien och dem Jong et ginn, Liewen a sech selwer ze droen.
43005027	De Papp huet him och d’Autoritéit ginn, fir ze riichten, well hien de Jong vum Mënsch ass.
43005028	Wonnert iech net heiriwwer: Et kënnt nämlech eng Zäit, an där all déi, déi an de Griewer sinn, seng Stëmm héieren.
43005029	Da komme si eraus: déi, déi Guddes gemaach hunn, fir an d’Operstéiung vum Liewen an déi, déi Béises gemaach hunn, fir an d’Operstéiung vum Geriicht.
43005030	Aus mir selwer kann ech näischt maachen; ech riichten, esou wéi ech et héieren, a mäin Uerteel ass gerecht, well ech net mäin eegene Wëlle sichen, mee de Wëlle vun deem, dee mech geschéckt huet.
43005031	Wann ech iwwert mech selwer aussoe géif, géif meng Ausso net gëllen.
43005032	Et ass een aneren, deen iwwert mech ausseet, an ech weess, datt d’Ausso, déi hien iwwert mech mécht, wouer ass.
43005033	Dir hutt Leit bei de Jean geschéckt an hien huet iwwert d’Wourecht ausgesot.
43005034	Ech hunn d’Ausso vum Mënsch net néideg, mee ech soen iech dat alles, fir datt dir gerett gitt.
43005035	De Jean war eng Luucht, déi gebrannt a geliicht huet, an dir waart bereet, iech eng Zäitchen u sengem Liicht z’erfreeën.
43005036	Mee meng Ausso huet méi Gewiicht wéi dem Jean seng wéinst de Wierker, déi de Papp mir ginn huet, fir si zu Enn ze bréngen. Dës Wierker, déi ech elo ausféieren, bestätegen, datt de Papp mech geschéckt huet.
43005037	De Papp, dee mech geschéckt huet, huet selwer iwwert mech ausgesot. Dir hutt weder seng Stëmm héieren nach hutt dir jee gesinn, wéi hien ausgesäit.
43005038	Säi Wuert bleift net an iech, well dir deem, deen hie geschéckt huet, net gleeft.
43005039	Duerchsicht d’ Schrëften! Dir mengt jo, an hinnen éiwegt Liewen ze fannen. Mee grad si sinn et, déi iwwert mech aussoen!
43005040	Dir sidd net gewëllt, bei mech ze kommen, fir Liewen ze kréien.
43005041	Ech huele keng Éier vu Mënschen un.
43005042	Mee ech kennen iech: Dir drot d’Léift vu Gott net an iech.
43005043	Ech sinn am Numm vu mengem Papp komm an dir huelt mech net un; mee wann een aneren a sengem eegenen Numm kënnt, deen huelt dir un!
43005044	Wéi kënnt dir gleewen, wann dir ee vun deem aneren Éier unhuelt, mee net d’Éier sicht, déi vum eenzege Gott kënnt?
43005045	Mengt net, datt ech iech beim Papp ukloe wäert; deen, deen iech uklot ass de Moses, op deen dir hofft.
43005046	Wann dir dem Moses gleewe géift, da géift dir mir gleewen, well de Moses huet iwwert mech geschriwwen.
43005047	Mee wann dir deem, wat de Moses geschriwwen huet, net gleeft, wéi wëllt dir da menge Wierder gleewen?“
43006001	Duerno goung de Jesus op den aneren Uwänner vum Séi vu Galilea, deen och Séi vun Tiberias heescht.
43006002	Eng grouss Mass vu Leit goung him no, well si d’Zeeche gesinn hunn, déi hien un de Kranke gemaach huet.
43006003	De Jesus ass op e Bierg geklommen an huet sech do mat senge Jénger niddergesat.
43006004	D’ Passa, e Fest vun de Judden, stoung virun der Dier.
43006005	Wéi de Jesus opgekuckt huet, huet hien eng Onmass Leit op sech duerkomme gesinn. „Wou kënne mir Brout kafen, fir datt dës Leit eppes z’iessen hunn?“, frot de Jesus de Philippe.
43006006	De Jesus sot dat, fir de Philippe op d’Prouf ze stellen, well hie scho wousst, wat hie maache géif.
43006007	„Brout am Wäert vun zweehonnert Denare géif emol net duergoen, fir datt jiddereen och nëmmen ee Maufel kréich“, huet de Philippe him geäntwert.
43006008	Ee vu senge Jénger, den Andreas, dem Schimon-Péitrus säi Brudder, sot zu him:
43006009	„Hei ass e klenge Jong, dee fënnef Ruechte Geeschtebrout an zwee Fësch huet, mee wat ass dat scho bei esou ville Leit?“
43006010	„Loosst d’Leit sech setzen“, sot de Jesus. Op där Plaz war vill Gras an d’Männer, ongeféier fënnefdausend, hu sech gesat.
43006011	De Jesus huet d’Brout geholl, Gott dofir Merci gesot an et u seng Jénger verdeelt. Déi hunn et dunn un d’Leit, déi do souzen, weider ausgedeelt. Esou hu si et och mam Fësch gemaach, si hu jidderengem esou vill ginn, wéi hie wollt.
43006012	Wéi jidderee sat war, sot de Jesus zu senge Jénger: „Sammelt d’Broutstécker, déi iwwereg bliwwe sinn, an, fir datt näischt verdierft.“
43006013	An esou hu si d’Stécker vun de fënnef Ruechte Geeschtebrout agesammelt, déi vun deenen, déi giess haten, iwwereg gelooss goufen, an hunn zwielef Kierf gefëllt.
43006014	Wéi d’Leit d’Zeechen, dat de Jesus gemaach hat, gesinn hunn, sote si: „Hien ass ganz sécher dee Prophéit, deen an d’Welt komme soll.“
43006015	Wéi de Jesus erkannt huet, datt si komme wollten, fir hie mat Gewalt matzehuelen an zum Kinnek ze maachen, huet hie sech nees eleng op de Bierg zeréckgezunn.
43006016	Géint der Owend gounge seng Jénger bei de Séi erof,
43006017	sinn an en Naache geklommen an iwwert de Séi op Kapernaum gefuer. Et war schonn däischter an de Jesus war nach ëmmer net bei hinnen ukomm.
43006018	De Séi gouf duerch e staarke Wand opgewullt.
43006019	Nodeems si ongeféier fënnef bis sechs Kilometer geruddert waren, hu si gesinn, wéi de Jesus iwwert de Séi gaangen an op den Naachen duerkomm ass. Si kruten et mat der Angscht ze dinn.
43006020	„Ech sinn et; hieft keng Angscht!“, huet hie geruff.
43006021	Seng Jénger waren du bereet, hien an den Naachen ze loossen, an eenzock war den Naachen um Uwänner, do wou si hi wollten.
43006022	Den Dag drop hunn d’Leit, déi op der anerer Säit vum Séi bliwwe waren, gemierkt, datt de Jesus net zesumme mat de Jénger an deem eenzege klengen Naachen, deen do war, eriwwer gefuer war, mee datt d’Jénger eleng fortgefuer waren.
43006023	(Et koumen awer nach aner kleng Naache vun Tiberias an d’Géigend vun där Plaz, wou si d’Brout giess haten, nodeems den Här Gott dofir Merci gesot hat.)
43006024	Wéi d’Leit du gesinn hunn, datt weder de Jesus nach seng Jénger do waren, si si erëm an hir Naache geklommen a sinn op Kapernaum gefuer, op d’Sich nom Jesus.
43006025	Wéi si hien op der anerer Säit vum Séi fonnt hunn, frote si hien: „Rabbi, wéini bass du dann hei ukomm?“
43006026	De Jesus huet hinne geäntwert: „Ech soen iech d’Wourecht! Dir sicht mech net wéinst den Zeechen, déi dir gesinn hutt, mee well dir vum Brout giess hutt a sat gi sidd.
43006027	Maacht iech net midd fir dat Iessen, dat verdierft, mee fir dat Iessen, dat fir d’éiwegt Liewe bleift, dat de Jong vum Mënsch iech wäert ginn. Gott, de Papp, huet hien nämlech auserwielt.“
43006028	Du frote si hien: „Wat musse mir maachen, fir d’Wierker vu Gott och auszeféieren?“
43006029	„Dat hei ass d’Wierk vu Gott: op deen ze vertrauen, deen hie geschéckt huet!“, huet de Jesus hinne geäntwert.
43006030	„Wat fir en Zeeche méchs du dann elo, fir datt mir et kënne gesinn an un dech gleewe kënnen? Wat fir ee Wierk méchs du?“, frote si hien.
43006031	„Eis Virfueren hu Manna an der Wüst giess, esou wéi et geschriwwe steet: ‚Hien huet hinne Brout aus dem Himmel ginn, fir z’iessen.‘“
43006032	„Ech soen iech d’Wourecht!“, sot de Jesus zu hinnen. „Et war net de Moses, deen iech d’Brout aus dem Himmel ginn huet, mee et ass mäi Papp, deen iech dat richtegt Brout aus dem Himmel gëtt.
43006033	D’Brout vu Gott ass nämlech dat, wat vum Himmel erofkënnt, an der Welt Liewe gëtt.“
43006034	„Här“, sote si, „gëff eis ëmmer dëst Brout!“
43006035	„Ech selwer sinn d’Brout, dat Liewe schenkt“, huet de Jesus geäntwert. „Deen, dee bei mech kënnt, gëtt ni méi hongereg, an deen, deen op mech vertraut, gëtt ni méi duuschtereg.
43006036	Ech hunn iech jo awer gesot, datt dir mech gesinn hutt, an trotzdeem vertraut dir net op mech.
43006037	Jiddereen, deen de Papp mir gëtt, kënnt bei mech an ech schécke kee fort, dee bei mech kënnt.
43006038	Ech sinn nämlech vum Himmel erofkomm, net fir mäi Wëllen ze maachen, mee fir de Wëlle vun deem ze maachen, dee mech geschéckt huet.
43006039	Dat hei ass de Wëlle vum Papp, dee mech geschéckt huet: datt ech kee vun deenen, déi hie mir ginn huet, verléieren, mee datt ech si um leschten Dag operstoe loossen.
43006040	De Wëlle vum Papp, dee mech geschéckt huet, ass, datt jiddereen, deen de Jong gesäit an op hie vertraut, éiwegt Liewe kritt, an ech loossen hien um leschten Dag operstoen.“
43006041	D’Judden hunn dunn ugefaangen, iwwert hien ze knouteren, well hie gesot hat, datt hien d’Brout ass, dat vum Himmel erofkomm ass:
43006042	„Ass hien net de Jesus, de Jong vum Jousef, deem säi Papp a seng Mamm mir kennen? Wéi kann hien da soen, hie wier vum Himmel erofkomm?“
43006043	„Knoutert net ënnerteneen!“, huet de Jesus hinne geäntwert.
43006044	„Et kann nämlech kee bei mech kommen, et sief dann hie gëtt vum Papp, dee mech geschéckt huet, ugezunn. Um leschten Dag loossen ech hien operstoen.
43006045	An de Prophéite steet geschriwwen: ‚Si ginn alleguer vu Gott geléiert.‘ Jiddereen, deen dem Papp nolauschtert a vun him léiert, kënnt bei mech.
43006046	Et huet keen de Papp gesinn, ausser deen, dee vu Gott kënnt, deen huet de Papp gesinn.
43006047	Ech soen iech d’Wourecht! Wien u mech gleeft, huet éiwegt Liewen.
43006048	Ech sinn d’Brout vum Liewen.
43006049	Är Virfueren hu Manna an der Wüst giess a si gestuerwen.
43006050	Dat hei ass d’Brout, dat vum Himmel erofkënnt, fir datt een dovunner ësst an net stierft.
43006051	Ech sinn d’liewegt Brout, dat vum Himmel erofkomm ass. Wie vun dësem Brout ësst, lieft éiweg. D’Brout, dat ech ginn, ass mäi Kierper, deen ech fir d’Liewe vun der Welt ginn.“
43006052	D’Judden hunn dofir ënnertenee gestridden: „Wéi kann dëse Mann eis säi Kierper z’iesse ginn?“
43006053	„Ech soen iech d’Wourecht!“, sot de Jesus zu hinnen, „wann dir de Kierper vum Jong vum Mënsch net iesst a säi Blutt net drénkt, hutt dir kee Liewen an iech.
43006054	Wie mäi Kierper ësst a mäi Blutt drénkt, huet éiwegt Liewen an um leschten Dag loossen ech hien operstoen.
43006055	Mäi Kierper ass nämlech richtegt Iessen a mäi Blutt ass e richtegen Dronk.
43006056	Wie mäi Kierper ësst a mäi Blutt drénkt, bleift a mir an ech an him.
43006057	Esou wéi de liewege Papp mech geschéckt huet an ech wéinst dem Papp liewen, geneesou lieft deen, dee mech ësst, wéinst menger.
43006058	Dat ass d’Brout, dat vum Himmel erofkomm ass. Et ass anescht wéi d’Manna, dat är Virfuere giess hunn, déi gestuerwe sinn. Deen, deen dëst Brout ësst, lieft éiweg.“
43006059	De Jesus sot dat alles, wéi hien an der Synagog zu Kapernaum enseignéiert huet.
43006060	Du sote vill vu senge Jénger, déi dat héieren haten: „Seng Léier ass zimlech haart. Wie kann hir nolauschteren?“
43006061	De Jesus war sech bewosst, datt seng Jénger doriwwer géife knouteren, a sot zu hinnen: „Huelt dir Ustouss un deem, wat ech sot?
43006062	A wat wier, wann dir de Jong vum Mënsch eropfuere geséicht, an zwar hannescht dohinn, wou hie virdru war?
43006063	De Geescht schenkt Liewen; de Kierper ass onnëtz. D’Wierder, déi ech iech gesot hunn, si Geescht a Liewen.
43006064	Mee et gëtt en etlech ënnert iech, déi net op mech vertrauen.“ De Jesus wousst nämlech vun Ufank un, wien déi waren, déi net gegleeft hunn, a wien dee war, deen hie verrode géif.
43006065	Hie sot: „Dowéinst sot ech iech, datt kee bei mech komme kann, ausser et gouf him vu mengem Papp ginn.“
43006066	Doropshin hunn der vill vu senge Jénger him de Réck gedréit a sinn him net méi nogaangen.
43006067	Du frot de Jesus déi Zwielef: „Wëllt dir éieren och nach fortgoen?“
43006068	„Här, bei wie sollte mir da goen?“, huet de Schimon-Péitrus geäntwert. „Du hues dach d’Wierder vum éiwege Liewen.
43006069	Mir gleewen a wëssen, datt s du de Messias bass, de Jong vum liewege Gott.“
43006070	„War ech et net, deen iech Zwielef auserwielt hunn? An dach ass ee vun iech en Däiwel“, huet de Jesus hinne geäntwert.
43006071	Hien hat vum Judas, dem Jong vum Schimon Ischkariot, geschwat, deen ee vun den Zwielef war an hie spéider verrode sollt.
43007001	Duerno goung de Jesus duerch Galilea. Hie wollt nämlech net duerch Judea goen, well d’Judden do probéiert hunn, hien ëmzebréngen.
43007002	Et war kuerz virum jüddeschen Hüttefest.
43007003	Dofir sote seng Bridder zu him: „Verlooss dës Géigend a géi a Judea, fir datt och deng Jénger deng Wierker kënne gesinn.
43007004	Kee mécht nämlech eppes heemlech, wann hien ëffentlech bekannt wëllt ginn. Wann s du dat alles méchs, da weis dech der Welt.“
43007005	Souguer seng Bridder hunn net op hie vertraut.
43007006	Du sot de Jesus zu hinnen: „Meng Zäit ass nach net komm, mee är Zäit ass ëmmer do.
43007007	D’Welt kann iech net haassen, mee mech haasst se, well ech bezeien, datt hir Wierker béis sinn.
43007008	Gitt dir op d’Fest. Ech ginn nach net op d’Fest, well meng Zäit nach net erfëllt ass.“
43007009	Nodeems hien dat gesot hat, blouf hien a Galilea.
43007010	Mee nodeems seng Bridder sech op de Wee fir op d’Fest gemaach haten, goung de Jesus och op d’Fest, net ëffentlech, mee heemlech.
43007011	Um Fest hunn d’Judden no him gesicht. „Wou ass hien?“, frote si.
43007012	Ënnert de Leit hu sech der vill iwwert hie beklot. Verschiddener soten: „Hien ass e gudde Mënsch“, mee anerer soten: „Nee, am Géigendeel, hie féiert d’Leit ir.“
43007013	Et huet awer keen eppes ëffentlech iwwert hie gesot, well si Angscht virun de Judden haten.
43007014	Ongeféier an der Halschent vum Fest goung de Jesus an den Tempel erop an huet do enseignéiert.
43007015	D’Judden hu sech gewonnert a soten: „Wéi ass et méiglech, datt hien esou vill vun der Schrëft weess, obschonn hien ni studéiert huet?“
43007016	De Jesus huet hinne geäntwert: „Meng Léier ass net meng eegen; si ass vun deem, dee mech geschéckt huet.
43007017	Wien de Wëlle vu Gott maache wëllt, erkennt un der Léier, ob se vu Gott kënnt oder ob ech vu mir aus schwätzen.
43007018	Wie vu sech aus schwätzt, sicht seng eegen Éier. Mee wien deen éiere wëllt, deen hie geschéckt huet, seet d’Wourecht an et gëtt keng Ongerechtegkeet an him.
43007019	Huet de Moses iech net d’Gesetz ginn? Et hält awer kee vun iech sech drun. Firwat probéiert dir mech ëmzebréngen?“
43007020	„Du hues en Dämon an dir“, hunn d’Leit geäntwert, „wie wëllt dech dann ëmbréngen?“
43007021	„Ech hat een eenzegt Wierk gemaach an dir waart all verwonnert“, huet de Jesus hinne geäntwert.
43007022	„De Moses hat iech d’ Beschneidung ginn (och wa si net vum Moses koum, mee vun de Patriarchen) an dofir beschneit dir e Mann och um Sabbat.
43007023	Wann dir e Mann um Sabbat beschneit, fir d’Gesetz vum Moses net ze briechen, firwat sidd dir da mat mir rosen, well ech e Mann um Sabbat ganz geheelt hunn?
43007024	Riicht net nom baussechte Schäin, mee riicht mat engem gerechten Uerteel.“
43007025	Du sote munch Leit vu Jerusalem: „Ass hien net de Mann, dee si wëllen ëmbréngen?
43007026	Kuckt! Hie schwätzt hei esou couragéiert a si loossen hie gewäerden. D’Autoritéite wäerten dach net éieren erkannt hunn, datt hie wierklech de Messias ass?
43007027	Mir wëssen nämlech, wou dëse Mann hierkënnt, mee wann de Messias kënnt, da weess keen, wou deen hierkënnt.“
43007028	Wéi de Jesus am Tempel geléiert huet, huet hie geruff: „Dir kennt mech a wësst, wou ech hierkommen. Ech sinn net vu mir selwer aus komm, mee deen, dee mech geschéckt huet, gëtt et wierklech an dir kennt hien net.
43007029	Ech kennen hien, well ech vun him kommen, an hien huet mech geschéckt.“
43007030	Dunn hu si probéiert, hie festzehuelen, mee et huet keen Hand un hie geluecht, well seng Zäit nach net komm war.
43007031	Vun de Leit hunn der vill op hie vertraut a si soten: „Wann de Messias kënnt, wäert deen dann éiere méi Zeeche maache wéi deen heite Mann?“
43007032	D’ Pharisäer hunn d’Leit dat alles iwwert hie pësperen héieren. Doropshin hunn d’Pharisäer an d’ iewescht Priister Tempelwiechter bei hie geschéckt, fir hie festzehuelen.
43007033	„Ech sinn nëmmen nach eng kuerz Zäit bei iech an da ginn ech bei deen hannescht, dee mech geschéckt huet“, sot de Jesus zu hinnen.
43007034	„Da sicht dir mech, mee dir fannt mech net. Do, wou ech sinn, kënnt dir net hikommen.“
43007035	D’Judden hunn een zum anere gesot: „Wou wëllt hien dann higoen, datt mir hien net fanne sollten? Huet hie wëlles, an d’Diaspora ënnert d’Griichen ze goen an och nach d’Griichen z’enseignéieren?
43007036	Wat mengt hien domat, wann hie seet: ‚Da sicht dir mech, mee dir fannt mech net. Do, wou ech sinn, kënnt dir net hikommen‘?“
43007037	Um leschten Dag vum Fest, dem wichtegsten Dag, stoung de Jesus op an huet haart geruff: „Wien duuschtereg ass, soll bei mech kommen an drénken!
43007038	Wien op mech vertraut, ‚aus sengem Wiese fléisse Flëss vu liewegem Waasser‘, esou wéi et an der Schrëft steet.“
43007039	Heimat huet hien de Geescht gemengt, deen déi kréie géifen, déi op hie vertrauen. Den hellege Geescht gouf jo nach net ginn, well de Jesus nach net verherrlecht gi war.
43007040	Nodeems si déi Wierder héieren haten, sote vill vun de Leit: „Deen hei ass ganz sécher de Prophéit!“
43007041	Aner Leit soten: „Hien ass de Messias.“ Nach anerer soten: „De Messias ka jo awer net aus Galilea kommen?
43007042	Seet d’Schrëft net, datt de Messias vum Nokomme vum David an aus dem Duerf Betlehem kënnt, wou den David hierkoum?“
43007043	Dofir waren d’Leit sech wéinst dem Jesus senger oneens.
43007044	Munch Leit wollten hie festhuelen, mee et huet keen Hand un hie geluecht.
43007045	Wéi d’Tempelwiechter bei d’iewescht Priister a bei d’Pharisäer zeréckkoumen, froten déi si: „Firwat hutt dir hien net matbruecht?“
43007046	D’Tempelwiechter hu geäntwert: „Nach ni huet e Mann esou wéi deen heite geschwat!“
43007047	„Sidd dir och irgeféiert ginn?“, froten d’Pharisäer.
43007048	„Huet iergendee vun den Autoritéiten oder vun de Pharisäer op hie vertraut?
43007049	Mee dës Volleksmass, déi d’Gesetz net kennt, ass verflucht!“
43007050	Den Nikodemos, ee vun hinnen, deen eng Kéier nuets bei de Jesus gaange war, sot zu hinnen:
43007051	„Gëtt e Mënsch vun eisem Gesetz veruerteelt, éier hie verhéiert an erausfonnt ginn ass, wat hie gemaach huet?“
43007052	Si hu geäntwert: „Kënns du éieren och aus Galilea? Sich an der Schrëft no! Da gesäis du, datt e Prophéit net aus Galilea kënnt!“
43007053	Dunn ass jidderee bei sech heemgaangen.
43008001	Doropshi goung de Jesus op den Olivebierg.
43008002	Fréi den nächste Muere goung hien nees hannescht an den Tempel; d’Leit sinn all bei hie komm an hien huet sech gesat a si geléiert.
43008003	D’ Léiermeeschtere vum Gesetz an d’ Pharisäer hunn eng Fra bei hie bruecht, déi erwëscht gouf, wéi si friemgaangen ass. Si hunn d’Fra matzen ënnert d’Leit gestallt
43008004	a soten zum Jesus: „Rabbi, dës Fra gouf dobäi erwëscht, wéi si friemgaangen ass.
43008005	Am Gesetz huet de Moses eis den Uerder ginn, fir esou eng Fra ze stengegen. Mee wat sees du dozou?“
43008006	Si hunn dat gefrot, well si hien op d’Prouf stelle wollten, fir datt si eppes hätten, fir hien ze beschëllegen. Mee de Jesus huet sech gebéckt a mam Fanger op de Buedem geschriwwen, ouni si ze beuechten.
43008007	Wéi si net opgehalen hunn, hien ze froen, huet hie sech opgeriicht a sot zu hinnen: „Deen, dee keng Sënn huet, soll als éischten e Steen op si geheien.“
43008008	Hien huet sech erëm gebéckt an op de Buedem geschriwwen.
43008009	Wéi si dat héieren hunn, goufe si vun hirem Gewëssen ugeklot a si goungen een nom anere fort, ugefaange vum Eelste bis op dee Leschten. De Jesus gouf eleng mat der Fra, déi an der Mëtt stoung, zeréckgelooss.
43008010	De Jesus huet sech opgeriicht, huet keen ausser der Fra gesinn a sot zu hir: „Fra, wou sinn déi, déi dech ukloen? Huet iergendeen dech veruerteelt?“
43008011	Si huet geäntwert: „Keen, Här.“ De Jesus huet geäntwert: „Ech veruerteelen dech och net. Géi a sënneg elo net méi.“
43008012	De Jesus huet nach eng Kéier mat de Leit geschwat: „Ech sinn d’Liicht vun der Welt. Wie mir nogeet, geet net an der Däischtert, mee kritt d’Liicht vum Liewen.“
43008013	Du soten d’Pharisäer zu him: „Du sees iwwert dech selwer aus. Deng Ausso gëllt net!“
43008014	„Och wann ech selwer iwwert mech aussoen, gëllt meng Ausso, well ech weess, vu wou ech kommen a wou ech higinn“, huet de Jesus geäntwert. „Mee dir wësst net, vu wou ech kommen a wou ech higinn.
43008015	Dir riicht no mënschleche Kritären, ech riichte keen.
43008016	Wann ech riichten, gëllt mäin Uerteel, well ech net eleng sinn, mee mam Papp, dee mech geschéckt huet.
43008017	An ärem Gesetz steet geschriwwen, datt d’Ausso vun zwee Leit gëllt.
43008018	Ech sinn ee vun deenen zwee, deen iwwert mech ausseet, an de Papp, dee mech geschéckt huet, seet och iwwert mech aus.“
43008019	Du frote si hien: „Wou ass däi Papp?“ „Dir kennt weder mech nach mäi Papp“, huet de Jesus geäntwert. „Wann dir mech géift kennen, da géift dir och mäi Papp kennen.“
43008020	De Jesus sot dës Wierder, wéi hien no bei den Afferstäck vum Tempel enseignéiert huet, mee et huet keen hie festgeholl, well seng Zäit nach net komm war.
43008021	Nees eng Kéier sot hien zu hinnen: „Ech gi fort an da sicht dir mech, mee dir stierft an ärer Sënn. Do, wou ech higinn, kënnt dir net hikommen.“
43008022	Du soten d’Judden: „Wëll hie sech éieren d’Liewen huelen? Hie seet nämlech: ‚Do, wou ech higinn, kënnt dir net hikommen.‘“
43008023	„Dir kommt vun ënnen, ech komme vun uewen; dir sidd vun dëser Welt, ech sinn net vun dëser Welt“, sot hien zu hinnen.
43008024	„Dowéinst hunn ech iech gesot, datt dir an äre Sënne stierft. Wann dir nämlech net gleeft, datt ech et sinn, da stierft dir an äre Sënnen.“
43008025	Doropshi frote si hien: „Wie bass du dann?“ „Ma genee deen, deen ech vun Ufank u gesot hunn“, huet de Jesus geäntwert.
43008026	„Ech hu vill iwwert iech ze soen a vill ze riichten. Mee deen, dee mech geschéckt huet, ass vertrauenswierdeg, an ech soen der Welt all dat, wat ech vun him héieren hunn.“
43008027	Si hunn net verstanen, datt hien hinne vum Papp geschwat huet.
43008028	Dofir sot de Jesus zu hinnen: „Wann dir de Jong vum Mënsch héichhieft, da wësst dir, datt ech et sinn. Ech maachen näischt vu mir aus, mee ech soen all dat, wat mäi Papp mech geléiert huet.
43008029	Deen, dee mech geschéckt huet, ass bei mir. De Papp léisst mech net eleng, well ech ëmmer dat maachen, wat him gefält.“
43008030	Wéi hien dës Wierder sot, hu vill Leit op hie vertraut.
43008031	De Jesus sot zu de Judden, déi op hie vertraut hunn: „Wann dir a mengem Wuert bleift, da sidd dir wierklech meng Jénger.
43008032	Dir kennt dann d’Wourecht an d’Wourecht mécht iech fräi.“
43008033	„Mir sinn dem Abraham seng Nokommen a goufen nach ni vun iergendengem versklaavt. Wéi kanns du soen, datt mir befreit ginn?“, hu si geäntwert.
43008034	„Ech soen iech d’Wourecht!“, huet de Jesus hinne geäntwert. „Jiddereen, dee sënnegt, ass e Sklav vun der Sënn.
43008035	E Sklav bleift net éiweg am Stot, mee de Jong bleift éiweg am Stot.
43008036	Wann de Jong iech befreit, da sidd dir wierklech befreit.
43008037	Ech weess, datt dir dem Abraham seng Nokomme sidd, mee dir probéiert mech ëmzebréngen, well meng Wierder keng Plaz an iech fannen.
43008038	Ech soen iech dat, wat ech bei mengem Papp gesinn hunn, an dir maacht dat, wat dir bei ärem Papp gesinn hutt.“
43008039	„Eise Papp ass den Abraham!“, hu si geäntwert. „Wann dir dem Abraham seng Nokomme wiert, da géift dir dem Abraham seng Wierker maachen“, sot de Jesus zu hinnen.
43008040	„An elo probéiert dir, mech ëmzebréngen, e Mënsch, deen iech d’Wourecht gesot huet, déi hie vu Gott héieren huet. Den Abraham huet dat net gemaach!
43008041	Dir maacht ärem Papp seng Wierker.“ „Mir goufen net aus der Hourerei gebuer! Mir hunn ee Papp, Gott!“, sote si zu him.
43008042	„Wa Gott äre Papp wier, dann hätt dir mech gär, well ech goung vu Gott fort a koum heihinner“, huet de Jesus hinne geäntwert. „Ech koum nämlech net vu mir aus, mee et war hien, dee mech geschéckt huet.
43008043	Firwat verstitt dir net, wat ech iech soen? Well dir net amstand sidd, fir deem, wat ech soen, nozelauschteren!
43008044	Dir kommt vun ärem Papp, dem Däiwel, an dir wëllt dat maachen, wat äre Papp begiert. Hie war vun Ufank un e Mäerder an hie lieft net an der Wourecht, well et keng Wourecht an him gëtt. Wann hie litt, da seet hien, wat aus sech kënnt, well hien e Ligener an de Papp vun de Ligen ass.
43008045	Mee well ech d’Wourecht soen, vertraut dir mir net.
43008046	Wie vun iech ka beweisen, datt ech sënnegen? Wann ech d’Wourecht soen, firwat vertraut dir mir dann net?
43008047	Deen, dee vu Gott ass, héiert dat, wat Gott seet; an dir lauschtert net, well dir net vu Gott sidd.“
43008048	D’Judden hunn him geäntwert: „Hu mir dann net Recht, wa mir soen, datt s du e Samariter bass an en Dämon hues?“
43008049	„Ech hu keen Dämon!“, huet de Jesus geäntwert. „Ech éiere mäi Papp, mee dir entéiert mech.
43008050	Ech sichen net meng eegen Herrlechkeet. Et gëtt een, dee se sicht an dee riicht.
43008051	Ech soen iech d’Wourecht! Wie mäi Wuert anhält, gesäit den Doud iwwerhaapt ni.“
43008052	Du soten d’Judden zu him: „Lo wësse mir, datt s du en Dämon hues! Den Abraham ass gestuerwen an och d’Prophéiten an du sees: ‚Wie mäi Wuert anhält, schmaacht den Doud iwwerhaapt ni.‘
43008053	Bass du éiere méi grouss wéi eise Papp, den Abraham, dee gestuerwen ass? D’Prophéite sinn och gestuerwen. Fir wien häls du dech?“
43008054	„Wann ech mech selwer éieren, ass meng Éier näischt wäert“, huet de Jesus geäntwert. „Et ass mäi Papp, dee mech éiert a vun deem dir sot, datt hien äre Gott wier,
43008055	an dir kennt hien emol net. Ech kennen hien awer a wann ech géif soen, ech géif hien net kennen, da wier ech e Ligener wéi dir. Mee ech kennen hien an hale säi Wuert an.
43008056	Äre Papp Abraham huet jubiléiert, fir mäin Dag ze gesinn. Hien huet e gesinn a war frou.“
43008057	„Du bass emol keng fofzeg Joer al an du wëlls den Abraham scho gesinn hunn?“, soten d’Judden zu him.
43008058	„Ech soen iech d’Wourecht!“, sot de Jesus zu hinnen. „Éier et den Abraham gouf, sinn ech!“
43008059	Dunn hu si Steng opgeraf, fir op hien ze geheien, mee de Jesus huet sech verstoppt an den Tempel verlooss an, andeems hien duerch hir Mëtt goung, ass hien hinnen entkomm.
43009001	Wéi de Jesus laanschtgoung, huet hien e Mann gesinn, dee vu Gebuert u blann war.
43009002	Seng Jénger froten hien: „Rabbi, wien huet gesënnegt, dëse Mann oder seng Elteren, datt hie blann op d’Welt koum?“
43009003	„Weder de Mann nach seng Elteren hu gesënnegt“, huet de Jesus hinne geäntwert. „Dat ass geschitt, fir datt d’Wierker vu Gott duerch hie kéinten offenbar ginn.
43009004	Esoulaang et hell ass, muss ech d’Wierker vun deem maachen, dee mech geschéckt huet. D’Nuecht kënnt an da ka kee méi schaffen.
43009005	Esoulaang ech an der Welt sinn, sinn ech d’Liicht vun der Welt.“
43009006	Nodeems hien dat gesot hat, huet hien op de Buedem gespaut a mam Spaut Bräi gemaach. Hien huet de Bräi op d’Ae vum Blanne geschmiert
43009007	a sot zu him: „Géi a wäsch dech am Baseng vu Schiloach.“ (Iwwersat heescht Schiloach „geschéckt“.) Du goung hien dohin, fir sech ze wäschen, a wéi hien zeréckkoum, konnt hie gesinn!
43009008	Seng Noperen an déi, déi virdru gesinn haten, datt hie blann wier, froten: „Ass dat net deen, dee fréier do souz, fir ze heeschen?“
43009009	Munch Leit soten: „Jo, dat ass en.“ Anerer soten: „Nee, hie gläicht him just.“ De Mann selwer awer huet sech drop behaapt: „Ech sinn et!“
43009010	Dofir frote si hien: „Wéi goufen dir d’Aen opgemaach?“
43009011	„De Mann, dee Jesus genannt gëtt, huet Bräi gemaach a mir en op d’Ae geschmiert“, huet hie geäntwert. „Hie sot zu mir: ‚Géi bei de Baseng vu Schiloach a wäsch dech.‘ Also sinn ech dohi gaangen, hu mech gewäsch an du konnt ech gesinn.“
43009012	„Wou ass hien?“, frote si. „Ech weess et net“, huet hie geäntwert.
43009013	Si hunn de Mann, dee virdru blann war, bei d’ Pharisäer bruecht.
43009014	(Deen Dag, op deem de Jesus de Bräi gemaach hat an dem Mann d’Aen opgemaach hat, war e Sabbat.)
43009015	Dunn hunn och d’Pharisäer hien nach gefrot, wéi et dozou koum, datt hie kéint gesinn. Hien huet hinne geäntwert: „Hien huet Bräi op meng Ae geschmiert, ech hu mech gewäsch an elo gesinn ech.“
43009016	Doropshi sote munch Pharisäer: „Dëse Mann ass net vu Gott, well hien hält de Sabbat net an.“ Mee anerer soten: „Wéi kann e Mann, deen e Sënner ass, esou Zeeche maachen?“ Esou ware si gedeelter Meenung.
43009017	Si hunn de blanne Mann nach eng Kéier gefrot: „Wat hues du iwwert deen ze soen, deen dir d’Aen opgemaach huet?“ „Hien ass e Prophéit“, huet hie geäntwert.
43009018	D’Judden hunn him awer net gegleeft, datt hie virdru blann war an elo konnt gesinn, bis si d’Eltere vun deem geruff hunn, deen elo konnt gesinn.
43009019	Si frote si: „Ass dat hei äre Jong, vun deem dir sot, datt hie blann op d’Welt koum? Wéi ass et méiglech, datt hien elo gesäit?“
43009020	Seng Elteren hunn hinne geäntwert: „Mir wëssen, datt hien eise Jong ass an datt hie blann op d’Welt koum,
43009021	mee mir wëssen net, wéi et méiglech ass, datt hien elo gesäit, a mir wëssen och net, wie seng Aen opgemaach huet. Frot hien. Hien ass al genuch a ka fir sech selwer schwätzen.“
43009022	(Seng Eltere soten dat alles, well si Angscht virun de Judden haten. D’Judden haten nämlech schonn entscheet, jiddereen aus der Synagog auszeschléissen, dee géif zouginn, datt de Jesus de Messias wier.
43009023	Dowéinst sote seng Elteren: „Hien ass al genuch, frot hien.“)
43009024	Si hunn de Mann, dee virdru blann war, eng zweete Kéier bei sech geruff a soten zu him: „Gëff Gott d’Éier, andeems du d’Wourecht sees! Mir wëssen, datt dëse Mann e Sënner ass.“
43009025	„Ob hien e Sënner ass, dat weess ech net“, huet hie geäntwert. „Eppes weess ech awer: Ech war blann, mee elo gesinn ech.“
43009026	Du frote si hien nees: „Wat huet hie mat dir gemaach? Wéi huet hien dir d’Aen opgemaach?“
43009027	„Ech hunn iech dat dach scho gesot“, huet hie geäntwert, „an dir hutt net nogelauschtert. Firwat wëllt dir et dann nach eng Kéier héieren? Wëllt dir dann éiere seng Jénger ginn?“
43009028	Si hunn hie vernannt: „Du bass säi Jénger, mee mir sinn dem Moses seng Jénger.
43009029	Mir wëssen, datt Gott mam Moses geschwat huet, mee mir wëssen emol net, wou dëse Mann hierkënnt.“
43009030	„Dat ass awer verwonnerlech!“, huet de Mann hinne geäntwert. „Dir wësst net, vu wou hien hierkënnt, an dach huet hie mir d’Aen opgemaach.
43009031	Mir wëssen, datt Gott net op d’Sënner héiert. Mee wie Gott ubiet a säi Wëlle mécht, op deen héiert Gott.
43009032	Zënter dem Ufank vun der Welt huet nach ni een dovunner héieren, datt iergendeen engem d’Aen opgemaach huet, dee blann op d’Welt koum.
43009033	Wann dëse Mann net vu Gott wier, kéint hien näischt maachen.“
43009034	„Du goufs ganz an der Sënn gebuer an du wëlls eis beléieren?“, hu si him geäntwert. Doropshin hu si hien erausgehäit.
43009035	Wéi de Jesus héieren huet, datt hien erausgehäit gouf, huet hien de Mann opgesicht an hie gefrot: „Gleefs du un de Jong vu Gott?“
43009036	„Wien ass hien, Här, fir datt ech un hie gleewe kann?“, huet hie geäntwert.
43009037	„Du hues hie gesinn“, sot de Jesus zu him. „Et ass deen, dee mat dir schwätzt.“
43009038	„Här, ech gleewen“, sot hien an huet hien ugebiet.
43009039	„Ech sinn an dës Welt komm, fir ze riichten, fir datt déi, déi net gesinn, gesinn, an déi, déi gesinn, blann ginn“, sot de Jesus.
43009040	Munch Pharisäer, déi nobäi stoungen, hunn hien héieren dat soen an hunn hie gefrot: „Si mir éieren och blann?“
43009041	„Wann dir blann wiert, dann hätt dir keng Sënn. Dir sot awer elo: ‚Mir gesinn!‘, an dofir bleift är Sënn“, sot de Jesus zu hinnen.
43010001	„Ech soen iech d’Wourecht! Deen, deen net duerch d’Paart bei d’Schof an d’Perch erageet, mee anzwousch anescht eraklëmmt, ass en Déif an e Brigang.
43010002	Mee deen, deen duerch d’Paart erageet, ass den Hiert vun de Schof.
43010003	De Wiechter mécht him d’Paart op an d’Schof héieren op seng Stëmm. Hie rifft d’Schof, déi him gehéieren, mam Numm a féiert si eraus.
43010004	Wann hie seng eege Schof erausféiert, geet hie virun hinnen an d’Schof ginn him no, well si seng Stëmm kennen.
43010005	Si ginn op kee Fall engem Friemen no, mee lafe virun him fort, well si deene Friemen hir Stëmm net kennen.“
43010006	De Jesus huet hinnen dëst Gläichnes verzielt, mee si hunn net verstanen, vu wat hien hinne géif schwätzen.
43010007	Weiderhi sot de Jesus zu hinnen: „Ech soen iech d’Wourecht! Ech sinn d’Paart fir d’Schof.
43010008	All déi, déi viru mir koumen, waren Déif a Brigangen, mee d’Schof hunn net op si gelauschtert.
43010009	Ech sinn d’Paart. Wien duerch mech erakënnt, dee gëtt gerett. Hie geet eran an eraus a fënnt Weed.
43010010	En Déif kënnt nëmmen, fir ze klauen, fir ze schluechten a fir ze zerstéieren. Ech si komm, fir datt si Liewen hunn an et am Iwwerfloss hunn.
43010011	Ech sinn de gudden Hiert. De gudden Hiert gëtt säi Liewen hier fir d’Schof.
43010012	Mee den Doléiner, deen net den Hiert ass, an deem d’Schof net gehéieren, verléisst d’Schof a leeft fort, wann hien de Wollef komme gesäit. Da fält de Wollef iwwert d’Schof hier a verspreet se.
43010013	En Doléiner leeft fort, well hie just den Doléiner ass an d’Schof him egal sinn.
43010014	Ech sinn de gudden Hiert. Ech kenne meng Schof a meng Schof kenne mech.
43010015	Esou wéi de Papp mech kennt, esou kennen ech och mäi Papp. Ech gi mäi Liewen hier fir d’Schof.
43010016	Ech hunn och nach aner Schof, déi net aus dëser Perch sinn. Och si muss ech leeden a si lauschteren op meng Stëmm. Da gëtt et eng eenzeg Häerd an een Hiert.
43010017	Aus dësem Grond huet de Papp mech gär: Ech gi mäi Liewen hier, fir et nees zeréckzehuelen.
43010018	Keen hëlt mir et ewech, ech ginn et fräiwëlleg. Ech hunn d’Muecht, et hierzeginn an ech hunn d’Muecht, et nees zeréckzehuelen. Dësen Uerder krut ech vu mengem Papp.“
43010019	Wéinst dëser Ried waren d’Judden erëm gedeelter Meenung.
43010020	Vill vun hinne soten: „Hien huet en Dämon an ass geckeg! Firwat lauschtert dir op hien?“
43010021	Anerer soten: „Esou schwätzt keen, deen en Dämon huet. Kann dann en Dämon d’Ae vun engem Blannen opmaachen?“
43010022	Et war d’Joreszäit, an där et reent, a grad d’Fest vun der Wei zu Jerusalem.
43010023	De Jesus goung am Tempel duerch d’Hal vum Salomon.
43010024	Dunn hunn d’Judde sech ronderëm hie gestallt an hie gefrot: „Wéi laang spaans du eis nach op d’Folter? Wann s du de Messias bass, da so eis et riicht eraus!“
43010025	De Jesus huet geäntwert: „Ech hunn iech et scho gesot, mee dir gleeft mir nach ëmmer net. D’Wierker, déi ech a mengem Papp sengem Numm maachen, soen iwwert mech aus.
43010026	Dir gleeft awer net, well dir net meng Schof sidd, esou wéi ech iech et scho gesot hunn.
43010027	Meng Schof lauschteren op meng Stëmm. Ech kenne si a si gi mir no.
43010028	Ech ginn hinnen éiwegt Liewen a si gi weder an der Éiwegkeet verluer nach rappt ee si aus menger Hand.
43010029	Mäi Papp, dee mir si ginn huet, ass méi grouss wéi jiddereen an et ka kee si aus mengem Papp senger Hand rappen.
43010030	Ech an de Papp sinn eent.“
43010031	Doropshin hunn d’Judden nees eng Kéier Steng opgeraf, fir hien ze stengegen.
43010032	„Ech hunn iech vill gutt Wierker vu mengem Papp gewisen. Wéinst wéi engem wëllt dir mech stengegen?“, frot de Jesus si.
43010033	„Mir stengegen dech net wéinst engem gudde Wierk, mee wéinst Gotteslästerung, well s du, deen s du nëmmen e Mënsch bass, dech zu Gott méchs“, hunn d’Judden him geäntwert.
43010034	De Jesus huet hinnen zeréckgeäntwert: „Steet net an ärem Gesetz: ‚Ech sot: „Dir sidd Gëtter“‘?
43010035	Wann hien déijéineg, déi d’Wuert vu Gott kruten, Gëtter nennt (an d’ Schrëft kann net opgehuewe ginn),
43010036	wéi kënnt dir dann deem, deen de Papp gehellegt an an d’Welt geschéckt huet, soen: ‚Du lästers Gott!‘, nëmme well ech gesot hunn: ‚Ech sinn de Jong vu Gott‘?
43010037	Wann ech net mengem Papp seng Wierker maachen, da gleeft mir net.
43010038	Mee wann ech se maachen a wann dir mir och net gleeft, da gleeft un d’Wierker, fir datt dir wëssen an drop vertraue kënnt, datt de Papp a mir ass an ech am Papp sinn.“
43010039	Doropshin hu si nees probéiert, hie festzehuelen, mee hien ass hinnen entkomm.
43010040	De Jesus goung erëm fort op déi aner Säit vum Jordan, op déi Plaz, wou de Jean am Ufank gedeeft hat, an hien ass eng Zäitchen do bliwwen.
43010041	Et sinn der vill bei hie komm a soten: „De Jean huet zwar keng Zeeche gemaach, mee alles, wat de Jean iwwert dëse Mann gesot huet, ass wouer.“
43010042	Vill Leit hunn do op hie vertraut.
43011001	E Mann, dee Lazarus geheescht huet, war krank. Hien huet zu Betanien gewunnt, dat Duerf, wou och d’Maria a seng Schwëster, d’Marta, gelieft hunn.
43011002	Hatt war dat Maria, dat den Här mat Essenz gesalleft a seng Féiss mat sengen Hoer gedréchent hat. De Lazarus (deen, dee krank war) war säi Brudder.
43011003	Dofir hunn d’Schwësteren dem Jesus eng Noriicht zoukomme gelooss: „Här, lauschter! Deen, deen s du gär hues, ass krank!“
43011004	Wéi de Jesus dat héieren huet, sot hien: „Dës Krankheet féiert net zum Doud, mee ass fir d’Verherrlechung vu Gott, fir datt de Jong vu Gott doduerch verherrlecht gëtt.“
43011005	De Jesus hat d’Marta, deem seng Schwëster an de Lazarus gär.
43011006	Wéi de Jesus héieren huet, datt de Lazarus krank wier, ass hien nach zwee Deeg op därselwechter Plaz bliwwen.
43011007	Dunn, no dësen zwee Deeg, sot hien zu senge Jénger: „Loosst eis hannescht a Judea goen.“
43011008	„Rabbi“, hunn d’Jénger geäntwert, „viru kuerzem wollten d’Judden dech do nach stengegen an du wëlls nees dohinner hannescht?“
43011009	De Jesus huet geäntwert: „Huet den Dag net zwielef Stonnen? Wien dagsiwwer geet, deen trëllt net, well hien d’Liicht vun dëser Welt gesäit;
43011010	wien awer nuetsiwwer geet, deen trëllt, well d’Liicht net an him ass.“
43011011	Nodeems hien dat alles gesot hat, sot hie weider: „Eise Frënd Lazarus ass ageschlof, mee ech ginn dohin, fir hien nees waakreg ze maachen.“
43011012	„Här, wann hien ageschlof ass, da gëtt hien nees gesond“, sote seng Jénger zu him.
43011013	De Jesus huet awer vu sengem Doud geschwat, mee si hu gemengt hien hätt vum gewéinleche Schlof geschwat.
43011014	Du sot de Jesus riicht eraus zu hinnen: „De Lazarus ass dout.
43011015	Wéinst ärer sinn ech frou, datt ech net do war, fir datt dir gleewe kënnt. Mee kommt, mir ginn elo bei hien.“
43011016	Den Thomas, deen Zwilling genannt gouf, sot zu den anere Jénger: „Kommt, loosst eis matgoen, da kënne mir wéinstens zesumme mat him stierwen!“
43011017	Wéi de Jesus ukoum, ass hie gewuer ginn, datt de Lazarus scho véier Deeg am Graf louch.
43011018	Betanien louch no bei Jerusalem, just dräi Kilometer dovun ewech.
43011019	Vill vun de Judde ware bei d’Marta an d’Maria komm, fir si wéinst hirem Brudder ze tréischten.
43011020	Wéi d’Marta héieren huet, datt de Jesus komme géif, ass hatt him entgéintgaangen. D’Maria ass awer am Haus sëtze bliwwen.
43011021	„Här“, sot d’Marta zum Jesus, „wann s du hei gewiescht wiers, da wier mäi Brudder net gestuerwen.
43011022	Mee ech weess, wann s du och elo eppes vu Gott frees, datt Gott dir alles gëtt.“
43011023	„Däi Brudder wäert operstoen“, sot de Jesus zu him.
43011024	„Ech weess, datt hie bei der Operstéiung um leschten Dag opersteet“, huet d’Marta geäntwert.
43011025	De Jesus sot zu him: „Ech sinn d’Operstéiung an d’Liewen. Wien op mech vertraut, lieft, och wann hie stierft.
43011026	Jiddereen, dee lieft an op mech vertraut, stierft ni. Gleefs du dat?“
43011027	„Jo, Här“, sot hatt, „ech gleewen, datt s du de Messias bass, de Jong vu Gott, deen an d’Welt komme soll.“
43011028	Nodeems hatt dat gesot hat, ass hatt hanneschtgaangen an huet heemlech seng Schwëster geruff: „De Rabbi ass hei a rifft dech.“
43011029	Wéi d’Maria dat héieren huet, ass hatt séier opgestanen a bei hie gaangen.
43011030	De Jesus war nach net bis an d’Duerf erakomm, mee war nach ëmmer op där Plaz, wou d’Marta him begéint war.
43011031	D’Judden, déi mam Maria am Haus waren, fir hatt ze tréischten, hu gesinn, wéi hatt séier opstoung an erausgoung. Doropshi gounge si him no, well si sech soten, datt hatt bei d’Graf kräische géif goen.
43011032	Wéi d’Maria bei de Jesus koum an hie gesinn huet, ass hatt viru senge Féiss op de Buedem gefall a sot: „Här, wann s du hei gewiescht wiers, da wier mäi Brudder net gestuerwen.“
43011033	Wéi de Jesus hatt an d’Judden, déi bei him waren, kräische gesinn huet, war hien a sengem Geescht zudéifst beweegt an opgewullt.
43011034	„Wou hutt dir hie begruewen?“, frot hien. „Här, komm mat a kuck“, hu si geäntwert.
43011035	De Jesus huet gekrasch.
43011036	„Kuckt, wéi gär hien en hat!“, soten dunn d’Judden.
43011037	Verschidde Judde soten awer: „Hien huet dem Blannen d’Aen opgemaach. Hätt hien net verhënnere kënnen, datt dëse Mann stierft?“
43011038	De Jesus, deen nees ënnerlech zudéifst beweegt war, koum bei d’Graf. Et war eng Hiel an e Stee louch virum Agang.
43011039	„Huelt de Steen ewech!“, sot de Jesus. „Här“, sot d’Maria, d’Schwëster vum Verstuerwenen, „elo wäert et scho sténken, well hien ass zënter véier Deeg dout.“
43011040	„Hunn ech dir net gesot, datt s du, wann s du gleefs, d’Herrlechkeet vu Gott gesäis?“, sot de Jesus zu him.
43011041	Dunn hu si de Steen op d’Säit vum Graf gerullt, wou de Verstuerwenen dralouch. De Jesus huet an den Himmel eropgekuckt a sot: „Papp, ech soen dir Merci, datt s du mech héieren hues.
43011042	Ech wousst, datt s du mech ëmmer héiers, mee ech sot dat wéinst de Leit, déi hei ronderëm stinn, fir datt si gleewen, datt s du mech geschéckt hues.“
43011043	Nodeems hien dat gesot hat, huet hie mat haarder Stëmm geruff: „Lazarus, komm eraus!“
43011044	De Mann, deen dout war, koum eraus. Seng Hänn a Féiss ware mat Léngebandagen ëmbonnen a säi Kapp war mat engem Duch agewéckelt. „Wéckelt hie lass a loosst hie goen!“, sot de Jesus zu hinnen.
43011045	Dunn hu vill vun de Judden, déi mam Maria matkomm waren a gesinn hunn, wat de Jesus gemaach hat, op hie vertraut.
43011046	Verschidde Leit goungen awer bei d’ Pharisäer an hunn hinne verzielt, wat de Jesus gemaach hat.
43011047	D’ iewescht Priister an d’Pharisäer hunn de Sanhedrin aberuff a soten: „Wat solle mir maachen? Dëse Mann mécht vill Zeechen.
43011048	Wa mir hien esou weiderfuere loossen, da gleewen der vill un hien an da kommen d’Réimer an huelen eis Plaz an eis Natioun ewech.“
43011049	Mee ee vun hinnen, de Kayafa, deen dat Joer den Haaptpriister war, sot: „Dir verstitt guer näischt!
43011050	Dir bedenkt net, datt et an eisem Interessi ass, wa just en eenzele Mann fir d’ganzt Vollek stierft, wéi datt d’ganz Natioun zerstéiert géif ginn.“
43011051	Dat huet hien awer net vu sech aus gesot, mee well hien dat Joer den Haaptpriister war, huet hie prophezeit, datt de Jesus fir déi ganz jüddesch Natioun stierwe géif,
43011052	awer net nëmme fir dës Natioun, mee och fir datt hien d’Kanner vu Gott, déi iwwerall verspreet waren, als Eent zesummebrénge géif.
43011053	Vun deem Dag un, hu si sech ënnerteneen ofgeschwat, fir hien ëmzebréngen.
43011054	Dowéinst huet de Jesus sech net méi fräi ënnert de Judde beweegt, mee hie goung vun do fort op d’Land an eng Stad no bei der Wüst, déi Ephraim geheescht huet. Hien ass mat senge Jénger do bliwwen.
43011055	D’ Passafest vun de Judde stoung awer virun der Dier an et gounge vill Leit virum Passafest vum Land erop op Jerusalem, fir sech ze rengegen.
43011056	Do hu si de Jesus gesicht a wéi si am Tempel stoungen, hu si een deen anere gefrot: „Wat mengt dir? Kënnt hien op d’Fest oder net?“
43011057	D’iewescht Priister an d’Pharisäer haten den Uerder ginn, datt, wann ee wéisst, wou hie wier, da misst e Bescheed soen, fir datt si hien ze pake kréichen.
43012001	Sechs Deeg virum Passafest koum de Jesus op Betanien, do wou de Lazarus, deen hie vun den Doudegen operstoe gelooss hat, gewunnt huet.
43012002	Si hunn him dunn en Iessen do preparéiert an d’Marta huet zerwéiert. De Lazarus war ënnert deenen, déi mat him zu Dësch louchen.
43012003	D’Maria huet en drëttel Kilo pur a ganz wäertvoll Nardenessenz geholl, huet dem Jesus seng Féiss domat gesalleft an huet mat sengen Hoer seng Féiss gedréchent. D’Haus war vum Geroch vun der Essenz gefëllt.
43012004	De Judas Ischkariot, dem Schimon säi Jong an ee vu senge Jénger (deen, deen drop an dru war, fir hien ze verroden), huet awer gefrot:
43012005	„Firwat gouf dës Essenz net fir dräihonnert Denare verkaf an d’Suen un déi Aarm gespent?“
43012006	Hie sot dat net, well hien ëm déi Aarm besuergt war, mee well hien en Déif war. Hie war zoustänneg fir d’Keess an huet vun deem, wat dra geluecht gouf, ënnerschloen.
43012007	„Loosst hatt gewäerden“, huet de Jesus geäntwert. „Hatt huet dës Essenz fir den Dag vu mengem Begriefnes versuergt.
43012008	Déi Aarm hutt dir ëmmer ëm iech, mech awer hutt dir net ëmmer bei iech.“
43012009	Eng Abberzuel Judden huet erausfonnt, datt hien do war. Si koumen net nëmmen, fir de Jesus ze gesinn, mee och de Lazarus, deen hie vun den Doudegen operstoe gelooss hat.
43012010	Dofir hunn d’ iewescht Priister decidéiert, de Lazarus och ëmzebréngen,
43012011	well et wéinst senger war, datt vill vun de Judde si verlooss hunn an op de Jesus vertraut hunn.
43012012	Den Dag drop, wéi eng Abberzuel Leit, déi op d’Fest komm waren, héieren hunn, datt de Jesus ënnerwee fir op Jerusalem wier,
43012013	hu si Palmenäscht geholl, sinn eraus an him entgéintgaangen an hu geruff: „Hosanna! Geseent ass deen, deen am Numm vum Här kënnt! De Kinnek vun Israel!“
43012014	De Jesus huet en Ieselsfille fonnt an huet sech drop gesat, esou wéi et geschriwwe steet:
43012015	„Fäert net, Duechter vun Zion! Kuck, däi Kinnek kënnt a sëtzt op engem Ieselsfillen.“
43012016	Am Ufank hu seng Jénger dat alles net verstanen, mee nodeems de Jesus verherrlecht war, hu si sech drun erënnert, datt dat alles iwwert hie geschriwwe stoung an datt si dat fir hie gemaach haten.
43012017	An der Tëschenzäit, hunn d’Leit, déi bei him waren, wéi hien de Lazarus vun den Doudegen operstoe gelooss hat, dovunner weiderverzielt.
43012018	D’Leit hunn héieren, datt hien dëst Zeeche gemaach hat, an dofir sinn si him entgéintgaangen.
43012019	Du soten d’ Pharisäer een zum aneren: „Gesitt dir? Et bréngt alles näischt! Kuckt, d’ganz Welt leeft him no!“
43012020	Et waren awer och munch Griichen ënnert de Leit, déi eropkomm waren, fir Gott um Fest unzebieden.
43012021	Si si bei de Philippe gaangen, deen aus Betsaida a Galilea war, an hu gesot: „Här, mir géife gär de Jesus gesinn.“
43012022	De Philippe goung bei den Andreas an huet him et gesot. Zesumme si si bei de Jesus gaangen an hunn him et verzielt.
43012023	De Jesus huet hinnen awer geäntwert: „D’Zäit ass komm, datt de Jong vum Mënsch verherrlecht gëtt.
43012024	Ech soen iech d’Wourecht! Wann e Weesskär net an de Buedem fält a stierft, da bleift en eleng. Wann en awer stierft, da bréngt e vill Fruucht.
43012025	Wie säi Liewe gär huet, verléiert et, mee wie säi Liewen an dëser Welt haasst, behält et fir d’éiwegt Liewen.
43012026	Wie mir dénge wëllt, soll mir nogoen, well do wou ech sinn, ass och mäin Dénger. Wie mir déngt, gëtt vu mengem Papp geéiert.
43012027	Meng Séil ass opgewullt a wat soll ech soen? Papp, rett mech aus dëser Stonn? Mee grad dowéinst sinn ech an dës Stonn komm.
43012028	Papp, verherrlech däin Numm!“ Du koum eng Stëmm aus dem Himmel: „Ech hunn e scho verherrlecht an ech verherrlechen en nees!“
43012029	D’Leit, déi ronderëm stoungen an d’Stëmm héieren hunn, hu gemengt et hätt gedonnert. Anerer soten, en Engel hätt mat him geschwat.
43012030	„Dës Stëmm koum net wéinst menger, mee wéinst ärer“, sot de Jesus zu hinnen.
43012031	„Elo gëtt Geriicht iwwert dës Welt gehalen; elo gëtt den Herrscher vun dëser Welt erausgehäit.
43012032	Wann ech da vun der Äerd erhéicht ginn, zéien ech jidderee bei mech un.“
43012033	Hie sot dat, fir unzedeiten, wat fir een Doud hie geschwë stierwe géif.
43012034	„Mir hunn am Gesetz héieren, datt de Messias fir ëmmer bleift“, hunn d’Leit him geäntwert. „Wéi kanns du da soen: ‚De Jong vum Mënsch muss erhéicht ginn‘? Wien ass dann dësen ‚Jong vum Mënsch‘?“
43012035	De Jesus huet hinne geäntwert: „D’Liicht ass just nach eng kuerz Zäit ënnert iech. Gitt soulaang dir d’Liicht hutt, esou datt d’Däischtert iech net iwwerfält. Deen, deen an der Däischtert geet, weess net, wou en higeet.
43012036	Vertraut op d’Liicht, soulaang dir d’Liicht hutt, esou datt dir Kanner vum Liicht kënnt ginn.“ Nodeems de Jesus dat alles gesot hat, ass hie fortgaangen an huet sech virun hinne verstoppt.
43012037	Obschonn hien esou vill Zeeche virun hiren Ae gemaach hat, hu si him nach ëmmer net gegleeft.
43012038	Esou sollt sech d’Wuert vum Prophéit Yesaia erfëllen, dee sot: „Här, wien huet eiser Priedegt gegleeft? Wie krut de mächtegen Aarm vum Här gewisen?“
43012039	Dofir konnte si net gleewen. De Yesaia sot nämlech weider:
43012040	„Hien huet hir Ae blann gemaach an hir Häerzer verbruet, fir datt si net mat hiren Ae gesinn an net mat hirem Verstand verstinn. Esou kéiere si net ëm an ech heele si net.“
43012041	De Yesaia sot dat alles, wéi hie seng Herrlechkeet gesinn a vun him verzielt hat.
43012042	Trotz allem hunn esouguer vill vun de jüddeschen Autoritéiten op hie vertraut, mee si hu sech wéinst de Pharisäer net zu him bekannt, fir net aus der Synagog ausgeschloss ze ginn;
43012043	fir si war de Luef vun de Mënschen nämlech méi wichteg wéi de Luef vu Gott.
43012044	De Jesus huet haart geruff: „Wien op mech vertraut, vertraut net op mech, mee op deen, dee mech geschéckt huet.
43012045	Wie mech gesäit, gesäit deen, dee mech geschéckt huet.
43012046	Ech sinn als Liicht an d’Welt komm, fir datt jiddereen, deen op mech vertraut, net an der Däischtert bleift.
43012047	Wie meng Wierder héiert an net gleeft, dee riichten ech net. Ech sinn nämlech net komm, fir d’Welt ze riichten, mee fir d’Welt ze retten.
43012048	Wie mech verwerft a meng Wierder net unhëlt, huet scho säi Riichter: D’Wuert, wat ech gesot hunn, riicht hien um leschten Dag.
43012049	Ech hunn net aus mir selwer geschwat, mee de Papp, dee mech geschéckt huet, huet mech ugestallt, wat ech soen a schwätze soll.
43012050	Ech weess, datt säin Uerder éiwegt Liewen ass, an dowéinst ass dat, wat ech soen, genee dat, wat de Papp mir gesot huet.“
43013001	De Jesus wousst virum Passafest, datt seng Zäit komm war, dës Welt ze verloossen, fir bei säi Papp ze goen. Hien hat déi, déi him an der Welt gehéiert hunn, gär. Bis un d’Enn hat hie si gär.
43013002	Nom Iessen (den Däiwel hat dem Judas Ischkariot, dem Schimon sengem Jong, de Wonsch schonn an d’Häerz geluecht, fir de Jesus ze verroden)
43013003	huet de Jesus, dee scho wousst, datt de Papp him alles an d’Hänn geluecht hat an datt hie vu Gott komm war an nees géif bei Gott hanneschtgoen,
43013004	sech vum Iessen erhuewen. Hien huet säin iewescht Kleed ausgedoen, huet e Schiertech geholl an et ugedoen.
43013005	Dunn huet hie Waasser an eng Schossel geschott. Hien huet senge Jénger d’Féiss gewäsch a se mam Schiertech, dat hien unhat, gedréchent.
43013006	Wéi hie bei de Schimon-Péitrus koum, sot deen zu him: „Här, wäschs du mir d’Féiss?“
43013007	De Jesus huet him geäntwert: „Dat, wat ech elo maachen, verstees du nach net. Mee duerno verstees du et.“
43013008	„Nee“, sot de Péitrus, „op kee Fall solls du mir d’Féiss wäschen!“ „Wann ech dech net wäschen, hues du keen Undeel u mir“, huet de Jesus him awer geäntwert.
43013009	„Här“, huet de Schimon-Péitrus du geäntwert, „da wäsch mir net nëmmen d’Féiss, mee och d’Hänn an de Kapp.“
43013010	„Wie gebuet ass, brauch sech nëmmen d’Féiss ze wäschen, well hien ass soss ganz propper. Dir sidd propper, mee net jiddereen ënnert iech“, sot de Jesus zu him.
43013011	(De Jesus wousst, wien hie verrode géif, an dofir sot hien: „Dir sidd net all propper.“)
43013012	Nodeems de Jesus hinnen d’Féiss gewäsch hat a säin iewescht Kleed nees ugedoen hat, huet hien erëm beim Dësch Plaz geholl a sot zu hinnen: „Verstitt dir, wat ech grad fir iech gemaach hunn?
43013013	Dir nennt mech ‚Léiermeeschter‘ an ‚Här‘ an dir hutt Recht, well dat sinn ech.
43013014	Wann ech, ären Här a Léiermeeschter, iech d’Féiss gewäsch hunn, da sollt dir och een deem aneren d’Féiss wäschen.
43013015	Ech hunn iech e Beispill ginn, fir datt och dir dat maacht, wat ech fir iech gemaach hunn.
43013016	Ech soen iech d’Wourecht! Den Dénger ass net méi wichteg wéi säi Meeschter an de Buet och net méi wichteg wéi deen, deen hie schéckt.
43013017	Wann dir dat alles verstitt, da sidd dir geseent, wann dir et och ëmsetzt.
43013018	Ech schwätzen elo net vun iech alleguer. Ech kennen déi, déi ech auserwielt hunn. Mee d’ Schrëft muss sech erfëllen: ‚Deen, dee mat mir d’Brout ësst, huet seng Feescht géint mech erhuewen.‘
43013019	Dofir soen ech iech elo Bescheed, nach éier et geschitt. Wann et da geschitt, gleeft dir, datt ech et sinn.
43013020	Ech soen iech d’Wourecht! Wien deen ophëlt, deen ech geschéckt hunn, hëlt mech op; a wie mech ophëlt, hëlt deen op, dee mech geschéckt huet.“
43013021	Nodeems de Jesus dat alles gesot hat, war hien am Geescht opgewullt an huet bezeit: „Ech soen iech d’Wourecht! Ee vun iech verréit mech.“
43013022	D’Jénger hunn een deen aneren ugekuckt, well si net woussten, vu wiem hie schwätze géif.
43013023	Ee vun de Jénger (deen, deen de Jesus gär hat) louch nieft dem Jesus.
43013024	De Schimon-Péitrus huet him en Zeeche ginn, datt hie sollt erausfannen, vu wiem de Jesus geschwat hätt.
43013025	Deen huet sech also hannerrécks widder dem Jesus seng Broscht geluecht an hie gefrot: „Här, wien ass et?“
43013026	„Et ass deen, deem ech de Maufel Brout ginn, nodeems ech e gezappt hunn“, huet de Jesus geäntwert. Nodeems hien de Maufel gezappt hat, huet hien dem Judas, dem Schimon Ischkariot sengem Jong, e ginn.
43013027	Nodeems de Judas de Maufel Brout geholl hat, ass de Satan an hie gefuer. Du sot de Jesus: „Maach dat séier, wat s du maache wëlls.“
43013028	Et wousst awer keen um Dësch, firwat de Jesus him dat gesot hat.
43013029	De Judas war deen, dee sech ëm d’Sue gekëmmert huet, an dofir hu munch Jénger gemengt, datt de Jesus zu him gesot hätt: „Kaf dat, wat mir nach fir d’Fest brauchen“, oder datt hien den Aarmen eppes sollt ginn.
43013030	Nodeems de Judas de Maufel giess hat, goung hie gaangs fort. Et war Nuecht.
43013031	Wéi hie fort war, sot de Jesus: „Elo ass de Jong vum Mënsch verherrlecht a Gott ass an him verherrlecht.
43013032	Wa Gott an him verherrlecht ass, verherrlecht Gott och hien a sech selwer an hie verherrlecht hien direkt.
43013033	Kanner, ech si just nach e bësse bei iech. Dir sicht mech dann, mee ech soen iech datselwecht, wat ech och schonn zu de Judde sot: ‚Do, wou ech higinn, kënnt dir net hikommen.‘
43013034	Ech ginn iech en neit Gebot: Hutt een deen anere gär! Esou wéi ech iech gär hat, esou sollt och dir een deen anere gär hunn.
43013035	Dorunner erkennt jiddereen, datt dir meng Jénger sidd, wann dir Léift ee fir deen aneren hutt.“
43013036	„Här, wouhi gees du?“, frot de Schimon-Péitrus hien. „Du kanns mir elo net dohinner nokommen, wou ech higinn, mee du kënns mir spéider no“, huet de Jesus geäntwert.
43013037	„Här, firwat kann ech dir elo net nogoen?“, frot de Péitrus. „Ech géif mäi Liewe fir dech hierginn.“
43013038	„Géifs du wierklech däi Liewe fir mech hierginn?“, huet de Jesus geäntwert. „Ech soen dir d’Wourecht! Nach éier den Hunn kréit, verleegens du mech dräimol.
43014001	Äer Häerzer sollen net bedréckt sinn! Dir gleeft u Gott, da gleeft och u mech.
43014002	A mengem Papp sengem Haus ginn et vill Wunnengen. Wann et net esou wier, dann hätt ech net zu iech gesot: ‚Ech ginn dohin, fir iech eng Plaz virzebereeden.‘
43014003	Wann ech dohinner ginn an iech eng Plaz virbereeden, da kommen ech erëm zeréck an huelen iech bei mech, fir datt dir do sidd, wou ech sinn.
43014004	Dir wësst awer, wou ech higinn an dir kennt och de Wee.“
43014005	„Här, mir wëssen emol net, wou s du higees. Wéi kënne mir dann de Wee dohi kennen?“, frot den Thomas hien.
43014006	De Jesus huet him geäntwert: „Ech sinn de Wee, d’Wourecht an d’Liewen. Kee kënnt bei de Papp, et sief dann duerch mech.
43014007	Wann dir mech kannt hätt, dann hätt dir och mäi Papp kannt. Vun elo u kennt dir de Papp an dir hutt hie gesinn.“
43014008	„Här, weis eis just de Papp, dat geet eis duer“, sot de Philippe zu him.
43014009	De Jesus huet him geäntwert: „Ech si schonn esou laang bei iech an du weess nach ëmmer net, wien ech sinn, Philippe? Deen, dee mech gesinn huet, huet de Papp gesinn. Wéi kanns du da soen: ‚Weis eis de Papp‘?
43014010	Gleeft dir dann net, datt ech am Papp sinn an de Papp a mir? Dat, wat ech iech soen, soen ech net vu mir selwer aus, mee de Papp, deen a mir ass, ass um Wierk.
43014011	Gleeft mir, datt ech am Papp sinn an de Papp a mir! Soss gleeft mir wéinst de Wierker!
43014012	Ech soen iech d’Wourecht! Wien op mech vertraut, mécht och déi Wierker, déi ech maachen. Hie mécht nach méi grouss Wierker wéi déi, well ech bei mäi Papp ginn.
43014013	Alles, wat dir a mengem Numm frot, maachen ech, fir datt de Papp am Jong verherrlecht gëtt.
43014014	Wann dir mech ëm iergendeppes a mengem Numm frot, da maachen ech dat.
43014015	Wann dir mech gär hutt, dann haalt iech u meng Geboter.
43014016	Da froen ech de Papp an hie gëtt iech en anere Begleeder, dee fir éiweg bei iech bleift:
43014017	de Geescht vun der Wourecht. D’Welt kann hien net empfänken, well si hie weder gesäit nach kennt. Dir kennt hien, well hie bei iech bleift an an iech wäert sinn.
43014018	Ech loossen iech net als Weesekanner zeréck; ech kommen nees bei iech.
43014019	Nach e bëssen, da gesäit d’Welt mech net méi, mee dir gesitt mech. Dir lieft och, well ech liewen.
43014020	Deen Dag erkennt dir, datt ech a mengem Papp sinn an datt dir a mir sidd an ech an iech.
43014021	Wie meng Geboter huet a se anhält, ass deen, dee mech gär huet. Mäi Papp huet dee gär, dee mech gär huet, an ech hunn deen och gär a weise mech him.“
43014022	„Här, wéi kënnt et, datt s du am Begrëff bass, dech eis ze weisen, mee net der Welt?“, frot de Judas (net den Ischkariot) hien.
43014023	De Jesus huet him geäntwert: „Wie mech gär huet, hält mäi Wuert an. Mäi Papp huet hie gär a mir komme bei hien a maachen eist Doheem bei him.
43014024	Wie mech net gär huet, hält meng Wierder net an. D’Wuert, wat dir elo héiert, ass net mäi Wuert, mee mengem Papp säint, dee mech geschéckt huet.
43014025	Ech hunn iech dat alles gesot, elo wou ech nach bei iech sinn.
43014026	Mee de Begleeder, den hellege Geescht, deen de Papp a mengem Numm schéckt, léiert iech alles an erënnert iech un alles, wat ech iech gesot hunn.
43014027	Ech loossen iech Fridden; mäi Fridde ginn ech iech. Ech ginn iech net esou, wéi d’Welt gëtt. Äert Häerz soll net bedréckt sinn an hutt och keng Angscht!
43014028	Dir hutt mech héieren zu iech soen: ‚Ech gi fort a komme bei iech hannescht.‘ Wann dir mech gär hätt, da géift dir iech freeën, datt ech sot: ‚Ech gi bei de Papp‘, well mäi Papp méi grouss ass wéi ech.
43014029	Ech hunn iech et elo gesot éier et geschitt, fir datt dir gleeft, wann et geschitt.
43014030	Mir bleift net méi vill Zäit, fir mat iech ze schwätzen, well den Herrscher vun dëser Welt ënnerwee ass. Hien huet awer keng Muecht iwwert mech.
43014031	Ech maachen alles, wat de Papp mech ugestallt huet, fir ze maachen, fir datt d’Welt gesäit, datt ech de Papp gär hunn. Stitt op a loosst eis vun hei fortgoen!“
43015001	„Ech sinn de richtege Riefstack a mäi Papp ass de Wënzer.
43015002	All Rief, déi keng Friichten dréit, gëtt erausgeschnidden. All Rief, déi Friichten dréit, gëtt gebotzt, fir datt si nach méi Friichten dréit.
43015003	Dir sidd scho propper wéinst dem Wuert, dat ech iech gesot hunn.
43015004	Bleift a mir an ech bleiwen an iech. Esou wéi d’Rief keng Friichten droe kann, wa si net um Riefstack bleift, esou kënnt och dir keng Friichten droen, wann dir net a mir bleift.
43015005	Ech sinn de Riefstack an dir sidd d’Riewen. Wien a mir bleift an ech an him, deen dréit vill Friichten, well ouni mech bréngt dir näischt fäerdeg.
43015006	Wien net a mir bleift, gëtt wéi d’Rief ewechgehäit a gëtt dier. D’Riewe ginn zesummegeraf, an d’Feier gehäit a verbrannt.
43015007	Wann dir a mir bleift a meng Wierder an iech bleiwen, da frot, wat och ëmmer dir wëllt, an et gëtt fir iech gemaach.
43015008	Esou gëtt mäi Papp verherrlecht: andeems dir vill Friichten drot a meng Jénger gitt.
43015009	Esou wéi mäi Papp mech gär hat, hat ech iech och gär. Bleift a menger Léift.
43015010	Wann dir meng Geboter anhaalt, da bleift dir a menger Léift, esou wéi ech mengem Papp seng Geboter agehalen hunn an a senger Léift bleiwen.
43015011	Ech hunn iech dat alles gesot, fir datt meng Freed an iech bleift a fir datt är Freed vollkomme gëtt.
43015012	Dat hei ass mäi Gebot: Hutt een deen anere gär, esou wéi ech iech gär hat.
43015013	Et huet kee méi eng grouss Léift wéi déi hei: datt ee säi Liewe fir seng Frënn hiergëtt.
43015014	Dir sidd meng Frënn, wann dir maacht, wat ech iech befeelen.
43015015	Ech nennen iech elo net méi Kniechten, well e Kniecht weess net, wat säi Meeschter mécht. Ech nennen iech Frënn, well ech iech alles matgedeelt hunn, wat ech vu mengem Papp héieren hunn.
43015016	Dir hutt net mech auserwielt, mee ech hunn iech auserwielt. Ech hunn iech ugestallt, hinzegoen a Friichten ze droen, an datt är Friichte bleiwe soll. Da gëtt de Papp iech och dat, wat dir a mengem Numm frot.
43015017	Dat hei ass mäi Gebot fir iech: Hutt een deen anere gär!
43015018	Wann d’Welt iech haasst, da verstitt, datt si mech fir d’éischt gehaasst huet.
43015019	Wann dir vun der Welt wiert, dann hätt d’Welt hir Eege gär. Mee dir sidd net méi en Deel vun der Welt, well ech iech aus der Welt auserwielt hunn, an dowéinst haasst d’Welt iech och.
43015020	Erënnert iech un dat, wat ech zu iech gesot hat: ‚Den Dénger ass net méi wichteg wéi säi Meeschter.‘ Wa si mech verfollegt hunn, da verfollege si och iech. Wa si mengem Wuert gefollegt hunn, da follege si och ärem.
43015021	Mee si dinn iech dat alles wéinst menger un, well si deen net kennen, dee mech geschéckt huet.
43015022	Wann ech net komm wier a mat hinne geschwat hätt, dann hätte si keng Sënn. Mee elo hu si keng Entschëllegung méi fir hir Sënn.
43015023	Wie mech haasst, haasst och mäi Papp.
43015024	Wann ech d’Wierker, déi soss kee gemaach huet, net bei hinnen zou gemaach hätt, dann hätte si keng Sënn. Mee elo hu si alles gesinn an hunn esouwuel mech wéi och mäi Papp gehaasst.
43015025	Dat ass awer geschitt, fir datt d’Wuert, dat an hirem Gesetz steet, sech erfëlle géif: ‚Si hu mech ouni Grond gehaasst.‘
43015026	Wann de Begleeder kënnt, deen ech iech vum Papp schécken (de Geescht vun der Wourecht, dee vum Papp kënnt), da seet hien iwwert mech aus.
43015027	Och dir sot dann iwwert mech aus, well dir vun Ufank u bei mir waart.
43016001	Ech hunn iech dat alles gesot, fir datt dir net vum Glawen offaalt.
43016002	Si schléissen iech dann aus de Synagogen aus. D’Zäit kënnt, an där all déi, déi iech ëmbréngen, mengen, Gott domat en Déngscht ze leeschten.
43016003	Si maachen dat alles, well si weder de Papp nach mech kennen.
43016004	Ech hunn iech dat awer gesot, fir datt dir iech, wann d’Zäit kënnt, drun erënnert, datt ech iech dovunner verzielt hat. Ech hunn iech dat alles net vun Ufank u gesot, well ech nach bei iech war.
43016005	Elo ginn ech bei deen, dee mech geschéckt huet, mee kee vun iech freet mech, wou ech higinn.
43016006	Äert Häerz ass elo voller Trauer, well ech iech dat alles gesot hunn.
43016007	An dach soen ech iech d’Wourecht. Et ass besser fir iech, wann ech fortginn; well wann ech net fortginn, kënnt de Begleeder net bei iech; mee wann ech ginn, da schécken ech hie bei iech.
43016008	Wann hien da kënnt, iwwerféiert hien d’Welt vun der Sënn, der Gerechtegkeet an dem Geriicht:
43016009	vun der Sënn, well si net u mech gleewen;
43016010	vun der Gerechtegkeet, well ech bei mäi Papp ginn an dir mech net méi gesitt;
43016011	vum Geriicht, well den Herrscher vun dëser Welt veruerteelt gouf.
43016012	Ech hunn iech nach villes ze soen, mee dir kënnt dat am Moment net erdroen.
43016013	Mee wann de Geescht vun der Wourecht kënnt, hëlleft hien iech d’ganz Wourecht z’erkennen. Hie schwätzt net vu sech aus, mee hie seet dat, wat hien héiert, a verkënnegt iech dat, wat nach kënnt.
43016014	Da verherrlecht hie mech, well hie vu Mengem hëlt an iech et verkënnegt.
43016015	Alles, wat dem Papp gehéiert, gehéiert och mir. Dofir sot ech, datt hien dat, wat mir gehéiert, hëlt an iech et verkënnegt.
43016016	Nach eng Weilchen an da gesitt dir mech net méi. Mee kuerz drop gesitt dir mech nees, well ech bei de Papp ginn.“
43016017	Doropshin hu seng Jénger sech ënnertenee gefrot: „Wat mengt hie wuel, wann hien zu eis seet: ‚Nach eng Weilchen an da gesitt dir mech net méi. Mee kuerz drop gesitt dir mech nees‘? Oder och nach: ‚Ech gi bei de Papp‘?“
43016018	Si soten also: „Wat mengt hie mat ‚nach eng Weilchen‘? Mir verstinn net, wat hie soe wëllt.“
43016019	De Jesus, dee gemierkt hat, datt si hie froe wollten, sot zu hinnen: „Zerbriecht dir iech de Kapp, well ech sot: ‚Nach eng Weilchen an da gesitt dir mech net méi. Mee kuerz drop gesitt dir mech nees‘?
43016020	Ech soen iech d’Wourecht! Dir kräischt a trauert dann, mee d’Welt freet sech; dir sidd dann am Trauer, mee är Trauer verwandelt sech a Freed.
43016021	Wann eng Fra accouchéiert, huet si Wéien, well hir Zäit komm ass. Mee wa si d’Kand bis op d’Welt bruecht huet, denkt si net méi un hir Péng, well si sech freet, datt e Mënsch op d’Welt komm ass.
43016022	Esou ass et och mat iech: Dir sidd elo am Leed, mee ech gesinn iech erëm an da freet äert Häerz sech a kee kann iech déi Freed huelen.
43016023	Deen Dag frot dir mech ëm näischt. Ech soen iech d’Wourecht! Wat dir de Papp a mengem Numm frot, dat gëtt hien iech.
43016024	Bis elo hutt dir näischt a mengem Numm gefrot. Frot, da kritt dir et an är Freed gëtt vollkommen.
43016025	Ech hunn iech dat alles a Biller verzielt, mee d’Zäit kënnt, an där ech net méi a Biller mat iech schwätzen. Dann erzielen ech iech am Kloertext vum Papp.
43016026	Deen Dag frot dir hien a mengem Numm. Ech soen iech net, datt ech zum Papp fir iech bieden.
43016027	De Papp selwer huet iech nämlech gär, well dir mech gär hutt a gegleeft hutt, datt ech vu Gott koum.
43016028	Ech goung vum Papp aus a koum an d’Welt; an elo verloossen ech d’Welt a gi bei de Papp.“
43016029	„A! Elo schwätz du mol Kloertext an net méi a Biller“, sote seng Jénger zu him.
43016030	„Elo wësse mir, datt s du alles weess an datt s du et net néideg hues, datt een dir Froe stellt. Dofir gleewe mir, datt s du vu Gott kënns.“
43016031	„Gleeft dir elo?“, huet de Jesus hinne geäntwert.
43016032	„Lauschtert, d’Zäit kënnt an ass schonn do, an där jidderee vun iech a verschidde Richtunge verspreet gëtt an an där ech eleng gelooss ginn. Ech sinn awer net eleng, well de Papp bei mir ass.
43016033	Ech hunn iech dat alles gesot, fir datt dir a mir Fridde fannt. An der Welt hutt dir Leed. Mee Courage! Ech hunn d’Welt iwwerwonnen.“
43017001	Nodeems de Jesus dat alles gesot hat, huet hien erop an den Himmel gekuckt a gebiet: „Papp, d’Zäit ass komm. Verherrlech däi Jong, fir datt däi Jong dech och verherrlecht.
43017002	Dofir hues du him jo Autoritéit iwwert d’ganz Mënschheet ginn. Hie krut dës Autoritéit, fir datt hien all deenen éiwegt Liewe gëtt, déi s du him ginn hues.
43017003	Dat hei ass d’éiwegt Liewen: datt si dech, den eenzeg richtege Gott, an de Messias Jesus, deen s du geschéckt hues, kennen.
43017004	Ech hunn dech op der Äerd verherrlecht, andeems ech d’Wierk, dat s du mir opgedroen has, zu Enn bruecht hunn.
43017005	An elo Papp, verherrlech mech bei dir mat där Herrlechkeet, déi ech bei dir hat, éier et d’Welt gouf.
43017006	Ech hunn däin Numm bei deene Mënschen, déi s du mir aus der Welt ginn has, bekanntgemaach. Si hunn dir gehéiert, mee du hues mir si ginn a si hunn dengem Wuert gefollegt.
43017007	Elo wësse si, datt alles, wat s du mir ginn hues, vun dir kënnt.
43017008	D’Wierder, déi s du mir ginn hues, hunn ech hinnen nämlech weiderginn. Si hu si ugeholl a si wësse ganz sécher, datt ech vun dir koum. Si hu gegleeft, datt s du mech geschéckt hues.
43017009	Ech biede fir si. Ech bieden net fir d’Welt, mee fir déijéineg, déi s du mir ginn hues, well si gehéieren dir.
43017010	Alles, wat mäint ass, ass däint an alles, wat däint ass, ass mäint. Ech ginn an hinne verherrlecht.
43017011	Elo sinn ech net méi an der Welt, si sinn awer nach an der Welt an ech komme bei dech. Hellege Papp, behitt an dengem Numm déi, déi s du mir ginn hues, fir datt si eent sinn, esou wéi mir eent sinn.
43017012	Wéi ech mat hinnen an der Welt war, hunn ech si an dengem Numm behitt. Ech hu si bewaacht an et ass kee vun hinne verluer gaangen, ausser dem Jong vum Verdierfnes, fir datt sech d’ Schrëft erfëllt.
43017013	Mee elo kommen ech bei dech an ech soen dat alles an der Welt, fir datt meng Freed si ganz erfëllt.
43017014	Ech hunn hinnen däi Wuert ginn an d’Welt huet si gehaasst, well si net vun der Welt sinn, geneesou wéi och ech net vun der Welt sinn.
43017015	Ech froen dech net, fir si aus der Welt erauszehuelen, mee datt s du si virum Béise behitts.
43017016	Si sinn net vun der Welt, geneesou wéi ech och net vun der Welt sinn.
43017017	Maach si duerch deng Wourecht helleg; däi Wuert ass d’Wourecht.
43017018	Esou wéi s du mech an d’Welt geschéckt hues, hunn ech och si an d’Welt geschéckt.
43017019	Ech hellege mech fir si, fir datt si duerch d’Wourecht gehellegt ginn.
43017020	Ech bieden awer net nëmme fir si, mee och fir déijéineg, déi duerch dat, wat si soen, op mech vertrauen.
43017021	Ech bieden, datt si all eent sinn, esou wéi s du, Papp, a mir bass an ech an dir. Ech bieden, datt si och an eis eent sinn, fir datt d’Welt gleeft, datt s du mech geschéckt hues.
43017022	Ech hunn hinnen d’Herrlechkeet, déi s du mir ginn hues, ginn, fir datt si eent sinn, geneesou wéi mir eent sinn
43017023	(ech sinn an hinnen an du bass a mir), fir datt si ganz eent sinn a fir datt d’Welt erkennt, datt s du mech geschéckt hues a si geneesou gär hues wéi mech.
43017024	Papp, ech wëll, datt déi, déi s du mir ginn hues, och do sinn, wou ech sinn, fir datt si meng Herrlechkeet, déi s du mir ginn hues, gesinn, well s du mech gär has, éier d’Welt erschafe gouf.
43017025	Gerechte Papp, d’Welt huet dech net erkannt, mee ech hunn dech erkannt an déi, déi s du mir ginn hues, wëssen, datt s du mech geschéckt hues.
43017026	Ech hunn hinnen däin Numm verkënnegt an ech verkënnegen en och weider, fir datt déi Léift, mat där s du mech gär has, an hinnen ass an ech och an hinne sinn.“
43018001	Nodeems de Jesus dat gesot hat, goung hie mat senge Jénger eraus op déi aner Säit vun der Baach Kidron. Do gouf et e Gaart, an deen de Jesus a seng Jénger eragoungen.
43018002	De Judas, deen hie verroden huet, huet dës Plaz kannt, well de Jesus sech dacks mat senge Jénger do getraff hat.
43018003	De Judas huet also eng Kohort Zaldoten an Tempelwiechter vun den ieweschte Priister an de Pharisäer matgeholl a si koume mat Fakelen, Lanteren a Waffen dohinner.
43018004	De Jesus, deen alles wousst, wat mat him geschéie géif, goung hinnen entgéint a sot: „Wie sicht dir?“
43018005	„De Jesus vun Nazaret“, hu si geäntwert. „Ech sinn et!“, sot hien zu hinnen. (De Judas, deen hie verroden huet, stoung och bei hinnen.)
43018006	Wéi hien zu hinne sot: „Ech sinn et!“, si si hannerzeg gaangen an op de Buedem gefall.
43018007	Hie frot nach eng Kéier: „Wie sicht dir?“ Si hu geäntwert: „De Jesus vun Nazaret.“
43018008	Doropshi sot de Jesus: „Ech sot iech schonn, datt ech et sinn. Wann dir mech sicht, da loosst déi aner hei lafen.“
43018009	Esou sollt an Erfëllung goen, wat hie gesot hat: „Ech hu keen eenzege vun deene verluer, déi s du mir ginn hues.“
43018010	De Schimon-Péitrus, deen e Schwäert dobäi hat, huet et erausgezunn an huet domat den Dénger vum Haaptpriister ugegraff an him esou säi rietst Ouer erofgehaen. (Den Dénger huet Malchus geheescht.)
43018011	Doropshi sot de Jesus zum Péitrus: „Stiech däi Schwäert hannescht an d’Scheek! Soll ech net aus dem Kellech drénken, deen de Papp mir ginn huet?“
43018012	Dunn hunn d’Kohort, den ieweschte Kommandant an d’jüddesch Tempelwiechter de Jesus verhaft a gefesselt.
43018013	Si hunn hie fir d’éischt bei den Hannan bruecht, de Schwéierpapp vum Kayafa, deen dat Joer den Haaptpriister war.
43018014	(Et war de Kayafa, deen de Judde gesot hat, datt et besser wier, wa just ee Mënsch fir d’Vollek stierwe géif.)
43018015	De Schimon-Péitrus an och nach en anere Jénger sinn dem Jesus nogaangen. Dee Jénger war e Kënnege vum Haaptpriister a goung dowéinst mam Jesus an den Haff vum Haaptpriister eran.
43018016	Mee de Péitrus ass baussent der Dier stoe bliwwen. Du koum deen anere Jénger, deen den Haaptpriister kannt huet, eraus, huet e puer Wuert mat der Mod geschwat, déi bei der Dier opgepasst huet, an huet de Péitrus mat erageholl.
43018017	Du frot d’Mod, déi bei der Dier opgepasst huet, de Péitrus: „Bass du dann net och ee vun dësem Mann senge Jénger?“ „Neen, dat sinn ech net!“, huet hie geäntwert.
43018018	D’Dénger an d’Tempelwiechter stounge ronderëm d’Feier, dat si aus Holzkuele gemaach haten, well et kal war, a si hu sech gewiermt. De Péitrus stoung bei hinnen an huet sech och gewiermt.
43018019	Den Haaptpriister huet de Jesus dunn iwwert seng Jénger a seng Léier ausgefrot.
43018020	De Jesus huet him geäntwert: „Ech hunn ëffentlech virun der Welt geschwat. Ech hunn ëmmer an de Synagogen an am Tempel enseignéiert, do wou d’Judde sech ëmmer treffen. Ech hunn näischt heemlech gesot.
43018021	Firwat frees du mech? Fro dach déi, déi mech héieren hu schwätzen. Si wëssen, wat ech sot.“
43018022	Wéi hien dat alles gesot hat, huet ee vun den Tempelwiechter, deen dobäi stoung, de Jesus op de Bak gehaen a sot: „An esou äntwers du dem Haaptpriister?“
43018023	„Wann ech eppes Béises gesot hunn, da so iwwert dat Béist aus, mee wann ech d’Wourecht gesot hunn, firwat hees du mech dann?“, huet de Jesus him geäntwert.
43018024	Doropshin huet den Hannan de Jesus, dee gefesselt war, bei de Kayafa, den Haaptpriister, geschéckt.
43018025	An der Tëschenzäit stoung de Schimon-Péitrus beim Feier an huet sech gewiermt. „Bass du net och ee vu senge Jénger?“, frote si hien dunn. Hien huet et geleegent a sot: „Neen, dat sinn ech net.“
43018026	Ee vum Haaptpriister sengen Dénger, dee Famill mam Mann war, deem de Péitrus d’Ouer erofgehaen hat, frot: „Hunn ech dech net virdru mat him am Gaart gesinn?“
43018027	De Péitrus huet et nach eng Kéier geleegent, an nach am nämmlechten Abléck huet en Hunn gekréit.
43018028	Duerno hu si de Jesus vum Kayafa an d’Residenz vum Gouverneur bruecht. Et war nach fréi am Moien. Si selwer sinn awer net an d’Residenz vum Gouverneur eragaangen, well si net wollten onreng ginn, fir kënnen d’ Passamoolzecht z’iessen.
43018029	Du koum de Pilatus eraus a frot si: „Wat hutt dir als Uklo géint dëse Mann?“
43018030	„Wann hie kee Kriminelle wier, dann hätte mir dir hien net ausgeliwwert“, hu si geäntwert.
43018031	„Dann huelt hien a riicht hie selwer no ärem eegene Gesetz“, sot de Pilatus dunn zu hinnen. „Et ass eis net erlaabt, fir een hinzeriichten“, hunn d’Judden him geäntwert.
43018032	(Esou sollt d’Wuert an Erfëllung goen, mat deem de Jesus ugedeit hat, op wéi eng Manéier hie stierwe géif.)
43018033	Du goung de Pilatus nees an d’Residenz vum Gouverneur eran, huet de Jesus ruffe gelooss an huet hie gefrot: „Bass du de Kinnek vun de Judden?“
43018034	„Frees du dat vun dir aus oder hunn anerer dir dat vu mir verzielt?“, huet de Jesus geäntwert.
43018035	„Sinn ech éieren e Judd? Däin eegent Vollek an d’iewescht Priister hunn dech u mech ausgeliwwert“, huet de Pilatus geäntwert. „Wat hues du da gemaach?“
43018036	De Jesus huet geäntwert: „Mäi Kinnekräich ass net vun dëser Welt. Wa mäi Kinnekräich vun dëser Welt wier, da géife meng Dénger kämpfen, fir datt ech de Judden net ausgeliwwert géif ginn. Mee elo ass mäi Kinnekräich net vun hei.“
43018037	„Du bass also e Kinnek!“, sot de Pilatus. „Du sees et, ech sinn e Kinnek“, huet de Jesus geäntwert. „Dofir gouf ech gebuer an dofir koum ech an d’Welt: datt ech fir d’Wourecht aussoen. Jiddereen, deen aus der Wourecht ass, lauschtert op meng Stëmm.“
43018038	„Wat ass d’Wourecht?“, sot de Pilatus zu him. Nodeems hien dat gesot hat, goung hien nees bei d’Judden eraus a sot zu hinnen: „Ech fanne keng Schold un him.
43018039	Dir hutt dach d’Traditioun, datt ech iech um Passafest e Prisonéier fräiloossen. Wëllt dir, datt ech iech de Kinnek vun de Judde fräiloossen?“
43018040	Si hunn awer gejaut: „Neen, net dëse Mann, mee de Bar-Abba!“ (De Bar-Abba war e Brigang.)
43019001	Doropshin huet de Pilatus de Jesus ofgeféiert an huet hie gäissele gelooss.
43019002	D’Zaldoten hunn eng Kroun aus Däre geflecht, him se op de Kapp gesat an him e purpurroude Mantel ugedoen.
43019003	Si soten dunn: „Vive de Kinnek vun de Judden!“, an hunn hien op de Bak gehaen.
43019004	De Pilatus goung nees eraus a sot zu hinnen: „Kuckt, ech bréngen hien nees bei iech eraus, fir datt dir wësst, datt ech keng Schold un him fannen.“
43019005	De Jesus koum eraus. Hien hat d’Därekroun an de purpurroude Mantel un. „Kuckt, hei ass de Mann!“, huet de Pilatus zu hinne gesot.
43019006	Wéi d’ iewescht Priister an d’Tempelwiechter hien du gesinn hunn, hu si gejaut: „Kräizeg hien, kräizeg hien!“ „Huelt dir hien a kräizegt dir hie selwer, well ech fanne keng Schold un him!“, sot de Pilatus zu hinnen.
43019007	„Mir hunn e Gesetz a laut deem Gesetz muss hie stierwen, well hie sech als de Jong vu Gott ausginn huet“, hunn d’Judden him geäntwert.
43019008	Wéi de Pilatus dat héieren huet, krut hien et nach méi mat der Angscht ze dinn.
43019009	Hie goung nees an d’Residenz vum Gouverneur hannescht an huet de Jesus gefrot: „Vu wou kënns du?“ Mee de Jesus huet him keng Äntwert ginn.
43019010	Dowéinst sot de Pilatus zu him: „Schwätz du net mat mir? Weess du net, datt ech d’Muecht hunn, fir dech ze kräizegen oder dech fräizeloossen?“
43019011	„Du häss keng Muecht iwwert mech, wann s du se net vun uewe kritt häss. Dowéinst huet deen, dee mech un dech ausgeliwwert huet, déi gréisser Sënn“, huet de Jesus geäntwert.
43019012	Vun do un huet de Pilatus probéiert, hie fräizeloossen, mee d’Judden hu gejaut: „Wann s du dëse Mann fräiléiss, da bass du kee Frënd vum Caesar. Wie sech nämlech selwer zum Kinnek mécht, dee widdersetzt sech dem Caesar.“
43019013	Nodeems de Pilatus dat héieren hat, huet hien de Jesus erausbrénge gelooss an huet sech op de Riichterstull gesat op der Plaz, déi „Pavé“ genannt gëtt, op Aramäesch „Gabbata“.
43019014	Et war ongeféier sechs Auer mueres um Dag vun der Virbereedung vum Passafest. „Kuckt, hei ass äre Kinnek!“, sot hien zu de Judden.
43019015	„Ewech mat him, ewech mat him! Kräizeg hien!“, hu si awer gejaut. „Soll ech éieren äre Kinnek kräizegen?“, frot de Pilatus si. „Mir hu kee Kinnek, ausser dem Caesar!“, hunn d’iewescht Priister geäntwert.
43019016	Dunn huet de Pilatus hien u si ausgeliwwert, fir gekräizegt ze ginn. Doropshin hu si de Jesus matgeholl an ofgeféiert.
43019017	Hien huet säi Kräiz gedroen a goung eraus op d’Plaz, déi „d’Plaz vum Doudekapp“ genannt gëtt, wat op Aramäesch „Golgota“ heescht.
43019018	Do hu si hie gekräizegt. Et waren nach zwee anerer mat him, een op all Säit, an de Jesus war an der Mëtt.
43019019	De Pilatus huet e Schëld schreiwen an un d’Kräiz neele gelooss. Um Schëld stoung: „De Jesus vun Nazaret, de Kinnek vun de Judden.“
43019020	Vill Judden hunn d’Schëld gelies, well d’Plaz, wou de Jesus gekräizegt gouf, no bei der Stad war. D’Schëld war op Hebräesch, Griichesch a Latäin geschriwwen.
43019021	Doropshin hunn d’iewescht Priister vun de Judde sech beim Pilatus beschwéiert: „Schreif net: ‚De Kinnek vun de Judden‘, mee: ‚Hie sot: „Ech sinn de Kinnek vun de Judden.“‘“
43019022	„Wat ech geschriwwen hunn, hunn ech geschriwwen“, huet de Pilatus awer geäntwert.
43019023	Nodeems si de Jesus gekräizegt haten, hunn d’Zaldoten säi Gezei geholl an a véier gedeelt. All Zaldot krut e Stéck dovunner. Seng Tunique wollte si och verdeelen, mee déi hat keng Nout, well si vun uewe bis ënne ganz an engem Stéck gewieft war.
43019024	Du sote si ënnerteneen: „Loosst eis d’Tunique net zerrappen, mee ëm se lousen, fir ze kucken, wie se kritt.“ Esou sollt sech d’ Schrëft erfëllen, déi seet: „Si hu meng Kleeder ënnertenee verdeelt a meng Tunique verloust.“ Dofir hunn d’Zaldoten dat gemaach.
43019025	No beim Jesus sengem Kräiz stounge seng Mamm, d’Schwëster vu senger Mamm, d’Maria (dem Klopas seng Fra) an d’Maria vu Magdala.
43019026	Wéi de Jesus seng Mamm an de Jénger, deen hie gär hat, do stoe gesinn huet, sot hien zu senger Mamm: „Fra, hei ass däi Jong.“
43019027	Zum Jénger sot hien: „Hei ass deng Mamm.“ Vun do un huet dee Jénger si bei sech opgeholl.
43019028	Duerno, wéi de Jesus wousst, datt alles fäerdeg wier, sot hien, fir datt sech d’Schrëft erfëlle géif: „Ech hunn Duuscht.“
43019029	Et stoung e Krou voll sauere Wäin do. Dunn hu si e Schwamp, dee si op en Isopsbengel gestach haten, mam sauere Wäin gedränkt an hunn e bei säi Mond gehalen.
43019030	Nodeems de Jesus vum sauere Wäin geholl hat, sot hien: „’t ass fäerdeg!“ Hien huet säi Kapp gebéckt a säi Geescht opginn.
43019031	D’Judden hunn de Pilatus gefrot, de Gekräizegten hir Been ze briechen an d’Läichen erofzehuelen, well et den Dag vun der Virbereedung war. D’Läiche sollten nämlech net um Sabbat um Kräiz hänke bleiwen (dëse Sabbat war e wichtege Feierdag).
43019032	D’Zaldoten hunn also d’Bee vum éischte Mann gebrach an och déi vum aneren, dee mat him gekräizegt gouf.
43019033	Wéi si awer bei de Jesus koumen, hu si seng Been net gebrach, well si gesinn hunn, datt hie schonn dout war.
43019034	Mee ee vun den Zaldoten huet seng Säit mat enger Lanz duerchbuert an direkt koume Blutt a Waasser erausgelaf.
43019035	Deen, deen dat gesinn huet, sot doriwwer aus a seng Ausso ass wouer. Hie weess, datt hien d’Wourecht seet, fir datt dir gleewe kënnt.
43019036	Dat alles ass geschitt, fir datt sech d’Schrëft erfëlle géif: „Net eng vu senge Schanke gëtt gebrach.“
43019037	An och nach en aneren Text seet: „Si kucken op deen, dee si duerchbuert hunn.“
43019038	Duerno huet de Yossef vun Arimatea (deen e Jénger vum Jesus war, mee heemlech, aus Angscht virun de Judden) de Pilatus gefrot, ob hien dem Jesus seng Läich kéint erofhuelen. De Pilatus huet him d’Erlaabnes ginn. Doropshi goung hien dohinner an huet dem Jesus seng Läich erofgeholl.
43019039	Den Nikodemos, deen am Ufank an der Nuecht bei de Jesus komm war, koum och an huet eng Mëschung aus Myrrhe an Aloe matbruecht. Et waren ongeféier dräiandrësseg Kilo.
43019040	Dunn hu si dem Jesus seng Läich geholl an hu si mat de Gewierzer a lénge Bänner gewéckelt, esou wéi et bei de Judde fir e Begriefnes de Brauch war.
43019041	Op där Plaz, wou de Jesus gekräizegt gi war, war ee Gaart an am Gaart war een neit Graf, wou nach keen drageluecht gi war.
43019042	Si hunn de Jesus do drageluecht, well et de jüddeschen Dag vun der Virbereedung war an d’Graf nobäi war.
43020001	Fréi um éischten Dag vun der Woch, wéi et nach däischter war, goung d’Maria vu Magdala bei d’Graf an huet gesinn, datt de Stee virum Graf ewechgeholl gi war.
43020002	Dunn ass hatt bei de Schimon-Péitrus an den anere Jénger, deen de Jesus gär hat, gelaf a sot: „Si hunn den Här aus dem Graf geholl a mir wëssen net, wou si hien higeluecht hunn.“
43020003	De Péitrus an den anere Jénger hu sech op de Wee gemaach, fir bei d’Graf ze goen.
43020004	Si sinn alle béid gelaf, mee den anere Jénger war méi séier wéi de Péitrus a koum als Éischte beim Graf un.
43020005	Hien huet sech gebéckt, eragekuckt an d’lénge Bänner do leie gesinn. Hien ass awer net eragaangen.
43020006	De Schimon-Péitrus koum no him un a goung an d’Graf eran. Och hien huet d’lénge Bänner do leie gesinn
43020007	an d’Duch, dat ëm dem Jesus säi Kapp gewéckelt war, awer net bei de léngene Bänner louch, mee zesummegefaalt op enger separater Plaz.
43020008	Du goung och deen anere Jénger, deen als Éischte beim Graf ukomm war, eran, huet gesinn a gegleeft.
43020009	(Si haten nämlech d’ Schrëft, datt hien nees vun den Doudegen operstoe misst, nach net verstanen.)
43020010	Duerno goungen d’Jénger erëm heem.
43020011	D’Maria stoung awer nach ëmmer virum Graf an huet gekrasch. Iwwert dem Kräischen huet hatt sech vir eriwwer gebéckt an an d’Graf gekuckt.
43020012	Hatt huet zwee Engelen erbléckst, déi wäiss ugedoe waren. Si souzen do, wou virdrun dem Jesus seng Läich louch, deen een uewe beim Kapp an deen aneren ënne bei de Féiss.
43020013	„Fra, firwat kräischs du?“, frote si. „Si hu mäin Här ewechgeholl an ech weess net, wou si hien higeluecht hunn“, huet hatt geäntwert.
43020014	Nodeems hatt dat gesot hat, huet hatt sech ëmgedréit an een do stoe gesinn. Et war de Jesus, mee hatt wousst net, datt hien et war.
43020015	De Jesus frot hatt: „Fra, firwat kräischs du? Wie sichs du?“ Hatt huet awer ugeholl, datt hien de Gäertner wier, an huet him geäntwert: „Här, wann s du hie fortgedroen hues, da so mir, wou s du hien higeluecht hues, fir datt ech hie ka siche goen.“
43020016	„Maria!“, sot de Jesus zu him. Dunn huet hatt sech ëmgedréit a sot zu him: „Rabbuni!“ (wat souvill heescht wéi „Léiermeeschter“).
43020017	„Hal dech net u mir fest, well ech sinn nach net bei mäi Papp eropgefuer“, sot de Jesus zu him. „Géi awer bei meng Bridder a so zu hinnen: ‚Ech fuere bei mäi Papp an äre Papp erop, bei mäi Gott an äre Gott.‘“
43020018	D’Maria vu Magdala koum bei d’Jénger a sot hinnen, datt hatt den Här gesinn hätt an och wat hien him gesot hätt.
43020019	Deeselwechten Dag nach géint der Owend, um éischten Dag vun der Woch, haten d’Jénger sech versammelt. Mee well si Angscht virun de Judden haten, hu si dat hannert zouenen Diere gemaach. Du koum de Jesus bei si, huet sech an hir Mëtt gestallt a sot zu hinnen: „Fridde sief mat iech!“
43020020	Wéi hien dat gesot hat, huet hien hinne seng Hänn a seng Säit gewisen. Wéi d’Jénger den Här gesinn hunn, hu si sech gefreet.
43020021	De Jesus sot nees zu hinnen: „Fridde sief mat iech! Esou wéi de Papp mech geschéckt huet, esou schécken ech och iech.“
43020022	Wéi hien dat gesot hat, huet hie si ugehaucht a sot zu hinnen: „Empfänkt den hellege Geescht!
43020023	Wann dir engem d’Sënne verzeit, deem si se verzien; wann dir engem se net verzeit, deem si se net verzien.“
43020024	Mee den Thomas, deen Zwilling genannt gouf an och ee vun den Zwielef war, war net bei hinnen, wéi de Jesus bei si koum.
43020025	Dowéinst hunn déi aner Jénger him erzielt: „Mir hunn den Här gesinn!“ „Wann ech net d’Mol vun den Neel a sengen Hänn gesinn an net mäi Fanger an dëst Mol a meng Hand a seng Säit leeë kann, da gleewen ech net“, huet hien hinnen awer geäntwert.
43020026	Aacht Deeg drop ware seng Jénger nees dobannen an den Thomas war och bei hinnen. Obwuel d’Dieren zou waren, koum de Jesus bei si, huet sech an hir Mëtt gestallt a sot: „Fridde sief mat iech!“
43020027	De Jesus sot dunn zum Thomas: „Streck däi Fanger aus a kuck meng Hänn un. Streck deng Hand aus a lee se a meng Säit. Sief net ongleeweg, mee gleeweg.“
43020028	„Mäin Här a mäi Gott!“, huet den Thomas him geäntwert.
43020029	„Thomas, du hues gegleeft, well s du mech gesinn hues. Geseent sinn déijéineg, déi gleewen, och wa si net gesinn“, sot de Jesus zu him.
43020030	De Jesus huet nach vill aner Zeeche viru senge Jénger gemaach, déi net an dësem Buch opgeschriwwe sinn.
43020031	Mee déi hei sinn opgeschriwwe ginn, fir datt dir gleeft, datt de Jesus de Messias ass, de Jong vu Gott, an datt dir, well dir gleeft, duerch säin Numm Liewen hutt.
43021001	Duerno huet de Jesus sech senge Jénger nach eng Kéier beim Séi Tiberias gewisen. Op dës Manéier huet hie sech gewisen:
43021002	De Schimon-Péitrus, den Thomas (deen Zwilling genannt gouf), den Nathanael aus Kana a Galilea, d’Jonge vum Sabdai an zwee anerer vu senge Jénger hate sech versammelt.
43021003	„Ech gi fëschen!“, sot de Schimon-Péitrus zu hinnen. „Mir kommen och mat“, hu si geäntwert. Si goungen eraus a sinn direkt an den Naache geklommen, mee an där Nuecht hu si näischt gefaangen.
43021004	Ganz fréi mueres stoung de Jesus um Uwänner, mee d’Jénger hunn net erkannt, datt et de Jesus war.
43021005	„A Kanner, hutt dir Fësch gefaangen?“, frot de Jesus si. „Neen“, hu si him geäntwert.
43021006	„Geheit är Netzer op der rietser Säit vum Naachen aus, da fänkt dir Fësch“, sot hien zu hinnen. Si hunn hir Netzer ausgeworf a konnten d’Netz wéinst den onmoosseg ville Fësch net eranzéien.
43021007	Dowéinst sot dee Jénger, deen de Jesus gär hat, zum Péitrus: „Et ass den Här!“ Wéi de Schimon-Péitrus héieren huet, datt et den Här war, huet hie seng Tunique, déi hie virdrun ausgedoen hat, nees ugedoen an ass an de Séi gesprongen.
43021008	Déi aner Jénger koumen awer mam klenge Naachen no an hunn d’Netz voller Fësch hannert sech hiergezunn, well si waren nëmmen ongeféier honnert Meter vum Uwänner ewech.
43021009	Wéi si nees u Land waren, hu si en Holzkuelefeier, wou Fësch drop louchen, a Brout gesinn.
43021010	„Bréngt och vun de Fësch mat, déi dir elo grad gefaangen hutt“, sot de Jesus zu hinnen.
43021011	De Schimon-Péitrus ass dunn an den Naache geklommen an huet d’Netz un den Uwänner gezunn. Et war voller grousser Fësch, honnertdräiafofzeg Stéck; an obschonn et der esou vill waren, ass d’Netz net gerass.
43021012	„Kommt an iesst“, huet de Jesus si invitéiert. Et huet awer kee vun de Jénger sech getraut, fir ze froen: „Wie bass du?“, well si woussten, datt et den Här war.
43021013	De Jesus koum dohinner, huet d’Brout geholl an huet hinnen dovunner ginn. Datselwecht huet hien och mam Fësch gemaach.
43021014	Dat war déi drëtte Kéier, datt de Jesus sech senge Jénger gewisen huet, nodeems hie vun den Doudegen operstane war.
43021015	Nodeems si giess haten, frot de Jesus de Schimon-Péitrus: „Schimon, Jong vum Yona, hues du mech méi gär wéi déi hei?“ „Jo, Här, du weess, datt ech dech gär hunn“, huet hien him geäntwert. „Fidder meng Lämmer“, sot de Jesus zu him.
43021016	Eng zweet Kéier frot de Jesus hien: „Schimon, Jong vum Yona, hues du mech gär?“ „Jo, Här, du weess, datt ech dech gär hunn“, huet hien him geäntwert. „Hitt meng Schof“, sot de Jesus zu him.
43021017	Eng drëtt Kéier frot de Jesus hien: „Schimon, Jong vum Yona, hues du mech gär?“ De Péitrus war traureg, well de Jesus hien eng drëtte Kéier gefrot huet: „Hues du mech gär?“ „Här, du weess alles; du weess, datt ech dech gär hunn“, huet hien him geäntwert. „Fidder meng Schof“, sot de Jesus zu him.
43021018	„Ech soen dir d’Wourecht! Wéi s du méi jonk waars, hues du dech selwer ugedoen a goungs, wouhin s du wolls; mee wann s du al gëss, strecks du deng Hänn aus an een aneren deet dech un a féiert dech anzwousch, wou s du net hi wëlls.“
43021019	Hie sot dat, fir op d’Manéier vum Doud hinzeweisen, mat där hie Gott verherrleche géif. Nodeems hien dat gesot hat, sot hien: „Komm mir no!“
43021020	De Péitrus huet sech ëmgedréit an huet gesinn, datt de Jénger, deen de Jesus gär hat, hinnen nokoum. (Et war deeselwechte Jénger, dee sech beim Iessen un dem Jesus seng Broscht geluecht hat a gefrot hat: „Här, wie verréit dech?“)
43021021	Wéi de Péitrus hie gesinn huet, frot hien de Jesus: „Här, a wat geschitt mat him?“
43021022	„Wann ech wëll, datt hie bleift, bis ech nees zeréckkommen, wat geet dech dat un? Komm du mir no“, huet de Jesus him geäntwert.
43021023	Esou gouf ënnert de Bridder gezielt, datt dëse Jénger net stierwe géif. Mee de Jesus hat net gesot, datt hien net stierwe géif, mee just: „Wann ech wëll, datt hie bleift, bis ech nees zeréckkommen, wat geet dech dat un?“
43021024	Et ass och dëse Jénger, deen iwwert dat alles ausseet an deen et niddergeschriwwen huet. Mir wëssen, datt seng Ausso wouer ass.
43021025	Och soss gëtt et nach vill, wat de Jesus gemaach huet. Wann dat awer alles géif opgeschriwwe ginn, esou mengen ech, kéint d’Welt all déi Bicher, déi misste geschriwwe ginn, net faassen. Amen.
44001001	Léiwen Theophilos, a mengem éischte Rapport hunn ech iwwert alles geschriwwen, wat de Jesus ugefaangen huet ze maachen an z’enseignéieren,
44001002	bis zu deem Dag, wéi hien eropgeholl gouf, nodeems hien den Apostelen, déi hien auserwielt hat, duerch den hellege Geescht Uweisunge ginn hat.
44001003	No sengem Leiden huet hie sech hinnen duerch e sëllechen iwwerzeegend Beweiser als lieweg gewisen: Hie gouf véierzeg Deeg laang vun hinne gesinn an huet während där Zäit iwwert d’Kinnekräich vu Gott geschwat.
44001004	Wéi si versammelt waren, huet hie si opgefuerdert: „Verloosst Jerusalem net, mee waart op dat, wat mäi Papp versprach huet. Ech hat iech jo vun deem Versprieche verzielt.
44001005	De Jean huet zwar mat Waasser gedeeft, mee an e puer Deeg gitt dir mam hellege Geescht gedeeft.“
44001006	Wéi si beienee koumen, frote si hien: „Här, wäerts du zu dëser Zäit d’Kinnekräich fir Israel nees hierstellen?“
44001007	De Jesus huet hinne geäntwert: „Et steet iech net zou, fir d’Zäiten an d’Zäitpunkten ze wëssen, déi de Papp duerch seng eegen Autoritéit festgeluecht huet.
44001008	Dir kritt Kraaft, wann den hellege Geescht op iech kënnt. An da sidd dir meng Zeien zu Jerusalem, a ganz Judea a Samarien, a bis un d’Enn vun der Äerd.“
44001009	Nodeems hien dat gesot hat, gouf hie virun hiren Aen eropgeholl an eng Wollek huet hien aus hirem Bléckfeld geholl.
44001010	An deem Abléck, an deem si an den Himmel gestuerkt hunn, fir him nozekucken, wéi hien eropgefuer ass, stoungen op eemol zwee Männer a wäisse Kleeder nieft hinnen.
44001011	„Männer vu Galilea“, sote si, „firwat stitt dir hei an den Himmel ze kucken? Dëse Jesus, dee vun iech fort an den Himmel opgeholl gouf, kënnt op déiselwecht Manéier zeréck, wéi dir hien an den Himmel fuere gesinn hutt.“
44001012	Du gounge si erof vum Bierg, deen Olivebierg genannt gëtt an deen no bei Jerusalem läit (ongeféier d’Distanz, déi een op engem Sabbat reesen däerf), nees hannescht op Jerusalem.
44001013	Wéi si an d’Stad erakoumen, gounge si an déi iewescht Kummer, wou si sech opgehalen hunn: de Péitrus, de Jacques, de Jean, den Andreas, de Philippe, den Thomas, de Bar-Talmai, de Mattias, de Jacques, deen de Jong vum Alfai war, de Schimon, deen de Radikale genannt gouf, an de Judas, deen de Jong vum Jacques war.
44001014	Déi waren alleguer bestänneg gläichgesënnt am Gebiet an an hiren Uleiessen, zesumme mat de Fraen a mam Maria, dem Jesus senger Mamm, a mat senge Bridder.
44001015	Bannent dësen Deeg stoung de Péitrus matzen ënnert de Jénger op (zesumme ware si zu ongeféier honnertzwanzeg Leit) a sot:
44001016	„Léif Leit! Geschwëster! Déi Schrëft huet sech missen erfëllen, déi den hellege Geescht duerch den David virausgesot huet iwwert de Judas, deen e Guide gouf fir déi, déi de Jesus verhaft hunn.
44001017	Hie war ee vun eis an hat en Undeel un eisem Déngscht.“
44001018	(Mat de Sue vu senger ongerechter Dot hat dëse Mann sech e Feld kaf. Mee hien ass bonz ënne bonz uewe gefall, ass an der Mëtt gebascht a säi ganzt Geträips ass erausgefall.
44001019	Dat goufen all d’Awunner vu Jerusalem gewuer an esou gouf dëst Feld an hirer eegener Sprooch „Akel Dama“ genannt, wat esou vill heescht wéi „Feld vum Blutt“.)
44001020	„Et steet nämlech am Buch vun de Psalme geschriwwen: ‚Säi Lager soll verlooss sinn an et soll keen dra wunnen.‘ An och: ‚Een anere soll seng Funktioun iwwerhuelen.‘
44001021	Dofir muss elo ee vun all dëse Männer, déi eis déi ganz Zäit begleet hunn, wéi den Här Jesus bei eis an- an ausgaangen ass,
44001022	vum Jean senger Daf un bis zu deem Dag, op deem hie virun eis eropgeholl gouf, mat eis en Zeie vu senger Operstéiung ginn.“
44001023	Si hunn der dunn zwee proposéiert: de Yossef, dee Bar-Schabba genannt gouf, deen och ënnert dem Numm Justus bekannt war, an de Mattai.
44001024	Dunn hu si gebiet a soten: „Här, du kenns jidderengem säin Häerz. Weis eis, wien s du vun dësen zwee auserwielt hues,
44001025	fir dësen Déngscht an dës Apostelfunktioun z’iwwerhuelen, vun där de Judas ofgewach ass, fir op seng Plaz ze goen.“
44001026	Si hunn d’Lous gezunn an d’Lous ass op de Mattai gefall. Hie gouf du bei déi eelef Apostelen bäigezielt.
44002001	Op Päischte ware si all gläichgesënnt zesummen op därselwechter Plaz.
44002002	Op eemol koum en Dausche vum Himmel, dat esou geklongen huet wéi e kräftege Wandstouss, an en huet d’ganzt Haus, an deem si souzen, erfëllt.
44002003	Et sinn hinnen Zongen erschéngen, déi ewéi Feier ausgesinn hunn, an déi sech verdeelt hunn a sech op all eenzele vun hinnen niddergelooss hunn.
44002004	Si goufen all mam hellege Geescht erfëllt an hunn ugefaangen, an anere Sproochen ze schwätzen, esou wéi de Geescht hinnen et erméiglecht huet.
44002005	Zu där Zäit hu sech Judden, fromm Männer aus all den Natiounen ënnert dem Himmel, zu Jerusalem opgehalen.
44002006	Wéi si dovunner Wand kruten, koum d’ganzt Vollek zesummegelaf. D’Leit ware ganz doruechter, well jiddereen si a senger Mammesprooch schwätzen héieren huet.
44002007	Si ware verwonnert an hu gestaunt. Si soten een zum aneren: „Lauschter, sinn déi, déi do schwätzen, net all vu Galilea?
44002008	Wéi ass dat méiglech, datt all eenzele vun eis si dann a senger Mammesprooch héiert schwätzen?
44002009	Mir – Parther, Meeder, Elamiter, Awunner aus Mesopotamien, Judea a Kappadokien, aus Pontus a Klengasien,
44002010	aus Phrygien, Pamphylien, Ägypten, aus der Regioun Kyreene a Libyen, a Gäscht aus Roum, souwuel Judde wéi och Proselyten,
44002011	och Kreter an Araber – mir alleguer héiere si an eise Sprooche vun de mächtegen Dote vu Gott schwätzen!“
44002012	Si waren all verwonnert a perplex, a soten een zum aneren: „Wat soll dat bedeiten?“
44002013	Anerer hu sech iwwert si lëschteg gemaach a soten: „Si si voll vum neie Wäin!“
44002014	Dunn ass de Péitrus zesumme mat den Eelef opgestanen, huet seng Stëmm erhuewen a sot zu hinnen: „Männer aus Judea an dir all, déi dir iech zu Jerusalem ophaalt! Dir sollt Folgendes wëssen an och op meng Wierder lauschteren:
44002015	Dës Männer sinn net voll, esou wéi dir dat mengt! ’t ass jo ’réischt néng Auer mueres!
44002016	Mee wat hei geschitt, ass dat, wat vum Prophéit Yoël gesot gouf:
44002017	‚An de leschten Deeg‘, seet Gott, ‚schëdden ech mäi Geescht op all Mënsch aus. Är Jongen an är Meedercher prophezeien, är jonk Männer gesi Visiounen an är al Männer dreemen Dreem.
44002018	Während deenen Deeg schëdden ech mäi Geescht och op meng Kniechten a meng Meed aus a si prophezeien.
44002019	Ech maache Wonner uewen am Himmel an Zeechen ënnen op der Äerd: Blutt, Feier a Sailen aus Damp.
44002020	D’Sonn gëtt an Däischtert verwandelt an de Mound a Blutt éier de groussen an herrlechen Dag vum Här kënnt.
44002021	Da geschitt et, datt deen, deen den Numm vum Här urifft, gerett gëtt.‘
44002022	Männer vun Israel, lauschtert op dës Wierder: De Jesus vun Nazaret war e Mann, dee Gott iech duerch mächteg Doten, Wonner an Zeeche bescheinegt huet, déi Gott duerch hie matzen ënnert iech gemaach huet, esou wéi dir et och wësst.
44002023	Hie gouf nom festgeluechte Rot a Virauswësse vu Gott ausgeliwwert. Dir hutt Gesetzesbriecher gebraucht, fir hie festzehuelen, ze kräizegen an ëmzebréngen.
44002024	Gott huet de Jesus operstoe gelooss, nodeems hien e vun der Péng vum Doud befreit huet, well et jo net méiglech war, datt hie vum Doud festgehale kéint ginn.
44002025	Den David sot nämlech iwwert hien: ‚Ech hunn den Här ëmmer viru mengen Aen, well hien zu menger Rietser ass, fir datt ech net aus dem Gläichgewiicht geroden.
44002026	Dofir huet mäin Häerz sech gefreet a meng Zong huet vu Freed geruff; an och mäi Läif rout an der Hoffnung.
44002027	Du léiss meng Séil nämlech net am Graf zeréck an du léiss net zou, datt däin Hellegen d’Zersetzung erlieft.
44002028	Du hues mir d’Weeër vum Liewe gewisen; du erfëlls mech mat Freed an denger Präsenz.‘
44002029	Männer, Bridder, loosst mech fräi mat iech iwwert de Patriarch David schwätzen: Hien ass gestuerwen a gouf begruewen. Säi Graf ass bis haut bei eis erhalen.
44002030	Well hien e Prophéit war a well hie wousst, datt Gott him mat engem Eed geschwuer hat, datt hien de Messias aus sengen Nokommen ervirbrénge géif, fir op sengem Troun ze sëtzen,
44002031	huet hien dat virausgesinn an huet iwwert d’Operstéiung vum Messias geschwat, datt seng Séil net am Graf zeréckgelooss géif ginn an datt säi Läif och keng Zersetzung erliewe géif.
44002032	Dëse Jesus huet Gott operstoe gelooss a mir sinn alleguer Zeien dovunner.
44002033	Nodeems hien zur Rietser vu Gott erhuewe gouf an de versprachenen hellege Geescht vum Papp krut, huet hien den hellege Geescht iwwert eis ausgeschott, wéi dir elo gesitt an héiert.
44002034	Den David goung nämlech net an den Himmel erop, mee hie sot selwer: ‚Den Här sot zu mengem Här: „Setz dech zu menger Rietser,
44002035	bis ech aus denge Feinden eng Foussbänk fir dech maachen.“‘
44002036	Dofir soll d’ganzt Haus Israel mat Gewëssheet erkennen, datt Gott dëse Jesus, deen dir gekräizegt hutt, zum Här a Messias gemaach huet.“
44002037	Wéi d’Leit dat héieren hunn, ass et hinne wéi e Stach duerch d’Häerz gefuer a si soten zum Péitrus an zu den aneren Apostelen: „Bridder, wat solle mir maachen?“
44002038	Du sot de Péitrus zu hinnen: „Kéiert ëm an all eenzele vun iech soll sech am Numm vum Jesus, dem Messias, fir d’Verzeiung vun de Sënnen deefe loossen. Da kritt dir de Kaddo vum hellege Geescht.
44002039	D’Versprieche gëllt nämlech fir iech an är Kanner a fir all Mënsch, dee wäit ewech ass, fir esou vill Mënsche wéi den Här, eise Gott, ruffe wëllt.“
44002040	Hien huet dat mat villen anere Wierder bezeit an huet si ermunnt, andeems hie sot: „Loosst iech aus dëser verduerwener Generatioun retten.“
44002041	Du goufen déi, déi säi Wuert mat Freed ugeholl haten, gedeeft. Nach op deem Dag selwer goufen ongeféier dräidausend Mënsche bei si dobäi gezielt.
44002042	Si hu sech onermiddlech un d’Léier vun den Apostelen, un d’Gemeinschaft, un d’Brout briechen an un d’Gebieder gehalen.
44002043	All Mënsch krut et mat der Angscht ze dinn. Vill Wonner an Zeeche sinn duerch d’Apostele geschitt.
44002044	Alleguer déi, déi gegleeft hunn, ware beieneen an hunn alles zesumme gedeelt.
44002045	Si hunn Habb a Gutt verkaf an den Erléis dovun un all d’Leit verdeelt, jee nodeem wéi jiddereen et gebraucht huet.
44002046	Si waren Dag fir Dag bestänneg an Eenegkeet am Tempel. Si hunn hiert Iesse mat Freed a mat éierlechem Häerz giess, andeems si vun Haus zu Haus Brout zesumme gebrach hunn
44002047	a Gott gelueft hunn. Si stoungen an der Gonscht vum ganze Vollek. Dag fir Dag huet den Här déi Leit an d’Gemeinschaft bruecht, déi gerett goufen.
44003001	De Péitrus an de Jean goungen zesummen ëm dräi Auer nomëttes an den Tempel erop, wéi et d’Zäit vum Gebiet war.
44003002	Do gouf et e Mann, dee vu Gebuert u schlamm war an all Dag bei den Tempel gedroe gouf. Hie gouf bei d’Paart vum Tempel, déi „Déi Schéin“ genannt gouf, geluecht, fir do bei de Leit, déi an den Tempel eragaange sinn, ze heeschen.
44003003	Wéi hien de Péitrus an de Jean gesinn huet, déi um Punkt waren, fir an den Tempel eranzegoen, huet hie si ëm Almose gefrot.
44003004	Zesumme mam Jean huet de Péitrus hie fixéiert a gesot: „Kuck eis un!“
44003005	De Mann huet op si gekuckt, well hien erwaart huet, eppes vun hinnen ze kréien.
44003006	De Péitrus sot: „Sëlwer a Gold hunn ech net, mee dat, wat ech hunn, ginn ech dir: Am Numm vum Messias, dem Jesus vun Nazaret, stéi op a géi!“
44003007	Dunn huet de Péitrus hie mat der rietser Hand gepaakt an hien opgeriicht. Eenzock goufe seng Féiss a seng Enkele staark.
44003008	Hien ass opgesprongen, konnt stoen a goen. Du goung hie mat hinnen an den Tempel eran: Hien ass ronderëm gaangen a gesprongen an huet Gott gelueft.
44003009	All d’Leit hunn hie goen a Gott luewe gesinn.
44003010	Si hunn hien als deen erkannt, dee bei der Schéiner Paart vum Tempel gesiess hat, fir ze heeschen. Si ware voller Verwonnerung a Staunen iwwert dat, wat him geschitt war.
44003011	Während de Gelähmten, dee geheelt gouf, sech un de Péitrus an un de Jean festgehalen huet, koumen all d’Leit voller Staune zesumme bei si gelaf an d’Hal, déi dem „Salomon seng Hal“ genannt gëtt.
44003012	Wéi de Péitrus dat gesinn huet, huet hie sech un d’Vollek geriicht: „Männer vun Israel, firwat sidd dir heiriwwer verwonnert? Firwat stuerkt dir op eis, wéi wa mir aus eegener Kraaft oder Frëmmegkeet dëse Mann goe gedoen hätten?
44003013	De Gott vum Abraham, vum Isaak a vum Jakob, de Gott vun eise Virfueren huet säin Dénger, de Jesus, verherrlecht, nämlech dee Jesus, deen dir ausgeliwwert a virum Pilatus verleegent hutt, wéi dee sech dofir entscheet hat, fir hie fräizeloossen.
44003014	Dir hutt awer den Hellegen an de Gerechte verleegent an hutt gefrot, datt e Mäerder fir iech sollt fräigelooss ginn.
44003015	De Prënz vum Liewen hutt dir ëmbruecht, dee Gott awer vun den Doudegen operstoe gelooss huet. Dovunner si mir Zeien.
44003016	Et ass duerch de Glawen u säin Numm, datt säin Numm dëse Mann, deen dir gesitt a kennt, staark gemaach huet. De Glawen, deen duerch säin Numm kënnt, huet deem heite Mann virun iech alleguer dës vollstänneg Gesondheet erëmginn.
44003017	Geschwëster, ech weess, datt dir dat an der Onwëssenheet gemaach hutt, genee wéi och är Iewescht vum Vollek.
44003018	Mee dat, wat Gott duerch de Mond vun all senge Prophéite virausgesot hat, nämlech datt de Messias leide misst, huet hien op déi Manéier erfëllt.
44003019	Kéiert dofir ëm an dréit iech zu Gott, fir datt är Sënne verdillegt ginn. Da komme vun der Präsenz vum Här Zäite vun der Erfrëschung
44003020	an da kann hien iech dee schécken, deen iech virdrun ugekënnegt gouf: de Messias Jesus.
44003021	Den Himmel muss de Messias ophuele bis déi Zäite kommen, an deenen alles erëm hiergestallt gëtt, déi Zäiten, vun deene Gott schonns zënter éiweg duerch de Mond vun all sengen hellege Prophéite geschwat huet.
44003022	De Moses huet jo schonns zu de Virfuere gesot: ‚Den Här, äre Gott, berifft an der Zukunft fir iech e Prophéit, wéi ech ee sinn, aus äre Bridder. Dir sollt op alles, wat hien iech ze soen huet, lauschteren.‘
44003023	‚Jiddereen, deen net op dëse Prophéit lauschtert, soll aus dem Vollek verdillegt ginn.‘
44003024	An och all d’Prophéiten, déi geschwat hunn, vum Samuel un an och déi no him komm sinn, hunn dës Deeg virausgesot.
44003025	Dir sidd d’Nokomme vun de Prophéiten a vum Bond, dee Gott mat eise Virfuere geschloss huet, wéi hien zum Abraham sot: ‚Duerch däin Nokomme ginn all d’Vëlker vun der Welt geseent.‘
44003026	Gott huet säin Dénger, de Jesus, operstoe gelooss an hie fir d’éischt bei iech geschéckt, fir iech ze seenen a fir all eenzele vun iech vu senge béisen Doten ofzebréngen.“
44004001	Während si mat de Leit geschwat hunn, koumen d’Priister, de Kapitän vun den Tempelwiechter an d’ Zaddukiter bei si.
44004002	Déi waren opbruecht, well d’Apostelen d’Vollek geléiert hunn a verkënnegt hunn, datt d’Operstéiung vun den Doudege wéinst dem Jesus geschéie géif.
44004003	Si hunn dofir Hand u si geluecht an hu si bis de Moien drop an Haft gehalen, well et schonns Owend war.
44004004	Mee vill vun deenen, déi d’Ried héieren haten, hu gegleeft; an d’Zuel vun de Männer ass ongeféier op fënnefdausend gewuess.
44004005	Den Dag drop hunn d’Herrscher, déi Eelst an d’ Léiermeeschtere vum Gesetz sech
44004006	zesumme mam Hannan, deen den Haaptpriister war, dem Kayafa, dem Yohannan an dem Alexander an och mat deenen, déi Famill mam Haaptpriister waren, zu Jerusalem versammelt.
44004007	Si hunn de Péitrus an de Jean an hir Mëtt gestallt a frote si: „Duerch wéi eng Kraaft oder a wéi engem Numm hutt dir déi Dot gemaach?“
44004008	Dunn huet de Péitrus, dee vum hellege Geescht erfëllt war, hinne geäntwert: „Herrscher vum Vollek an Eelst vun Israel!
44004009	Wa mir haut wéinst enger gudder Dot verhéiert ginn, déi un engem schwaache Mann erwise gouf, an dir wësse wëllt, wéi hie geheelt gouf,
44004010	da sollt dir alleguer an och d’ganz Vollek Israel et wëssen: Hie gouf geheelt duerch den Numm vum Messias, dem Jesus vun Nazaret, deen dir gekräizegt hutt an dee Gott vun den Doudegen operstoe gelooss huet. Duerch hie steet dëse Mann hei gesond virun iech.
44004011	Dëse Jesus ass ‚de Steen, deen dir, d’Steemetzer, verworf hutt an deen zum Eckstee ginn ass.‘
44004012	Et ass a kengem anere Rettung ze fannen, well et ass keen aneren Numm ënnert dem Himmel de Mënsche ginn, duerch dee mir gerett musse ginn.“
44004013	Wéi si dat séchert Optriede vum Péitrus a vum Jean gesinn hunn a gemierkt hunn, datt si ongebilt an einfach Männer wieren, ware si verwonnert. Si hunn erkannt, datt si mam Jesus gewiescht waren,
44004014	a well si de Mann, dee geheelt gouf, mat hinnen do stoe gesinn hunn, konnte si näischt dogéint soen.
44004015	Nodeems si hinne befuel hunn de Sanhedrin ze verloossen, hu si sech ënnertenee beroden:
44004016	„Wat solle mir mat dëse Leit maachen? Et ass tatsächlech jidderengem, deen zu Jerusalem wunnt, kloer, datt e bemierkenswäert Zeechen duerch si geschitt ass. Mir kënnen dat net ofstreiden.
44004017	Mee, fir datt et sech net nach weider ënnert dem Vollek verbreet: Loosst eis hinne seriö dreeën, mat kengem méi an dësem Numm ze schwätzen.“
44004018	Si hu si erageruff an hunn hinne befuel, ni méi am Numm vum Jesus ze schwätzen oder ze léieren.
44004019	De Péitrus an de Jean hunn hinnen awer geäntwert: „Dir sollt selwer jugéieren, ob et viru Gott richteg ass, fir méi op iech wéi op Gott ze lauschteren.
44004020	Wat eis ugeet, ass et eis awer onméiglech, net vun deem ze schwätzen, wat mir gesinn an héieren hunn.“
44004021	Nodeems si hinnen nach méi gedreet haten, hu si si goe gelooss. Si konnte si nämlech net bestrofe wéinst de Leit, well déi all Gott verherrlecht hunn, wéinst deem, wat geschitt war.
44004022	(De Mann, un deem dëst Zeeche vun der Heelung geschitt war, war iwwert véierzeg Joer al.)
44004023	Nodeems de Péitrus an de Jean fräigelooss goufen, gounge si hannescht bei hir Frënn an hunn hinnen alles, wat d’iewescht Priister an déi Eelst hinne gesot haten, verzielt.
44004024	Wéi si alles héieren haten, hu si zesummen hir Stëmmen zu Gott erhuewen: „Här, du bass de Gott, deen den Himmel, d’Äerd, d’Mier an alles, wat dran ass, erschafen huet.
44004025	Du sos duerch de Mond vun dengem Dénger David: ‚Firwat hunn d’Natioune gerost a firwat hunn d’Vëlker onnëtz Pläng gemaach?
44004026	D’Kinneke vun der Äerd erhiewe sech an d’Herrscher di sech zesumme géint den Här a géint säi Messias.‘
44004027	Jo, tatsächlech hunn den Herodes an de Pontius Pilatus sech mat den Net-Judden an dem Vollek Israel géint däin hellegen Dénger Jesus, deen s du gesalleft hues, zesummegedoen,
44004028	fir dat ze maachen, wat deng Hand an däi Wëllen am Viraus bestëmmt haten, wat sollt gemaach ginn.
44004029	An elo Här, kuck op hir Dreeungen an erméiglech dengen Dénger et, däi Wuert an aller Zouversiicht ze verkënnegen.
44004030	Maach dat, andeems du deng Hand ausstrecks, fir ze heelen, an andeems Zeechen a Wonner duerch den Numm vun dengem hellegen Dénger Jesus geschéien.“
44004031	Nodeems si gebiet haten, huet d’Plaz, wou si versammelt waren, geziddert. Si goufen all mam hellege Geescht erfëllt an hunn d’Wuert vu Gott mat Zouversiicht verkënnegt.
44004032	De Grupp vun deenen, déi gegleeft hunn, waren een Häerz an eng Séil. Et sot och keen, datt iergendeppes aus sengem Besëtz him eleng géif gehéieren, mee si hunn alles matenee gedeelt.
44004033	Mat grousser Kraaft hunn d’ Apostelen d’Operstéiung vum Här Jesus bezeit. Eng grouss Gnod huet op hinnen all gerout.
44004034	Et gouf och keen ënnert hinnen, deem et um Néidege gefeelt huet. Well jiddereen, deem Land oder Haiser gehéiert hunn, huet si verkaf an huet den Erléis vun deem, wat verkaf gouf, bruecht
44004035	an den Apostelen e virun d’Féiss geluecht. Si hunn den Erléis dunn un all eenzele verdeelt, jee nodeem wat hie gebraucht huet.
44004036	De Yossef, dee vun den Apostelen och Bar-Naba genannt gouf (wat iwwersat de „Jong vum Trouscht“ heescht) an deen e Levit war, gebierteg aus Zypern,
44004037	huet e Feld, dat him gehéiert huet, verkaf an huet den Erléis bruecht an den Apostelen e virun d’Féiss geluecht.
44005001	E Mann, deen Hanania geheescht huet, huet zesumme mat senger Fra Schapira e Stéck vu sengem Besëtz verkaf.
44005002	Hien huet mam Accord vu senger Fra eppes vum Erléis zeréckbehalen a just een Deel den Apostele bruecht an hinnen e virun d’Féiss geluecht.
44005003	Du frot de Péitrus: „Hanania, firwat huet de Satan däin Häerz esou erfëllt, fir den hellege Geescht ze beléien an en Deel vum Erléis vum Terrain fir dech ze behalen?
44005004	Wéi en nach net verkaf war, huet en dunn net dir gehéiert? Nodeems e verkaf war, stoung den Erléis dir dunn net zur Verfügung? Firwat hues du dir esou eng Dot an dengem Häerz virgeholl? Du hues net d’Mënsche belunn, mee Gott.“
44005005	Wéi den Hanania dës Wierder héieren huet, ass hien dout ëmgefall. Iwwert all déi, déi dovunner héieren hunn, koum dunn eng grouss Angscht.
44005006	Du si jonk Männer opgestanen, hunn hien agewéckelt, erausgedroen a begruewen.
44005007	Ongeféier dräi Stonnen drop koum seng Fra eran, déi net wousst, wat geschitt war.
44005008	„So mir, ob dir den Terrain fir souvill verkaf hutt?“, frot de Péitrus si. „Jo, fir esou vill“, huet si geäntwert.
44005009	„Firwat hutt dir iech zesumme verschwuer, fir de Geescht vum Här ze préiwen? Kuck, d’Féiss vun deenen, déi däi Mann begruewen hunn, sti virun der Dier a wäerten och dech erausdroen“, sot de Péitrus dunn zu hir.
44005010	Eenzock ass si viru senge Féiss dout ëmgefall. Déi jonk Männer koumen eran an hu festgestallt, datt si dout wier. Si hu si erausgedroen a mat hirem Mann begruewen.
44005011	Eng grouss Angscht koum dunn iwwert déi ganz Gemeinschaft an och iwwert all déi, déi dovunner héieren hunn.
44005012	Et sinn och vill Zeechen a Wonner duerch d’Hänn vun den Apostelen ënnert dem Vollek geschitt. Si waren alleguer eestëmmeg an der Hal vum Salomon versammelt.
44005013	Et huet sech awer soss kee getraut, fir sech hinnen unzeschléissen, och wann d’Leit déck Stécker op si gehalen hunn.
44005014	Et konnt een der ëmmer méi dobäi zielen, déi un den Här gegleeft hunn: eng grouss Zuel vu Männer an och vu Fraen.
44005015	D’Leit hunn esouguer déi Krank op d’Stroossen erausbruecht a si op Brëtschen a Matte geluecht, fir datt wéinstens dem Péitrus säi Schiet op ee vun hinne fale kéint, wann hie laanschtgoe géif.
44005016	Och aus den Nopeschstied hu sech onmoosseg vill Leit zu Jerusalem versammelt a si hunn déi Krank an déi, déi vun onrenge Geeschter geplot goufen, bruecht a si goufen all geheelt.
44005017	Dunn ass den Haaptpriister mat all deenen, déi bei him waren (dat heescht, déi vun der Sekt vun den Zaddukiter), opgestanen a si ware voller Jalousie.
44005018	Si hunn Hand un d’Apostele geluecht an hu si virun allen Aen an de Prisong gehäit.
44005019	Mee an der Nuecht huet en Engel vum Här d’Diere vum Prisong opgemaach, huet d’Apostelen erausgeféiert an zu hinne gesot:
44005020	„Gitt a stellt iech an den Tempel a verkënnegt de Leit all d’Wierder vun dësem Liewen.“
44005021	Wéi si dat héieren hunn, gounge si moies fréi an den Tempel an hunn d’Leit geléiert. Mee den Haaptpriister an déi, déi bei him waren, koumen dohin an hunn de Sanhedrin zesummegeruff, mat all den Eelste vun den Israeliten, an hunn ee geschéckt, fir d’Apostelen aus dem Prisong bréngen ze loossen.
44005022	Wéi d’Offizéier dohikoumen, hu si si net am Prisong fonnt. Du gounge si hannescht an hunn dat gemellt.
44005023	Si soten: „Wéi mir dohikoumen, war de Prisong fest zougespaart an d’Giischtercher stounge virun der Dier, mee wéi mir opgespaart hunn, hu mir kee méi dra fonnt.“
44005024	Wéi den Haaptpriister, de Kapitän vun den Tempelwiechter an d’iewescht Priister dëse Bericht héieren hunn, hu si sech gefrot, wat dorauser géif ginn.
44005025	Du koum een dohin, dee sot: „Kuckt! D’Männer, déi dir an de Prisong gehäit hutt, stinn am Tempel a léieren d’Vollek!“
44005026	Doropshin ass de Kapitän mat den Tempelwiechter higaangen an huet d’Apostelen ouni Gewalt zeréckbruecht. Si haten nämlech Angscht, datt d’Vollek si géif stengegen.
44005027	Nodeems si d’Apostelen erabruecht haten, hu si si virun de Sanhedrin higestallt. Den Haaptpriister frot si:
44005028	„Hate mir iech net strengstens befuel, net an dësem Numm ze léieren? An nawell hutt dir Jerusalem mat ärer Léier gefëllt an hutt wëlles dësem Mann säi Blutt iwwert eis ze bréngen!“
44005029	Dunn hunn de Péitrus an d’Apostele geäntwert: „Mir musse Gott méi follege wéi de Mënschen.
44005030	De Gott vun eise Virfueren huet de Jesus operstoe gelooss. Hien ass deen, deen dir ëmbruecht hutt, andeems dir hien un en hëlzent Kräiz gehaangen hutt.
44005031	Gott huet hien als Prënz a Retter zu senger Rietser erhuewen, fir Israel d’Méiglechkeet ze ginn, fir ëmzekéieren an hir Sënne verzien ze kréien.
44005032	Mir sinn Zeie vun all deem, wat geschitt ass, esou wéi den hellege Geescht dat och ass, dee Gott deene ginn huet, déi him follegen.“
44005033	Wéi si dat héieren hunn, hu si gekacht vu Roserei an hu geplangt, fir si ëmzebréngen.
44005034	Du stoung ee vum Sanhedrin op, e Pharisäer, dee Gamaliel geheescht huet an e Léiermeeschter vum Gesetz war. Hie gouf vum ganze Vollek respektéiert. Hien huet hinne befuel, d’Apostele fir en Ament erauszeféieren.
44005035	Du sot hien zu hinnen: „Männer vun Israel, iwwerleet iech gutt, wat dir mat dëse Männer maache wëllt.
44005036	Virun enger gewëssener Zäit huet den Todas sech erhuewen an huet behaapt hie wier eppes Besonnesches. En etlech Männer, ongeféier véierhonnert, hate sech him ugeschloss. Hie gouf ëmbruecht an all déi, déi vun him iwwerzeegt waren, goufe verspreet an et koum zu näischt.
44005037	No him hat de Judas aus Galilea sech während den Deeg vun der Vollekszielung erhuewen. Hien hat vill Leit dozou verleet, mat him ze revoltéieren. Och hie gouf ëmbruecht an all déi, déi vun him iwwerzeegt waren, goufe verspreet.
44005038	Dofir soen ech iech elo, haalt iech vun dëse Männer ewech a loosst si goen. Wann dëse Plang oder dëst Wierk nämlech vun de Mënschen ass, da kënnt et zu näischt.
44005039	Wann et awer vu Gott ass, kënnt dir et net verhënneren, soss kämpft dir géint Gott.“
44005040	Si ware mat him averstanen an nodeems si d’Apostele ruffen a gäissele gelooss haten, hu si hinne befuel, net méi am Numm vum Jesus ze schwätzen. Dunn hu si si goe gelooss.
44005041	D’Apostelen hunn duerno de Sanhedrin verlooss an hu sech gefreet, datt si fir wierdeg gehale goufen, wéinst sengem Numm Schan z’erleiden.
44005042	Si hunn net opgehalen, Dag fir Dag am Tempel a vun Haus zu Haus d’Leit ze léieren an d’gutt Noriicht ze verkënnegen, datt de Jesus de Messias ass.
44006001	Zu där Zäit, wéi d’Zuel vun de Jénger ëmmer méi gewuess ass, hu sech d’hellenistesch Judden iwwert d’hebräesch Judde beschwéiert, well hir Witfrae während der deeglecher Verdeelung vernoléissegt goufen.
44006002	Dunn hunn déi Zwielef all d’Jénger zesummegeruff a soten: „Et ass net richteg, datt mir d’Wuert vu Gott vernoléissegen, fir un den Dëscher ze zerwéieren.
44006003	Dofir, Bridder, sicht ënnert iech siwe Männer mat guddem Ruff eraus, déi mam hellege Geescht a mat Wäisheet erfëllt sinn. Déi wëlle mir da fir dës Aufgab asetzen.
44006004	Mir selwer konzentréieren eis da weiderhin op d’Gebiet an den Déngscht vum Wuert.“
44006005	Dës Propose huet der ganzer Versammlung gefall. Si hunn dunn de Stephan, deen e Mann voller Glawen an erfëllt vum hellege Geescht war, de Philippe, de Prochoros, den Nikanor, den Timon, de Parmenas an den Nikolaos, deen e Proselyt aus Antiochia war, ausgewielt.
44006006	Dës Männer hu si virun d’ Apostele gestallt a währenddeems d’Apostele gebiet hunn, hu si hir Hänn op si geluecht.
44006007	D’Wuert vu Gott huet sech verbreet an d’Zuel vun de Jénger zu Jerusalem ass ëmmer méi gewuess. Och eng Abberzuel Priister hunn dem Glawe gefollegt.
44006008	De Stephan, dee voller Glawen a Kraaft war, huet grouss Wonner an Zeechen ënnert de Leit gemaach.
44006009	Dunn hu verschidde Leit aus der Synagog vun de Fräie Männer (esou gouf d’Synagog genannt), Leit vu Kyreene a vun Alexandria an och nach en ettlech Leit aus Kilikien a Klengasien sech erhuewen, fir mam Stephan ze diskutéieren.
44006010	Si konnten awer net der Wäisheet an dem Geescht, mat deem hie geschwat huet, widderstoen.
44006011	Dunn hu si Männer ugestiwwelt, fir ze soen: „Mir hunn héieren, wéi hien iwwert de Moses a Gott gelästert huet.“
44006012	Si hunn d’Vollek, déi Eelst an d’ Léiermeeschtere vum Gesetz opgestëppelt. Déi si bei hie komm, hunn hien ergraff an hie virun de Sanhedrin geschleeft.
44006013	Si hunn och falsch Zeien optriede gelooss, déi ausgesot hunn: „Dëse Mann hält net op iwwert dës helleg Plaz an iwwert d’Gesetz ze lästeren.
44006014	Mir hunn hien nämlech héiere soen, datt dee Jesus vun Nazaret dës Plaz zerstéiere géif an och d’Bräich, déi de Moses eis iwwerliwwert huet, verännere géif.“
44006015	Jiddereen, deen am Sanhedrin souz, huet op hie gestuerkt an huet gesinn, datt säi Gesiicht ausgesinn huet, wéi dat vun engem Engel.
44007001	„Ass dat dann alles wouer?“, frot den Haaptpriister dunn.
44007002	„Männer! Bridder a Pappen, lauschtert no!“, huet de Stephan geäntwert. „De Gott vun der Herrlechkeet ass eisem Papp Abraham erschéngen, wéi hien nach a Mesopotamien war, éier hien zu Haran gewunnt huet.
44007003	Hie sot zu him: ‚Verlooss däi Land an deng Famill a géi an dat Land, wat ech dir weise wäert.‘
44007004	Dofir huet hien d’Land vun de Kaldeeër verlooss an huet zu Haran gewunnt. Nodeems säi Papp gestuerwe war, huet Gott hie vun do aus an dëst Land geféiert, wou dir elo dra wunnt.
44007005	Mee Gott hat him keng Ierfschaft an deem Land ginn, net emol esou vill, fir säi Fouss kënnen drop ze stellen. Obwuel den Abraham kee Kand hat, hat Gott him versprach, him a sengen Nokommen no him dëst Land als Besëtz ze ginn.
44007006	Gott hat dem Abraham gesot, datt seng Nokomme spéiderhin an engem frieme Land wunnen an do véierhonnert Joer laang versklaavt a mësshandelt géife ginn.
44007007	‚Mee dat Vollek, dat si versklaavt, riichten ech‘, sot Gott, ‚an duerno zéie si vun do fort an dénge mir op dëser Plaz.‘
44007008	Dunn huet hien dem Abraham de Bond vun der Beschneidung ginn. Den Abraham gouf de Papp vum Isaak an huet hien um aachten Dag beschnidden. Den Isaak gouf de Papp vum Jakob an de Jakob gouf de Papp vun den zwielef Patriarchen.
44007009	D’Patriarche goufen op de Yossef jalous an hunn hien an Ägypten verkaf. Mee Gott war mat him
44007010	an huet hien aus all sengem Leed gerett. Hien huet him Wäisheet an d’Gonscht vum Pharao, dem Kinnek vun Ägypten, ginn. Deen huet de Yossef zum Gouverneur iwwert Ägypten a säi ganze Stot ernannt.
44007011	Eng Hongersnout koum iwwert ganz Ägypten a Kanaan. Et war eng grouss Nout an eis Virfueren hunn näischt méi fonnt, fir z’iessen.
44007012	Wéi de Jakob dunn héieren huet, datt et Fruucht an Ägypten géif ginn, huet hien eis Virfueren eng éischte Kéier dohigeschéckt.
44007013	Bei der zweeter Kéier huet de Yossef sech senge Bridder z’erkenne ginn an dem Yossef seng Famill ass dem Pharao bekannt ginn.
44007014	De Yossef huet si du geschéckt, fir säi Papp, de Jakob, bei sech ze ruffen, mat senger ganzer Famill, am ganze fënnefasiwwenzeg Leit.
44007015	Doropshi goung de Jakob an Ägypten erof. Do ass hie gestuerwen, hien an och eis Virfueren.
44007016	Si goufen zeréck op Schechem bruecht a goufen an d’Graf geluecht, dat den Abraham vun de Jonge vum Hamor zu Schechem fir eng Zomm Suen ofkaf hat.
44007017	Mee wéi d’Zäit vum Verspriechen, dat Gott dem Abraham ginn hat, méi no koum, gouf d’Vollek ëmmer méi grouss an huet sech an Ägypten ausgebreet,
44007018	bis en anere Kinnek an Ägypten regéiert huet, deen näischt vum Yossef wousst.
44007019	Deen ass hannerlëschteg mat eisem Vollek verfuer an huet eis Virfuere mësshandelt. Hien huet si forcéiert, fir hir Puppelcher auszesetzen, fir datt si net iwwerliewe sollten.
44007020	Zu där Zäit gouf de Moses gebuer an hien huet Gott gefall. Hie gouf dräi Méint laang am Haus vu sengem Papp geniert.
44007021	Mee wéi hien ausgesat gouf, huet dem Pharao seng Duechter hie bei sech geholl an huet hie wéi hiren eegene Jong erzunn.
44007022	De Moses gouf mam ganze Wësse vun den Ägypter erzunn a war mächteg a Wierder an Doten.
44007023	Wéi hien du véierzeg Joer al war, koum et him an de Sënn, no senge Bridder, den Israeliten, ze kucken.
44007024	Wéi hie gesinn huet, datt engem vun hinnen Onrecht geschitt ass, huet hien dee verdeedegt an e gerächt, andeems hien den Ägypter ëmbruecht huet.
44007025	Hien hat ugeholl, datt seng Bridder verstoe géifen, datt Gott si duerch seng Hand rette géif. Si hunn et awer net verstanen.
44007026	Den Dag drop ass hien zwee vun hinne begéint, wéi si am Gaang waren, ze streiden. Hien huet si opgefuerdert, Fridden ze schléissen, a sot: ‚Männer, dir sidd Bridder! Firwat ditt dir een deem anere Leed un?‘
44007027	Mee deen, dee sengem Nächsten Onrecht gedoen huet, huet de Moses ewechgestouss a sot: ‚Wien huet dech als Herrscher a Riichter iwwert eis agesat?
44007028	Wëlls du mech ëmbréngen, esou wéi s du gëschter den Ägypter ëmbruecht hues?‘
44007029	No dëser Remark ass de Moses geflücht an ass an d’Land Midian wunne gaangen. Do krut hien zwee Bouwen.
44007030	Nodeems véierzeg Joer ëm waren, ass him an der Wüst vum Bierg Sinai en Engel vum Här an enger Feierflam aus enger Därenheck erschéngen.
44007031	Wéi de Moses dat gesinn huet, huet hie sech iwwert d’Erscheinung verwonnert. Wéi hie méi no erukoum, fir méi genee ze kucken, huet hien d’Stëmm vum Här héieren:
44007032	‚Ech sinn de Gott vun denge Virfueren, de Gott vum Abraham, de Gott vum Isaak an de Gott vum Jakob.‘ De Moses huet geziddert an huet sech net getraut, fir dohinzekucken.
44007033	Du sot den Här zu him: ‚Déi deng Sandalen aus, well déi Plaz, op där s du stees, ass hellege Buedem.
44007034	Ech hunn d’Ënnerdréckung vu mengem Vollek, dat an Ägypten ass, gesinn. Ech hunn hiert Gejéimers héieren a sinn erofkomm, fir si ze retten. Komm, ech schécken dech elo an Ägypten.‘
44007035	Dëse Moses, dee si ofgewisen hunn, wéi si soten: ‚Wien huet dech als Herrscher a Riichter iwwert eis agesat?‘, ass deen, dee Gott geschéckt huet, fir Herrscher an Erléiser ze sinn duerch d’Hand vum Engel, deen him an der Därenheck erschénge war.
44007036	Dëse Moses huet si erausgeféiert an huet Wonner an Zeechen an Ägypten, beim Roude Mier an och an der Wüst gemaach, an dat véierzeg Joer laang.
44007037	Dëse Moses ass et, deen zu den Israelite gesot huet: ‚Den Här, äre Gott, wäert fir iech e Prophéit, wéi ech ee sinn, aus äre Bridder beruffen. Op dee sollt dir lauschteren.‘
44007038	Et ass hien, deen an der Versammlung an der Wüst zesumme mam Engel war, deen um Bierg Sinai mat him geschwat huet an deen och mat eise Virfuere war. Hie war deen, deen d’lieweg Wierder krut, fir eis se ze ginn.
44007039	Eis Virfuere wollten him net follegen, mee hunn hien ofgewisen. An hiren Häerzer hu si sech zeréck no Ägypten gedréit.
44007040	Si soten zum Aaron: ‚Maach eis Gëtter, déi virun eis ginn. Wat dëse Moses elo ugeet, deen eis aus Ägypten erausgeféiert huet: Mir wëssen net, wat mat him geschitt ass.‘
44007041	Während deenen Deeg hu si eng Statu vun engem Buddi gemaach, hunn deem Gëtzebild Affer bruecht an hu sech un de Wierker vun hiren eegenen Hänn erfreet.
44007042	Dunn huet Gott sech ewechgedréit an huet si der Ubiedung vun de Stären am Himmel iwwerlooss, esou wéi et am Buch vun de Prophéite geschriwwe steet: ‚Hutt dir mir éieren véierzeg Joer laang geschluechten Déieren a Sacrificer an der Wüst geaffert, Haus Israel?
44007043	Dir hutt d’Zelt vum Moloch an de Stär vun ärem Gott Ramfan ronderëm gedroen, Biller, déi dir gemaach hat, fir si unzebieden. Ech sidelen iech dofir déisäits vu Babylon ëm.‘
44007044	Eis Virfueren haten an der Wüst d’Zelt, dat d’Präsenz vu Gott bezeit huet. Dat gouf genee nom Muster gemaach, dat de Moses gesinn huet a wéi Gott et virgeschriwwen huet, wéi hie mam Moses geschwat huet.
44007045	Eis Virfuere kruten d’Zelt an hunn et mam Yoschua an dat Land bruecht, dat deemools nach aneren Natioune gehéiert huet an déi Gott virun eise Virfueren ausgedriwwen huet. Esou war et, bis dem David seng Zäit koum.
44007046	Dësen huet Faveur viru Gott fonnt an huet gefrot, fir eng Wunnecht fir de Gott vum Jakob ze fannen.
44007047	Et war awer de Salomon, deen him en Haus gebaut huet.
44007048	Mee den Allerhéchste wunnt net an Tempelen, déi vu Mënschenhänn gemaach goufen, esou wéi de Prophéit seet:
44007049	‚Den Himmel ass mäin Troun an d’Äerd ass meng Foussbänk‘, seet den Här. ‚Wat fir en Haus wëllt dir mir bauen? Oder wou ass eng Plaz fir mech, fir ze raschten?
44007050	Huet net meng Hand dat alles gemaach?‘
44007051	Dir Déckkäpp, mat onbeschniddenen Häerzer an Oueren! Dir widderstitt ëmmer dem hellege Geescht. Esou wéi är Virfueren et gemaach hunn, esou maacht och dir et!
44007052	Wie vun de Prophéiten hunn är Virfueren net verfollegt? Si hunn déi ëmbruecht, déi d’Komme vum Gerechte viraussoten, deem seng Verréider a Mäerder dir elo gi sidd.
44007053	Dir krut d’Gesetz op Uerder vun den Engelen an dir hutt et net agehalen.“
44007054	Wéi d’Männer am Sanhedrin dat alles héieren hunn, hu si gekacht vu Roserei a si hu wéinst senger op den Zänn gegrätscht.
44007055	Mee de Stephan, erfëllt vum hellege Geescht, huet an den Himmel eropgekuckt an huet d’Herrlechkeet vu Gott gesinn an de Jesus, deen zur Rietser vu Gott stoung.
44007056	„Kuckt!“, sot hien, „ech gesinn den Himmel, deen opsteet, an de Jong vum Mënsch, deen zur Rietser vu Gott steet!“
44007057	Dunn hu si mat haarder Stëmm gejaut a sech d’Oueren zougehalen an hu sech alleguer mateneen op hie gestierzt.
44007058	Si hunn de Stephan aus der Stad gejot an hunn e gestengegt. D’Zeien hunn hir Mäntel engem jonke Mann, dee Schaul geheescht huet, virun d’Féiss geluecht.
44007059	Währenddeems si de Stephan gestengegt hunn, huet hien zu Gott geruff: „Här Jesus, huel mäi Geescht op.“
44007060	Dunn ass hien op d’Knéie gefall an huet mat haarder Stëmm geruff: „Här, rechen hinnen dës Sënn net un.“ Nodeems hien dat gesot hat, ass hie gestuerwen.
44008001	De Schaul war mam Stephan sengem Mord averstanen. Deen Dag huet eng grouss Verfolgung géint d’Gemeinschaft, déi zu Jerusalem war, ugefaangen. Alleguer, ausser d’ Apostelen, goufen uechter d’Géigende vu Judea a Samarien verspreet.
44008002	Fromm Männer hunn de Stephan bäigesat an hunn ëm hien eng grouss Trauerklo gehalen.
44008003	De Schaul wollt d’Gemeinschaft vernichten. Hie goung an all Haus, huet Männer a Frae fortgeschleeft a si an de Prisong gehäit.
44008004	Déi, déi verspreet goufen, sinn iwwerall higaangen an hunn d’Wuert gepriedegt.
44008005	De Philippe goung an eng Stad vu Samarien an huet hinnen do vum Messias gepriedegt.
44008006	D’Leit hu ganz genee op dat gelauschtert, wat de Philippe gesot huet, wéi si hien héieren hunn an d’Zeechen, déi hie gemaach huet, gesinn hunn.
44008007	Aus ville vun deenen, déi besiess waren, sinn nämlech déi onreng Geeschter mat haardem Gejäiz erausgefuer a vill Gelähmter a Schlammer goufe geheelt.
44008008	Esou gouf et eng grouss Freed an där Stad.
44008009	Et gouf e Mann, dee Schimon geheescht huet, dee fréier emol an der Stad Zauberei bedriwwen an d’Vollek vu Samarien an d’Staune versat hat, andeems hie sech als Dichtegen ausginn hat.
44008010	Jiddereen, vum Klengste bis op dee Gréissten, hat op hie gelauschtert, well si gesot haten: „Dat ass déi grouss Kraaft vu Gott.“
44008011	Si haten op hie gelauschtert, well hie si schonn zënter laangem mat senger Zauberei an d’Staune versat hat.
44008012	Mee wéi d’Leit dem Philippe gegleeft hunn, wéi hien iwwert d’Kinnekräich vu Gott a vum Numm vum Messias Jesus gepriedegt huet, goufe souwuel Männer wéi och Frae gedeeft.
44008013	Och de Schimon gouf gleeweg. Nodeems hie gedeeft war, huet hie sech dem Philippe ugeschloss a koum sech es net zou, wéi hien d’Wonner an d’Zeeche gesinn huet, déi gemaach goufen.
44008014	Wéi d’Apostelen, déi zu Jerusalem waren, héieren hunn, datt d’Leit vu Samarien d’Wuert vu Gott ugeholl haten, hu si de Péitrus an de Jean bei si geschéckt.
44008015	Wéi si ukoumen, hu si fir si gebiet, datt si den hellege Geescht kréichen.
44008016	Hie war nämlech nach op kee vun hinnen erofkomm. Si ware just am Numm vum Här Jesus gedeeft ginn.
44008017	Dunn hunn de Péitrus an de Jean hir Hänn op si geluecht a si hunn den hellege Geescht empfaangen.
44008018	Wéi de Schimon gesinn huet, datt den hellege Geescht duerch d’Opleeë vun den Apostelen hiren Hänn vermëttelt gouf, huet hien hinne Suen ugebueden
44008019	a gesot: „Gitt och mir dës Muecht, esou datt jiddereen, op deen ech meng Hänn leeën, den hellege Geescht empfänke kann.“
44008020	„Deng Sue solle mat dir an d’Verdierfnes fueren, well s du gemengt hues, de Kaddo vu Gott mat Sue kënnen ze kafen!“, sot de Péitrus zu him.
44008021	„Du hues weder en Undeel drun nach e Recht drop, well däin Häerz net éierlech viru Gott ass.
44008022	Dofir kéier ewech vun denger Béisheet a biet zu Gott, datt d’Gedanken an dengem Häerz dir villäicht verzie ginn.
44008023	Ech gesinn nämlech, datt s du duerch Jalousie vergëft an e Gefaangene vun der Ongerechtegkeet bass.“
44008024	„Biet den Här fir mech, datt näischt vun deem, wat dir sot, iwwert mech kënnt“, huet de Schimon du geäntwert.
44008025	Nodeems si d’Wuert vum Här bezeit a gepriedegt haten, gounge si zeréck op Jerusalem an hunn ënnerwee d’gutt Noriicht a villen Dierfer vun de Samariter verkënnegt.
44008026	En Engel vum Här sot zum Philippe: „Stéi op a géi a Richtung Süden op där Strooss, déi vu Jerusalem op Gaza féiert, d’Strooss an der Wüst.“
44008027	Du stoung hien op an huet sech op de Wee gemaach. Op där Strooss war en Ethiopier ënnerwee, deen en Eunuch an e Minister vun der Kandake, der Kinnigin vun den Ethiopier, war an deen all hir Schätz verwalt huet. Hie war op Jerusalem komm, fir Gott unzebieden,
44008028	a war elo um Wee fir heem. Hie souz a senger Kutsch an huet de Prophéit Yesaia gelies.
44008029	Du sot de Geescht zum Philippe: „Géi dohinner a schléiss dech dëser Kutsch un.“
44008030	Dunn ass de Philippe dohigelaf an huet den Ethiopier héieren, de Prophéit Yesaia liesen. „Verstees du, wat s du do lies?“, frot hien.
44008031	„Wéi kann ech dat wuel, ausser et erkläert ee mir den Text“, huet hie geäntwert. Dunn huet hien de Philippe gefrot, eropzeklammen a sech nieft hien ze setzen.
44008032	De Passage aus der Schrëft, déi hien am Gaang war, ze liesen, war deen hei: „Esou wéi e Schof bei d’Schluechtbänk geféiert gëtt an esou wéi e Lamm stomm gëtt virun deem, deen et schiert, huet hie säi Mond net opgemaach.
44008033	Hie gouf erniddregt an d’Recht gouf him verweigert. Wien zerbrécht sech schonn de Kapp iwwert seng Liewensdauer? Säi Liewe gouf nämlech vun der Äerd ofgeschnidden.“
44008034	Den Eunuch frot de Philippe: „Ech bieden dech, vu wiem schwätzt de Prophéit hei? Vu sech selwer oder vun engem aneren?“
44008035	Dunn huet de Philippe säi Mond opgedoen an huet dës Schrëft als Ausgangspunkt gebraucht, fir him d’gutt Noriicht vum Jesus ze verkënnegen.
44008036	Wéi si op der Strooss weidergereest sinn, koume si bei Waasser. „Kuck, hei ass Waasser!“, sot den Eunuch. „Wat hënnert mech drun, fir gedeeft ze ginn?“
44008038	Hien huet den Uerder ginn, fir d’Kutsch unzehalen. De Philippe an den Eunuch goungen dunn alle béid an d’Waasser eran an de Philippe huet hie gedeeft.
44008039	Wéi si aus dem Waasser erauskoumen, huet de Geescht vum Här de Philippe eenzock ewechgeholl, esou datt den Eunuch hien net méi gesinn huet. Den Eunuch huet sech voller Freed weider op den Heemwee gemaach.
44008040	De Philippe huet sech zu Aschdod erëmfonnt. Hien ass duerch d’Stad gaangen an huet d’gutt Noriicht an all de Stied gepriedegt bis hien op Caesarea koum.
44009001	An der Tëschenzäit huet de Schaul nach ëmmer mat Dreeungen a Mord géint d’ Jénger vum Här geroost. Hie goung bei den Haaptpriister
44009002	an huet hie fir Bréiwer un d’ Synagoge vun Damaskus gefrot, fir datt, wann hien Unhänger vun deem „Wee“ fanne géif, egal op Mann oder Fra, hie si fesselen an op Jerusalem brénge kéint.
44009003	Wéi hien ënnerwee war a méi no un Damaskus erukoum, huet op eemol e Liicht aus dem Himmel ronderëm hie geschéngt.
44009004	Hien ass op de Buedem gefall an huet eng Stëmm héieren zu him soen: „Schaul, Schaul, firwat verfollegs du mech?“
44009005	„Wie bass du Här?“, frot hien. „Ech sinn de Jesus, deen s du verfollegs“, huet den Här him geäntwert.
44009006	„Stéi elo op a géi an d’Stad. Do kriss du gesot, wat s du maache muss.“
44009007	De Männer, déi mat him gereest waren, huet et d’Sprooch verschloen, well si eng Stëmm héieren, mee kee gesinn hunn.
44009008	Dunn ass de Schaul vum Buedem opgestanen, ma och wa seng Aen op waren, konnt hien näischt gesinn. Si hunn hien dofir un der Hand geféiert an hunn hien op Damaskus bruecht.
44009009	Während dräi Deeg konnt hien net gesinn an hien huet och näischt giess a gedronk.
44009010	Et gouf e Jénger zu Damaskus, deen Hanania geheescht huet. Den Här sot zu him an enger Visioun: „Hanania!“ „Jo, Här, hei sinn ech“, huet hie geäntwert.
44009011	„Stéi op a géi an d’Strooss, déi ‚Déi Riicht Strooss‘ heescht“, sot den Här dunn zu him, „a fro am Haus vum Judas no engem, dee Schaul vun Tarsus heescht. Hien ass nämlech am Gaang, ze bieden,
44009012	an huet an enger Visioun e Mann gesinn, deen Hanania heescht an dee seng Hand op hie leet, fir datt hien nees ka gesinn.“
44009013	„Här, ech hu vu villen iwwert dëse Mann héieren, wéi vill Béises hien dengen Hellegen zu Jerusalem ugedoen huet“, huet den Hanania geäntwert.
44009014	„An hei huet hien d’Ermächtegung vum Haaptpriister fir jiddereen, deen däin Numm urifft, festzehuelen.“
44009015	Den Här sot zum Hanania: „Géi dohinner, well hien ass meng auserwielten Hëllef, fir mäin Numm bei déi aner Natiounen, Kinneken an d’Israeliten ze droen.
44009016	Ech weisen him, wéi vill hie wéinst mengem Numm leide muss.“
44009017	Du goung den Hanania vun do fort a goung an d’Haus. Hien huet dem Schaul d’Hänn opgeluecht a sot: „Brudder Schaul, den Här Jesus, deen dir um Wee heihinner erschéngen ass, huet mech geschéckt, fir datt s du nees gesi kanns a mam hellege Geescht erfëllt gëss.“
44009018	Eenzock ass et him wéi Schuppe vu sengen Ae gefall an hie konnt nees gesinn. Dunn ass hien opgestanen a gouf gedeeft.
44009019	Nodeems hie giess hat, war hie gestäerkt. Duerno huet de Schaul e puer Deeg mat de Jénger zu Damaskus verbruecht.
44009020	Hien huet direkt drop an de Synagogen iwwert de Jesus, de Messias, gepriedegt, datt hien de Jong vu Gott ass.
44009021	Jiddereen, deen hien héieren huet, war verwonnert a sot: „Ass hien net deen, deen déijéineg zu Jerusalem verdillegt huet, déi dësen Numm ugeruff hunn? Ass hien net dowéinst heihinner komm, fir si ze fesselen an op Jerusalem bei d’iewescht Priister ze bréngen?“
44009022	Mee de Schaul gouf ëmmer méi kompetent an huet d’Judden, déi zu Damaskus gelieft hunn, duerchenee bruecht, well hie bewisen huet, datt de Jesus de Messias ass.
44009023	Nodeems vill Deeg eriwwer waren, hunn d’Judden sech ënnerteneen ofgeschwat, fir hien ëmzebréngen.
44009024	De Schaul gouf awer vun hirem Komplott gewuer. Si hunn nämlech Dag an Nuecht d’Paarte vun der Stad iwwerwaacht, fir hie kënnen ëmzebréngen.
44009025	Dunn hunn d’Jénger hien an der Nuecht geholl an hunn hien an engem Kuerf laanscht de Rempart vun der Stad erofgelooss.
44009026	Wéi de Schaul dunn op Jerusalem koum, wollt hie sech de Jénger uschléissen, mee si hunn hien all gefaart, well si net gegleeft hunn, datt hien e Jénger wier.
44009027	De Bar-Naba huet sech senger ugeholl an huet hie bei d’ Apostele bruecht. Hien huet hinne verzielt, datt de Schaul den Här op der Strooss gesinn hat, datt hie mat him geschwat hat a wéi couragéiert an oppen hien am Numm vum Jesus zu Damaskus gepriedegt hat.
44009028	Vun do un ass hie bei hinne bliwwen a goung zu Jerusalem an an aus an huet fräi am Numm vum Här Jesus geschwat.
44009029	Hien huet och mat den hellenistesche Judden diskutéiert. Déi haten awer wëlles, fir hien ëmzebréngen.
44009030	Wéi d’Bridder dat gewuer goufen, hu si de Schaul op Caesarea bruecht a vun do aus op Tarsus geschéckt.
44009031	Duerno hunn d’Gemeinschafte vun de Jénger uechter Judea, Galilea a Samarien am Fridde gelieft a sinn ëmmer méi staark a gefestegt ginn. D’Jénger hu mat der Hëllef vum hellege Geescht am déiwe Respekt virum Här gelieft an esou ass hir Zuel ëmmer méi gewuess.
44009032	An der Tëschenzäit ass de Péitrus uechter d’Land gezunn a koum dunn och bei déi Helleg, déi zu Lydda gewunnt hunn.
44009033	Do huet hien e Mann begéint, deen Aeneas geheescht huet an dee schonns aacht Joer laang am Bett louch, well hie gelähmt war.
44009034	„Aeneas, de Jesus, de Messias, heelt dech. Stéi op a maach däi Bett!“, sot de Péitrus zu him an eenzock ass den Aeneas opgestanen.
44009035	Jiddereen, deen zu Lydda a Scharon gewunnt huet, huet hie gesinn an huet sech zum Här gedréit.
44009036	Zu Yaffo gouf et eng Jéngerin, déi Tabita geheescht huet. (Op Griichesch gouf si Dorkas genannt.) Dës Fra huet vill Guddes gemaach an huet vill Almose ginn.
44009037	Zu där Zäit gouf si krank an ass gestuerwen. Nodeems d’Leit hir Läich gewäsch haten, hu si se an enger ieweschter Kummer opgeboort.
44009038	Well Lydda no bei Yaffo louch an d’Jénger héieren haten, datt de Péitrus do war, hu si zwee Männer bei hie geschéckt an hunn hien ugebiedelt: „Tommel dech a komm séier bei eis!“
44009039	Dunn huet de Péitrus sech erhuewen a goung mat hinnen. Wéi hien ukoum, hu si hien an d’iewescht Kummer bruecht. D’Witfrae stoungen all nieft him, hu gekrasch an hunn him d’Tuniquen an d’Kleeder gewisen, déi d’Dorkas gemaach hat, wéi hatt nach ënnert hinne war.
44009040	Dunn huet de Péitrus si all virun d’Dier geschéckt, huet sech higeknéit a gebiet. Hien huet sech zu der Läich hi gedréit a sot: „Tabita, stéi op!“ Hatt huet seng Aen opgemaach a wéi hatt de Péitrus gesinn huet, huet hatt sech opgeriicht.
44009041	Hien huet him seng Hand ginn an him gehollef opzestoen. Duerno huet hien all déi Helleg an d’Witfrae geruff an huet et hinne lieweg presentéiert.
44009042	Dat gouf uechter ganz Yaffo bekannt an et hunn der vill un den Här gegleeft.
44009043	De Péitrus ass eng länger Zäit zu Yaffo beim Schimon, dem Gierwer, bliwwen.
44010001	Zu Caesarea gouf et e Mann, dee Kornelius geheescht huet an dee Kapitän vun der sougenannter „Italienescher Kohort“ war.
44010002	Hie war fromm an huet Gott ugebiet zesumme mat sengem ganze Stot. Hien huet dem Vollek vill Almose ginn an huet bestänneg zu Gott gebiet.
44010003	Ongeféier ëm dräi Auer nomëttes, huet hie ganz kloer an enger Visioun en Engel vu Gott gesinn erakommen, deen zu him sot: „Kornelius!“
44010004	Hien huet voller Angscht op hie gestuerkt a gefrot: „Wat ass, Här?“ Den Engel huet dem Kornelius geäntwert: „Deng Gebieder an deng Almose sinn als Gedenkzeeche viru Gott eropkomm.
44010005	Schéck elo Männer op Yaffo a looss de Schimon, deen och Péitrus genannt gëtt, heihi kommen.
44010006	Hie logéiert beim Schimon, dem Gierwer, deem säin Haus beim Mier läit.“
44010007	Wéi den Engel, dee mat him geschwat hat, fort war, huet de Kornelius zwee vu sengen Hauskniechten an e frommen Zaldot, vun deenen, déi a sengem Déngscht stoungen, bei sech geruff.
44010008	Nodeems hien hinnen alles verzielt hat, huet hie si op Yaffo geschéckt.
44010009	Den Dag drop, wéi si ënnerwee an no bei der Stad waren, goung de Péitrus ëm d’Mëttesstonn uewen op den Daach, fir ze bieden.
44010010	Hie krut dunn Honger a wollt eppes iessen. Mee wéi si am Gaang waren, fir d’Iesse virzebereeden, ass hien an Extas geroden.
44010011	Hien huet gesinn, wéi den Himmel opgoung an eppes, dat wéi e grousst léngent Duch ausgesinn huet, vum Himmel erofkoum. Dat Duch war un de véier Ecke festgemaach a gouf bei hien op de Buedem erofgelooss.
44010012	Bannendra waren allerlee véierbeeneg Déiere vun der Äerd, wëll Déieren, Reptillien a Vigel vum Himmel.
44010013	Dunn huet eng Stëmm him zougeruff: „Péitrus, stéi op, schluecht an iess!“
44010014	„Op kee Fall, Här!“, huet de Péitrus geäntwert. „Ech hunn nämlech nach ni eppes Onhelleges oder Onrenges giess.“
44010015	Eng zweete Kéier huet d’Stëmm him zougeruff: „Wat Gott gerengegt huet, däerfs du net onhelleg nennen.“
44010016	Dräimol ass dat geschitt an duerno gouf d’Duch nees zeréck an den Himmel geholl.
44010017	Bannent där Zäit, an där de Péitrus sech nach gefrot huet, wat dës Visioun, déi hien hat, géif bedeiten, haten d’Männer, déi vum Kornelius geschéckt gi waren, erausfonnt, wou dem Schimon säin Haus war, a stounge virun der Paart.
44010018	Si hu geruff a gefrot op de Schimon, deen och Péitrus genannt géif, do logéiere géif.
44010019	Wéi de Péitrus nach am Gaang war, iwwert d’Visioun nozedenken, sot de Geescht zu him: „Lauschter! Do si Männer, déi no dir sichen.
44010020	Stéi elo op, géi erof a géi mat hinnen, ouni ze zécken, well ech et sinn, dee si geschéckt huet.“
44010021	Du goung de Péitrus bei d’Männer erof a sot: „Jo, ech sinn deen, deen dir sicht. Firwat sidd dir komm?“
44010022	Doropshi sote si: „De Kapitän Kornelius, e gerechte Mann, dee Gott fäert an e gudde Ruff ënnert der ganzer Natioun vun de Judden huet, krut vun engem hellegen Engel d’Uweisung, dech a säin Haus ruffen ze loossen, fir deem nozelauschteren, wat s du ze soen hues.“
44010023	Dunn huet hie si erageruff a si logéiert. Den Dag drop goung hie mat hinne fort an en etlech Bridder vu Yaffo gounge mat him.
44010024	Den Dag duerno koume si zu Caesarea un. De Kornelius huet schonns op si gewaart an hat seng Famill a seng bescht Frënn zesummegeruff.
44010025	Wéi de Péitrus erakoum, koum de Kornelius him entgéint, ass him virun d’Féiss gefall an huet hien ugebiet.
44010026	De Péitrus huet hien awer nees opgeriicht a sot: „Stéi op! Ech sinn och just e Mënsch.“
44010027	Während hie mat him geschwat huet, goung hien eran an huet vill Leit virfonnt, déi do versammelt waren.
44010028	Du sot hien zu hinnen: „Dir wësst, datt et engem Judd verbueden ass, sech mat enger Persoun aus engem anere Vollek opzehalen oder bei si heemzegoen. Mee Gott huet mir gewisen, datt ech kee Mënsch onhelleg oder onreng däerf nennen.
44010029	Dowéinst sinn ech ouni Widdersproch heihinner komm, soubal ech geruff gouf. Elo froen ech iech, firwat hutt dir mech ruffe gelooss?“
44010030	Doropshi sot de Kornelius: „Viru véier Deeg hat ech ëm dës Zäit gefaascht. Ëm dräi Auer nomëttes war ech am Haus am Gaang, ze bieden, an op eemol stoung e Mann viru mir, deem seng Kleeder geliicht hunn.
44010031	Hie sot: ‚Kornelius, däi Gebiet ass erhéiert ginn a Gott huet deng Almosen an Erënnerung geruff.
44010032	Schéck dofir een op Yaffo a looss de Schimon, deen och Péitrus genannt gëtt, heihi kommen. Hie logéiert am Haus vum Schimon, dem Gierwer, beim Mier. Wann hie kënnt, schwätzt hie mat dir.‘
44010033	Ech hunn dunn direkt ee bei dech geschéckt an du hues gutt gemaach, fir heihin ze kommen. Dofir si mir elo all viru Gott versammelt, fir dat alles ze héieren, wat Gott dir opgedroen huet ze soen.“
44010034	Dunn huet de Péitrus d’Wuert ergraff: „Elo gesinn ech wierklech an, datt Gott kee bevirdeelegt.
44010035	Mee wie Gott ubiet a gerecht ass, egal aus wéi enger Natioun hien ass, gëtt vu Gott ugeholl.
44010036	Dir wësst, datt Gott den Israeliten d’Wuert geschéckt huet. D’gutt Noriicht vu Fridden, deen duerch de Jesus, dem Messias, méiglech ass (hien ass Här iwwert alles), gouf duerch datselwecht Wuert verkënnegt.
44010037	Dat gouf uechter ganz Judea verkënnegt, nodeems alles a Galilea ugefaangen huet no der Daf, vun där de Jean gepriedegt huet.
44010038	Dir wësst wéi Gott de Jesus vun Nazaret mam hellege Geescht a mat Kraaft gesalleft huet. Hien ass duerch d’Land gezunn an huet Guddes gedoen an alleguer déi geheelt, déi vum Däiwel ënnerdréckt goufen, well Gott mat him war.
44010039	Mir sinn Zeie vun all deem, wat hien am ganze Land vun de Judden an zu Jerusalem gemaach huet. Si hunn hien ëmbruecht, andeems si hien un en hëllzent Kräiz gehaangen hunn.
44010040	Gott huet hien um drëtten Dag operstoe gelooss an huet zougelooss, datt hie sech ëffentlech Leit gewisen huet,
44010041	net all de Leit, mee Zeien esou wéi mir, déi am Viraus vu Gott auserwielt goufen. Mir hunn zesumme mat him giess a gedronk, nodeems hie vun den Doudegen operstane war.
44010042	Hien huet eis opgefuerdert, de Leit ze priedegen an ze bezeien, datt hien deen ass, dee vu Gott dozou bestëmmt gouf, fir Riichter vun de Liewegen an den Doudegen ze sinn.
44010043	All d’Prophéite soen iwwert hien aus, datt duerch säin Numm, jiddereen, deen un hie gleeft, d’Verzeiung vun de Sënne kritt.“
44010044	Wéi de Péitrus nach am Gaang war, ze schwätzen, koum den hellege Geescht op all déi erof, déi d’Wuert héieren hunn.
44010045	Déi Gleeweg aus der Beschneidung, déi mam Péitrus matkomm waren, ware voller Staunen, datt de Kaddo vum hellege Geescht och op d’Net-Judden ausgeschott gouf,
44010046	well si si héieren hunn a verschidde Sprooche schwätzen a Gott luewen. Doropshin huet de Péitrus geäntwert:
44010047	„Kann een dëse Leit Waasser virenthalen, fir datt si gedeeft kënne ginn? Si kruten nämlech den hellege Geescht, geneesou wéi mir e kruten.“
44010048	Hien huet du befuel, datt si am Numm vum Här gedeeft sollte ginn. Duerno hu si hie gefrot, fir nach e puer Deeg bei hinnen ze bleiwen.
44011001	D’ Apostelen an d’Bridder, déi a Judea waren, hunn héieren, datt och d’Net-Judden d’Wuert vu Gott ugeholl haten.
44011002	Wéi de Péitrus dunn op Jerusalem koum, hunn déi vun der Beschneidung hie ferm kritiséiert:
44011003	„Du bass bei onbeschnidde Männer heemgaangen an hues mat hinne giess.“
44011004	Mee de Péitrus huet hinnen alles vun Ufank un der Rei no erkläert:
44011005	„Ech war an der Stad Yaffo an hu gebiet. Ech war an Extas an hat eng Visioun vun eppes, dat wéi e grousst léngent Duch ausgesinn huet, dat un de véier Ecker aus dem Himmel erofgelooss gouf. D’Duch koum bis bei mech erof
44011006	a wéi ech méi genee higekuckt hunn, hunn ech véierbeeneg Déiere vun der Äerd, wëll Déieren, Reptillien a Vigel vum Himmel dra gesinn.
44011007	Dunn hunn ech eng Stëmm héieren, déi zu mir sot: ‚Péitrus, stéi op, schluecht an iess!‘
44011008	Mee ech sot: ‚Op kee Fall Här! Ech hunn nämlech nach ni eppes Onhelleges oder Onrenges an de Mond geholl.‘
44011009	Mee eng zweete Kéier sot d’Stëmm aus dem Himmel: ‚Wat Gott gerengegt huet, däerfs du net onhelleg nennen.‘
44011010	Dräimol ass dat geschitt an du gouf nees alles zeréck an den Himmel eropgezunn.
44011011	Nach am nämmlechten Abléck stoungen dräi Männer, déi vu Caesarea bei mech geschéckt gi waren, virum Haus, wou ech logéiert hunn.
44011012	Dunn huet de Geescht mir gesot, ech sollt mat hinne matgoen, ouni ze zécken. Och dës sechs Bridder hu mech begleet a mir goungen an dem Mann säin Haus eran.
44011013	Hien huet eis verzielt, wéi hien en Engel a sengem Haus stoe gesinn huet, deen zu him gesot huet: ‚Schéck Männer op Yaffo a looss de Schimon heihi kommen, deen och Péitrus genannt gëtt.
44011014	Hie seet dir eppes, dat dech an däi ganze Stot rett.‘
44011015	Wéi ech mat Schwätzen ugefaangen hat, koum den hellege Geescht op si erof, geneesou wéi am Ufank op eis.
44011016	Dunn hunn ech mech un d’Wuert vum Här erënnert, wéi hie gesot hat: ‚De Jean huet zwar mat Waasser gedeeft, dir awer gitt mam hellege Geescht gedeeft.‘
44011017	Dofir, wa Gott hinnen deeselwechte Kaddo ginn huet wéi eis, wéi mir un den Här Jesus, de Messias, gegleeft hunn, wie sinn ech, datt ech Gott drun hënnere kéint?“
44011018	Wéi si dat héieren hunn, hu si sech berouegt. Si hu Gott verherrlecht a soten: „Dann huet Gott also och den Net-Judden d’ Ëmkéier, déi zum Liewe féiert, geschenkt.“
44011019	Déijéineg, déi no der Verfolgung, déi wéinst dem Stephan entstane war, verspreet goufen, si bis a Phoenizien, op Zypern an op Antiochia gereest an hu kengem wéi nëmmen de Judden d’Wuert gepriedegt.
44011020	Ënnert hinne waren awer och Männer vun Zypern a Kyreene, déi, nodeems si op Antiochia komm waren, mat den Helleniste geschwat hunn an hinnen d’gutt Noriicht vum Här Jesus verkënnegt hunn.
44011021	D’Hand vum Här war mat hinnen an eng grouss Zuel vu Leit hu gegleeft a sech zum Här gedréit.
44011022	D’Noriicht doriwwer koum der Gemeinschaft zu Jerusalem zu Oueren a si hunn de Bar-Naba ausgeschéckt, fir bis op Antiochia ze goen.
44011023	Wéi hien do ukoum an d’Gnod vu Gott gesinn huet, huet hie sech gefreet an huet si all encouragéiert, fir mat ganzem Häerz um Här festzehalen.
44011024	Hie war nämlech e gudde Mann, mam hellege Geescht a mat Glawen erfëllt. Doduerch koum eng grouss Zuel vu Leit dobäi, déi un den Här gegleeft hunn.
44011025	Du goung de Bar-Naba op Tarsus op d’Sich nom Schaul.
44011026	Wéi hien e fonnt hat, huet hien en op Antiochia bruecht. Do hu si sech während engem ganze Joer mat der Gemeinschaft versammelt an hu ganz vill Leit geléiert. D’ Jénger goufen zu Antiochia fir d’éischt Chrëschte genannt.
44011027	Während där Zäit koume Prophéite vu Jerusalem op Antiochia.
44011028	Dunn huet ee vun hinnen, Agabus genannt, sech erhuewen an huet hinnen duerch de Geescht virausgesot, datt eng grouss Hongersnout géif iwwert d’ganzt Land kommen. (Dat ass dunn och während der Zäit vum Caesar Claudius geschitt.)
44011029	Dunn hunn d’Jénger decidéiert, de Bridder a Judea Hëllef ze schécken, esou vill wéi jidderee sech et leeschte konnt.
44011030	Dat hu si dunn och gemaach an hunn den Eelsten d’Hëllef duerch de Bar-Naba an de Schaul geschéckt.
44012001	Zu där Zäit huet de Kinnek Herodes Hand u verschidde Leit geluecht, déi zur Gemeinschaft gehéiert hunn, fir si ze mësshandelen.
44012002	Hien huet de Jacques, de Brudder vum Jean, mam Schwäert hiriichte gelooss.
44012003	Wéi hie gesinn huet, datt dat de Judde gefall huet, huet hien och de Péitrus verhaft. Dat war während den Deeg vum Matzebrout.
44012004	Nodeems hien de Péitrus festgeholl hat, huet hien en an de Prisong gehäit an hien u véier Gruppe vu jee véier Zaldoten iwwerliwwert, fir hien ze bewaachen. Hien hat nämlech wëlles, fir hien no Passa virun d’Vollek ze bréngen.
44012005	Esou gouf de Péitrus am Prisong festgehalen, mee d’Gemeinschaft huet stänneg fir hien zu Gott gebiet.
44012006	An der Nuecht éier den Herodes hie viru Geriicht brénge wollt, huet de Péitrus tëschent zwee Zaldoten, un déi hie mat zwou Ketten ugestréckt war, geschlof. Giischtercher stounge virun der Dier an hu Wuecht iwwert de Prisong gehalen.
44012007	Op eemol stoung en Engel vum Här nieft dem Péitrus an e Liicht huet d’Prisongszell erfëllt. Den Engel huet de Péitrus an d’Säit gestouss, huet hien eropgezunn a sot zu him: „Stéi séier op!“ Du sinn d’Ketten him vun den Hänn gefall.
44012008	„Maach dech prett an déi deng Sandalen un“, sot den Engel zu him. Dat huet hie gemaach. „Déi däi Mantel un a komm mir no“, sot den Engel weider zu him.
44012009	De Péitrus goung eraus an him no. Hie wousst net, datt dat, wat den Engel gemaach huet, och esou a Wierklechkeet war, mee huet gemengt, hien hätt eng Visioun.
44012010	Nodeems si laanscht den éischten an den zweete Giischtje gaange waren, koume si bei d’Eisepaart, déi an d’Stad féiert. Déi goung vum selwen op. Si goungen eraus a goungen eng Strooss erof an eenzock huet den Engel hie verlooss.
44012011	Wéi de Péitrus zou sech koum, sot hien: „Elo weess ech sécher, datt den Här säin Engel geschéckt huet a mech aus dem Herodes senger Hand a vun allem, wat d’jüddescht Vollek sech erhofft huet, gerett huet.“
44012012	Wéi hie sech däers bewosst gouf, goung hie bei d’Haus vum Maria, der Mamm vum Jean, dee Marc genannt gouf, wou vill Leit sech versammelt haten, fir ze bieden.
44012013	De Péitrus huet un der Dier vun der baussenzeger Paart geklappt an et koum eng Mod, déi Roda geheescht huet, fir ze kucken, wien do wier.
44012014	Wéi hatt dem Péitrus seng Stëmm erkannt huet, war et esou frou, datt et d’Paart net opgemaach huet, mee eragelaf ass an ugekënnegt huet, datt de Péitrus virun der Paart stéing.
44012015	„Du hues se net méi all!“, sote si zu him. Mee hatt huet sech weider drop behaapt, datt et esou wier. Si hu gemengt: „Et ass säin Engel.“
44012016	Mee de Péitrus huet weider geklappt a wéi si d’Dier opgemaach an hie gesinn hunn, konnte si sech just nach wonneren.
44012017	De Péitrus huet hinnen awer mat der Hand Zeeche ginn, roueg ze sinn. Dunn huet hien hinne verzielt, wéi den Här hien aus dem Prisong geféiert hat. „Verzielt dem Jacques an de Bridder dat alles“, sot hien. Du goung hie vun do fort op eng aner Plaz.
44012018	Fréi den nächste Muere gouf et e groussen Duercherneen ënnert den Zaldoten iwwert dat, wat mam Péitrus geschitt war.
44012019	Nodeems den Herodes no him siche gelooss hat an de Péitrus net fonnt hat, huet hien d’Giischtercher verhéiert an den Uerder ginn, datt si fortgeféiert an higeriicht sollte ginn. Du goung hie vu Judea op Caesarea a blouf do.
44012020	Den Herodes war mat der Bevëlkerung vun Tyr an Zidon schéi rosen. Nodeems si de Blastus, dem Kinnek säi Kammerhär op hir Säit gewonne kruten, ware si sech eens, fir bei den Herodes ze goen an hien ëm Fridden ze froen, well hir Regioun mat Liewensmëttel aus där vum Kinnek versuergt gouf.
44012021	Den Herodes huet sech dunn um festgeluechten Dag a senge kinnekleche Kleeder op de Riichterstull gesat an huet hinnen eng Ried gehalen.
44012022	D’Leit hu gejaut: „D’Stëmm vun engem Gott an net vun engem Mënsch!“
44012023	Nach op der Plaz huet en Engel vum Här hie geschloen, well hien net Gott d’Éier ginn huet. Hie gouf vu Wierm zerfriess an ass gestuerwen.
44012024	Mee d’Wuert vu Gott huet sech verbreet an d’Zuel vun de Gleewegen ass weider gewuess.
44012025	Nodeems de Bar-Naba an de Schaul hiren Déngscht erfëllt haten, koume si vu Jerusalem zeréck an hunn de Jean, och nach Marc genannt, matgeholl.
44013001	An der Gemeinschaft, déi zu Antiochia war, goufen et Prophéiten a Léiermeeschteren: de Bar-Naba, de Schimon, deen och Niger genannt gouf, de Lucius vu Kyreene, de Menachem, deen zesumme mam Herodes, dem Tetrarch, erzu gi war, an de Schaul.
44013002	Wéi si dem Här gedéngt a gefaascht hunn, sot den hellege Geescht: „Sënnert mir de Bar-Naba an de Schaul aus fir d’Aarbecht, fir déi ech si geruff hunn.“
44013003	Nodeems si gefaascht a gebiet haten, hu si deenen zwee d’Hänn opgeluecht an hu si op de Wee geschéckt.
44013004	Si goungen, vum hellege Geescht erausgeschéckt, op Selevkia a vun do aus si si op Zypern gesegelt.
44013005	Wéi si zu Salamis ukoumen, hu si d’Wuert vu Gott an de Synagoge vun de Judde verkënnegt. Si haten och de Jean als Hëllef dobäi.
44013006	Du gounge si iwwert d’Insel bis op Paphos a sinn do engem jüddeschen Zauberer begéint, engem falsche Prophéit, dee Bar-Yeschua geheescht huet.
44013007	Deen huet sech beim Prokonsul Sergius Paulus, engem intelligente Mann, opgehalen. De Prokonsul huet de Bar-Naba an de Schaul bei sech ruffe gelooss mam Wonsch, fir d’Wuert vu Gott ze héieren.
44013008	Mee den Zauberer Elymas (well esou gëtt säin Numm iwwersat) huet sech hinne widdersat, andeems hie probéiert huet, fir de Prokonsul vum Glawen ofzehalen.
44013009	Du gouf de Schaul, deen och Paul genannt gouf, mam hellege Geescht erfëllt, huet hie fixéiert
44013010	a sot: „O du Däiwelskand, du bass voller Bedruch a Béisheet! Du Feind vun all Gerechtegkeet, wëlls du net domadder ophalen, de riichte Wee vum Här ze verdréien?
44013011	Pass op! Elo ass d’Hand vum Här op dir an du gëss blann a kanns d’Sonn fir eng Zäitchen net gesinn.“ Eenzock ass Niwwel an Däischtert op den Elymas gefall. Hien ass doruechter gaangen an huet no anere gesicht, déi hie féiere kéinten.
44013012	Wéi de Prokonsul gesinn huet, wat geschitt war, huet hie gegleeft a war iwwert d’Léier vum Här verwonnert.
44013013	De Paul a seng Komerode si vu Paphos fortgesegelt a sinn op Perga a Pamphylien komm. De Jean huet sech awer vun hinne getrennt a goung zeréck op Jerusalem.
44013014	Duerno hu si Perga verlooss a goungen op Antiochia a Pisidien. Si goungen um Sabbat an d’Synagog an hu sech gesat.
44013015	Nodeems aus dem Gesetz an de Prophéite virgelies gi war, hunn déi Haapteelst vun der Synagog Leit bei si schécke gelooss an hinne soe gelooss: „Bridder, wann dir e Wuert hutt, fir d’Leit z’encouragéieren, da schwätzt.“
44013016	Du stoung de Paul op, huet en Zeeche mat der Hand gemaach a sot: „Männer vun Israel an dir Männer, déi Gott ubieden, lauschtert no!
44013017	De Gott vun dësem Vollek Israel huet eis Virfueren auserwielt an huet d’Vollek erhuewe während sengem Openthalt als Friemer an Ägypten an huet et mat engem mächtegem Aarm do erausgeféiert.
44013018	Während enger Zäit vu véierzeg Joer huet hien d’Vollek an der Wüst erdroen.
44013019	Nodeems hie siwen Natiounen a Kanaan zerstéiert hat, huet hien dem Vollek deenen hiert Land als Ierfschaft ginn.
44013020	Duerno huet hien hinne während ongeféier véierhonnertfofzeg Joer Riichtere ginn bis zum Prophéit Samuel.
44013021	Dunn huet d’Vollek no engem Kinnek gefrot a Gott huet hinnen de Schaul, de Jong vum Kisch aus dem Stamm Benyamin, fir véierzeg Joer ginn.
44013022	Nodeems hien de Schaul ofgesat hat, huet hien den David zu hirem Kinnek erhuewen, vun deem hie bezeit huet: ‚Ech hunn den David, de Jong vum Ischai, fonnt. Hien ass e Mann no mengem Häerz, dee mäi ganze Wëlle mécht.‘
44013023	Dem Verspriechen no huet Gott aus den Nokomme vun dësem Mann Rettung fir Israel bruecht.
44013024	Viru sengem Kommen huet de Jean d’Daf vun der Ëmkéier dem ganze Vollek Israel gepriedegt.
44013025	Wéi de Jean am Gaang war, seng Aarbecht ofzeschléissen, huet hie gefrot: ‚Wie mengt dir, datt ech wier? Ech sinn net deen. Passt awer gutt op: No mir kënnt een, deem ech net wierdeg sinn, seng Sandale vun de Féiss lasszebannen.‘
44013026	Männer a Bridder, Jongen aus der Famill vum Abraham a Männer, déi Gott ubieden, un iech ass d’Botschaft vun dëser Rettung geschéckt ginn.
44013027	D’Awunner vu Jerusalem an hir Leeder hu weder hien nach d’Stëmme vun de Prophéiten, déi all Sabbat gelies ginn, erkannt. Dës Prophezeiungen hu si erfëllt, andeems si hien higeriicht hunn.
44013028	Obscho si keng Schold un him fonnt hunn, déi den Doud verdéngt hätt, hu si dach de Pilatus gefrot, fir hien hinzeriichten.
44013029	Nodeems si alles, wat iwwert hie geschriwwe steet, zu Enn bruecht haten, hu si hie vum hëlzene Kräiz erofgeholl an hunn hien an e Graf geluecht.
44013030	Mee Gott huet hie vun den Doudegen erwächt.
44013031	Hie gouf während villen Deeg vun deene gesinn, déi mat him vu Galilea op Jerusalem gaange waren. Déi sinn elo seng Zeie virum Vollek.
44013032	An elo verkënnege mir iech dës gutt Noriicht: Dat Verspriechen, dat eise Pappe gi gouf,
44013033	huet Gott eis, hire Kanner, erfëllt, andeems hien de Jesus operstoe gelooss huet. Esou wéi et och am zweete Psalm geschriwwe steet: ‚Du bass mäi Jong, haut sinn ech däi Papp ginn.‘
44013034	Gott, deen hie vun den Doudegen operstoen an net zeréck an d’Zersetzung goe gelooss huet, huet dat hei gesot: ‚Ech ginn iech déi vertrauenswierdeg Verspriechen, déi den David scho krut.‘
44013035	Dofir seet hien och an engem aneren Text: ‚Du léiss net zou, datt däin Hellegen d’Zersetzung erlieft.‘
44013036	Den David ass nämlech gestuerwen, nodeems hie senger eegener Generatioun nom Wëlle vu Gott gedéngt hat. Hie gouf bei seng Virfuere geluecht an huet d’Zersetzung erlieft,
44013037	mee deen, dee Gott operstoe gelooss huet, huet keng Zersetzung erlieft.
44013038	Dofir sollt dir wëssen, Bridder, datt iech d’Verzeiung vun de Sënnen duerch dëse Mann verkënnegt gëtt
44013039	an duerch hie gëtt jiddereen, dee gleeft, vun all deem gerechtfäerdegt, vun deem hien net duerch d’Gesetz vum Moses gerechtfäerdegt konnt ginn.
44013040	Gitt dofir uecht, datt dat, wat an de Prophéite geschriwwe steet, net iwwert iech kënnt:
44013041	‚Kuckt hei, dir, déi dir alles veruecht! Verwonnert iech a gitt zu Grond, well ech maachen während ärer Zäit e Wierk; e Wierk, dat dir op kee Fall gleewe géift, och wann een iech dovunner erziele géif.‘“
44013042	Wéi d’Judden d’Synagog verlooss haten, hunn d’Net-Judde si gebieden, hinnen um nächste Sabbat iwwert dëst Thema ze priedegen.
44013043	Nodeems d’Versammlung an der Synagog sech opgeléist hat, goungen der vill vun de Judden an de fromme Proselyten dem Paul an dem Bar-Naba no. Déi hu si, andeems si mat hinne geschwat hunn, dovunner iwwerzeegt an der Gnod vu Gott virunzegoen.
44013044	Den nächste Sabbat huet sech bal d’ganz Stad versammelt, fir d’Wuert vu Gott ze héieren.
44013045	Wéi d’Judden awer déi grouss Zuel vu Leit gesinn hunn, goufe si jalous an hu sech dem Paul widdersat. Deem, wat de Paul gesot huet, hu si widdersprach an hie beleidegt.
44013046	Dunn hunn de Paul an de Bar-Naba kéng geäntwert: „Et war néideg, datt fir d’éischt iech d’Wuert vu Gott verkënnegt gëtt, mee well dir et verworf hutt an iech selwer onwierdeg fir d’éiwegt Liewen haalt, gi mir elo bei d’Net-Judden.
44013047	Den Här huet eis dat hei befuel: ‚Ech hunn dech als Liicht fir d’Net-Judde gemaach, fir datt s du Rettung bis un d’Enn vun der Äerd brénge solls.‘“
44013048	Wéi d’Net-Judden dat héieren hunn, ware si frou an hunn d’Wuert vum Här gelueft. Jiddereen, dee fir d’éiwegt Liewe bestëmmt war, huet gegleeft.
44013049	D’Wuert vum Här gouf uechter d’ganz Géigend verbreet.
44013050	D’Judden hunn awer déi fromm an dichteg Dammen an déi prominent Männer vun der Stad opgestëppelt an hunn eng Verfolgung vum Paul a vum Bar-Naba ausgeléist, esou datt si aus hirer Géigend verdriwwe goufen.
44013051	De Paul an de Bar-Naba hunn de Stëbs vun hire Féiss ofgerëselt als Ausso géint si a goungen op Ikonion.
44013052	D’ Jénger goufe mat Freed a mam hellege Geescht erfëllt.
44014001	Zu Ikonion goungen de Paul an de Bar-Naba zesummen an d’ Synagog vun de Judden a si hunn esou geschwat, datt eng grouss Zuel vun de Judden a Griiche gegleeft hunn.
44014002	Déi Judden, déi net wollte gleewen, hunn d’Net-Judden opgestëppelt an hir Gedanke géint d’Bridder verbattert.
44014003	An dach hunn de Paul an de Bar-Naba eng laang Zäit do verbruecht an hu couragéiert fir den Här geschwat, deen d’Wuert vu senger Gnod bezeit huet, andeems hien Zeechen a Wonner duerch hir Hänn geschéie gelooss huet.
44014004	Mee d’Leit aus der Stad ware gespléckt: en Deel war op der Säit vun de Judden an en aneren op där vun den Apostelen.
44014005	Wéi en Ugrëff vun den Net-Judden an och de Judden zesumme mat hiren Ieweschte sollt géint si gemaach ginn, fir si ze mësshandelen an ze stengegen,
44014006	hunn d’Apostelen dovunner Wand krut a sinn op Lystra an Derbe, Stied vu Lykaonea, an an déi Ëmgéigend geflücht.
44014007	Do hu si d’gutt Noriicht verkënnegt.
44014008	Zu Lystra huet e Mann gelieft, dee schlamm Féiss hat an nach ni goe konnt, well hie vu Gebuert u gelähmt war.
44014009	Dëse Mann huet de Paul héiere schwätzen. De Paul huet riicht op hie gekuckt an huet gesinn, datt hien de Glawen hat, fir geheelt ze ginn.
44014010	Du sot hie mat haarder Stëmm: „Stéi op a stell dech riicht dohin!“ De Mann ass opgesprongen a ronderëm gaangen.
44014011	Wéi d’Leit gesinn hunn, wat de Paul gemaach hat, hu si mat haarder Stëmm geruff a soten op Lykaonesch: „D’Gëtter sinn a mënschlecher Form bei eis erofkomm!“
44014012	De Bar-Naba hu si Zeus genannt an de Paul Hermes, well hien den Haaptriedner war.
44014013	Dunn huet de Priister vum Zeus, deem säin Tempel just baussent der Stad war, Stéieren a Kränz bei d’Paarte bruecht, fir se do zesumme mam Vollek ze afferen.
44014014	Mee wéi d’Apostele Bar-Naba a Paul dat héieren hunn, hu si hir Kleeder zerrappt, si matzen ënnert d’Vollek gelaf an hu geruff:
44014015	„Männer, wat maacht dir nëmmen do? Mir si Mënschen, geneesou wéi dir, a mir bréngen d’gutt Noriicht, datt dir iech vun dëse wäertlose Gëtzen ewech an zum liewege Gott dréie sollt, deen den Himmel, d’Äerd, d’Mier an alles, wat dran ass, erschafen huet.
44014016	Hien huet an de vergaangenen Zäiten zougelooss, datt d’Natiounen hiren eegene Weeër nogaange sinn,
44014017	mee hien huet seng Existenz bezeit, andeems hie Guddes gemaach huet: Hien huet eis Ree vum Himmel a fruchtbar Joreszäite geschéckt an huet esou eis Häerzer mat Iessen a Freed erfëllt.“
44014018	Souguer mat dëse Wierder, konnte si d’Vollek knapps dovunner ofhalen, fir hinnen ze afferen.
44014019	Du koume Judden aus Antiochia an aus Ikonion dohinner an nodeems si d’Vollek ëmgestëmmt kruten, hu si de Paul gestengegt an hien aus der Stad geschleeft, well si gemengt hunn, hie wier dout.
44014020	Mee wéi d’ Jénger sech ëm hie versammelt hunn, ass hien opgestanen a goung an d’Stad. Den Dag drop goung hie mam Bar-Naba op Derbe.
44014021	Nodeems si an dëser Stad d’gutt Noriicht verkënnegt a vill Leit zu Jénger gemaach haten, gounge si nees zeréck op Lystra, Ikonion an Antiochia.
44014022	Si hunn d’Séile vun de Jénger gestäerkt, andeems si si encouragéiert hunn, fir am Glawen ze bleiwen: „Mir mussen duerch vill Leed goen, éier mir an d’Kinnekräich vu Gott kommen.“
44014023	De Paul an de Bar-Naba hunn an all Gemeinschaft Eelsten agesat. Nodeems si gebiet a gefaascht haten, hu si déi Eelst dem Här, un dee si gegleeft haten, uvertraut.
44014024	Duerno gounge si duerch Pisidien a koumen a Pamphylien.
44014025	Nodeems si d’Wuert zu Perga gepriedegt haten, gounge si op Attalia erof.
44014026	Vun do aus si si op Antiochia gesegelt, wou si der Gnod vu Gott uvertraut gi waren, fir d’Aarbecht ze maachen, déi si elo op en Enn bruecht haten.
44014027	Nodeems si ukomm waren an d’Gemeinschaft zesummegeruff haten, hu si alles verzielt, wat Gott duerch si gemaach hat a wéi Gott d’Dier vum Glawe fir d’Net-Judden opgemaach hat.
44014028	Si hunn nach eng länger Zäit mat de Jénger verbruecht.
44015001	Et koumen en etlech Männer vu Judea op Antiochia, fir do d’Bridder ze beléieren: „Wann dir iech net nom Brauch vum Moses beschneide loosst, da kënnt dir net gerett ginn.“
44015002	Doropshin haten de Paul an de Bar-Naba eng seriö Ausernanersetzung an Diskussioun mat hinnen. Duerno hu si festgeluecht, datt de Paul an de Bar-Naba mat e puer anere vun hinnen op Jerusalem goe sollten, fir do d’ Apostelen an déi Eelst wéinst dëser Fro ze gesinn.
44015003	Nodeems si vun der Gemeinschaft fortgeschéckt goufen, gounge si duerch Phoenizien a Samarien. Do hu si d’Bekéierung vun den Net-Judde beschriwwen an hunn esou de Bridder vill Freed bruecht.
44015004	Wéi si op Jerusalem koumen, goufe si vun der Gemeinschaft, den Apostelen an den Eelsten opgeholl. Si hunn e Rapport vun all deem, wat Gott duerch si gemaach hat, gemaach.
44015005	E puer aus der Sekt vun de Pharisäer, déi gleeweg gi waren, sinn opgestanen a soten: „Et muss ee si beschneiden an hinne virschreiwen, d’Gesetz vum Moses anzehalen.“
44015006	Dunn hunn d’Apostelen an déi Eelst sech zesumme getraff, fir sech iwwert dës Fro ze beroden.
44015007	No laanger Diskussioun ass de Péitrus opgestanen a sot zu hinnen: „Bridder, dir wësst, datt Gott mech virun en etlech Joren auserwielt huet, fir datt duerch mäi Mond d’Net-Judden d’Botschaft vun der gudder Noriicht héieren an dru gleewe sollten.
44015008	Gott, deen d’Häerzer kennt, huet si unerkannt, andeems hien hinnen den hellege Geescht ginn huet, geneesou wéi hien eis e ginn hat.
44015009	Hien huet keen Ënnerscheed tëschent eis an hinne gemaach an huet hir Häerzer duerch de Glawe gerengegt.
44015010	Firwat stellt dir Gott op d’Prouf, andeems dir de Jénger e Jach op d’Halsgenéck leeë wëllt, dee weder eis Pappen nach mir droe konnten?
44015011	Am Géigendeel, mir gleewen, datt mir op déiselwecht Manéier wéi si duerch d’Gnod vum Här Jesus gerett ginn.“
44015012	Du waren all d’Leit roueg an hunn dem Bar-Naba an dem Paul nogelauschtert, wéi si dovunner verzielt hunn, wéi vill Zeechen a Wonner Gott duerch si bei den Net-Judde gemaach hat.
44015013	Nodeems si fäerdeg ware mat Schwätzen, sot de Jacques: „Männer a Bridder, lauschtert mir no:
44015014	De Schimon huet verkënnegt, wéi Gott säi Bléck am Ufank op d’Net-Judde geriicht hat, fir aus hinnen e Vollek fir säin Numm auszewielen.
44015015	Dat stëmmt mat de Wierder vun de Prophéiten iwwerteneen, esou wéi geschriwwe steet:
44015016	‚Duerno kommen ech zeréck an dem David seng Heip, déi verfall ass, fir se nees opzebauen; ech baue seng Ruinen nees op a riichte se op,
44015017	fir datt de Rescht vun der Mënscheet an och all d’Net-Judden, déi mäin Numm droen, den Här siche kënnen, seet den Här, deen dat alles mécht.‘
44015018	Vun Éiwegkeet hier kennt Gott all seng Wierker.
44015019	Dofir entscheeden ech, datt mir den Net-Judden, déi sech zu Gott dréien, keng Steng an de Wee leeë sollen,
44015020	mee datt mir hinne schreiwen, sech vun allem, wat duerch Gëtze beschmotzt gouf, vun onerlaabtem Sex, vu Fleesch, wat net geschächt gouf, a vum Blutt z’enthalen.
44015021	D’Wuert vum Moses gëtt nämlech schonns zënter ville Generatiounen an all Stad gepriedegt, well hie jo op all Sabbat an de Synagoge virgelies gëtt.“
44015022	Doropshin hunn d’Apostelen an déi Eelst, zesumme mat der ganzer Gemeinschaft, decidéiert, Männer aus hirer Mëtt erauszewielen an déi mam Paul a mam Bar-Naba op Antiochia ze schécken. Et waren de Judas, deen och Bar-Schabba genannt gouf, an de Silas, allenzwee Leeder ënnert de Bridder.
44015023	Dëst Schreiwes sollte si mathuelen: „D’Apostelen, déi Eelst an d’Bridder un d’Geschwëster vun den Net-Judden zu Antiochia, a Syrien an a Kilikien: Léif Gréiss un iech all!
44015024	Mir hunn héieren, datt verschidde Leit, déi aus eiser Mëtt ausgezu sinn, iech mat Léieren duerchernee gemaach hunn an är Séile beonrouegt hunn, andeems si soten: ‚Dir musst beschnidde ginn an d’Gesetz anhalen‘ (mir haten hinne keen esou en Uerder ginn),
44015025	dofir hu mir an eiser Versammlung eestëmmeg festgehalen, auserwielte Männer bei iech ze schécken, zesumme mam Paul a mam Bar-Naba, déi mir gär hunn.
44015026	Dat si Männer, déi hiert Liewen op d’Spill gesat hunn wéinst dem Numm vun eisem Här Jesus, dem Messias.
44015027	Dowéinst hu mir de Judas an de Silas geschéckt, déi iech datselwecht mëndlech verkënnegen.
44015028	Den hellege Geescht an och mir sinn nämlech der Meenung, datt mir iech keng méi grouss Laascht operleeë sollen, ausser deem, wat néideg ass:
44015029	Dir sollt iech vun deem, wat de Gëtze geaffert gouf, vum Blutt, vu Fleesch, dat net geschächt gouf, a vun onerlaabtem Sex enthalen. Wann dir dat alles vermeit, dann handelt dir richteg. Mat beschte Gréiss.“
44015030	Nodeems de Judas an de Silas fortgeschéckt goufen, koume si op Antiochia a wéi si d’Gemeinschaft zesummegeruff haten, hu si hinnen de Bréif iwwerreecht.
44015031	Si hunn e gelies a sech iwwert den Encouragement gefreet.
44015032	De Judas an de Silas, déi och selwer Prophéite waren, hunn d’Bridder mat enger laanger Ried encouragéiert a gestäerkt.
44015033	Nodeems si eng gewëssen Zäit do verbruecht haten, goufe si zeréckgeschéckt mat Gréiss vun de Bridder un d’Apostelen.
44015035	De Paul an de Bar-Naba sinn zu Antiochia bliwwen an hunn do, zesumme mat villen aneren, d’Wuert vum Här geléiert a gepriedegt.
44015036	No enger gewëssener Zäit sot de Paul zum Bar-Naba: „Komm mir ginn zeréck a ginn eis Bridder an all de Stied besichen, an deene mir d’Wuert vum Här gepriedegt hunn, fir ze kucken, wéi et hinne geet.“
44015037	De Bar-Naba hat sech virgeholl de Jean, deen och Marc genannt gouf, matzehuelen,
44015038	mee de Paul huet sech drop behaapt, datt si net dee mathuele sollten, dee si a Pamphylien verlooss hat an net mat hinnen d’Aarbecht gemaach hat.
44015039	Du koum et zu enger Ausernanersetzung, esou datt si sech getrennt hunn: De Bar-Naba huet de Marc matgeholl an ass mat him op Zypern gesegelt,
44015040	an de Paul huet de Silas gewielt a goung fort, nodeems d’Bridder hien der Gnod vu Gott uvertraut haten.
44015041	Hien ass duerch Syrien a Kilikien gezunn an huet d’Gemeinschafte gestäerkt.
44016001	Duerno koum de Paul op Derbe an op Lystra. Do gouf et e Jénger, deen Timothée geheescht huet. Hie war de Jong vun enger gleeweger Jüddin, mee säi Papp war e Griich.
44016002	Den Timothée hat e gudde Ruff bei de Bridder zu Lystra an Ikonion.
44016003	De Paul wollt, datt hie sollt mat him weidergoen. Wéinst de Judden, déi an där Géigend waren, huet hien hie beschneide gelooss, well si all gewosst hunn, datt säi Papp e Griich war.
44016004	Wéi si duerch d’Stied gezu sinn, hu si hinnen d’Beschlëss matgedeelt, déi vun den Apostelen an den Eelsten zu Jerusalem festgeluecht gi waren an hunn si ugestallt, se anzehalen.
44016005	Dowéinst goufen d’Gemeinschaften am Glawe gestäerkt an hir Zuel ass vun Dag zu Dag gewuess.
44016006	Nodeems si duerch d’Regioun vu Phrygien a Galatien gereest waren, gouf hinne vum hellege Geescht verbueden, fir d’Wuert a Klengasien ze verkënnegen.
44016007	Wéi si laanscht Mysien koumen, hu si probéiert a Bithynien ze goen, mee de Geescht huet hinnen et net erlaabt.
44016008	Dofir gounge si laanscht Mysien a koumen op Troia.
44016009	Während der Nuecht hat de Paul eng Visioun vun engem Mann aus Mazedonien, deen do stoung an hien ugebiedelt huet: „Komm bei eis a Mazedonien an hëllef eis.“
44016010	No dëser Visioun hu mir direkt probéiert, eriwwer a Mazedonien ze goen, well mir zum Schluss komm sinn, datt den Här eis geruff hat, fir hinnen d’gutt Noriicht ze verkënnegen.
44016011	Dofir si mir vun Troia fortgesegelt a si riicht op Samothraki gesegelt. Den Dag drop koume mir op Neapolis.
44016012	Vun do gounge mir op Philippi, d’Haaptstad vun enger réimescher Kolonie an deem Deel vu Mazedonien. Mir sinn en etlech Deeg do bliwwen.
44016013	Um Sabbat gounge mir baussent der Stad bis bei de Floss, wou et de Brauch war, fir ze bieden. Mir hunn eis gesat an hunn do mat de Frae geschwat, déi do versammelt waren.
44016014	Eng Fra, déi Lydia geheescht huet, huet nogelauschtert. Si huet purpurroude Stoft verkaf, war aus der Stad Thyatira an huet Gott ugebiet. Den Här huet hiert Häerz opgemaach, fir op dat ze lauschteren, wat de Paul gesot huet.
44016015	Si gouf mat hirem ganze Stot gedeeft an duerno huet si eis opgefuerdert: „Wann dir mengt, datt ech dem Här trei sinn, da kommt a mäin Haus a bleift do.“ Si huet eis dozou iwwerriet.
44016016	Eng aner Kéier, wéi mir ënnerwee waren, fir ze bieden, koum eng Mod, déi en Hellsehergeescht hat, eis entgéint. Si huet hire Meeschtere vill Suen abruecht, wa si Orakelen ausgeschwat huet.
44016017	Si goung dem Paul an eis no an huet geruff: „Dës Männer sinn Dénger vum allerhéchste Gott a si verkënnegen eis de Wee vun der Rettung.“
44016018	Si huet dat während villen Deeg gemaach. De Paul war awer opbruecht, huet sech ëmgedréit a sot zum Geescht: „Ech befeelen dir am Numm vum Jesus, dem Messias, aus hir erauszefueren!“ An deem Abléck ass en erausgefuer.
44016019	Wéi hir Meeschtere gesinn hunn, datt d’Hoffnung op hire Gewënn fort wier, hu si de Paul an de Silas ergraff an hu si op d’Maartplaz virun d’Schäffe geschleeft.
44016020	Si hu si virun d’Riichtere bruecht a soten: „Dës Männer, déi Judde sinn, bréngen eis Stad an Oprou.
44016021	Si léiere Bräich, déi illegal sinn. Mir däerfe si weder unhuelen nach anhalen, well mir Réimer sinn.“
44016022	Dunn huet d’Vollek sech zesumme géint de Paul an de Silas erhuewen. D’Riichter hunn hinnen d’Kleeder erofrappe gelooss an den Uerder ginn, fir si gäisselen ze loossen.
44016023	Nodeems de Paul an de Silas zerguttst gegäisselt gi waren, goufe si an de Prisong gehäit an d’Riichter hunn dem Giischtje befuel, fir si gutt ze bewaachen.
44016024	Wéinst dësem Uerder huet de Giischtje si an déi bannenzegst Zell gehäit an huet hir Féiss an de Stack gespaart.
44016025	Ëm Hallefnuecht waren de Paul an de Silas am Gaang, zu Gott ze bieden an him ze sangen. D’Prisonéier hunn hinnen nogelauschtert.
44016026	Op eemol gouf et e schrot Äerdbiewen, esou datt d’Fëllement vum Prisong gerëselt gouf. Eenzock goungen all d’Dieren op a jidderengem seng Kette sinn erofgefall.
44016027	De Giischtje gouf waakreg an huet gesinn, datt d’Prisongsdieren op waren. Dunn huet hien ugeholl, datt d’Prisonéier all fortgelaf wieren, an huet dofir säi Schwäert erausgezunn, fir sech d’Liewen ze huelen.
44016028	Mee de Paul huet mat haarder Stëmm geruff: „Déi dir kee Leed un, well mir sinn all hei!“
44016029	Dunn huet hien no enger Luucht gefrot an ass eragelaf. Während hie geziddert huet, ass hie virun de Paul an de Silas niddergefall.
44016030	Hien huet si erausgeféiert a gefrot: „Dir Hären, wat muss ech maachen, fir gerett ze ginn?“
44016031	„Gleef un den Här Jesus Christus an da gëss du gerett, du an däi Stot“, hu si geäntwert.
44016032	Dunn hu si him a jidderengem aus sengem Stot d’Wuert vum Här verkënnegt.
44016033	Nach an därselwechter Stonn vun der Nuecht, huet hien de Paul an de Silas bei sech geholl an hir Wonnen ausgewäsch. Hien a säi Stot goufen och stënterlech gedeeft.
44016034	De Giischtjen huet si a säin Haus eropgeféiert an huet hinnen Iessen zerwéiere gelooss. Hie war iwwerglécklech, datt hien a säi ganze Stot u Gott gegleeft hunn.
44016035	Wéi et Dag gouf, hunn d’Riichter d’Offizéier bei de Giischtje geschéckt mam Uerder: „Looss dës Männer fräi!“
44016036	De Giischtjen huet dem Paul dëse Message iwwerbruecht: „D’Riichter loossen dir soen, datt dir fräigelooss gitt. Kommt elo eraus a gitt am Fridden!“
44016037	„Si hunn eis, obwuel mir réimesch Bierger sinn, ouni Prozess ëffentlech gegäisselt an eis an de Prisong gehäit. An elo wëlle si eis och nach heemlech fortschécken? Dat kënnt net a Fro! Si solle selwer kommen an eis fräiloossen!“, huet de Paul hinnen awer geäntwert.
44016038	D’Offizéier hunn de Riichter dëse Message iwwerbruecht. Wéi déi héieren hunn, datt de Paul an de Silas Réimer wieren, krute si et mat der Angscht ze dinn.
44016039	Du koume si an hunn hinne schéi geschwat. Si hu si aus der Stad bruecht a si gebieden, d’Stad ze verloossen.
44016040	Wéi si aus dem Prisong koumen, gounge si bei d’Lydia. Nodeems si d’Bridder gesinn an encouragéiert haten, gounge si fort.
44017001	Nodeems si duerch Amphipolis an Apollonia gereest waren, koume si op Thessaloniki, wou et eng Synagog vun de Judde gouf.
44017002	Du goung de Paul, wéi et seng Gewunnecht war, bei si an huet während dräi Sabbate mat hinnen un Hand vun der Schrëft diskutéiert.
44017003	Hien huet erkläert a bewisen: „De Messias huet misse leiden a vun den Doudegen operstoen. Dëse Jesus, deen ech iech verkënnegen, ass de Messias.“
44017004	En etlech Judde goufen iwwerzeegt an hu sech dem Paul an dem Silas ugeschloss, esou wéi en etlech vun de Griichen, déi Gott ugebiet hunn, an net wéineg vun den dichtege Fraen.
44017005	Mee d’Judden, déi net gegleeft hunn, hunn eng Rei Näischnotze vun der Maartplaz matgeholl, hunn e Koup Leit mat hinne versammelt an d’Stad an Oprou bruecht. Si hunn dem Yasson säin Haus ugegraff an hu probéiert, de Paul an de Silas virun d’Vollek ze bréngen.
44017006	Mee wéi si se net fonnt hunn, hu si de Yasson an e puer vun de Bridder bei d’Schäffe vun der Stad geschleeft an hu geruff: „Dës Männer, déi d’Welt op d’Kopp gedréit hunn, sinn och elo heihinner komm
44017007	an de Yasson huet si als Gäscht bei sech opgeholl. Si handelen alleguer géint d’Virschrëfte vum Caesar, well si soen, datt et en anere Kinnek géif ginn: de Jesus.“
44017008	Doduerch hu si d’Leit an d’Schäffe vun der Stad beonrouegt, wéi déi dat héieren hunn.
44017009	Nodeems si vum Yasson an deenen aneren eng Kautioun gestallt kruten, hu si si goe gelooss.
44017010	Doropshin hunn d’Bridder direkt an der Nuecht de Paul an de Silas op Beria fortgeschéckt a wéi si do ukoumen, gounge si an d’Synagog vun de Judden.
44017011	Dës Judde waren awer méi opgeschloss wéi déi zu Thessaloniki: Si hunn d’Wuert mat groussem Äifer ugeholl. Si hunn all Dag d’Schrëft duerchsicht, fir erauszefannen, ob dat alles wouer wier.
44017012	Dowéinst hu vill vun hinne gegleeft an och e gudden Deel vun den dichtege griichesche Fraen a Männer.
44017013	Mee wéi d’Judde vun Thessaloniki héieren hunn, datt d’Wuert vu Gott vum Paul zu Beria gepriedegt gouf, koume si dohinner an hunn d’Vollek an Oprou bruecht.
44017014	Dunn hunn d’Bridder de Paul direkt a Richtung Mier geschéckt, mee de Silas an den Timothée sinn zu Beria bliwwen.
44017015	Déi, déi de Paul begleet hunn, hunn hie bis op Athen bruecht. Nodeems si vum Paul den Uerder krut haten, dem Silas an dem Timothée ze soen, datt déi zwee esou séier wéi méiglech bei hie komme sollten, gounge si fort.
44017016	Bannent der Zäit, an där de Paul zu Athen op si gewaart huet, gouf säi Geescht an him opbruecht, wéi hie gesinn huet, datt d’Stad voller Gëtze war.
44017017	Dofir huet hie mat de Judden a mat de fromme Männer an der Synagog an och all Dag op der Maartplaz mat deenen, déi grad do waren, diskutéiert.
44017018	E puer vun den epikureschen a stoësche Philosophen hu mat him diskutéiert a verschiddener soten: „Wat wëllt dëse Braddler soen?“ Anerer soten: „Hie schéngt friem Gëtter ze verkënnegen“, well hien hinnen de Jesus an d’Operstéiung verkënnegt huet.
44017019	Doropshin hu si hie geholl, hie bei den Areopagos bruecht a gefrot: „Dierfte mir wëssen, wat dës nei Léier soll sinn, vun där s du hei schwätz?
44017020	Du bréngs eis nämlech bosseg Iddien zu Ouer. Dofir wëlle mir wëssen, wat et domadder op sech huet.“
44017021	(D’Leit vun Athen an d’Auslänner, déi do gelieft hunn, hunn hir Zäit mat soss näischt verbruecht, wéi allerhand Neiegkeeten ze verzielen oder nozelauschteren.)
44017022	Dunn huet de Paul sech an d’Mëtt vum Areopagos gestallt a sot: „Leit vun Athen, ech gesinn, datt dir an allen Hisiichte ganz reliéis sidd,
44017023	well wéi ech hei erduerch goung an är Hellegtümer betruecht hunn, hunn ech esouguer en Altor fonnt, mat der Inskriptioun: ‚Un den onbekannte Gott.‘ Dofir verkënnegen ech iech dee Gott, deen dir ubiet, ouni et ze wëssen:
44017024	Gott, deen d’Welt an alles, wat dran ass gemaach huet, well hien Här vun Himmel an Äerd ass, wunnt net an Tempelen, déi duerch Mënschenhänn gebaut goufen.
44017025	Hie gëtt och net vu mënschlecher Hand bedéngt, wéi wann hien eppes bréicht, well hie jo selwer jidderengem gläichermoossen d’Liewen an den Otem gëtt.
44017026	Hien huet aus engem Mënsch all mënschlech Natioun gemaach, déi op dem Äerdbuedem lieft, an huet d’Dauer vun den Natiounen hiren Zäiten an d’Grenzen, bannent deene si liewe sollen, festgeluecht.
44017027	Hien huet dat gemaach, fir datt d’Mënschen den Här siche sollen, an der Hoffnung, datt si no him taaschten an hie fannen, och wann hien net wäit vun eis all ewech ass.
44017028	An him liewe mir, bewege mir eis an existéiere mir, esou wéi en etlech vun ären Dichter et och gesot hunn: ‚Well och mir si seng Nokommen.‘
44017029	Dofir, well mir d’Nokomme vu Gott sinn, däerfe mir net mengen, datt dat Gëttlecht esou wéi Gold, Sëlwer oder Steen ass, eppes, dat duerch d’Konscht an d’Denke vum Mënsch geformt gëtt.
44017030	Och wa Gott iwwert dës Zäite vun der Ignoranz ewechgekuckt huet, fuerdert hien elo d’Mënschen iwwerall op, ëmzekéieren,
44017031	well hien en Dag festgeluecht huet, op deem hien d’Welt mat Gerechtegkeet duerch dee Mann riicht, deen hien dofir bestëmmt huet. Hien huet jidderengem de Beweis dovunner ginn, andeems hien dee Mann vun den Doudegen operstoe gelooss huet.“
44017032	Wéi si awer vun der Operstéiung vun den Doudegen héieren hunn, hu verschidde Leit de Geck gemaach; mee anerer soten: „Mir wëllen nach méi doriwwer vun dir héieren.“
44017033	Dunn huet de Paul den Areopagos verlooss.
44017034	Verschidde Leit hu sech him ugeschloss an hu gegleeft, ënnert hinnen den Dionysios, e Member vum Areopagos, eng Fra, déi Damaris geheescht huet, an nach anerer zesumme mat hinnen.
44018001	Duerno huet de Paul Athen verlooss a goung op Korinth.
44018002	Do ass hien engem Judd begéint, deen Aquila geheescht huet a gebierteg aus Pontus war. Dee war viru kuerzem mat senger Fra Priskilla aus Italien komm, well de Klaudius all de Judde befuel hat, Roum ze verloossen. De Paul goung bei si
44018003	a well hien deeselwechte Beruff hat ewéi si (si waren nämlech Zeltmécher vu Beruff), ass hie bei hinne bliwwen.
44018004	All Sabbat huet hien an der Synagog diskutéiert an huet Judden an och Griichen iwwerzeegt.
44018005	Wéi de Silas an den Timothée vu Mazedonien erofkomm waren, gouf de Paul vum Geescht dozou gedriwwen, fir de Judden ze bezeien, datt de Jesus de Messias wier.
44018006	Mee si hu sech him widdersat an hie beleidegt. Dunn huet hie seng Kleeder ausgerëselt a sot zu hinnen: „Äert Blutt soll op är eege Käpp kommen! Ech sinn onschëlleg. Vun elo un ginn ech bei d’Net-Judden!“
44018007	De Paul goung du vun do fort an an d’Haus vun engem, dee Justus geheescht huet an dee Gott ugebiet huet. Säin Haus louch nieft der Synagog.
44018008	De Krispus, de President vun der Synagog, huet zesumme mat sengem ganze Stot un den Här gegleeft. Vill vun de Korinther, déi nogelauschtert hunn, hu gegleeft a goufe gedeeft.
44018009	An der Nuecht sot den Här zum Paul an enger Visioun: „Hief keng Angscht méi, mee schwätz a gëff dech net,
44018010	well ech si mat dir an et gräift keen dech un, fir dir wéizedoen; ech hunn nämlech vill Leit an dëser Stad.“
44018011	Hie blouf annerhalleft Joer do an huet d’Wuert vu Gott ënnert hinne geléiert.
44018012	Bannent där Zäit, an där de Gallio Prokonsul vun Achaia war, hunn d’Judde sech eestëmmeg géint de Paul erhuewen an hunn hie virun de Riichterstull bruecht.
44018013	„Dëse Mann iwwerriet d’Leit, Gott op eng Manéier unzebieden, déi géint d’Gesetz verstéisst“, sote si.
44018014	Wéi de Paul säi Mond opmaache wollt, sot de Gallio zu de Judden: „Géif et hei ëm e Verstouss oder e schrot Verbrieche goen, dir Judden, da géif ech ärer Uklo nolauschteren.
44018015	Mee geet et ëm eng Sträitfro iwwert Wierder, Nimm an äert eegent Gesetz, da këmmert iech selwer drëm; ech wëll nämlech doriwwer net riichten.“
44018016	Dunn huet hie si vun der Plaz gejot, wou de Riichterstull stoung.
44018017	Doropshin hunn all d’Griichen de Sosthenes, de President vun der Synagog, ergraff an hunn hie virum Riichterstull zerschloen. De Gallio huet sech awer guer net drëm gekëmmert.
44018018	De Paul ass nach eng länger Zäit do bliwwen. Dunn huet hien d’Bridder verlooss an ass Richtung Syrien gesegelt. D’Priskilla an den Aquila hunn hie begleet. Zu Kenchrea huet hie säi Kapp raséiere gelooss, well hien en Eed ofgeluecht hat.
44018019	Hie koum op Ephesos an huet si do zeréckgelooss. De Paul selwer goung an d’Synagog an huet mat de Judden diskutéiert.
44018020	Wéi si hie gefrot hunn, fir eng länger Zäit bei hinnen ze bleiwen, huet hie refuséiert.
44018021	Hien huet si verlooss a sot: „Ech muss op alle Fall dat Fest, wat elo kënnt, zu Jerusalem anhalen. Ech kommen awer bei iech zeréck, wa Gott wëllt.“ Dunn ass hie vun Ephesos fortgesegelt.
44018022	Wéi hien zu Caesarea ukoum, goung hien erop op Jerusalem an huet d’Gemeinschaft begréisst an duerno goung hien erof op Antiochia.
44018023	Nodeems hien eng gewëssen Zäit do verbruecht hat, ass hie vun do fortgereest. Hie goung noeneen an d’Géigend vu Galatien a Phrygien an huet all d’ Jénger gestäerkt.
44018024	E Judd, deen Apollos geheescht huet a gebierteg vun Alexandria war, koum op Ephesos. Hie war e gudde Riedner an huet d’ Schrëft gutt kannt.
44018025	Hie war am Wee vum Här ënnerriicht ginn an huet mat äifregem Geescht geschwat. Hien huet genee d’Léier vum Här enseignéiert, och wann hien nëmmen d’Daf vum Jean kannt huet.
44018026	Hien huet ugefaangen, fräi an der Synagog ze schwätzen. Wéi d’Priskilla an den Aquila hien héieren hunn, hu si hien op d’Säit geholl an him de Wee vu Gott méi genee erkläert.
44018027	Wéi den Apollos eriwwer op Achaia wollt goen, hunn d’Bridder geschriwwen, d’Jénger sollen hie wëllkomm heeschen. Wéi hien do ukoum, war hien deenen, déi duerch Gnod gegleeft haten, eng grouss Hëllef,
44018028	well hien de Judden hir Géigenargumenter mat Nodrock ëffentlech widderluecht huet, andeems hien duerch d’Schrëft bewisen huet, datt de Jesus de Messias ass.
44019001	Bannent der Zäit, an där den Apollos zu Korinth war, goung de Paul duerch d’Hannerland a koum dunn op Ephesos. Do huet hien e puer Jénger begéint,
44019002	déi hie gefrot huet: „Hutt dir den hellege Geescht kritt, wéi dir gegleeft hutt?“ „Nee, mir hu mol net héieren, datt et en hellege Geescht gëtt“, hu si him geäntwert.
44019003	„Wat fir eng Daf hutt dir da krut?“, frot hie si. „D’Daf vum Jean“, hu si geäntwert.
44019004	Du sot de Paul: „De Jean huet tatsächlech mat enger Daf vun der Ëmkéier gedeeft, andeems hien de Leit sot, op deen ze vertrauen, deen no him komme géif, dat heescht op de Jesus, de Messias.“
44019005	Wéi si dat héieren hunn, goufe si am Numm vum Här Jesus gedeeft.
44019006	Dunn huet de Paul seng Hänn op si geluecht an den hellege Geescht koum op si. Si hunn a Sprooche geschwat a prophezeit.
44019007	Et waren am ganzen ongeféier zwielef Männer.
44019008	Während dräi Méint goung de Paul an d’ Synagog an huet couragéiert geschwat. Hien huet mat hinnen diskutéiert a wollt si vum Kinnekräich vu Gott iwwerzeegen.
44019009	En etlech hu sech awer verschloss an hunn net gegleeft, mee hu béis iwwert de „Wee“ virum Vollek geschwat. Doropshin huet hie si verlooss an d’Jénger matgeholl. Hien huet all Dag an der Schoul vum Tyrannus Diskussioune geleet.
44019010	Dat ass zwee Joer laang esou gaangen, esou datt jiddereen, deen a Klengasien gelieft huet, d’Wuert vum Här Jesus héieren huet, souwuel d’Judde wéi d’Griichen.
44019011	Gott huet aussergewéinlech Wonner duerch de Paul gemaach,
44019012	esou datt esouguer Schweessdicher oder Schiertecher, déi seng Haut beréiert haten, bei déi Krank bruecht goufen an d’Kränkte si verlooss hunn an déi béis Geeschter aus hinne gefuer sinn.
44019013	Och en etlech jüddesch Exorzisten, déi ronderëm gezu sinn, hu probéiert den Numm vum Här Jesus iwwert déi auszeruffen, déi béis Geeschter haten. Si soten: „Mir beschwieren iech bei deem Jesus, deen de Paul verkënnegt.“
44019014	Dat hunn och siwe Jonge vum Skewa, engem jüddeschen ieweschte Priister, gemaach.
44019015	De béise Geescht huet awer geäntwert: „De Jesus kennen ech an de Paul kennen ech och, mee wie sidd dir?“
44019016	Dunn huet de Mann, an deem de béise Geescht war, sech op si gestierzt an huet si mat esou enger Kraaft iwwerwältegt, datt si plakeg a blesséiert aus dem Haus geflücht sinn.
44019017	Alleguer d’Judden an d’Griichen, déi zu Ephesos gewunnt hunn, hunn dovunner héieren a si kruten et alleguer mat der Angscht ze dinn. Den Numm vum Här Jesus gouf héich gelueft.
44019018	Vill, déi gegleeft haten, koumen dohin an hunn hir Doten ëffentlech zouginn.
44019019	Och vill, déi Zauberei praktizéiert haten, hunn hir Bicher zesummegedroen an hu se virun aller Ae verbrannt. De Wäert vun de Bicher gouf zesummegerechent an et koum een op eng Zomm vu fofzegdausend Sëlwermënzen.
44019020	Esou ass d’Wuert vum Här staark gewuess an huet seng Kraaft gewisen.
44019021	Nodeems dat alles geschitt war, huet de Paul sech am Geescht virgeholl, fir d’éischt duerch Mazedonien an Achaia an dann op Jerusalem ze reesen. Hie sot: „Nodeems ech do war, muss ech och Roum gesinn.“
44019022	Dowéinst huet hien zwee vun deenen, déi him gedéngt hunn, den Timothée an den Erastos, a Mazedonien virausgeschéckt, mee hie selwer blouf nach eng Zäitchen a Klengasien.
44019023	Zu där Zäit koum et zu enger gréisserer Oprou wéinst dem „Wee“.
44019024	Et gouf nämlech e Mann, deen Demetrius geheescht huet a Sëlwerschmatt war. Hien huet Tempele vun der Artemis aus Sëlwer gemaach an doduerch den Handwierker vill Gewënn abruecht.
44019025	Hien huet dës Handwierker mat aneren, déi ähnlech Beruffer haten, zesummegeruff a sot: „Männer, dir wësst, datt eise Wuelstand vun dësem Beruff ofhänkt.
44019026	Dir gesitt an héiert jo och, datt net nëmmen zu Ephesos, mee scho bal uechter ganz Klengasien, dëse Paul vill Leit iwwerzeegt huet, hir Meenung z’änneren, well hie sot, datt dës Gëtter, déi vu mënschlecher Hand gemaach goufen, keng Gëtter sinn.
44019027	Net nëmmen ass eise Beruff a Gefor a Verruff ze kommen, mee och den Tempel vun der grousser Gëttin Artemis, déi vu ganz Klengasien an der Welt ugebiet gëtt, gëtt net méi geschätzt an hir Majestéit gëtt zerstéiert.“
44019028	Wéi si dat héieren hunn, goufe si kloerrosen an hu gejaut: „Grouss ass d’Artemis vun den Epheser!“
44019029	D’ganz Stad war an engem groussen Duercherneen. D’Leit sinn zesummen an den Theater gerannt an hunn de Gaius an den Aristarkos mat sech geschleeft, Mazedonier, déi mam Paul matgereest waren.
44019030	De Paul wollt dunn ënnert d’Leit goen, mee d’Jénger hunn him et net erlaabt.
44019031	Dunn hu verschidde räich Déngschthären aus der Provënz, déi seng Frënn waren, Leit bei hie geschéckt, fir hien ze bieden, sech net an den Theater ze woen.
44019032	Déi eng hunn dëst gejaut, déi aner dat, well d’Versammlung an engem komplette Chaos war an déi meescht net woussten, firwat si zesummekomm waren.
44019033	D’Judden hunn den Alexander aus dem Gewulls erausgeholl an no vir gedréckt. Den Alexander huet mat der Hand en Zeeche ginn a wollt sech virun de Leit erklären.
44019034	Wéi si awer erausfonnt hunn, datt hien e Judd war, hu si zwou Stonne laang mat enger Stëmm geruff: „Grouss ass d’Artemis vun den Epheser!“
44019035	Nodeems de Stadsgreffier d’Leit berouegt hat, sot hien: „Männer vun Ephesos, gëtt et iwwerhaapt e Mënsch, deen net weess, datt d’Stad vun den Epheser den Tempelwiechter vun der grousser Gëttin Artemis ass, där hir Statu vum Himmel erofgefall ass?
44019036	Dat ass jo net ze leegnen an dofir sollt dir roueg sinn an näischt Oniwwerluechtes maachen.
44019037	Dir hutt dës Männer heihinner bruecht, déi weder Tempelraiber sinn nach iwwert är Gëttin gelästert hunn.
44019038	Also, wann den Demetrius an d’Handwierker, déi bei him sinn, ee wëllen usichen, da gëtt et d’Geriicht a Prokonsulen. Do kënne si een deen anere verkloen!
44019039	Wann dir awer nach soss en Uleies hutt, da soll dat an der gesetzlecher Versammlung gekläert ginn.
44019040	Soss lafe mir d’Gefor, wéinst der Oprou vun haut ugeklot ze ginn, well mer kee Grond kënnen uginn, fir dësen Tumult z’erklären.“
44019041	Nodeems hien dat gesot hat, huet hien d’Versammlung opgeléist.
44020001	Wéi d’Oprou eriwwer war, huet de Paul d’ Jénger bei sech geruff, huet hinnen Äddi gesot an huet sech op de Wee a Mazedonien gemaach.
44020002	Ënnerwee duerch dës Géigenden, huet hien iwwert villes mat de Jénger geschwat a si encouragéiert. Duerno goung hien an Hellas,
44020003	wou hie während dräi Méint bliwwen ass. D’Judden haten e Komplott géint hie geplangt, wéi hien um Punkt war, a Syrien ze segelen, an dofir huet hien decidéiert, fir duerch Mazedonien zeréckzereesen.
44020004	Um Wee fir a Klengasien gouf hie vum Sopater vu Beria, vun den Thessaloniker Aristarkos a Secundus, vum Gaius vun Derbe, vum Timothée a vun de Klengasier Tychikos an Trophimos begleet.
44020005	Dës Männer gounge viraus an hunn zu Troia op eis gewaart.
44020006	No den Deeg vum Matzebrout si mir vu Philippi fortgesegelt a koumen no fënnef Deeg zu Troia bei hinnen un, wou mir siwen Deeg laang bliwwe sinn.
44020007	Um éischten Dag vun der Woch koumen d’Jénger zesummen, fir d’Brout ze briechen. De Paul, dee sech den Dag drop wollt op d’Rees maachen, huet mat hinne geschwat an huet seng Ried bis Hallefnuecht erausgezunn.
44020008	An der ieweschter Kummer, wou mir eis getraff hunn, hu vill Luuchte gebrannt.
44020009	E jonke Mann, deen Eftichos geheescht huet, souz op enger Fënsterbänk an hien ass an en déiwe Schlof gefall. Während de Paul weidergeschwat huet, gouf den Eftichos vum Schlof iwwerwältegt an ass du vum zweete Stack erofgefall. Wéi hien opgeraf gouf, war hien dout.
44020010	De Paul goung erof, huet sech iwwert hie geluecht, hien a seng Äerm geholl a gesot: „Maacht iech keng Suergen, säi Liewen ass nach an him.“
44020011	Nodeems hien nees eropkomm war, d’Brout gebrach a giess hat, huet hien nach laang geschwat, bis et hell gouf, an dunn huet hie sech op d’Rees gemaach.
44020012	De jonke Mann hu si lieweg matgeholl an dat war hinnen e groussen Trouscht.
44020013	Duerno gounge mir weider bei d’Schëff a sinn op Assos gesegelt, wou mir de Paul u Bord huele sollten. Hien hat dat esou arrangéiert, well hien zu Fouss weidergoe wollt.
44020014	Wéi hien eis zu Assos getraff huet, hu mir hien u Bord geholl a sinn zu Mitylini ukomm.
44020015	Mir si vun do fortgesegelt a koumen den Dag drop op der Héicht vu Kios un. Den nächsten Dag koume mir op Samos a sinn zu Trogyllium bliwwen. Den Dag duerno koume mir op Miletus.
44020016	De Paul hat decidéiert, fir laanscht Ephesos ze segelen, fir datt hie keng Zäit a Klengasien misst verbréngen. Hien huet sech nämlech getommelt, fir mat Zäite fir d’Päischtfest zu Jerusalem ze sinn, wann et nëmme méiglech wier.
44020017	Vu Miletus aus huet hie Leit op Ephesos geschéckt an huet déi Eelst vun der Gemeinschaft bei sech ruffe gelooss.
44020018	Wéi si bei him ukoumen, sot hien zu hinnen: „Dir wësst jo, op wéi eng Manéier ech ëmmer ënnert iech gelieft hunn, vum éischten Dag un, wéi ech a Klengasien ukoum.
44020019	Dir wësst, datt ech ganz bescheiden dem Här gedéngt hunn, ënnert villen Tréinen a während ville Prouwen, déi ech wéinst de Komplotter vun de Judden erlieft hunn.
44020020	Dir wësst, datt ech iech näischt, wat hëllefräich war, virenthalen hunn. Ech hunn iech alles ëffentlech a bei iech doheem verkënnegt a geléiert.
44020021	Ech hunn de Judden an och de Griichen d’ Ëmkéier zu Gott a Vertrauen op eisen Här Jesus, dem Messias, verkënnegt.
44020022	Duerch de Geescht gebonnen, ginn ech elo op Jerusalem, och wann ech net weess, wat mir do passéiere wäert.
44020023	Ech weess just, datt den hellege Geescht mech vu Stad zu Stad warnt, datt Ketten a Leed op mech waarden.
44020024	Mee ech stéiere mech net dodrun. Mäi Liewen ass mir net wäertvoll. Ech wëll just meng Course mat Freed ofschléissen an och den Déngscht erfëllen, dee mir vum Här Jesus, dem Messias, opgedroe gouf, nämlech Zeien ze si vun der gudder Noriicht vun der Gnod vu Gott.
44020025	An elo weess ech och, datt kee vun iech, bei deenen ech duerchgereest sinn an d’Kinnekräich vu Gott gepriedegt hunn, mech erëmgesäit.
44020026	Dofir ginn ech iech haut mäi Wuert, datt ech onschëlleg un all Blutt sinn.
44020027	Ech hunn nämlech net ënnerlooss, fir iech de ganze Rot vu Gott ze verkënnegen.
44020028	Gitt dofir op iech selwer an op d’ganzt Häerd uecht, vun där den hellege Geescht iech als Eelsten agesat huet, fir d’Gemeinschaft vum Här a vu Gott ze hidden, déi hie mat sengem eegene Blutt kaf huet.
44020029	Ech weess nämlech dat hei: Wann ech bis fort sinn, schleise grujeleg Wëllef sech bei iech an a schounen d’Häerd net.
44020030	Et kommen och Männer aus ärer Mëtt ervir, déi d’Wourecht verdréien, fir d’Jénger op hir Säit ze zéien.
44020031	Gitt dofir uecht an erënnert iech drun, datt ech dräi Joer laang net opgehalen hunn, jiddereen Dag an Nuecht ënnert Tréinen z’encouragéieren.
44020032	An elo Bridder, vertrauen ech iech Gott an dem Wuert vu senger Gnod un, dat et fäerdegbréngt, iech z’erbauen an iech eng Ierfschaft ënnert all deenen ze ginn, déi helleg gemaach goufen.
44020033	Ech hu kengem säi Sëlwer, säi Gold oder seng Kleeder begiert.
44020034	Dir wësst jo selwer, datt meng Hänn fir mäin eegenen Ënnerhalt a fir dee vun deenen, déi mech begleet hunn, gesuergt hunn.
44020035	An allem hunn ech iech gewisen, wéi dir duerch schwéiert Schaffen déi Schwaach ënnerstëtze musst. Erënnert iech un dem Här Jesus seng Wierder, dee selwer sot: ‚Ze ginn ass méi séileg, wéi ze kréien.‘“
44020036	Nodeems hien dat gesot hat, huet hie sech higeknéit a mat hinnen all gebiet.
44020037	Duerno hu si alleguer vill gekrasch, sinn dem Paul ëm den Hals gefall an hunn hie gekësst.
44020038	Am meeschte ware si iwwer déi Wierder traureg, datt si hien net méi géife gesinn. Dunn hu si hie bis bei d’Schëff begleet.
44021001	Nodeems mir eis vun hinne getrennt haten a fortgesegelt waren, si mir riicht op Kos gesegelt, den Dag drop op Rhodos a vun do op Patara.
44021002	Mir hunn dunn e Schëff fonnt, dat a Phoenizien eriwwer gefuer ass, sinn do u Bord gaangen a fortgesegelt.
44021003	Wéi mir Zypern gesinn hunn, si mir lénks dolaanscht gefuer an a Richtung Syrien gesegelt. Mir sinn zu Tyr gelant, well d’Schëff do seng Fracht ausluede sollt.
44021004	Nodeems mir d’ Jénger do fonnt haten, si mir siwen Deeg bei hinne bliwwen. Si hunn dem Paul duerch de Geescht gesot, datt hien net op Jerusalem goe sollt.
44021005	Wéi dës Zäit eriwwer war, gounge mir fort an hunn eis op de Wee gemaach. Jiddereen huet eis begleet, och d’Fraen an d’Kanner, bis mir baussent der Stad waren. Mir hunn eis op der Plage higeknéit a gebiet.
44021006	Nodeems mir eis Äddi gesot haten, si mir u Bord gaangen a sinn heemgaangen.
44021007	Mir si vun Tyr fortgesegelt an hunn eis Rees zu Ptolemais ofgeschloss. Do hu mir d’Bridder begréisst a bloufen een Dag bei hinnen.
44021008	Den Dag drop gounge mir, dem Paul seng Begleeder, fort a koumen op Caesarea. Do gounge mir an d’Haus vum Philippe, dem Evangelist, deen ee vun de Siwe war, a bloufe bei him.
44021009	Deen hat véier Duechteren, déi nach Jongfrae waren a prophezeit hunn.
44021010	Mir sinn en etlech Deeg do bliwwen. Du koum e Prophéit, deen Agabus geheescht huet, vu Judea erof.
44021011	Wéi hie bei eis koum, huet hien dem Paul säi Rimm geholl, huet seng eegen Hänn a Féiss zesummegebonnen a sot: „Esou seet den hellege Geescht: ‚Esou fesselen d’Judden zu Jerusalem de Mann, deem dëse Rimm gehéiert, a liwweren hien un d’Net-Judden aus.‘“
44021012	Wéi mir dat héieren hunn, hu mir – wéi och d’Leit vun do – him zougeriet, net op Jerusalem ze goen.
44021013	„Firwat kräischt dir a wëllt mir d’Häerz briechen?“, huet de Paul geäntwert. „Ech sinn nämlech bereet, wéinst dem Numm vum Här Jesus net nëmme gefesselt ze ginn, mee och zu Jerusalem ze stierwen.“
44021014	Wéi mir hien net iwwerzeegt kruten, hu mir opginn a soten einfach: „De Wëlle vum Här soll geschéien.“
44021015	No dësen Deeg hu mir alles zesummegepaakt a goungen op Jerusalem erop.
44021016	E puer vun de Jénger aus Caesarea koume mat eis an hunn e gewëssene Mnason vun Zypern matbruecht, dee vun Ufank un e Jénger war a bei deem mir logéiere sollten.
44021017	Wéi mir zu Jerusalem ukoumen, hunn d’Bridder eis häerzlech wëllkomm geheescht.
44021018	Den Dag drop goung de Paul mat eis bei de Jacques an alleguer déi Eelst waren do.
44021019	De Paul huet si begréisst an huet hinnen alles hoergenee verzielt, wat Gott ënnert den Net-Judden duerch säin Déngscht gemaach hat.
44021020	Wéi si dat héieren hunn, hu si den Här gelueft. Si soten zu him: „Du gesäis Brudder, wat fir eng Onmass Judde gleeweg gi sinn; alleguer si se äifreg fir d’Gesetz.
44021021	Et ass hinnen awer iwwert dech verzielt ginn, du géifs all de Judden, déi ënnert den Net-Judde liewen, léieren, fir de Moses ofzeleenen, andeems du hinne sees, datt si hir Kanner net solle beschneide loossen an och d’Bräich net sollen anhalen.
44021022	Wat ass elo ze maachen? D’Vollek versammelt sech bestëmmt, well si dovunner héieren, datt s du ukomm bass.
44021023	Maach also dat, wat mir dir soen: Bei eis si véier Männer, déi en Eed ofgeluecht hunn.
44021024	Huel si mat a rengeg dech zesumme mat hinnen. Dro hinnen hir Käschten, fir datt si hir Käpp raséiere kënnen. Da ka jidderee feststellen, datt dat, wat si iwwer dech héieren hunn, net stëmmt, mee datt s du selwer nom Gesetz liefs an et anhäls.
44021025	Wat d’Net-Judden, déi gleewen, ugeet, hu mir hinne geschriwwe gehat, wat mir decidéiert haten: Si sollen näischt esou eppes anhalen, mee sech just vun deem, wat de Gëtze geaffert gouf, vum Blutt, vu Fleesch, dat net geschächt gouf, a vun onerlaabtem Sex enthalen.“
44021026	Doropshin huet de Paul d’Männer matgeholl a gouf mat hinne gerengegt. Den Dag drop goung hien an den Tempel, fir unzekënnegen, wéini d’Rengegung ofgeschloss wier an d’Affer fir jidderee vun hinne misst bruecht ginn.
44021027	Wéi déi siwen Deeg bal ëm waren, hunn d’Judden aus Klengasien hien am Tempel gesinn. Dunn hu si d’ganzt Vollek géint hien opgestëppelt an hunn Hand un hie geluecht.
44021028	Si hu gejaut: „Männer vun Israel, hëlleft eis! Dat hei ass de Mann, deen iwwerall Léiere verbreet, déi géint d’Vollek, d’Gesetz an dës Plaz sinn! An elo huet hien esouguer Griiche mat an den Tempel bruecht an huet esou dës helleg Plaz onreng gemaach.“
44021029	(Virdrun hate si nämlech den Trophimos, den Epheser, bei hinnen an der Stad gesinn a si hunn ugeholl, datt de Paul hien an den Tempel bruecht hätt.)
44021030	D’ganz Stad koum an Oprou an d’Leit sinn zesummegelaf, hunn de Paul ergraff an hunn hien aus dem Tempel geschleeft. Direkt drop goufen d’Paarten zougemaach.
44021031	Bannent där Zäit, an där si probéiert hunn, fir hien ëmzebréngen, huet den ieweschte Kommandant vun der Garnisoun Wand dovunner kritt, datt ganz Jerusalem an Oprou wier.
44021032	Op der Plaz nach huet hien Zaldoten an Offizéier mat sech geholl an ass bei d’Leit erofgelaf. Wéi d’Leit de Kommandant an d’Zaldote gesinn hunn, hu si opgehalen, de Paul ze zerschloen.
44021033	De Kommandant koum méi no erun, huet de Paul ergraff an huet befuel, hie mat zwou Ketten ze fesselen. Dunn huet hien nogefrot, wien hie wier a wat hie gemaach hätt.
44021034	Ënnert de Leit hunn déi eng dëst geruff an déi aner dat. Hie konnt wéinst dem Tumult d’Fakten net erausfannen an dofir huet hie befuel, de Paul an d’Kasär ze bréngen.
44021035	Wéi de Paul bei d’Trape koum, huet hie misse vun den Zaldote gedroe gi wéinst der Gewalttätegkeet vun de Leit.
44021036	Eng Mass Leit goung hinnen no an huet gejaut: „Fort mat him!“
44021037	Wéi de Paul sollt an d’Kasär bruecht ginn, frot hien de Kommandant: „Däerf ech mat dir schwätzen?“ „Schwätz du Griichesch?“, huet dee geäntwert.
44021038	„Bass du net den Ägypter, dee virun enger gewësser Zäit en Opstand provozéiert hat a véierdausend Rebellen an d’Wüst geleet hat?“
44021039	„Ech sinn e Judd aus Tarsus a Kilikien, e Bierger vun enger net onwichteger Stad“, huet de Paul geäntwert. „Ech bieden dech, erlab mir, fir mat de Leit ze schwätzen.“
44021040	Nodeems hien him d’Erlaabnes ginn hat, huet de Paul sech op d’Trape gestallt a mat senger Hand de Leit en Zeeche gemaach. Wéi et du ganz roueg gouf, huet hie mat hinnen op Hebräesch geschwat:
44022001	„Männer, Geschwëster a Pappen, lauschtert elo deem no, wat ech iech als Verdeedegung ze soen hunn.“
44022002	Wéi si héieren hunn, datt hien op Hebräesch mat hinne geschwat huet, goufe si nach méi roueg. Du sot hien:
44022003	„Ech sinn e Judd, zu Tarsus a Kilikien gebuer, mee hei an dëser Stad ënnert dem Gamaliel erzunn. Ech gouf streng nom Gesetz vun eise Pappe geléiert a war äifreg fir Gott, genee wéi och dir et haut sidd.
44022004	Ech hunn dëse „Wee“ bis op den Doud verfollegt, andeems ech Männer a Frae festgeholl a si an de Prisong gehäit hunn.
44022005	Dat kënnen den Haaptpriister an de ganze Sanhedrin vu mir bezeien. Vun deene krut ech Bréiwer un d’Bridder an ech goung op Damaskus, fir och déijéineg, déi do waren, a Ketten op Jerusalem ze féieren, fir si bestrofen ze loossen.
44022006	Wéi ech ënnerwee dohinner an no bei Damaskus war, huet op eemol géint Mëtteg en hellt Liicht aus dem Himmel geschéngt a war ganz ronderëm mech.
44022007	Ech sinn op de Buedem gefall an hunn eng Stëmm zu mir héiere soen: ‚Schaul, Schaul! Firwat verfollegs du mech?‘
44022008	‚Wie bass du Här?‘, frot ech. ‚Ech sinn de Jesus vun Nazaret, deen s du verfollegs‘, huet hie mir geäntwert.
44022009	Déi, déi bei mir waren, hunn d’Liicht och gesinn an haten Angscht, mee d’Stëmm vun deem, dee mat mir geschwat huet, hu si net verstanen.
44022010	‚Wat soll ech maachen, Här?‘, frot ech. ‚Stéi op a géi op Damaskus. Do kriss du alles gesot, wat fir dech bestëmmt gouf, fir ze maachen‘, huet den Här mir geäntwert.
44022011	A well ech wéinst der Herrlechkeet vum Liicht net gesi konnt, gouf ech vu menge Begleeder un der Hand geféiert a koum esou op Damaskus.
44022012	Do gouf et e gewëssenen Hanania. Hie war nom Gesetz e fromme Mann an hien hat e gudde Ruff ënnert all de Judden, déi do gewunnt hunn.
44022013	Dee koum bei mech, huet sech nieft mech gestallt a sot zu mir: ‚Brudder Schaul, geséi nees!‘ An deem Abléck konnt ech hie gesinn.
44022014	Du sot hien: ‚De Gott vun eise Pappen huet dech auserwielt, fir datt s du säi Wëlle kenns, säi Gerechte gesäis an d’Stëmm aus sengem Mond héiers.
44022015	Du gëss nämlech säin Zeien virun all de Mënsche vun deem, wat s du gesinn an héieren hues.
44022016	Op wat waarts du nach? Stéi op, looss dech deefen an deng Sënnen ofwäschen, andeems du den Numm vum Här uriffs.‘
44022017	Wéi ech zeréck op Jerusalem koum an am Tempel gebiet hunn, hat ech eng Visioun
44022018	an ech hunn ee gesinn, deen zu mir sot: ‚Tommel dech a verlooss séier Jerusalem, well si deng Ausso iwwert mech net unhuelen.‘
44022019	‚Här‘, sot ech, ‚si wëssen, datt ech an all Synagog déijéineg, déi un dech gegleeft hunn, an de Prisong geheien an zerschloe gelooss hunn.
44022020	Souguer wéi d’Blutt vun dengem Zeie Stephan ausgeschott gouf, stoung ech och niewendrun a war mat sengem Doud averstanen, well ech op d’Kleeder vun deenen, déi hie gestengegt hunn, opgepasst hunn.‘
44022021	‚Géi elo‘, sot hien zu mir, ‚well ech schécken dech wäit ewech vun hei ënnert d’Net-Judden.‘“
44022022	Bis zu dëser Ausso hu si him nogelauschtert, mee dunn hu si hir Stëmmen erhuewen a soten: „Fort vun der Äerd mat dësem Mann! Hien ass net wierdeg, fir ze liewen!“
44022023	Si hu gejaut, hir Kleeder erofgerappt a Stëbs an d’Luucht gehäit.
44022024	Dunn huet de Kommandant befuel, hien an d’Kasär ze bréngen a während dem Gäisselen ze verhéieren, fir datt hien erausfanne kéint, firwat si esou géint hie gejaut hunn.
44022025	Wéi si hie mat Rimmen ausgestreckt haten, fir gegäisselt ze ginn, frot de Paul den Offizéier, deen donieft stoung: „Ass et legal, datt dir e Mann, deen e Réimer ass an nach net veruerteelt gouf, esou gäisselt?“
44022026	Wéi den Offizéier dat héieren huet, goung hie bei de Kommandant a sot him Bescheed: „Pass op, wat s du méchs, well dëse Mann ass e Réimer.“
44022027	Du goung de Kommandant bei de Paul. „So mir, bass du e Réimer?“, frot hien. „Jo“, huet hie geäntwert.
44022028	„Ech hu vill Suen ausginn, fir mir dës Nationalitéit ze kafen“, huet de Kommandant geäntwert. „Ech si schonns vu Gebuert un e réimesche Bierger“, huet de Paul erëmgeäntwert.
44022029	Dunn hunn déijéineg, déi hie verhéiere wollten, sech op der Dot zeréckgezunn. De Kommandant krut et och mat der Angscht ze dinn, wéi hien erausfonnt huet, datt de Paul e Réimer wier – hien hat hie jo fessele gelooss.
44022030	Den Dag drop, huet de Kommandant de Paul vun de Fessele befreit. Hie wollt sech senger och gewëss sinn, firwat de Paul vun de Judden ugeklot gouf an dofir huet hien den ieweschte Priister an dem Sanhedrin befuel, fir dohin ze kommen. Hien huet de Paul erofbruecht an hie viru si gestallt.
44023001	De Paul huet de Sanhedrin fixéiert a sot: „Männer a Bridder, ech hu bis haut mat engem renge Gewësse viru Gott gelieft.“
44023002	Dunn huet den Hanania, den Haaptpriister, deenen, déi donieft stoungen, befuel, fir him eng op de Mond ze haen.
44023003	Doropshin huet de Paul zu him gesot: „Gott schléit dech, du gewäisste Mauer! Du sëtz hei, fir mech nom Gesetz ze riichten, an trotzdeem gëss du den Uerder, datt ech geschloe ginn, wat géint d’Gesetz geet!“
44023004	Déi, déi nobäi stoungen, froten: „Beleidegs du den Haaptpriister vu Gott?“
44023005	„Bridder, ech wousst net, datt hien den Haaptpriister wier“, huet de Paul geäntwert. „Et steet nämlech geschriwwen: ‚Du solls net béis iwwert en Herrscher vun dengem Vollek schwätzen.‘“
44023006	Mee de Paul wousst, datt deen een Deel vun hinnen Zaddukiter an deen anere Pharisäer wieren an dofir huet hien dem Sanhedrin zougeruff: „Männer, Bridder! Ech sinn e Pharisäer an de Jong vun engem Pharisäer. Wéinst der Hoffnung a wéinst der Operstéiung vun den Doudege stinn ech virum Geriicht!“
44023007	Wéi hien dat sot, ass e Sträit tëschent de Pharisäer an den Zaddukiter entstanen an d’Versammlung huet sech gespléckt.
44023008	(D’Zaddukiter behaapten nämlech, datt et keng Operstéiung an och keng Engelen oder Geeschter gëtt, mee d’Pharisäer erkenne béides un.)
44023009	Dunn ass e grousst Gejäiz entstanen an d’ Léiermeeschtere vum Gesetz, déi vun der Partei vun de Pharisäer waren, sinn opgestanen an hu protestéiert: „Mir fannen näischt Béises un dësem Mann. Wann e Geescht oder en Engel mat him geschwat huet, da loosst eis net géint Gott kämpfen.“
44023010	De Sträit gouf esou grouss, datt de Kommandant gefaart huet, de Paul géif vun hinnen a Stécker gerappt ginn. Dofir huet hien den Zaldoten den Uerder ginn, erofzegoen, de Paul aus hirer Mëtt ze huelen an hien an d’Kasär ze bréngen.
44023011	An der Nuecht stoung den Här nieft him a sot: „Courage Paul! Du hues fir mech zu Jerusalem ausgesot an esou muss du och zu Roum iwwert mech aussoen.“
44023012	Den Dag drop hunn eng Parti vun de Judde sech zesummegedoen an hu sech mat engem Fluch verschwuer, weder z’iessen nach ze drénken, bis si de Paul ëmbruecht hätten.
44023013	Et waren der méi wéi véierzeg, déi dëse Komplott gemaach hunn.
44023014	Si koume bei d’iewescht Priister an déi Eelst a soten: „Mir hunn eis mat engem Fluch verschwuer, weder z’iessen nach ze drénken, bis mir de Paul ëmbruecht hunn.
44023015	Dofir sollt dir elo zesumme mam Sanhedrin dem Kommandant virschloen, datt hien de Paul muer bei iech erofbréngt, fir datt dir esou maache kënnt, wéi wann dir hie weider verhéiere wéilt. Mir awer sinn da prett, fir hien ëmzebréngen, éier hien hei ukënnt.“
44023016	Dem Paul säin Neveu krut awer Wand vun där Fal an hie goung bei de Paul an d’Kasär an huet him dovunner verzielt.
44023017	Dunn huet de Paul ee vun den Offizéier bei sech geruff a sot: „Féier dëse jonke Mann bei de Kommandant, well hien huet him eppes ze soen.“
44023018	Doropshin huet den Offizéier hie bis bei de Kommandant begleet a sot: „De Prisonéier Paul huet mech bei sech geruff a mech gefrot, fir dëse jonke Mann bei dech ze bréngen. Hien huet dir eppes ze soen.“
44023019	De Kommandant huet hie bei der Hand geholl, ass mat him op d’Säit gaangen an huet hien ënnert véier Ae gefrot: „Wat hues du mer z’erzielen?“
44023020	„D’Judden hunn decidéiert, dech ze froen, fir de Paul muer bei de Sanhedrin ze bréngen, esou wéi wa si hien nach weider verhéiere wéilten“, sot hien.
44023021	„Mee looss dech net vun hinnen iwwerrieden, well méi wéi véierzeg vun hinne laueren him op. Dat si Männer, déi sech mat engem Fluch verschwuer hunn, fir net méi z’iessen oder ze drénken, bis si de Paul ëmbruecht hunn. Si sinn elo schonns prett a waarden op deng Awëllegung.“
44023022	Dunn huet de Kommandant de jonke Mann goe gelooss an huet him befuel: „Ziel kengem dovunner, datt s du mech heiriwwer informéiert hues.“
44023023	Hien huet zwee vu sengen Offizéier geruff a sot: „Haalt zweehonnert Zaldoten, siwwenzeg Kavaléier an zweehonnert Bouschéisser bereet, fir den Owend um néng Auer op Caesarea ze goen.
44023024	Suergt och fir Päerd, op deenen de Paul reide kann, a bréngt hie sécher bei de Gouverneur Felix.“
44023025	Hien huet e Bréif geschriwwen, an deem Folgendes stoung:
44023026	„Vum Claudius Lysias, u seng Exzellenz, de Gouverneur Felix. Sief gegréisst!
44023027	Dëse Mann gouf vun de Judden ergraff a war um Punkt, fir vun hinnen ëmbruecht ze ginn. Wéi ech erausfonnt hunn, datt hien e Réimer wier, koum ech mat den Zaldoten erbäi a konnt hie retten.
44023028	Ech wollt erausfannen, firwat si hien ukloen an hunn hien dowéinst virun hire Sanhedrin bruecht.
44023029	Do hunn ech erausfonnt, datt hie wéinst Sträitfroen iwwert hiert Gesetz ugeklot gëtt. Et war awer keng Uklo géint hien, déi den Doud oder de Prisong verdéngt hätt.
44023030	Du gouf ech informéiert, datt e Komplott vun de Judde géint dëse Mann geplangt ass. Dofir hunn ech hien direkt bei dech geschéckt an och deenen, déi hien ukloen, den Uerder ginn, fir hir Plainte géint hien un dech ze riichten. Mat beschte Gréiss.“
44023031	D’Zaldoten hunn den Uerder ausgeféiert: Si hunn de Paul geholl an hien an der Nuecht op Antipatris bruecht.
44023032	Den Dag drop hu si d’Kavaléier mam Paul weider reese gelooss a si goungen zeréck an d’Kasär.
44023033	Wéi si op Caesarea koumen, hu si dem Gouverneur de Bréif iwwerreecht an de Paul presentéiert.
44023034	Nodeems de Gouverneur de Bréif gelies hat, huet hie gefrot, aus wat fir enger Provënz hie kéim. Wéi hien erausfonnt huet, datt hien aus Kilikien wier,
44023035	sot hien: „Ech verhéieren dech, soubal déijéineg, déi dech ukloen, och do sinn.“ Hien huet du befuel, hien am Herodes senger Residenz ze bewaachen.
44024001	Fënnef Deeg drop koum den Haaptpriister Hanania mat den Eelsten a mat engem Affekot erof, deen Tertullus geheescht huet. Si hunn hir Uklo géint de Paul virum Gouverneur deposéiert.
44024002	Nodeems de Paul erageruff gi war, huet den Tertullus mat senger Uklo ugefaangen a sot: „Wéinst denger kënne mir scho laang am Fridde liewen an duerch deng weis Leedung hues du Reforme fir dës Natioun ageféiert
44024003	an dat huele mir iwwerall an ëmmer mat grousser Dankbarkeet un, Exzellenz Felix.
44024004	Ech wëll dech awer net onnéideg hei ophalen, dofir bieden ech dech an denger Guttheet, fir eis kuerz nozelauschteren.
44024005	Mir fannen, datt dee Mann hei eng Plo an en Opstëppler ënnert all de Judden uechter d’ganz Welt ass. Hien ass och e Leeder vun der Sekt vun den Nazarener.
44024006	Hien huet esouguer probéiert, den Tempel z’entweien an do hu mir hien ergraff.
44024008	De Kommandant Lysias huet deenen, déi dëse Mann ukloen, befuel, bei dech ze kommen. Wann s du hien elo verhéiers, da kanns du selwer alles erausfannen, wéinst wat mir hien ukloen.“
44024009	D’Judde waren domadder averstanen an hu behaapt, datt alles genee esou wier, wéi et beschriwwe gouf.
44024010	Nodeems de Gouverneur dem Paul en Zeeche gemaach hat, fir ze schwätzen, sot hien: „Ech weess, datt s du schonns zënter ville Jore Riichter iwwert dëst Vollek bass an dowéinst sinn ech frou, fir meng Verdeedegung virzedroen.
44024011	Wéi s du erausfanne kanns, sinn et net emol zwielef Deeg hier, datt ech op Jerusalem goung, fir do Gott unzebieden.
44024012	Si hu mech weder am Tempel nach an de Synagogen nach an der Stad fonnt, datt ech am Gaang wier, mat engem ze diskutéieren oder d’Leit opzestëppelen.
44024013	Si kënnen dat, wéinst deem si mech elo ukloen, net beweisen.
44024014	Ech ginn awer dat hei virun dir zou: Ech bieden de Gott vu menge Pappen un nom „Wee“, dee si eng Sekt nennen. Ech gleewen alles, wat am Gesetz an an de Prophéite geschriwwe steet.
44024015	Ech hunn d’Hoffnung a Gott, déi och si deelen, datt et eng Operstéiung vun den Doudege gëtt, souwuel vun de Gerechten, wéi och vun den Ongerechten.
44024016	Dowéinst beméien ech mech ëmmer, fir e rengt Gewësse viru Gott a Mënsch ze hunn.
44024017	No e sëlleche Jore sinn ech op Jerusalem komm, fir mengem Vollek Almosen ze bréngen an ze afferen.
44024018	Wéi ech am Gaang war, fir am Tempel ze afferen, nodeems ech mech gerengegt hat, hunn eng Rei Judden aus Klengasien mech do begéint, an zwar ouni eng Onmass Leit ronderëm mech an och ouni Oprou.
44024019	Si hätten hei virun dir stoe sollen, fir mech unzekloen, wa si iergendeppes géint mech hätten.
44024020	Déi Männer, déi hei sinn, solle soen, ob si iergendeppes Béises a mir fonnt hunn, wéi ech virum Sanhedrin stoung,
44024021	ausser et wier wéinst deem enge Saz, deen ech geruff hunn, wéi ech ënnert hinne stoung: ‚Wéinst der Operstéiung vun den Doudege ginn ech haut vun iech verhéiert.‘“
44024022	Wéi de Felix, deen zimlech genee iwwert de „Wee“ informéiert war, dat héieren huet, huet hien de Prozess op spéider verréckelt: „Wann de Lysias, de Kommandant, hei ukënnt, treffen ech eng Entscheedung iwwert äre Fall.“
44024023	Duerno huet hien dem Offizéier befuel, fir de Paul ze bewaachen, mee him eng gewësse Fräiheet ze loossen an och kengem vu senge Frënn ze verbidden, fir hien ze suergen oder hien ze besichen.
44024024	No e puer Deeg koum de Felix mat senger Fra Drusilla, déi eng Jüddin war, dohinner an huet de Paul ruffe gelooss an huet him nogelauschtert, wéi hien iwwert de Glawen un de Messias geschwat huet.
44024025	Wéi de Paul iwwert Gerechtegkeet, Selbstbeherrschung an d’Geriicht, dat kënnt, geschwat huet, ass et dem Felix Angscht ginn an hie sot doropshin: „Géi elo fort. Bei Geleeënheet loossen ech dech nees ruffen.“
44024026	Dobäi huet hie gehofft, datt de Paul him géif Sue ginn, fir datt hien e fräiléiss. Dofir huet hien e méi dacks ruffe gelooss an huet mat him geschwat.
44024027	Mee no zwee Joer gouf de Porcius Festus Nofolger vum Felix an de Felix, deen de Judden e Gefale wollt maachen, huet de Paul am Prisong gelooss.
44025001	Dräi Deeg nodeems de Festus an der Provënz ukomm war, goung hie vu Caesarea op Jerusalem.
44025002	Dunn hunn den Haaptpriister an déi dichteg Judden de Festus iwwert de Paul informéiert an hunn un hien appelléiert,
44025003	fir hinnen e Gefalen ze maachen: Hie sollt de Paul op Jerusalem komme loossen. (Si hate wëlles, fir hien ënnerwee unzegräifen an ëmzebréngen.)
44025004	Mee de Festus huet geäntwert, datt de Paul sollt zu Caesarea gehale ginn, well hie selwer geschwënn dohinner géif goen.
44025005	„Dofir“, sot hien, „solle kompetent Männer ënnert iech mat mir erofgoen. Wann de Paul eppes Falsches gemaach huet, da soll hien ugeklot ginn.“
44025006	Nodeems hie méi wéi zéng Deeg mat hinne verbruecht hat, goung hien op Caesarea. Den Dag drop huet hie sech op de Riichterstull gesat an huet befuel, de Paul eranzebréngen.
44025007	Nodeems de Paul erakomm war, hunn d’Judden, déi vu Jerusalem erofkomm waren, vill schwéier Uschëllegunge géint de Paul virbruecht, déi si awer net beweise konnten.
44025008	Dunn huet de Paul sech selwer verdeedegt: „Ech hu weder géint d’Gesetz vun de Judden nach géint den Tempel oder géint den Caesar an iergendenger Weis verstouss.“
44025009	De Festus wollt de Judden awer e Gefale maachen an huet dem Paul dofir geäntwert: „Bass du bereet, fir op Jerusalem ze goen an dech do wéinst dësen Uschëllegunge vu mir riichten ze loossen?“
44025010	Doropshi sot de Paul: „Ech stinn elo virum Caesar sengem Riichterstull. Hei soll ech geriicht ginn. Dir wësst ganz gutt, datt ech de Judde keen Onrecht gedoen hunn.
44025011	Wann ech en Onrecht sollt gedoen hunn oder eppes sollt gemaach hunn, fir dat ech den Doud verdéngen, dann hätt ech näischt géint d’Doudesstrof anzewennen. Mee wann näischt vun deem, wéinst deem ech hei ugeklot ginn, stëmmt, ka kee mech u si ausliwweren. Ech beruffe mech op den Caesar!“
44025012	Dunn huet de Festus sech mat sengem Conseil beroden an huet geäntwert: „Du hues dech op den Caesar beruff, ma bei den Caesar solls du goen!“
44025013	E puer Deeg drop koumen de Kinnek Agrippa an d’Berenike op Caesarea, fir eng Audienz beim Festus.
44025014	Nodeems si e sëllechen Deeg do waren, huet de Festus dem Paul säi Fall virun de Kinnek bruecht. „Et gëtt hei e Mann, dee vum Felix als Prisonéier hei zeréckgelooss gouf.
44025015	Wéi ech zu Jerusalem war, hunn d’iewescht Priister an déi Eelst vun de Judde mech iwwert hien an d’Bild gesat a si hu mech gefrot, fir hien ze veruerteelen.
44025016	Ech hunn hinne geäntwert, datt et net de Brauch vun de Réimer wier, fir e Mann hinzeriichten, éier den Ugekloten d’Geleeënheet huet, deenen, déi hien ukloen, géigeniwwer ze stoen a sech ze verdeedegen wéinst der Uschëllegung, déi géint hie virbruecht gouf.
44025017	Nodeems si sech hei versammelt haten, hunn ech keng Zäit verluer, fir mech den Dag drop op de Riichterstull ze setzen an den Uerder ze ginn, de Mann eranzebréngen.
44025018	Wéi déijéineg, déi d’Uklo bruecht haten, sech presentéiert hunn, war dat keng Uschëllegung, déi ech mir erwaart hätt.
44025019	Si hu sech éischter op Sträitfroe mat him behaapt wéinst hirer eegener Relioun a wéinst engem gewëssene Jesus, dee sollt gestuerwe sinn a vun deem de Paul behaapt, e géif liewen.
44025020	Wat esou Froen ugeet, war ech awer verluer, an hunn hien dowéinst gefrot, ob hien op Jerusalem wéilt goen, fir do wéinst dësen Uschëllegunge verhéiert ze ginn.
44025021	Wéi de Paul Appell ageluecht huet, fir op dem Augustus seng Entscheedung ze waarden, hunn ech den Uerder ginn, datt hien an Haft sollt bleiwen, bis ech hie bei den Caesar schécke kéint.“
44025022	Den Agrippa sot dunn zum Festus: „Ech géif mir dëse Mann gär selwer unhéieren.“ De Festus huet geäntwert: „Muer héiers du hien.“
44025023	Den Dag drop, nodeems den Agrippa an d’Berenike a groussem Pomp ukomm waren, gounge si mat de Kommandanten an den dichtege Männer aus der Stad an de Geriichtssall. Op dem Festus säin Uerder hin, gouf de Paul erabruecht.
44025024	De Festus sot: „Kinnek Agrippa an dir Hären, déi dir hei mat eis sidd, hei gesitt dir de Mann, dee vun der ganzer Gemeinschaft vun de Judden ugeklot gëtt. Si hunn dat zu Jerusalem an och hei gemaach, andeems si gejaut hunn, hie wier net wierdeg, fir weider um Liewen ze bleiwen.
44025025	Ech hunn awer fonnt, datt hien näischt gemaach huet, wat den Doud verdéngt hätt. A well hie sech och op den Augustus beruff huet, hunn ech decidéiert, fir hien dohinner ze schécken.
44025026	Ech weess mengem Här näischt Geneeës iwwert hien ze schreiwen. Dofir hunn ech hien hei virun iech bruecht a ganz besonnesch virun dech, Kinnek Agrippa, fir datt ech weess, wat ech schreiwe soll, nodeems mir e verhéiert hunn.
44025027	Et kënnt mir nämlech absurd vir, e Prisonéier virun den Caesar ze schécken, ouni d’Uschëllegunge géint hien unzeginn.“
44026001	Du sot den Agrippa zum Paul: „Du däerfs elo fir dech selwer schwätzen.“ De Paul huet seng Hand ausgestreckt a sot zu senger Verdeedegung:
44026002	„Kinnek Agrippa, ech schätze mech glécklech, datt ech mech haut selwer virun dir verdeedegen däerf, wéinst all deem, wéinst deem d’Judde mech ukloen,
44026003	besonnesch, well s du all d’Bräich an d’Sträitfroe vun de Judde gutt kenns. Dofir bieden ech dech, mir gedëlleg nozelauschteren.
44026004	D’Judden alleguer kenne mäi Liewenswee vun Ufank un, deen ech zu Jerusalem ënnert mengem Vollek geféiert hunn.
44026005	Si kenne mech vu fréier a kéinten, wa si wéilten, bezeien, datt ech no der strengster Partei vun eiser Relioun gelieft hunn an zwar als Pharisäer.
44026006	An elo stinn ech hei a gi wéinst der Hoffnung op d’Versprieche geriicht, dat Gott menge Virfuere ginn hat.
44026007	Eis zwielef Stämm erhoffe sech d’Erfëllung vun dësem Verspriechen, andeems si Gott Dag an Nuecht stänneg déngen. Kinnek Agrippa, wéinst dëser Hoffnung ginn ech vun de Judden ugeklot.
44026008	Firwat haalt dir et fir onméiglech, datt Gott déi Doudeg operstoe léisst?
44026009	Ech selwer hunn och geduecht, datt ech mat alle Mëttele géint den Numm vum Jesus vun Nazaret misst kämpfen.
44026010	Dat hunn ech dunn och zu Jerusalem gemaach an hunn eng sëllechen Helleger an de Prisong späre gelooss, nodeems ech d’Erlaabnes vun den ieweschte Priister krut. Wéi si ëmbruecht sollte ginn, war ech domadder averstanen.
44026011	Ech hu si dacks an all de Synagoge bestrooft an hu si derzou gezwongen, fir Gott ze lästeren. Ech hu si esouguer a menger extremer Roserei bis an auslännesch Stied verfollegt.
44026012	Op enger vun dëse Reese war ech mat der Vollmuecht an der Erlaabnes vun den ieweschte Priister op Damaskus ënnerwee.
44026013	Majestéit, géint Mëtteg hunn ech ënnerwee e Liicht vum Himmel komme gesinn. D’Liicht war méi hell wéi d’Sonn an huet ronderëm mech a ronderëm déi, déi bei mir waren, geschéngt.
44026014	Mir sinn all op de Buedem gefall an ech hunn eng Stëmm héieren op Hebräesch mat mir schwätzen, déi sot: ‚Schaul, Schaul, firwat verfollegs du mech? Et ergeet dir net gutt, wann s du dech géint meng Rutt striefs.‘
44026015	Ech frot dunn: ‚Wie bass du Här?‘ Hien huet geäntwert: ‚Ech sinn de Jesus, deen s du verfollegs.
44026016	Stéi elo op a stell dech op deng Féiss. Ech sinn dir erschéngen, fir dech zum Dénger an Zeie vun allem ze maachen, wat s du gesinn hues a wat ech dir nach weisen.
44026017	Ech retten dech virun dengem Vollek an och virun den Net-Judden, bei déi ech dech elo schécken,
44026018	fir hinnen d’Aen opzemaachen, fir datt si sech vun der Däischtert zum Liicht a vun der Muecht vum Satan zu Gott dréien. Ech maachen dat, fir datt si Verzeiung vun de Sënnen an en Undeel kréien ënnert deenen, déi duerch Glawen u mech gehellegt sinn.‘
44026019	Kinnek Agrippa, dofir hunn ech der himmlescher Visioun net widderstanen.
44026020	Ech hu fir d’éischt deenen zu Damaskus, dunn deenen zu Jerusalem an deenen uechter d’ganz Géigend vu Judea, an duerno och nach den anere Vëlker verkënnegt, datt si ëmkéieren, sech zu Gott dréien a Wierker maache sollen, déi der Ëmkéier entspriechen.
44026021	Aus dësem Grond hunn d’Judde mech am Tempel ergraff a probéiert mech ëmzebréngen.
44026022	Mee Gott huet mir gehollef an dofir stinn ech hei bis zu dësem Dag als Zeie fir déi kleng an déi dichteg Leit. Ech soen näischt aneschtes, wéi dat, wat d’Prophéiten an de Moses virausgesot hunn:
44026023	datt de Messias leide géif, datt hien den éischte wier, dee vun den Doudegen operstoen an datt hien de Judden an den Net-Judden Liicht verkënnege géif.“
44026024	Wéi de Paul sech mat dëse Wierder verdeedegt hat, huet de Festus mat haarder Stëmm geruff: „Paul, du bass verréckt! Dat villt Wëssen bréngt dech ëm de Verstand!“
44026025	„Neen, Exzellenz Festus, ech sinn net verréckt. Dat, wat ech soen, ass wouer a verstänneg“, huet hie geäntwert.
44026026	„De Kinnek, virun deem ech fräi schwätzen, weess iwwert dat alles Bescheed. Ech si mir sécher, datt him näischt dovunner entgaangen ass, well dat alles huet sech net an engem heemlechen Eck ofgespillt.
44026027	Kinnek Agrippa, gleefs du de Prophéiten? Natierlech gleefs du hinnen!“
44026028	„Geschwënn hues du mech iwwerzeegt, e Chrëscht ze ginn“, huet den Agrippa dem Paul geäntwert.
44026029	„Ech biede Gott, datt fréier oder spéider net nëmmen du, mee och jiddereen, dee mech haut héiert, esou gëtt ewéi ech, natierlech ouni gefesselt ze sinn“, sot de Paul doropshin.
44026030	Nodeems hien dat gesot hat, ass de Kinnek zesumme mam Gouverneur, dem Berenike an deenen, déi bei hinne souzen, opgestanen.
44026031	Si hu sech zeréckgezunn an hunn ënnertenee geschwat: „Dëse Mann mécht näischt wat den Doud oder de Prisong verdéngt.“
44026032	Du sot den Agrippa zum Festus: „Dëse Mann hätt kënne fräigelooss ginn, wann hie sech net op den Caesar beruff hätt.“
44027001	Wéi et dunn decidéiert war, datt mir an Italien segele sollten, hu si de Paul an e puer aner Prisonéier un en Offizéier vum Augustus senger Kohort ausgeliwwert, dee Julius geheescht huet.
44027002	Mir goungen u Bord vun engem Schëff aus Adramyttium a si fortgefuer. Mir sollte laanscht d’Küst vu Klengasien segelen. Den Aristarkos, e Mazedonier aus Thessaloniki, war bei eis.
44027003	Den Dag drop koume mir zu Zidon u Land. De Julius huet de Paul mënschlech behandelt an huet him d’Fräiheet ginn, seng Frënn besichen ze goen, fir vun hinne versuergt ze ginn.
44027004	Nodeems mir vun do fortgefuer waren, si mir laanscht déi nërdlech Küst vun Zypern gesegelt, well mir Géigewand haten.
44027005	Mir sinn duerch d’oppent Mier laanscht Kilikien a Pamphylien gesegelt a koumen zu Myra a Lykien un.
44027006	Do huet den Offizéier e Schëff aus Alexandria fonnt, dat an Italien gesegelt ass, an hien huet eis u Bord bruecht.
44027007	Mir si während en etlech Deeg nëmme lues viru komm an hunn d’Héicht vu Knidos nëmme schwéier erreecht. De Wand huet eis et net erlaabt, fir weiderzefueren an dofir hu mir am Schutz vun der Küst laanscht Kreta de Cap Salmone ugesteiert.
44027008	Mat Schwieregkeet si mir laanscht d’Küst gesegelt a koumen op enger Plaz un, déi „Kaloi Limenes“ heescht, no bei der Stad Lasea.
44027009	Et war vill Zäit verluer gaangen an dofir war et vill ze geféierlech ginn, fir ze segelen. D’Faaschtenzäit war nämlech schonn eriwwer an dofir huet de Paul hinne geroden:
44027010	„Dir Hären, ech gesinn, datt dës Rees mat vill Schued a Verloscht verbonnen ass, net nëmme fir Fracht a Schëff, mee och fir eist Liewen.“
44027011	Mee den Offizéier huet méi op de Steiermann an op de Besëtzer vum Schëff gelauschtert, wéi op dem Paul seng Wierder.
44027012	Den Hafe war net gëeegent, fir z’iwwerwanteren, an dofir huet d’Majoritéit geroden, fir vun do fortzesegelen: Wa si iergendwéi op Phoenix kéinte kommen, engem Hafe vu Kreta, dee Richtung südwest an nordwest op war, da kéinte si do iwwerwanteren.
44027013	Wéi e liichte Südwand opkoum, hu si gemengt si kéinten hire Plang ëmsetzen. Si hunn den Anker eragezunn a sinn esou no wéi méiglech laanscht d’Küst vu Kreta gesegelt.
44027014	Mee kuerz drop koum en Orkan vun der Insel hier op, deen Euroklydon genannt gouf.
44027015	D’Schëff war vum Stuerm agefaangen a well et net méi géint de Wand konnt gedréit ginn, hu mir opginn an hunn eis dreiwe gelooss.
44027016	Mir sinn am Schutz vun enger klenger Insel, déi Kauda heescht, gesegelt a konnten nëmme schwéier d’Schalupp sécheren.
44027017	Wéi si se u Bord gehuewen haten, hu si d’Schëff mat décke Seeler ëmwéckelt, fir et ze sécheren. Si haten och Angscht, datt si op der Syrtis op Grond lafe géifen, an hunn dofir den Dreifanker erofgelooss an hu sech dreiwe gelooss.
44027018	Mir goufen hefteg vum Stuerm hin an hier gehäit an dofir gouf den Dag drop Fracht vu Bord gehäit.
44027019	Den drëtten Dag hu mir mat eisen eegenen Hänn d’Equipement vum Schëff vu Bord gehäit.
44027020	Während villen Deeg hu mir weder Sonn nach Stäre gesinn an den heftege Stuerm huet eis därmoossen zougesat, datt mir all Hoffnung op Rettung opginn hunn.
44027021	Nodeems eng laang Zäit kee méi eppes giess hat, ass de Paul ënnert hinnen opgestanen a sot: „Männer, dir hätt op mech lauschteren an net vu Kreta fortfuere sollen. Dann hätte mir eis dëse Schued a Verloscht erspuert.
44027022	Elo roden ech iech, de Courage net ze verléieren, well et léisst kee vun iech säi Liewen, mee nëmmen d’Schëff geet ënner.
44027023	Hënt stoung en Engel vu Gott (deem Gott, deem ech gehéieren an déngen) nieft mir
44027024	a sot: ‚Fäert net, Paul! Du muss virun den Caesar bruecht ginn. Zudeem huet Gott dir all déi geschenkt, déi mat dir um Schëff sinn.‘
44027025	Männer, hieft dofir Courage, well ech vertrauen op Gott, datt et esou kënnt, wéi et mir gesot gouf.
44027026	Mir mussen allerdéngs op enger Insel op Grond lafen.“
44027027	Während der véierzéngter Nuecht, ëm Hallefnuecht, wéi mir am Adriatesche Mier hin an hier gehäit goufen, hunn d’Matrouse gemengt, datt si méi no u Land kéimen.
44027028	Si hunn de Lot ausgeworf an zwanzeg Fuedem gemooss; nodeems si e bësse méi wäit gefuer waren, hu si de Lot nees ausgeworf an hu fofzéng Fuedem gemooss.
44027029	Si hu gefaart, datt mir kéinten op Fielsen op Grond lafen, an hunn dofir véier Ankere vum Heck erofgehäit an den Dag erbäigewënscht.
44027030	D’Matrouse wollte vum Schëff flüchten. Dofir hu si d’Schalupp an d’Mier erofgelooss an hunn esou gemaach, wéi wa si Ankere vum Bug wéilten erofloossen.
44027031	Mee de Paul sot zum Offizéier an zu de Matrousen: „Wann d’Männer net um Schëff bleiwen, kënnt dir net gerett ginn.“
44027032	Dunn hunn d’Zaldoten d’Seeler vun der Schalupp duerchgeschnidden an hu se eroffale gelooss.
44027033	Just éier et hell gouf, huet de Paul si all opgefuerdert, eppes z’iessen: „Haut sinn et véierzéng Deeg, datt dir am Ongewësse sidd an näischt giess hutt; dir wollt näischt iessen.
44027034	Dofir fuerderen ech iech op, fir elo eppes zou iech ze huelen. Dat hëlleft iech z’iwwerliewen. Kee vun iech verléiert och nëmmen een Hoer vum Kapp.“
44027035	Nodeems hien dat gesot hat, huet hie Brout geholl an huet virun hinnen alleguer Gott dofir Merci gesot. Hien huet e Stéck dovun ofgebrach an huet ugefaangen z’iessen.
44027036	Dunn hu si Courage krut an hunn och eppes giess.
44027037	(Am Ganze ware mir zu zweehonnertsechsasiwwenzeg Leit um Schëff.)
44027038	Nodeems si sat waren, hu si de Weess an d’Mier gehäit, fir d’Schëff méi liicht ze maachen.
44027039	Wéi et dunn hell war, hu si d’Land net erkannt, mee si hunn eng Bucht mat enger Plage entdeckt, op där si wëlles haten, wa méiglech, d’Schëff ze stranden.
44027040	Si hunn d’Ankere fale gelooss an hu se am Mier zeréckgelooss. Bannent där Zäit hu si och d’Seeler, déi d’Rudderen zesummegebonnen hunn, lassgemaach, de viischte Segel mat Hëllef vum Wand eropgezunn a sech op d’Plage zou dirigéiert.
44027041	Mee si sinn an eng Géigestréimung geroden an hunn d’Schëff op Grond lafe gelooss. De Bug souz fest a war net ze bewegen, mee d’Heck gouf vun de gewaltege Wellen a Stécker gebrach.
44027042	Den Zaldoten hire Plang war, fir d’Prisonéier ëmzebréngen, fir datt kee vun hinne fortschwammen an hinnen esou entwësche kéint.
44027043	Mee den Offizéier wollt de Paul retten an huet si vun hirem Plang ofgehalen. Hien huet befuel, datt déijéineg, déi schwamme kéinten, fir d’éischt vu Bord sprange sollten, fir u Land ze kommen.
44027044	De Rescht sollt op Brieder oder op Stécker vum Schëff dohinner kommen. Esou huet et sech erginn, datt si all sécher u Land koumen.
44028001	Wéi mir bis a Sécherheet waren, hu mir erausfonnt, datt d’Insel Malta heescht.
44028002	D’Awunner waren ongewéinlech frëndlech mat eis. Et huet gereent a war schrecklech kal. Dofir hu si e Feier gemaach an eis all wëllkomm geheescht.
44028003	Nodeems de Paul e Koup Reiser agesammelt a se op d’Feier geluecht hat, koum wéinst der Hëtzt eng Viper eraus an huet sech u senger Hand festgebass.
44028004	Wéi d’Awunner d’Kreatur op senger Hand hänke gesinn hunn, sote si een zum aneren: „Bestëmmt ass dëse Mann e Mäerder an d’Gerechtegkeet wollt hien net um Liewe loossen, och wann hien dem Mier entkomm ass.“
44028005	De Paul huet d’Viper an d’Feier gerëselt an et ass him kee Leed geschitt.
44028006	Si hunn drop gewaart, datt de Paul géif oplafen oder op eemol dout ëmfalen. Mee nodeems si eng laang Zäit gewaart hunn a gesinn hunn, datt him kee Schued geschitt war, hu si hir Meenung geännert a soten hie wier e Gott.
44028007	An där Géigend gouf et en Domaine vum Haaptbeamte vun der Insel, dee Publius geheescht huet. Deen huet eis als Gäscht bei sech opgeholl an huet eis während dräi Deeg gaaschtfrëndlech logéiert.
44028008	Dem Publius säi Papp war mat Féiwer a roudem Bauchwéi krank. De Paul goung bei hien eran an huet gebiet. Hien huet seng Hänn op hie geluecht an huet hie geheelt.
44028009	Nodeems dat geschitt war, koumen all déi aner Krank op der Insel och dohin a goufe geheelt.
44028010	Si hunn eis mat villen Éieren iwwerheeft a wéi mir fortgoungen, hu si eis mat allem Néidege versuergt.
44028011	Dräi Méint drop si mir mat engem Schëff aus Alexandria fortgesegelt, dat d’Kennzeeche vun den Dioskure gedroen huet an dat bei der Insel iwwerwantert hat.
44028012	Mir koumen zu Syrakus u Land an hunn dräi Deeg do verbruecht.
44028013	Vun do si mir weider gesegelt a koumen op Regium. Den Dag drop huet sech e Südwand erhuewen an esou koume mir um zweeten Dag op Puteoli.
44028014	Do hu mir Bridder begéint a goufen invitéiert, fir siwen Deeg bei hinnen ze logéieren. An esou koume mir op Roum.
44028015	Wéi d’Bridder vu Roum héieren haten, datt mir ënnerwee wieren, si si eis bis bei de „Forum vun Appius“ an den „Dräi Tavernen“ entgéintkomm. Wéi de Paul si gesinn huet, sot hie Gott Merci an huet sech en Häerz geholl.
44028016	Nodeems mir zu Roum ukomm waren, huet den Offizéier d’Prisonéier un de Kommandant vum Praetorium ausgeliwwert. Mee dem Paul gouf et erlaabt, eleng ze wunnen, just mat engem Zaldot, fir hien ze bewaachen.
44028017	Dräi Deeg drop huet de Paul déi Iewescht vun de Judden zesummegeruff. Wéi si sech zesummefonnt haten, sot hien zu hinnen: „Männer! Bridder! Och wann ech näischt géint eist Vollek oder d’Bräich vun eise Pappe gemaach hunn, gouf ech vu Jerusalem aus als Prisonéier an d’Hänn vun de Réimer iwwerliwwert.
44028018	Nodeems si mech verhéiert haten, wollte si mech goe loossen, well et kee Grond gouf, fir mech hinzeriichten.
44028019	Mee wéi d’Judden net domadder averstane waren, war ech gezwongen, fir mech op den Caesar ze beruffen, obwuel ech keng Uklo géint meng eegen Natioun hat.
44028020	Aus dësem Grond hunn ech iech ruffe gelooss, fir iech ze gesinn a mat iech ze schwätzen: Wéinst der Hoffnung vun Israel sinn ech mat dëser Kette gefesselt.“
44028021	Dunn hu si him geäntwert: „Mir hu weder Bréiwer iwwert dech aus Judea kritt, nach huet iergendee vun de Bridder, déi komm sinn, eppes Béises iwwert dech matgedeelt oder gesot.
44028022	Mir wëllen awer vun dir héieren, wat s du denks, well mir wëssen, datt iwwerall béis iwwert dës Sekt geschwat gëtt.“
44028023	Um Dag, dee si festgeluecht haten, fir sech mat him ze treffen, koumen der vill bei hien a seng Wunneng. Hien huet hinnen d’Kinnekräich vu Gott erkläert a verkënnegt. Hien huet si vum Mueren bis an den Owend vum Jesus iwwerzeegt, andeems hie sech op d’Gesetz vum Moses an op d’Prophéite beruff huet.
44028024	Munch Judde goufe vun deem, wat hie gesot huet, iwwerzeegt. Anerer hunn dat, wat hie gesot huet, net gegleeft.
44028025	Ënnertenee ware si sech oneens. Si gounge fort, nodeems de Paul dës Ausso gemaach hat: „Den hellege Geescht hat Recht, wéi hien duerch de Prophéit Yesaia zu eise Pappe geschwat hat:
44028026	‚Géi bei dëst Vollek a so: „Dir héiert ëmmer nees, mee verstitt net; dir gesitt ëmmer nees, mee erkennt net.
44028027	Dësem Vollek säi Verstand huet nogelooss an et kann näischt méi verstoen. Seng Oueren héieren nëmmen nach schwéier an et huet seng Aen zougemaach; soss kéint et mat sengen Ae gesinn, mat sengen Oueren héieren a mat sengem Verstand verstoen a bereien an ech géif si heelen.“‘
44028028	Dofir sollt dir wëssen, datt d’Rettung vu Gott un d’Net-Judde geschéckt gouf. Si lauschteren no!“
44028029	Wéi de Paul dat gesot hat, goungen d’Judde vun do fort an hu ferm ënnerteneen diskutéiert.
44028030	De Paul blouf zwee ganzer Joer a senger gelounter Wunneng an huet jiddereen, deen hie besiche koum, wëllkomm geheescht.
44028031	Hien huet fräi an oppen d’Kinnekräich vu Gott verkënnegt an huet si alles iwwert den Här Jesus, de Messias, geléiert.
45001001	Vum Paul, engem Dénger vum Jesus Christus, deen zum Apostel beruff gouf an dozou bestëmmt gouf, fir d’gutt Noriicht ze verkënnegen.
45001002	(Déi hat Gott virdrun duerch seng Prophéiten an den hellege Schrëfte versprach.)
45001003	Dës gutt Noriicht handelt vu sengem Jong. Hien huet vum David ofgestaamt
45001004	a gouf als Jong vu Gott unerkannt, wéi hie vun den Doudegen operstane war duerch d’Muecht vum hellege Geescht. Hien ass de Jesus Christus, eisen Här.
45001005	Duerch hie krute mir Gnod an den Déngscht als Apostel, fir a sengem Numm ënnert all den Natiounen ze verkënnegen, datt si Gott follege sollen, well si op hie vertrauen.
45001006	Dir gehéiert och zu deenen, déi beruff goufen, fir dem Jesus Christus ze gehéieren.
45001007	Un all déi, déi zu Roum sinn, déi Gott gär huet an déi als Helleger beruff sinn: Gnod sief mat iech a Fridde vu Gott, eisem Papp, an dem Här Jesus Christus.
45001008	Fir d’éischt soen ech mengem Gott duerch de Jesus Christus fir iech alleguer Merci, well äre Glawen uechter d’ganz Welt verkënnegt gëtt.
45001009	Gott, deem ech mat mengem Geescht déngen, andeems ech d’gutt Noriicht iwwert säi Jong verkënnegen, ass nämlech mäin Zeien, datt ech iech an engem Stéck a menge Gebieder ernimmen.
45001010	Ech froen ëmmer a menge Gebieder, datt et mir iergendwéi – entweder elo oder an der Zukunft – duerch de Wëlle vu Gott vergonnt wäert sinn, fir bei iech ze kommen.
45001011	Ech verlaangeren nämlech duerno, fir iech ze gesinn, fir iech eng geeschtlech Gof matzeginn an iech esou ze stäerken,
45001012	oder besser gesot, datt mir zesummen encouragéiert kënne ginn duerch een deem anere säi Glawen, souwuel duerch äre wéi duerch mäin.
45001013	Geschwëster, ech wëll, datt dir wësst, datt ech schonn dacks wëlles hat, bei iech ze kommen (mee bis elo dovunner ofgehale gouf), fir datt ech ënnert iech Friichte kéint droen, esou wéi ech et och ënnert den aneren Natioune gemaach hunn.
45001014	Ech sinn de Griichen an den Net-Griichen, de Weisen an den Toperte verflicht.
45001015	Dofir sinn ech och wëlleg, iech d’gutt Noriicht zu Roum ze verkënnegen.
45001016	Ech schumme mech nämlech net wéinst der gudder Noriicht vu Christus. Si ass jo d’Kraaft vu Gott, déi zur Rettung féiert fir jiddereen, dee gleeft: fir d’éischt dem Judd an dann dem Griich.
45001017	An dëser gudder Noriicht gëtt nämlech d’Gerechtegkeet vu Gott duerch de Glawe fir de Glawe gewisen, esou wéi et geschriwwe steet: „De Gerechte lieft duerch de Glawen.“
45001018	Gott léisst seng Roserei sichtbar ginn. Si kënnt aus dem Himmel an ass géint jidder Gottlosegkeet an Ongerechtegkeet vun de Mënsche geriicht, déi duerch hir Ongerechtegkeet d’Wourecht ënnerdrécken.
45001019	Wat iwwert Gott ze wëssen ass, ass nämlech ënnert hinnen däitlech, well Gott hinnen et däitlech gewisen huet.
45001020	Zënter der Schëpfung vun der Welt sinn nämlech déi onsichtbar Eegeschafte vu Gott (seng éiweg Muecht a seng gëttlech Natur) kloer z’erkennen, well si duerch dat, wat hie gemaach huet, kënne verstane ginn. Dofir hu si keng Entschëllegung.
45001021	Obwuel si Gott erkannt hunn, hu si hien net als Gott verherrlecht an him och net Merci gesot. Villméi gouf hiert Denken onsënneg an hiert onverstännegt Denke gouf däischter.
45001022	Si hu behaapt, si wiere weis, mee si sinn topeg ginn.
45001023	Si hunn d’Herrlechkeet vum onstierfleche Gott mat Duerstellungen agetosch, déi stierfleche Mënschen, Vigel, Déieren a Reptillie gläichen.
45001024	Dofir huet Gott si opgrond vum Verlaange vun hiren Häerzer der Onmoraleschkeet ausgeliwwert, esou datt hir Kierperen ënnerteneen entéiert ginn.
45001025	Si hunn d’Wourecht vu Gott géint eng Lige getosch an hunn esou dat, wat erschafe gouf, ugebiet an deem gedéngt aplaz vum Schëpfer, deem fir éiweg de Luef gehéiert. Amen.
45001026	Dowéinst huet Gott si hiren onéierbare physesche Leidenschaften ausgeliwwert. Hir Fraen hunn den natierleche Geschlechtsverkéier géint onnatierlechen agetosch.
45001027	Geneesou hunn och d’Männer den natierleche Geschlechtsverkéier mat der Fra opginn a goufe vun der Loscht ee fir deen anere gepaakt. Männer hu mat Männer schänterlech Dote gedriwwen an hunn u sech selwer de Loun fir hire Feeler kritt.
45001028	Si hunn d’Wëssen iwwert Gott verworf an dowéinst huet Gott si engem verduerwene Verstand ausgeliwwert, fir dat ze maachen, wat sech net gehéiert.
45001029	Si sinn erfëllt vun all Zort vun Ongerechtegkeet: Si hunn onerlaabte Sex; si si voller Boussecht, Rangstegkeet, Béiswëllegkeet, Näid, Mord, Streidereien, Bedruch an Nidderträchtegkeet; si si Klaperten a
45001030	Leitsbeschësser; si haasse Gott a veruechten déi aner; si sinn agebilt a bretzeg; si erfanne Béises a follegen den Elteren net;
45001031	si sinn onverstänneg, net vertrauenswierdeg, ouni Léift, onerbittlech an hu keng Baarmhäerzegkeet.
45001032	Och wa si d’gerecht Uerteel vu Gott kennen, datt déijéineg, déi esou Dote beginn, d’Doudesstrof verdéngen, maache si net nëmmen dat alles, mee si heeschen et och nach gutt, wann anerer et maachen.
45002001	Dofir bass du, wien och ëmmer s du bass, Mënsch, net z’entschëllegen, wann s du jugéiers. Wann s du nämlech een anere jugéiers, da veruerteels du dech selwer, well s du, deen s du jugéiers, datselwecht méchs.
45002002	Mir wëssen och, datt d’Uerteel vu Gott der Wourecht entsprécht a géint déijéineg ass, déi esou Dote beginn.
45002003	Du bass een, deen anerer jugéiert, déi esou Dote beginn, mee du begees se selwer. Mengs du da wierklech, datt s du, Mënsch, dem Uerteel vu Gott entkomme kanns?
45002004	Oder veruechts du de Räichtum vu senger Guttheet, senger Ausdauer a senger Gedold, andeems du net erkenns, datt d’Guttheet vu Gott dech zur Ëmkéier féiere soll?
45002005	Du bass déckkäppeg an däin Häerz refuséiert, fir ëmzekéieren. Dofir sammels du dir Roserei un fir den Dag vun der Roserei, da wann d’gerecht Uerteel vu Gott geoffenbaart gëtt.
45002006	Gott „bezilt jidderee sengen Doten entspriechend zeréck“ :
45002007	Déi, déi Herrlechkeet, Éier an Onstierflechkeet sichen, andeems si gedëlleg gutt Dote maachen, déi kréien éiwegt Liewen;
45002008	déi awer, déi egoistesch sinn an der Wourecht net follegen, mee der Ongerechtegkeet noginn, déi kréien d’Rage an d’Roserei ze spieren.
45002009	Nout a Misär kommen iwwert all Mënsch, dee Béises mécht, fir de Judd fir d’éischt an da fir de Griich.
45002010	Herrlechkeet, Éier a Fridde kommen awer iwwert all déi, déi Guddes doen, fir d’éischt iwwer de Judd an dann iwwer de Griich.
45002011	Gott behandelt nämlech jiddereen d’selwecht.
45002012	All déi, déi ouni d’Gesetz gesënnegt hunn, stierwen och ouni d’Gesetz. All déi, déi ënnert dem Gesetz gesënnegt hunn, ginn och duerch d’Gesetz geriicht.
45002013	Et sinn nämlech net déi an den Ae vu Gott gerecht, déi d’Gesetz héieren; mee et ginn déi gerechtgesprach, déi d’Gesetz anhalen.
45002014	Wann d’Net-Judden, déi d’Gesetz net hunn, vun Natur aus dat maachen, wat d’Gesetz verlaangt, si si sech selwer e Gesetz, och wa si d’Gesetz net hunn.
45002015	Si weisen domat, datt d’Behuelen, dat vum Gesetz verlaangt gëtt, an hiren Häerzer geschriwwe steet. Hir Gewësse bestätegen et och, well hir Gedanke si entweder ukloen oder och entschëllegen
45002016	op deem Dag, wa Gott d’Geheimnisser vum Mënsch duerch Christus Jesus riicht, opgrond vu menger gudder Noriicht.
45002017	Wann s du dech e Judd nenns, dech op d’Gesetz verléiss, iwwert däi Gott houfreg bass,
45002018	säi Wëlle kenns an dat, wat gutt ass, préiwe kanns, well s du aus dem Gesetz ënnerriicht goufs,
45002019	a wann s du och selwer dovunner iwwerzeegt bass, datt s du e Guide fir déi Blann bass, e Liicht fir déi an der Däischtert,
45002020	en Erzéier vun den Onverstännegen a Léiermeeschter vun de Kanner, well s du jo mengs am Gesetz d’Verkierperung selwer vum Wëssen an der Wourecht ze hunn,
45002021	firwat léiers du dech dann net selwer, du, deen s du een aneren ënnerriichte wëlls? Du, deen s du priedegs, datt een net klaue soll, firwat klaus du?
45002022	Du, deen s du sees, et soll een net friemgoen an d’Bestietnes briechen, firwat gees du friem a bréchs d’Bestietnes? Du, deen s du Gëtzen haass, firwat klaus du aus den Tempelen?
45002023	Du, deen s du esou houfreg iwwert d’Gesetz bass, firwat entéiers du Gott, andeems du d’Gesetz bréchs?
45002024	Et steet nämlech geschriwwen: „Den Numm vu Gott gëtt wéinst ärer ënnert den Net-Judde gelästert.“
45002025	D’ Beschneidung ass effektiv vun Notzen, wann s du d’Gesetz anhäls. Mee wann s du d’Gesetz bréchs, dann ass deng Beschneidung zur Onbeschneidung ginn.
45002026	Dofir wann en Onbeschniddenen dat anhält, wat d’Gesetz verlaangt, wäert dann net seng Onbeschneidung als Beschneidung ugerechent ginn?
45002027	Deen, dee physesch onbeschnidden ass an d’Gesetz anhält, wäert dech riichten. Du hues nämlech d’ Schrëft an d’Beschneidung, mee bréchs d’Gesetz.
45002028	E Mënsch ass net e Judd, wann hie just no baussen een ass, an d’Beschneidung ass och net eppes, wat just no baussen a physesch ass.
45002029	Villméi ass e Mënsch e Judd, wann hien ee vu bannen ass. D’Beschneidung ass am Häerz geschitt duerch de Geescht, net duerch d’Schrëft. Dësem Mënsch säi Luef kënnt net vun de Mënschen, mee vu Gott.
45003001	Ass et elo vu Virdeel e Judd ze sinn? Wat ass den Notze vun der Beschneidung?
45003002	Vill a jidder Hisiicht! Un éischter Stell kruten d’Judden d’Aussoe vu Gott uvertraut.
45003003	Wat ass, wann etlech vun hinnen net trei waren? Kann hir Ontrei d’Trei vu Gott ophiewen?
45003004	Op kee Fall! Gott ass éierlech, och wann all Mënsch e Ligener ass. Et steet nämlech geschriwwen: „Fir datt s du duerch dat, wat s du sees, gerechtgesprach gëss a gewënns, wann s du geriicht gëss.“
45003005	Mee wann eis Ongerechtegkeet d’Gerechtegkeet vu Gott ervirhieft, wat solle mir da soen? Gott, dee seng Roserei walte léisst, ass dach net ongerecht, oder? (Ech schwätzen hei a mënschlechen Termen.)
45003006	Op kee Fall! Wéi kéint Gott d’Welt soss riichten?
45003007	Wann duerch meng Ligen d’Wourecht vu Gott als nach méi grouss erwise gëtt fir seng Herrlechkeet, firwat ginn ech dann nach als Sënner geriicht?
45003008	Firwat dann net soen: „Loosst eis Béises maachen, fir datt Guddes dorauser komme kann“? (Esou wéi gewësse Leit, déi eis beschäissen, vun eis behaapten, datt mir dat géife soen. Déi ginn zu Recht veruerteelt.)
45003009	Wat solle mir da soen? Hu mir Judden iergende Virdeel? Absolut net! Mir hunn nämlech d’Uklo schonns erhuewen, datt d’Judden an och d’Griichen alleguer ënnert der Sënn stinn,
45003010	esou wéi geschriwwe steet: „Et gëtt keen, dee gerecht ass, emol net een eenzegen.
45003011	Et gëtt keen, dee versteet. Et gëtt keen, dee Gott sicht.
45003012	Alleguer hu sech ewechgedréit, alleguer zesummen daache se näischt. Et gëtt keen, dee Guddes deet, mol net een eenzegen.“
45003013	„Hir Strass ass en oppent Graf. Hir Zonge gebrauche si, fir ze bedréien.“ „Schlaangegëft ass op hire Lëpsen.“
45003014	„Hire Mond ass voller Fluch a Verbatterung.“
45003015	„Hir Féiss tommele sech, fir ëmzebréngen.“
45003016	„Zerstéierung a Misär sinn op hire Weeër;
45003017	de Wee vum Fridde kenne si net.“
45003018	„Si hunn och kee Respekt vu Gott virun Aen.“
45003019	Mir wëssen awer, datt wat d’Gesetz seet, et zu deene seet, déi ënnert dem Gesetz stinn, fir datt all Mond gestoppt gëtt an d’ganz Welt Rechenschaft viru Gott ofleet.
45003020	Et gëtt nämlech kee Mënsch virun him gerechtgesprach, just well hien d’Gesetz anhält. Duerch d’Gesetz kënnt nämlech d’Erkenntnes vun der Sënn.
45003021	Mee elo gouf eis d’Gerechtegkeet vu Gott gewisen, déi baussent dem Gesetz steet a vum Gesetz a vun de Prophéite bezeit gëtt.
45003022	Et ass d’Gerechtegkeet, déi vu Gott kënnt duerch de Glawen un de Jesus Christus. Si ass fir jiddereen an u jiddereen, dee gleeft. Et gëtt nämlech keen Ënnerscheed gemaach,
45003023	well jidderee gesënnegt an d’Herrlechkeet vu Gott net erreecht huet.
45003024	Mee si gi gerechtgesprach duerch d’Gnod, ouni datt et si eppes kascht, duerch d’Erléisung, déi duerch de Jesus Christus kënnt.
45003025	Gott hat de Jesus als Boussdeckel fir d’Sënn bestëmmt duerch de Glawen u säi Blutt. Hien huet dat als Zeeche vu senger Gerechtegkeet gemaach, well a senger Gedold hien iwwert d’Sënnen, déi an der Vergaangenheet begaange goufen, ewechgaangen ass.
45003026	Dat war en Zeeche vu Gott senger Gedold zu dëser Zäit, fir ze weisen, datt hie gerecht ass an och gerecht mécht wéinst dem Glawen un de Jesus.
45003027	Kann ee sech dann iwwerhaapt nach bretzen? Dat ass ausgeschloss. Duerch wéi e Gesetz ass et dann ausgeschloss? Duerch e Gesetz, dat op Wierker baut? Nee, mee duerch e Gesetz, dat op Glawe baséiert.
45003028	Dofir schlussfolgere mir, datt e Mënsch duerch de Glawen an net duerch d’Anhale vum Gesetz gerechtgesprach gëtt.
45003029	Oder ass Gott nëmmen de Gott vun de Judden? Ass hien net och de Gott vun den Net-Judden? Ma sécher ass hien och de Gott vun den Net-Judden.
45003030	Gott ass nämlech eent an dofir sprécht hien déi Beschnidden duerch de Glawen an déi Onbeschnidden duerch de Glawe gerecht.
45003031	Annuléiere mir elo d’Gesetz duerch de Glawen? Op kee Fall! Villméi affirméiere mir d’Gesetz.
45004001	Wat solle mir da vum Abraham soen? Wat huet hien, eise Virfueren, erausfonnt?
45004002	Wann den Abraham nämlech duerch dat, wat hie gemaach huet, gerechtgesprach gouf, dann hätt hien e Grond, fir sech ze bretzen, mee net viru Gott.
45004003	Wat seet d’ Schrëft dozou? „Den Abraham huet Gott gegleeft an dat gouf him als Gerechtegkeet ugerechent.“
45004004	Wann e Mënsch schaffe geet, kritt hien de Loun net als Kaddo, mee well hien e verdéngt huet.
45004005	Deemjéinegen, deen net schafft, mee op dee vertraut, deen déi Gottlos gerechtsprécht, deem gëtt säi Glawen als Gerechtegkeet ugerechent.
45004006	Geneesou schwätzt den David vum Sege vum Mënsch, deem Gott Gerechtegkeet onofhängeg vun Doten urechent:
45004007	„Geseent sinn déi, déi hir gesetzlos Dote verzie kruten, an deenen hir Sënnen zougedeckt goufen.
45004008	Geseent ass de Mënsch, dee seng Sënn net vum Här ugerechent kritt.“
45004009	Gëllt dëse Segen dann nëmme fir déi Beschnidden oder och fir déi Onbeschnidden? Mir soe jo, datt „de Glawen dem Abraham als Gerechtegkeet ugerechent gouf.“
45004010	Wéi gouf en him dann ugerechent? War et éier hie beschnidde gouf oder duerno? Et war éier hie beschnidde gouf, net duerno!
45004011	Hie krut d’Zeeche vun der Beschneidung als Sigel vun der Gerechtegkeet, déi him ugerechent gouf op Grond vu sengem Glawen, wéi hien nach onbeschnidde war. Esou gouf hien de Papp vun all deenen, déi gleewen an net beschnidde sinn, fir datt och hinne Gerechtegkeet ugerechent gëtt.
45004012	Hie gouf och de Papp vun all de Beschniddenen, déi net nëmme beschnidde sinn, mee och an de Foussspure vum Glawe ginn, deen eise Papp Abraham hat, wéi hien nach onbeschnidde war.
45004013	Et war nämlech net wéinst dem Gesetz, datt dem Abraham a sengen Nokommen d’Versprieche gemaach gouf, datt hie géif d’Welt ierwen, mee et war wéinst der Gerechtegkeet, déi duerch de Glawe kënnt.
45004014	Wa si nämlech wéinst dem Gesetz zu Ierwe ginn, dann ass de Glawe sënnlos an d’Verspriechen ass annuléiert.
45004015	Dat Gesetz bewierkt nämlech Roserei; an do, wou et dat Gesetz net gëtt, gëtt et och keng Iwwertriedung.
45004016	Dofir kënnt d’Verspriechen duerch de Glawen, fir datt et d’Gnod vu Gott erweise kann an esou all dem Abraham sengen Nokomme verséchert ka ginn. D’Versprieche gëtt net nëmmen deene verséchert, déi duerch d’Gesetz Nokomme sinn, mee och deenen, déi dem Abraham säi Glawen hunn, deen de Papp vun eis all ass.
45004017	(Grad ewéi geschriwwe steet: „Ech hunn dech zum Papp vu villen Natioune gemaach.“ ) Hien ass eise Papp viru Gott, deem hie gegleeft huet an deen den Doudege Liewe schenkt an dat, wat net existéiert, an d’Existenz rifft.
45004018	Entgéint all Hoffnung huet den Abraham voller Hoffnung gegleeft an esou gouf hien de „Papp vu villen Natiounen“, esou wéi hie gesot krut: „Esou grouss gëtt d’Zuel vun dengen Nokommen.“
45004019	Ouni am Glawe schwaach ze ginn, huet hie festgestallt, datt säi Kierper schonn esou gutt ewéi dout war (well hien ongeféier honnert Joer al war) an datt d’Sara keng Kanner méi kréie konnt.
45004020	Hien huet net am Onglawen um Versprieche vu Gott gezweiwelt, mee villméi gouf hien am Glawe gestäerkt, wéi hie Gott verherrlecht huet.
45004021	Hie war nämlech fest dovunner iwwerzeegt, datt Gott dat maache kann, wat hie versprach huet.
45004022	Dofir gouf säi Glawen him als Gerechtegkeet ugerechent.
45004023	„Dat gouf him ugerechent“ gouf net eleng fir den Abraham geschriwwen,
45004024	mee och fir eis. Och eis gëtt en ugerechent, déi un dee gleewen, deen eisen Här Jesus vun den Doudegen operstoe gelooss huet.
45004025	De Jesus gouf wéinst eisen Iwwertriedungen ausgeliwwert a gouf operwächt, fir eis gerecht ze maachen.
45005001	Mir goufen duerch de Glawe gerechtgesprach an dofir hu mir Fridde mat Gott duerch eisen Här Jesus Christus.
45005002	Duerch hien hu mir och opgrond vun eisem Glawen Zougang zu dëser Gnod, an där mir stinn. Mir bretzen eis wéinst der herrlecher Hoffnung, déi vu Gott kënnt.
45005003	Mee net nëmmen dat! Mir bretzen eis och wéinst eiser Nout, well mir wëssen, datt Nout Ausdauer bewierkt,
45005004	Ausdauer e staarke Charakter an e staarke Charakter Hoffnung.
45005005	An Hoffnung enttäuscht net, well d’Léift vu Gott ass an eis Häerzer ausgeschott ginn duerch den hellege Geescht, deen eis gi gouf.
45005006	Wéi mir nach hëlleflos waren, ass Christus zum richtege Moment fir déi Gottlos gestuerwen.
45005007	Et ass ganz seelen, datt ee fir e gerechte Mënsch stierft, obwuel ee sech villäicht géif trauen, fir e gudde Mënsch säi Liewen ze loossen.
45005008	Mee Gott huet seng Léift fir eis op dës Manéier gewisen: Wéi mir nach Sënner waren, ass Christus fir eis gestuerwen.
45005009	Wa mir elo duerch säi Blutt gerechtgesprach goufen, da gi mir ëmsou méi duerch hie vun der Roserei gerett.
45005010	Wa mir mat him duerch den Doud vu sengem Jong versöhnt goufen, wéi mir nach Feinde vu Gott waren, ëm wéi vill méi gi mir, nodeems mir elo versöhnt goufen, duerch säi Liewe gerett!
45005011	An net nëmmen dat, mir bretzen eis och nach a Gott duerch eisen Här Jesus Christus, duerch dee mir mat Gott versöhnt goufen.
45005012	Dofir, grad wéi duerch ee Mënsch d’Sënn an d’Welt koum an duerch d’Sënn den Doud, esou huet den Doud sech an all Mënsch verbreet, well jidderee gesënnegt huet.
45005013	D’Sënn war an der Welt éier et d’Gesetz gouf an dach gëtt d’Sënn engem net ugerechent, wann et kee Gesetz gëtt.
45005014	Trotzdeem huet den Doud vum Adam bis bei de Moses regéiert, esouguer iwwert déi, déi net esou wéi den Adam gesënnegt haten. Den Adam huet op deen higewisen, deen nach komme sollt.
45005015	Mee de Kaddo ass net ewéi d’Iwwertriedung. Wann der nämlech vill duerch engem Mann seng Iwwertriedung gestuerwe sinn, ëm wéi vill méi kruten déi vill d’Gnod vu Gott an de Kaddo iwwerméisseg geschenkt duerch d’Gnod vun deem enge Mann, de Jesus Christus!
45005016	De Kaddo kann och net mat der Sënn vun deem enge Mann verglach ginn. D’Uerteel, dat wéinst där enger Iwwertriedung gesprach gouf, huet nämlech zum Verdame geféiert, mee de Kaddo, dee wéinst villen Iwwertriedunge koum, huet zur Gerechtspriechung geféiert.
45005017	Wann nämlech den Doud duerch deen ee regéiert huet wéinst deem enge Mann senger Iwwertriedung, ëmsou méi wäerten déi, déi den Iwwerfloss vun der Gnod an de Kaddo vun der Gerechtegkeet unhuelen, duerch deen ee Mann, de Jesus Christus, am Liewe regéieren.
45005018	An anere Wierder: Esou wéi eng Iwwertriedung zum Verdame vun all Mënsch geféiert huet, esou huet eng gerecht Dot zur Gerechtegkeet, déi Liewe bréngt, fir all Mënsch geféiert.
45005019	Esou wéi deen ee Mann net gefollegt huet an der vill esou zu Sënner gemaach goufen, esou ginn der vill gerechtgesprach, well deen ee Mann gefollegt huet.
45005020	D’Gesetz koum dobäi, fir d’Iwwertriedung méi offensichtlech ze maachen. Mee do, wou d’Sënn méi offensichtlech ginn ass, ass d’Gnod ëmsou méi offensichtlech ginn.
45005021	Dat ass geschitt, fir datt esou wéi d’Sënn duerch den Doud regéiert huet, elo och d’Gnod duerch d’Gerechtegkeet regéiere soll, wat zu éiwegem Liewe féiert duerch eisen Här Jesus Christus.
45006001	Wat solle mir elo soen? Solle mir weiderhi sënnegen, fir datt d’Gnod offensichtlech ka ginn?
45006002	Op kee Fall! Wéi kënne mir, déi mir dout si fir d’Sënn, nach ëmmer an der Sënn liewen?
45006003	Wësst dir net, datt mir, déi mir a Christus Jesus gedeeft goufen, och a säin Doud gedeeft goufen?
45006004	Mir goufe jo duerch d’Daf zesumme mat him an den Doud begruewen, fir datt och mir kënnen an engem neie Liewe liewen, esou wéi Christus duerch dem Papp seng Herrlechkeet vun den Doudegen operwächt gouf.
45006005	Wa mir nämlech duerch säin Doud mat him vereent an identifizéiert gi sinn, da gi mir och duerch eng Operstéiung wéi seng mat him vereent an identifizéiert.
45006006	Mir wësse jo, datt eis al Persoun zesumme mat him gekräizegt gouf, fir datt de sënnege Kierper keng Muecht méi iwwert eis huet, esou datt mir der Sënn net méi ënnerdéngeg sinn
45006007	(well deen, dee gestuerwen ass, gouf vun der Sënn fräigesprach).
45006008	Wa mir awer mat Christus gestuerwe sinn, da gleewe mir och, datt mir mat him liewen.
45006009	Mir wëssen, datt Christus vun den Doudegen operwächt ginn ass an ni méi stierft. Den Doud huet keng Autoritéit méi iwwert hien.
45006010	Wéi hien nämlech gestuerwen ass, war hien ee fir alle Mol dout fir d’Sënn. D’Liewen, dat hien elo lieft, lieft hie fir Gott.
45006011	Esou musst och dir iech der Sënn géintiwwer als dout betruechten, mee Gott géintiwwer als lieweg duerch de Jesus Christus, eisen Här.
45006012	Dofir loosst d’Sënn äre stierfleche Kierper net kontrolléieren, fir datt dir senge Verlaangen net follegt.
45006013	Dir däerft och keen Deel vun ärem Kierper als Waffe vun der Ongerechtegkeet an den Déngscht vun der Sënn stellen. Mee stellt iech an den Déngscht vu Gott, wéi Mënschen, déi vun den Doudegen operwächt sinn. Stellt är Glidder als Waffe vun der Gerechtegkeet an den Déngscht vu Gott.
45006014	D’Sënn huet nämlech keng Autoritéit iwwert iech, well dir net ënnert dem Gesetz stitt, mee ënnert der Gnod.
45006015	Wat elo? Solle mir weiderhi sënnegen, well mir net ënnert dem Gesetz stinn, mee ënnert der Gnod? Op kee Fall!
45006016	Dir wësst dach: Wann dir iech als Dénger dozou verflicht, fir ze follegen, da sidd dir Dénger vun deem, deem dir follegt, sief dat der Sënn, wat zum Doud féiert, oder dem Follegen, wat zur Gerechtegkeet féiert.
45006017	Mir soe Gott Merci, datt dir mat ganzem Häerz dem Virbild vun der Léier, déi iech iwwerliwwert gouf, gefollegt hutt, och wann dir Dénger vun der Sënn waart.
45006018	Dir gouft vun der Sënn befreit a sidd Dénger vun der Gerechtegkeet ginn.
45006019	(Ech schwätzen a mënschlechen Termen, wéinst ärer mënschlecher Schwaachheet.) Grad wéi dir fréier är Glidder an den Déngscht vun der Onmoraleschkeet an der Gesetzlosegkeet gestallt hutt, déi zur Gesetzlosegkeet geféiert hunn, esou sollt dir elo är Glidder an den Déngscht vun der Gerechtegkeet stellen, déi zur Hellegung féiert.
45006020	Wéi dir nämlech am Déngscht vun der Sënn waart, waart dir fräi, wat d’Gerechtegkeet ugeet.
45006021	Wat fir e Benefice hat dir deemools vun deem, wéinst deem dir iech elo schummt? D’Resultat vun all deem ass den Doud.
45006022	Dir sidd awer elo vun der Sënn befreit an Dénger vu Gott ginn. Elo hutt dir äre Benefice, deen zur Hellegung féiert, an d’Resultat ass éiwegt Liewen.
45006023	De Loun vun der Sënn ass nämlech den Doud, mee de Kaddo vu Gott ass éiwegt Liewen duerch Christus Jesus, eisen Här.
45007001	Geschwëster, wësst dir dann net (ech schwätze jo mat deenen, déi d’Gesetz kennen), datt d’Gesetz iwwert e Mënsch Autoritéit huet esoulaang hie lieft?
45007002	Zum Beispill ass eng bestuete Fra duerch d’Gesetz un hire Mann gebonnen, esoulaang hie lieft. Wann de Mann awer stierft, dann ass si fräi wat d’Gesetz iwwert de Mann ugeet.
45007003	Dofir gëtt si als Fra, déi friemgaangen ass, bezeechent, wa si sech zu Liefzäit vun hirem Mann mat engem anere Mann aléisst. Mee wann hire Mann stierft, dann ass si fräi vun dësem Gesetz. Wa si sech da mat engem anere Mann aléisst, da gëtt si net als Fra, déi friemgaangen ass, bezeechent.
45007004	Meng Geschwëster, geneesou sidd och dir duerch de Läif vu Christus gestuerwen, wat d’Gesetz ugeet, fir datt dir engem anere gehéiert, nämlech him, dee vun den Doudegen operstanen ass, esou datt dir fir Gott Friichten drot.
45007005	Wéi mir nämlech nach no eiser natierlecher Tendenz gelieft hunn, hunn d’sënneg Begierlechkeeten duerch d’Gesetz an all eise Glidder gewierkt, esou datt mir dem Doud Friichte bruecht hunn.
45007006	Elo si mir awer vum Gesetz befreit ginn, well mir dout si fir dat, wat eis festgehalen huet. Mir si befreit ginn, fir datt mir an enger neier Manéier vum Geescht déngen an net an der aler Manéier vum Geschriwwenen.
45007007	Wat solle mir elo soen? Ass d’Gesetz Sënn? Op kee Fall! Am Géigendeel, ech hätt d’Sënn net kennegeléiert, wann d’Gesetz net gewiescht wier. Zum Beispill hätt ech net gewosst, wat et wier ze begieren, wann d’Gesetz net gesot hätt: „Begier net!“
45007008	Mee d’Sënn huet duerch d’Gebot eng Geleeënheet erfaasst an huet a mir jidder Zort vu Begierlechkeeten ervirgeruff. Ouni d’Gesetz ass d’Sënn nämlech dout.
45007009	Fréier hunn ech ouni d’Gesetz gelieft, mee wéi d’Gebot koum, gouf d’Sënn a mir nees lieweg an ech si gestuerwen.
45007010	D’Gebot, dat Liewe brénge sollt, huet fir mech zum Doud geféiert.
45007011	D’Sënn huet nämlech duerch d’Gebot eng Geleeënheet ergraff, huet mech verféiert an duerch d’Gebot huet se mech ëmbruecht.
45007012	D’Gesetz ass also helleg an d’Gebot ass helleg, gerecht a gutt.
45007013	Huet dann elo dat, wat gutt ass, mir den Doud bruecht? Op kee Fall! Am Géigendeel, d’Sënn huet den Doud a mir bewierkt duerch dat, wat gutt ass, fir datt d’Sënn als Sënn erkannt gëtt an datt duerch d’Gebot d’Sënn duerch an duerch sënneg gëtt.
45007014	Mir wëssen nämlech, datt d’Gesetz geeschtlech ass. Ech awer sinn aus Fleesch a Blutt a sinn un d’Sënn verkaf ginn.
45007015	Ech verstinn nämlech net, wat ech maachen: Ech maachen net dat, wat ech mache wëll, mee maachen dat, wat ech haassen.
45007016	Wann ech dat maachen, wat ech net maache wëll, stëmmen ech zou, datt d’Gesetz gutt ass.
45007017	Et sinn also net ech selwer, deen esou handelt, mee et ass d’Sënn, déi a mir lieft.
45007018	Ech weess nämlech, datt näischt Guddes a mir ass, dat heescht a menger sënneger Natur. Ech hunn zwar de Wonsch a mir, dat Gutt ze maachen, mee d’Capacitéit, fir et ze maachen, feelt mir.
45007019	Dat Gutt, wat ech maache wëll, maachen ech net. Amplaz dovun, maachen ech dat Béist, wat ech net maache wëll!
45007020	Wann ech dat maachen, wat ech net maache wëll, da sinn net ech et, deen et mécht, mee d’Sënn, déi a mir lieft.
45007021	Ech hunn also dës Regel erausfonnt: Och wann ech dat Gutt maache wëll, ass dat Béist bei mir.
45007022	A mengem bannenzege Wiese freeën ech mech um Gesetz vu Gott,
45007023	mee a menge Glidder gesinn ech en anert Gesetz, dat géint d’Gesetz vu mengem Verstand kämpft a mech ënnert dem Gesetz vun der Sënn, dat a menge Glidder ass, gefaangen hält.
45007024	Wat sinn ech e miserabele Mënsch! Wie soll mech aus dësem stierfleche Kierper retten?
45007025	Ech soe Gott Merci – dat geschitt duerch de Jesus Christus eisen Här! Deemno déngen ech engersäits mat mengem Verstand dem Gesetz vu Gott, mee anerersäits déngen ech mat der sënneger Natur dem Gesetz vun der Sënn.
45008001	Dofir gëtt et elo keng Veruerteelung fir déi, déi a Christus Jesus sinn, déi net no der sënneger Natur liewen, mee nom Geescht.
45008002	D’Gesetz vum Geescht, dee Liewe gëtt, huet mech nämlech duerch Christus Jesus vum Gesetz vun der Sënn a vum Doud befreit.
45008003	Wat d’Gesetz net maache konnt, well et duerch déi sënneg Natur schwaach war, huet Gott gemaach, andeems hie säin eegene Jong a Form vun engem stierfleche Kierper wéinst der Sënn geschéckt huet. Esou huet hien d’Sënn an der mënschlecher Natur veruerteelt,
45008004	fir datt d’Gerechtegkeet, déi d’Gesetz verlaangt, an eis erfëllt ka ginn, déi net no der sënneger Natur, mee nom Geescht liewen.
45008005	Déi, déi no der sënneger Natur liewen, hunn d’Aart a Weis, fir ze denken, vun der sënneger Natur, mee déi, déi nom Geescht liewen, hunn d’Aart a Weis, fir ze denken, vum Geescht.
45008006	D’Aart a Weis, fir ze denken, vun der sënneger Natur ass den Doud, mee d’Aart a Weis, fir ze denken, vum Geescht ass Liewen a Fridden.
45008007	D’Aart a Weis, fir ze denken, vun der sënneger Natur ass nämlech Feindschaft mat Gott; si uerdent sech nämlech dem Gesetz vu Gott net ënner a si kann dat och net.
45008008	Déi, déi no der sënneger Natur liewen, kënne Gott net gefalen.
45008009	Dir lieft awer net no der sënneger Natur, mee nom Geescht, wann de Geescht vu Gott an iech lieft. Wien awer de Geescht vu Christus net huet, dee gehéiert him net.
45008010	Mee wa Christus an iech ass, dann ass äre Kierper wéinst der Sënn dout, mee de Geescht ass Liewe wéinst der Gerechtegkeet.
45008011	Wann awer de Geescht vun deem, deen de Jesus vun den Doudegen operstoe gelooss huet, an iech lieft, da mécht deen, deen de Christus vun den Doudegen operstoe gelooss huet, och är stierflech Kierperen duerch de Geescht, deen an iech lieft, lieweg.
45008012	Dowéinst, Geschwëster, si mir eiser sënneger Natur näischt schëlleg, fir no der sënneger Natur ze liewen.
45008013	Wann dir no der sënneger Natur lieft, da stierft dir. Mee wann dir duerch de Geescht d’Dote vum Kierper ëmbréngt, da lieft dir.
45008014	All déi, déi vum Geescht vu Gott geleet ginn, si Kanner vu Gott.
45008015	Dir hutt nämlech net nees e Geescht vun der Sklaverei kritt, fir zeréck an d’Angscht ze falen, mee dir hutt e Geescht vun der Adoptioun kritt, duerch dee mir ruffen: „ Abba! Papp!“
45008016	De Geescht selwer bestätegt zesumme mat eisem Geescht, datt mir Kanner vu Gott sinn.
45008017	Wa mir Kanner sinn, da si mir och Ierwen (Ierwe vu Gott a Mat-Ierwe vu Christus), wa mir wierklech zesumme mat him leiden, fir och zesumme mat him verherrlecht ze ginn.
45008018	Ech sinn iwwerzeegt, datt d’Leiden, duerch déi mir elo ginn, net mat der Herrlechkeet, déi nach an eis geoffenbaart gëtt, ze vergläiche sinn.
45008019	D’Schëpfung waart mat Spannung op dee Moment, an deem d’Kanner vu Gott geoffenbaart ginn.
45008020	D’Schëpfung gouf nämlech der Sënnlosegkeet ënnerworf, net aus fräie Stécker, mee wéinst deem, dee se ënnerworf huet, an der Hoffnung,
45008021	datt d’Schëpfung selwer aus dem Verdierfnes befreit gëtt, deem se versklaavt ass, fir an déi herrlech Fräiheet vun de Kanner vu Gott ze kommen.
45008022	Mir wëssen nämlech, datt d’ganz Schëpfung bis elo gekeimt huet, wéi wa si an de Wéie léich.
45008023	Net nëmmen d’Schëpfung keimt, mee och mir, déi mir d’Éischtfruucht vum Geescht hunn, keimen ënnerlech, andeems mir ongedëlleg op eis Adoptioun waarden, dat heescht d’Erléisung vun eisem Kierper.
45008024	An dëser Hoffnung goufe mir gerett. Mee Hoffnung, déi ee gesäit, ass keng Hoffnung. Wien hofft schonn op dat, wat hie gesäit?
45008025	Mee wa mir op dat hoffen, wat mir net gesinn, da waarde mir gedëlleg drop.
45008026	Geneesou hëlleft de Geescht eis an eiser Schwächt, well mir wëssen net, wéi mir biede sollen, esou wéi et sech gehéiert. De Geescht selwer trëtt fir eis mat Gekeims an, dat net kann a Wierder gefaasst ginn.
45008027	Deen, deen eis Häerzer erfuerscht, weess, wat de Geescht am Sënn huet, well de Geescht nom Wëlle vu Gott fir déi Helleg antrëtt.
45008028	Mir wëssen och, datt Gott bei deenen, déi hie gär hunn, alles zum Gudde féiert, bei deenen, déi no sengem Plang beruff sinn.
45008029	Déi, déi Gott nämlech am Viraus kannt huet, huet hien och am Viraus dozou bestëmmt, fir sengem Jong ëmmer méi ze gläichen, fir datt hien den Éischtgebuerenen ënnert ville Geschwëster wier.
45008030	Déi, déi hie virausbestëmmt huet, huet hien och beruff; déi, déi hie beruff huet, huet hien och gerechtgesprach; déi, déi hie gerechtgesprach huet, huet hien och verherrlecht.
45008031	Wat solle mir dann elo heizou soen? Wa Gott fir eis ass, wie kann da géint eis sinn?
45008032	Hien huet säin eegene Jong net verschount, mee huet hie fir eis all hierginn. Wéi sollt hien net och eis alles mat him schenken?
45008033	Wie kann déi Auserwielte vu Gott ukloen? Keen! Et ass nämlech Gott, dee gerechtsprécht.
45008034	Wien ass deen, dee veruerteelt? Keen! Et ass nämlech Christus, dee gestuerwen ass (villméi nach, deen operstanen ass), deen zur Rietser vu Gott sëtzt an dee fir eis antrëtt.
45008035	Wie kann eis vun der Léift vu Christus trennen? Kënne Leed, Misär, Verfolgung, Honger, Nout, Gefor oder Krich dat maachen?
45008036	Et steet jo geschriwwen: „Wéinst denger gi mir de ganzen Dag ëmbruecht, mir gi wéi Schof betruecht, déi geschluecht ginn.“
45008037	Nee! An all deem si mir absolut Gewënner duerch deen, deen eis gär hat.
45008038	Ech sinn nämlech iwwerzeegt, datt weder den Doud nach d’Liewen, weder Engelen nach Dämonen nach Muechten, weder dat, wat an der Géigewaart ass, nach dat, wat an der Zukunft läit,
45008039	weder den héchsten Himmel nach déi déifsten Äerd nach soss iergendeppes, wat erschafe gouf, eis vun der Léift vu Gott trenne kann, déi duerch Christus Jesus, eisen Här, gewise gouf.
45009001	Ech soen d’Wourecht a Christus! Ech léien net! Mäi Gewësse bestätegt mir duerch den hellege Geescht,
45009002	datt mäin Häerz voller Trauer a bestänneger Péng ass.
45009003	Ech wënsche mir, datt ech selwer verflucht wier, vu Christus getrennt, wann dat menge Geschwëster hëllefe kéint, déi déiselwecht Ofstamung hunn ewéi ech.
45009004	Si sinn Israeliten. Hinne gehéiert d’Adoptioun, d’Herrlechkeet vu Gott, d’ Allianzen, d’Gesetz, d’Déngschter am Tempel an d’Verspriechen.
45009005	Hinne gehéieren och d’Patriarchen, vun deenen de Messias als Mënsch ofstaamt, deen iwwert allem steet, dee Gott ass an deen éiweg gelueft gëtt. Amen.
45009006	Et ass jo awer net esou, datt d’Wuert vu Gott hifälleg gi wier. Et sinn nämlech net alleguer déi, déi vun Israel ofstamen, en Deel vun Israel.
45009007	Si sinn och net alleguer Kanner vum Abraham, just well si seng Nokomme sinn. Villméi: „Duerch den Isaak gëtt däin Nokomme genannt.“
45009008	Dat heescht, datt d’Kanner vu mënschlecher Ofstamung net d’Kanner vu Gott sinn, mee villméi ginn d’Kanner vum Verspriechen als Nokomme betruecht.
45009009	D’Versprieche gouf nämlech esou ausgedréckt: „Ech kommen d’nächst Joer ëm dës Zäit bei dech zeréck an dann huet deng Fra Sara e Jong.“
45009010	Et war net nëmme beim Sara esou, mee och beim Rebekka, dat vun engem eenzege Mann, eisem Papp Isaak, schwanger gouf.
45009011	Nach éier d’Kanner op d’Welt komm waren a weder Guddes nach Béises gemaach haten (dat war, fir datt de Plang vu Gott géif bestoe bleiwen, well e sengem Choix entsprieche géif, e Choix, deen net op Dote baséiert, mee op deen, dee berifft),
45009012	krut hatt gesot: „Den Eelsten déngt dem Jéngsten.“
45009013	Esou wéi geschriwwe steet: „De Jakob hat ech gär, mee den Esau hunn ech gehaasst.“
45009014	Wat solle mir dozou soen? Gëtt et bei Gott éieren Ongerechtegkeet? Op kee Fall!
45009015	Zum Moses seet hien: „Wiem ech mech erbaarmen, deem erbaarmen ech mech a mat wiem ech Matleed hunn, mat deem hunn ech Matleed.“
45009016	Schlussendlech hänkt et also net vum mënschleche Wëllen oder Striewen of, mee vum Erbaarme vu Gott.
45009017	D’ Schrëft seet nämlech zum Pharao: „Grad aus dësem Grond hunn ech dech erhuewen, fir kënne meng Muecht duerch dech ze weisen an datt mäin Numm uechter d’ganz Welt verkënnegt gëtt.“
45009018	Dofir erbaarmt sech Gott deenen, deenen hie sech erbaarme wëllt, an hie mécht déi verbruet, déi hie wëllt verbruet maachen.
45009019	Elo wäerts du mech froen: „Firwat reprochéiert hien eis dann nach eppes? Wie ka sengem Wëlle widderstoen?“
45009020	Am Géigendeel, wie bass du, Mënsch, fir Gott ze widderspriechen? Seet éieren dat, wat geformt gouf, zu deem, deen et geformt huet: „Firwat hues du mech esou gemaach?“
45009021	Ass den Aulebäcker net Meeschter iwwert säi Leem? Kann hien net aus därselwechter Mass e Behälter fir den éierbaren an ee fir den onéierbare Gebrauch maachen?
45009022	Wat ass wa Gott, dee seng Roserei a seng Muecht bekanntmaache wollt, mat grousser Gedold d’Behälter erdroen huet, déi gemaach goufen, fir zerstéiert ze ginn?
45009023	Wat ass wann hien dat gemaach huet, fir de Räichtum vu senger Herrlechkeet un de Behälter vum Erbaarmen z’erweisen, déi hie schonns am Viraus fir d’Herrlechkeet virbereet huet?
45009024	Mir sinn déi, déi hie beruff huet, net nëmme vun de Judden, mee och vun den Net-Judden.
45009025	Hie seet och beim Hoschea: „Dat, wat net mäi Vollek war, nennen ech ‚mäi Vollek‘ an dat Vollek, wat kee gär hat, nennen ech ‚Dat, wat ech gär hunn‘.“
45009026	„Et geschitt op där Plaz, wou hinne gesot gouf: ‚Dir sidd net mäi Vollek‘, datt si do Kanner vum liewege Gott genannt ginn.“
45009027	De Yesaia rifft iwwert Israel aus: „Och wann d’Zuel vun de Kanner vun Israel ewéi de Sand um Mier ass, dach gëtt nëmmen e Rescht gerett.
45009028	Hie féiert nämlech d’Uerteel an der Gerechtegkeet aus a bréngt et zu Enn, well den Här féiert d’Uerteel séier a grëndlech iwwert d’Äerd aus.“
45009029	Esou huet och de Yesaia prophezeit: „Wann den Här vun den himmleschen Arméien eis net en Nokomme gelooss hätt, da wiere mir wéi Sodom ginn an hätte Gomorra geglach.“
45009030	Wat solle mir dozou soen? Dat hei: D’Net-Judden, déi der Gerechtegkeet net nogejot sinn, krute Gerechtegkeet, mee eng Gerechtegkeet, déi aus dem Glawe staamt.
45009031	Mee Israel huet d’Gesetz vun der Gerechtegkeet net erreecht, och wann et nom Gesetz vun der Gerechtegkeet gestrieft huet.
45009032	Firwat? Si hunn net aus dem Glawen duerno gestrieft, mee esou wéi wann et géif aus Dote vum Gesetz stamen. Si sinn nämlech iwwert de Stolperstee getrollt.
45009033	Esou wéi geschriwwe steet: „Kuck! Ech leeën e Steen, fir driwwer ze trëllen, an e Fiels vun der Beleidegung an Zion nidder.“ „Wien un hie gleeft, gëtt net enttäuscht.“
45010001	Geschwëster, mäin Häerzenswonsch a mäi Gebiet u Gott fir Israel sinn, datt si gerett ginn.
45010002	Ech kann nämlech bestätegen, datt si äifreg fir Gott sinn, mee hiren Äifer ass net op Erkenntnes gebaut.
45010003	Si hunn nämlech d’Gerechtegkeet vu Gott net kannt an hu probéiert hir eege Gerechtegkeet opzebauen. Dofir hu si sech der Gerechtegkeet vu Gott net ënnerworf.
45010004	Christus ass nämlech d’Zil vum Gesetz an esou ka jiddereen, dee gleeft, Gerechtegkeet kréien.
45010005	De Moses beschreift d’Gerechtegkeet, déi aus dem Gesetz staamt: „De Mënsch, deen dat alles anhält, lieft doduerch.“
45010006	Mee d’Gerechtegkeet, déi aus dem Glawe staamt, seet dat hei: „So net an dengem Häerz: ‚Wie kann an den Himmel eropgoen?‘“ (dat ass, fir Christus erofzehuelen),
45010007	oder: „‚Wie kann an déi onendlech Déift erofgoen?‘“ (dat ass, fir Christus vun den Doudegen zeréckzehuelen).
45010008	Mee wat seet d’Schrëft? „D’Wuert ass dir no, an dengem Mond an an dengem Häerz.“ Dat hei ass d’Botschaft vum Glawen, déi mir verkënnegen:
45010009	Wann s du mat dengem Mond den Här Jesus bekenns an an dengem Häerz gleefs, datt Gott hie vun den Doudegen operstoe gelooss huet, da gëss du gerett.
45010010	Mam Häerz gleeft een nämlech an da gëtt ee gerechtgesprach; mam Mond bekennt een an da gëtt ee gerett.
45010011	D’ Schrëft seet nämlech: „Wien un hie gleeft, gëtt net enttäuscht.“
45010012	Et gëtt nämlech keen Ënnerscheed tëschent Judd a Griich, well deeselwechten Här Här vu jidderengem ass. Hien ass mat jidderengem generéis, dee sech op hie berifft.
45010013	„Jiddereen, dee sech op den Numm vum Här berifft, gëtt gerett.“
45010014	Mee wéi solle si sech op dee beruffen, un dee si net gleewen? Wéi solle si un dee gleewen, vun deem si näischt héieren hunn? Wéi solle si héieren ouni een, deen hinne priedegt?
45010015	Wéi solle si priedegen, wa si net geschéckt goufen? Esou wéi geschriwwe steet: „Wéi wëllkomm sinn d’Féiss vun deenen, déi Fridde verkënnegen, déi d’gutt Noriicht vu Guddem verkënnegen!“
45010016	Si hunn awer net alleguer der gudder Noriicht gefollegt. De Yesaia seet: „Här, wien huet eiser Priedegt gegleeft?“
45010017	De Glawe kënnt duerch d’Priedegt an d’Priedegt duerch d’Wuert vu Gott.
45010018	Ech froen awer: Hu si net héieren? Ma sécher! „Hir Stëmm ass uechter d’Welt gaangen an hir Wierder bis un d’Enn vun der Äerd.“
45010019	Mee ech froen: Huet Israel net verstanen? Fir d’éischt sot de Moses: „Ech wëll iech jalous maachen op e Vollek, dat keent ass; iwwert e Vollek, dat näischt versteet, wëll ech iech rose maachen.“
45010020	De Yesaia traut sech esouguer ze soen: „Ech gouf vun deene fonnt, déi mech net gesicht hunn an deenen, déi net no mir gefrot hunn, gouf ech sichtbar.“
45010021	Mee iwwert Israel seet hien: „De ganzen Dag hunn ech meng Hänn no engem Vollek ausgestreckt, dat net follegt an tockeg ass.“
45011001	Soen ech elo, datt Gott säi Vollek verstouss huet? Op kee Fall! Ech sinn nämlech och en Israelit, en Nokomme vum Abraham, vum Stamm Benyamin.
45011002	Gott huet säi Vollek, dat hie virun der Zäit kannt huet, net verstouss. Oder wësst dir net, wat d’ Schrëft iwwert den Elia seet? Hien huet sech jo bei Gott iwwert Israel beklot:
45011003	„Här, si hunn deng Prophéiten ëmbruecht an hunn deng Altär ofgerappt. Ech eleng sinn iwwereg bliwwen, an och mech probéiere si ëmzebréngen.“
45011004	Mee wat äntwert Gott him? „Ech hunn nach ëmmer siwendausend Männer, déi sech net virum Baal vernäipt hunn.“
45011005	Geneesou gëtt et zu dëser Zäit e Rescht, deen duerch Gnod auserwielt ass.
45011006	Mee wann et duerch Gnod ass, dann ass et net duerch Doten, soss ass d’Gnod keng Gnod méi. Mee wann et duerch Dote wier, da wier et net duerch d’Gnod, soss wier d’Dot keng Dot méi.
45011007	Wat elo? Israel huet net dat kritt, wat et gesicht huet. Déi Auserwielt hunn et awer kritt an déi, déi iwwereg bleiwen, goufe verbruet.
45011008	Esou wéi et geschriwwe steet: „Gott huet hinne bis haut e schléifrege Geescht ginn, Aen, fir datt si net gesinn, an Oueren, fir datt si net héiere sollen.“
45011009	Esou wéi den David seet: „Hiren Dësch soll hinnen zur Fal an zum Strack, zum Stolpersteen an zur Strof ginn!
45011010	Hir Ae solle blann ginn, fir datt si näischt méi gesinn. Hir Récker solle fir ëmmer kromm sinn.“
45011011	Ech froen also: Ass Israel esou getrollt, datt et gefall ass? Op kee Fall! Villméi ass duerch hir Iwwertriedung d’Rettung bei d’Net-Judde komm, fir d’Judde jalous ze maachen.
45011012	Wann hir Iwwertriedung Räichtum fir d’Welt bedeit an hire Verloscht Räichtum fir d’Net-Judden, wéi vill méi Räichtum bedeit dann hir vollstänneg Zuel?
45011013	Ech schwätze mat iech, Net-Judden! Als Apostel fir d’Net-Judden, verherrlechen ech mäin Déngscht,
45011014	an der Hoffnung, iergendwéi mäin eegent Vollek jalous ze maachen an esou en etlech vun hinnen ze retten.
45011015	Wann nämlech hiren Ausschloss Versöhnung fir d’Welt bedeit, wat ass et dann eréischt, wa Gott si unhëlt? Et ass dann näischt aneschtes ewéi Liewe vun den Doudegen.
45011016	Wann déi éischt Portioun vum Deeg, déi geaffert gëtt, helleg ass, dann ass och de ganzen Deeg helleg. Wann d’Wuerzelen helleg sinn, da sinn och d’Äscht helleg.
45011017	Wann awer munch Äscht ofgebrach goufen an du als Aascht vum wëllen Olivebam ënnert si geprafft goufs a mat hinnen un der Wuerzel an um Saaft vum Olivebam deelhëls,
45011018	da sief net iwwerhieflech géintiwwer deenen aneren Äscht! Wann s du awer iwwerhieflech bass, da vergiess net: Du dréis net d’Wuerzel, mee d’Wuerzel dréit dech.
45011019	Elo wäerts du soen: „Et goufen Äscht ofgebrach, fir datt ech geprafft kéint ginn.“
45011020	Richteg! Si goufe wéinst Onglawen ofgebrach, mee du stees opgrond vum Glawen. Sief net agebilt, mee hief Angscht.
45011021	Wa Gott nämlech déi natierlech Äscht net verschount huet, da verschount hien och dech bestëmmt net.
45011022	Kuck elo wéi gutt a wéi streng Gott ass! Hien ass streng mat deenen, déi gefall sinn, mee mat dir ass hie gutt, wann s du a senger Guttheet bleifs, soss gëss och du erausgeschnidden.
45011023	Och si gi geprafft, wa si net an hirem Onglawe bleiwen, well Gott si nees praffe kann.
45011024	Wann s du aus engem wëllen Olivebam geschnidde goufs a géint d’Natur an e geziichten Olivebam geprafft goufs, ëm wéi vill méi kënnen dann déi natierlech Äscht nees an hiren eegenen Olivebam geprafft ginn?
45011025	Geschwëster, ech wëll net, datt dir am Onwëssen iwwert dëst Geheimnis bleift, fir datt dir iech net selwer fir weis haalt: Israel ass deelweis verbruet, bis datt déi ganz Zuel vun den Net-Judden eragaangen ass.
45011026	Esou gëtt ganz Israel gerett, wéi et geschriwwe steet: „Den Erléiser kënnt aus Zion an hien hëlt d’Gottlosegkeet vu Jakob ewech.
45011027	Dat hei ass mäi Bond mat hinnen, wann ech hir Sënnen ewechhuelen.“
45011028	Wat d’gutt Noriicht ugeet, si si wéinst ärer Feinde vu Gott, mee wat d’Auserwielung ugeet, huet Gott si wéinst hire Virfuere gär.
45011029	D’Gowen an d’Beruffung vu Gott sinn nämlech onwidderrufflech.
45011030	Geneesou wéi dir deemools Gott net gefollegt hutt, mee elo Erbaarmen erwise krut, och wann Israel net gefollegt huet,
45011031	geneesou huet och Israel net gefollegt, fir datt och si duerch d’Erbaarmen, dat dir erwise krut, Erbaarmen erwise kréien.
45011032	Gott huet nämlech jiddereen dozou bruecht, net ze follegen, fir datt hie sech jidderengem erbaarme kéint.
45011033	O wéi déif sinn de Räichtum, d’Wäisheet an d’Wësse vu Gott! Seng Uerteeler sinn net z’erfuerschen a seng Weeër sinn net ze verstoen!
45011034	„Wie kennt d’Gedanke vum Här? Oder wie ka säi Beroder sinn?“
45011035	„Wien huet Gott fir d’éischt eppes ginn, fir datt Gott hie misst erëmbezuelen?“
45011036	Alles besteet nämlech wéinst him, duerch hien a fir hien. Him sief d’Herrlechkeet fir éiweg! Amen.
45012001	Dofir fuerderen ech iech op, Geschwëster, duerch d’Erbaarme vu Gott äre Kierper als liewegen an hellegen Affer, dee Gott gefält, him duerzebréngen. Dat ass äre verstännegen Déngscht.
45012002	Passt iech net dësem Zäitalter un, mee loosst iech duerch d’Erneierung vun ärem Denke verwandelen, fir datt dir préiwen an erkenne kënnt, wat de gudden, agreabelen a perfekte Wëlle vu Gott ass.
45012003	Duerch d’Gnod, déi mir gi gouf, soen ech jidderengem vun iech, net méi héich vu sech ze denken, wéi et sech gehéiert ze denken. Villméi soll säin Denke verstänneg sinn, esou wéi Gott u jiddereen eng Mooss vu Glawe verdeelt huet.
45012004	Esou wéi mir an engem Kierper vill Glidder hunn an net all d’Glidder déi nämmlecht Fonktioun hunn,
45012005	esou sinn och mir, déi mir zu vill sinn, ee Läif duerch Christus an als eenzel Glidder gehéiere mir een zum aneren.
45012006	Mir hu verschidde Gowen, déi der Gnod entspriechen, déi eis gi gouf: Wann d’Gof Prophezeiung ass, da soll si dem Glawen entspriechend gebraucht ginn;
45012007	wann d’Gof den Déngscht ass, da soll si gebraucht ginn, fir ze déngen; wann d’Gof d’Beléieren ass, da soll si gebraucht ginn, fir ze beléieren;
45012008	wann d’Gof d’Berodung ass, da soll si gebraucht ginn, fir ze beroden an z’encouragéieren; wann d’Gof d’Deelen ass, da soll dat mat Generositéit sinn; wann d’Gof d’Leedung ass, da soll ee säi Bescht ginn; wann d’Gof ass, fir Baarmhäerzegkeet z’erweisen, da soll een dat mat Freed maachen.
45012009	D’Léift soll net falsch sinn. Haasst dat Béist, haalt un deem Gudde fest.
45012010	Hutt een deen anere mat bridderlecher Léift gär. Iwwertrefft iech am Respekt, deen dir iech een deem aneren erweist.
45012011	Ären Äifer soll net noloossen, mee sidd äifreg am Geescht. Déngt dem Här.
45012012	Freet iech an der Hoffnung. Sidd am Leed gedëlleg. Haalt am Gebiet duer.
45012013	Deelt mat den Hellegen, déi an der Nout sinn. Sidd gaaschtfrëndlech.
45012014	Seent déi, déi iech verfollegen; seent si a verflucht si net!
45012015	Freet iech mat deenen, déi sech freeën. Kräischt mat deenen, déi kräischen.
45012016	Sidd ënnertenee gläichgesënnt. Sidd net arrogant, mee associéiert iech mat den ënnerdéngege Leit. Haalt iech net selwer fir weis.
45012017	Bezuelt kengem Béises mat Béisem zeréck. Gitt uecht, dat ze maachen, wat an all de Mënschen hiren Ae gutt ass. Sidd bereet, virun all Mënsch dat Gutt ze maachen.
45012018	Wann et nëmme méiglech ass an esou wäit et vun iech ofhänkt, lieft mat all Mënsch am Fridden.
45012019	Léif Leit, rächt iech net, mee loosst der Roserei vu Gott Plaz. Et steet nämlech geschriwwen: „Et ass u mir, fir mech ze rächen, an u mir, fir zeréckzebezuelen“, seet den Här.
45012020	Villméi, „wann däi Feind Honger huet, da gëff him z’iessen. Wann hien Duuscht huet, da gëff him ze drénken. Wann s du dat méchs, da kéips du gliddeg Kuelen op säi Kapp op.“
45012021	Looss net dat Béist Här iwwert dech ginn, mee iwwerwann dat Béist duerch dat Gutt.
45013001	Jidderee muss sech den ieweschten Autoritéiten ënnerwerfen. Et gëtt nämlech keng Autoritéit ausser déi, déi vu Gott ass, an déi, déi et gëtt, ass vu Gott agesat ginn.
45013002	Wie sech also der Autoritéit widdersetzt, stellt sech géint den Uerder vu Gott. Déi, déi sech géint hie stellen, bréngen d’Geriicht iwwert sech selwer.
45013003	Déi, déi leeden, brauch een nämlech net ze fäerten, wann ee Guddes mécht, mee wann ee Béises mécht. Wëlls du keng Angscht virun den Autoritéiten hunn? Maach dat, wat gutt ass, da gëss du vun hinne gelueft.
45013004	Deen, dee leet, ass den Dénger vu Gott a fir däi Wuel do. Wann s du awer dat méchs, wat béis ass, dann hief Angscht! Hien dréit d’Schwäert nämlech net ëmsoss: Hien ass den Dénger vu Gott a bestrooft deen, dee Béises mécht.
45013005	Dofir musst dir net nëmme wéinst der Roserei follegen, mee och wéinst ärem Gewëssen.
45013006	Dofir bezuelt dir och Steieren, well d’Autoritéiten d’Dénger vu Gott sinn, déi an engem Stéck hir Aufgab erfëllen.
45013007	Bezuelt jidderengem, wat dir him schëlleg sidd: Steieren, deenen dir Steiere schëlleg sidd; Zoll, deenen dir Zoll schëlleg sidd; Respekt, deenen dir Respekt schëlleg sidd; Éier, deenen dir Éier schëlleg sidd.
45013008	Sidd kengem eppes schëlleg, ausser een deen anere gär ze hunn, well wie säi Matmënsch gär huet, huet d’Gesetz erfëllt.
45013009	D’Geboter: „Briech d’Bestietnes net, andeems du friemgees; Ermort keen; Klau net; Begier net“, an all anert Gebot si mat där heiten Ausso zesummegefaasst: „Hief däin Nächste gär wéi dech selwer.“
45013010	D’Léift deet dem Nächsten näischt Béises. Dofir ass d’Léift de ganzen Ausdrock vum Gesetz.
45013011	Maacht dat, well dir iwwert d’Zäit Bescheed wësst. D’Stonn ass schonn do, datt dir aus dem Schlof erwächt. Eis Rettung ass nämlech elo méi no wéi zur Zäit, an där mir fir d’éischt gegleeft hunn.
45013012	D’Nuecht ass bal erlaanscht an den Dag ass nobäi, dofir solle mir d’Dote vun der Däischtert ofleeën an d’Rüstung vum Liicht undoen.
45013013	Loosst eis anstänneg liewen esou wéi während dem Dag, net mat exzessivem Gefréiss a Saufereien, net mat Houereien an engem verduerwene Liewen, net mat Streidereien an Näid.
45013014	Villméi ditt den Här Jesus Christus un an huelt iech net vir, fir d’Verlaange vun der sënneger Natur zefriddenzestellen.
45014001	Huelt deen un, deen am Glawe schwaach ass, an diedegt net iwwert verschidde Meenungen.
45014002	Deen ee gleeft, alles iessen ze kënnen, mee dee Schwaachen ësst nëmme Geméis.
45014003	Wien alles ësst, soll net op deen erofkucken, deen net alles ësst; a wien net alles ësst, soll deen net riichten, deen alles ësst, well Gott hien ugeholl huet.
45014004	Wie bass du, fir engem anere säin Dénger ze riichten? Hie steet oder fält viru sengem eegene Meeschter. Hie bleift awer stoen, well Gott d’Kraaft huet, fir hien an der Riicht ze halen.
45014005	Eng Persoun mengt, datt munch Deeg méi helleg si wéi anerer, an eng aner Persoun mengt, datt si all d’selwecht sinn. Jidderee soll vu senger Meenung iwwerzeegt sinn.
45014006	Wien e bestëmmten Dag anhält, hält e fir den Här an. Wien e bestëmmten Dag net anhält, hält e fir den Här net an. Wien alles ësst, mécht et fir den Här, well hie Gott Merci seet. Wien net alles ësst, ënnerléisst et fir den Här a seet Gott Merci.
45014007	Kee vun eis lieft nämlech fir sech selwer a kee vun eis stierft fir sech selwer.
45014008	Wa mir nämlech liewen, da liewe mir fir den Här. Wa mir stierwen, da stierwe mir fir den Här. Dofir, ob mir liewen oder stierwen, gehéiere mir dem Här.
45014009	Dowéinst ass Christus gestuerwen, operstanen an ass elo nees lieweg, fir datt hien den Här iwwert déi Doudeg an iwwert déi Lieweg ka sinn.
45014010	Firwat riichts du däi Brudder? Oder och: Firwat kucks du op däi Brudder erof? Mir wäerten nämlech alleguer virum Riichterstull vu Christus stoen.
45014011	Et steet nämlech geschriwwen: „‚Esou sécher wéi ech liewen‘, seet den Här, ‚wäert all Knéi sech viru mir béien an all Mond Gott bekennen.‘“
45014012	Dofir wäert jidderee vun eis Gott Rechenschaft iwwert sech selwer ofleeën.
45014013	Loosst eis dofir net méi een deen anere riichten. Villméi sollt dir dat hei riichten: Et soll kee sengem Brudder en Hindernis an de Wee leeën oder hien zu Fall bréngen.
45014014	Ech weess a sinn och duerch den Här Jesus iwwerzeegt, datt vu sech aus näischt onhelleg ass. Mee wann ee mengt, datt eppes onreng wier, dann ass et fir hien onreng.
45014015	Wann däi Brudder wéinst deem, wat s du ëss, gekränkt ass, da liefs du net méi opgrond vun der Léift. Zerstéier deen net duerch däin Iessen, fir dee Christus gestuerwen ass.
45014016	Dofir soll net béis iwwert dat geschwat ginn, wat s du fir gutt häls.
45014017	Am Kinnekräich vu Gott geet et nämlech net ëm Iessen an Drénken, mee ëm Gerechtegkeet, Fridden a Freed am hellege Geescht.
45014018	Wie Christus esou déngt, un deem huet Gott Freed an dee gëtt vun de Mënsche respektéiert.
45014019	Dofir solle mir deem nojoen, wat Fridde bréngt an een deen aneren erbaut.
45014020	Zerstéier d’Wierker vu Gott net wéinst Iessen. Et ass jo alles reng, mee et ass fir dee Mënsch schiedlech, deen Ustouss hëlt un deem, wat hien ësst.
45014021	Et ass gutt, kee Fleesch z’iessen, kee Wäin ze drénken oder soss iergendeppes ze maachen, wouru sech däi Brudder stéisst, wat hie kränkt oder schwaach mécht.
45014022	Hues du eng Iwwerzeegung? Hal se fir dech viru Gott. Glécklech ass deen, dee sech net selwer riicht, fir dat, wat hie fir gutt hält!
45014023	Mee wien zweiwelt, ass veruerteelt, wann hien ësst, well et net aus Glawe geschitt. Alles, wat net aus Glawe gemaach gëtt, ass Sënn.
45015001	Mir, déi mir staark sinn, si verflicht d’Schwächte vun de Schwaachen ze droen a sollen net fir eisen eegene Pleséier liewen.
45015002	Jidderee muss sengem Nächste géintiwwer déngschtbereet sinn, fir deem säi Wuel an hien esou z’erbauen.
45015003	Och Christus huet net fir säin eegene Pleséier gelieft, mee esou wéi et geschriwwe steet: „D’Beleidegunge vun deenen, déi dech beleidegt hunn, sinn op mech gefall.“
45015004	Wat och ëmmer virdru geschriwwe gouf, gouf eis zur Léier geschriwwen, fir datt mir duerch d’Gedold an den Trouscht aus der Schrëft Hoffnung kënnen hunn.
45015005	De Gott vun der Gedold a vum Trouscht soll iech et erméiglechen, ënnertenee gläichgesënnt ze sinn, esou wéi et Christus Jesus entsprécht,
45015006	fir datt dir mat enger Stëmm a mat engem Mond de Gott a Papp vun eisem Här Jesus Christus verherrlecht.
45015007	Dofir huelt een deen aneren un, esou wéi Christus eis ugeholl huet zur Éier vu Gott.
45015008	Ech soen nämlech, datt de Jesus Christus en Dénger vun de Beschniddene gouf, fir ze weisen, datt Gott d’Wourecht seet, fir d’Verspriechen un d’Pappen ze bestätegen,
45015009	a fir datt d’Net-Judde Gott wéinst senger Baarmhäerzegkeet luewen. Esou wéi et geschriwwe steet: „Dofir wëll ech dech ënnert den Net-Judde luewen an dengem Numm Lueflidder sangen.“
45015010	An nees seet d’Schrëft: „Freet iech, Net-Judden, mat sengem Vollek.“
45015011	An nees: „Lueft den Här, all dir Net-Judden! Lueft hien, all dir Vëlker!“
45015012	An nees seet de Yesaia: „D’Wuerzel vum Ischai schéisst aus. Hien erhieft sech, fir iwwert d’Net-Judden ze regéieren. D’Net-Judden hoffen dann op hien.“
45015013	De Gott vun der Hoffnung soll iech ganz mat Freed a Fridden duerch de Glawen erfëllen, fir datt dir Hoffnung iwwert all Mooss hutt duerch d’Kraaft vum hellege Geescht.
45015014	Meng Geschwëster, ech si vun iech iwwerzeegt, datt dir voller Guttheet a voller Erkenntnes sidd a capabel sidd, een deen aneren ze beroden.
45015015	Geschwëster, iwwert munches hunn ech iech zimlech kéng geschriwwen, fir iech drun ze erënneren, datt ech duerch d’Gnod, déi Gott mir ginn huet,
45015016	en Dénger vum Jesus Christus fir d’Net-Judde sinn. Ech féieren deen hellegen Déngscht aus, d’gutt Noriicht vu Gott ze verkënnegen, fir datt d’Net-Judden en Affer ginn, dat Gott gefält an dat duerch den hellege Geescht helleg gemaach gouf.
45015017	Dofir kann ech wéinst Christus Jesus viru Gott op mäin Déngscht houfreg sinn.
45015018	Ech géif mech nämlech net trauen, iwwert iergendeppes ze schwätzen, et sief dann iwwert dat, wat Christus duerch mech bewierkt huet: datt d’Net-Judden duerch Wuert an Dot,
45015019	duerch d’Kraaft vun Zeechen a Wonner an och duerch d’Kraaft vu Gott sengem Geescht follegen. Esou hunn ech vu Jerusalem aus un an engem Ëmkrees bis Illirien déi gutt Noriicht vu Christus iwwerall verkënnegt.
45015020	Dobäi ass et mäin Zil, d’gutt Noriicht do ze verkënnegen, wou den Numm vu Christus net bekannt ass, fir datt ech net op engem anere säi Fëllement bauen.
45015021	Et steet jo och an der Schrëft geschriwwen: „Déi, déi net vun him verzielt kruten, wäerte gesinn an déi, déi net héieren haten, wäerte verstoen.“
45015022	Dofir gouf ech dacks dovunner ofgehalen, fir bei iech ze kommen.
45015023	Mee elo, well ech an dëse Regiounen net méi gebraucht ginn a well ech och schonns zënter Joren duerno verlaangert hunn, bei iech ze kommen,
45015024	wëll ech iech gesinn, wann ech um Wee fir a Spuenie sinn. Ech hoffen nämlech, iech op menger Duerchrees ze gesinn a vun iech op mengem Wee fir a Spuenien gehollef ze kréien. Mee fir d’éischt wëll ech mech doriwwer freeën, bei iech ze sinn.
45015025	Elo ginn ech awer op Jerusalem, fir den Hellegen ze déngen.
45015026	Mazedonien an Achaia haten et nämlech fir gutt gehalen, eng Kollekt fir déi Aarm ënnert den Hellegen zu Jerusalem ze maachen.
45015027	Si hunn et gär gemaach a si sinn et hinnen och schëlleg. Wann d’Net-Judde vun de Judden hire geeschtleche Besëtz krut hunn, dann hunn d’Net-Judden och d’Flicht hire materielle Besëtz mat de Judden ze deelen.
45015028	Wann ech dës Flicht erfëllt hunn an hinnen d’Kollekt sécher iwwerreecht hunn, kommen ech iech um Wee fir a Spuenie besichen.
45015029	Ech weess och, datt ech mam volle Sege vun der gudder Noriicht vu Christus kommen, wann ech bei iech kommen.
45015030	Geschwëster, ech fuerderen iech op duerch eisen Här Jesus Christus an duerch d’Léift vum Geescht, fir iech an äre Gebieder u Gott fir mech bei mech ze gesellen.
45015031	Biet, datt ech aus den Hänn vun den Ongleewegen a Judea gerett ginn, datt d’Kollekt, déi ech op Jerusalem bréngen, vun den Hellegen do ugeholl gëtt
45015032	an datt ech, wa Gott wëllt, mat Freed bei iech komme kann, fir bei iech ze raschten.
45015033	De Gott vum Fridde sief mat iech all. Amen.
45016001	Ech recommandéieren iech eis Schwëster Phibi, déi eng Diakonin vun der Gemeinschaft zu Kenchrea ass.
45016002	Huelt si am Här un, esou wéi et den Hellege wierdeg ass. Hëlleft hir och iwwerall, wou si iech brauch. Si war nämlech villen eng Hëllef, dorënner och mir.
45016003	Gréisst d’Priska an den Aquila, meng Mataarbechter a Christus Jesus.
45016004	Si hu fir mech hiert eegent Liewen op d’Spill gesat. Net nëmmen ech sinn hinnen dankbar, mee och all d’Gemeinschafte vun den Net-Judden.
45016005	Gréisst d’Gemeinschaft, déi sech bei hinnen doheem trëfft. Gréisst mäi Frënd Epaenetos, deen ech gär hunn. Hie war deen Éischten a Klengasien, dee sech zu Christus bekéiert huet.
45016006	Gréisst d’Maria, dat ganz vill fir eis geschafft huet.
45016007	Gréisst den Andronicus an de Junias, déi och zu mengem Vollek gehéieren a Matprisonéier sinn. Si sinn ënnert den Apostele gutt bekannt an hu sech scho viru mir zu Christus bekéiert.
45016008	Gréisst den Ampliatus, mäi Frënd, deen ech am Här gär hunn.
45016009	Gréisst den Urbanus, eise Mataarbechter a Christus, a mäi Frënd Stachus, deen ech gär hunn.
45016010	Gréisst den Apelles, dee sech a Christus bewäert huet. Gréisst all déi, déi zum Aristobulus sengem Stot gehéieren.
45016011	Gréisst den Herodion, deen zu mengem Vollek gehéiert. Gréisst all déi aus dem Narcissus sengem Stot, déi am Här sinn.
45016012	Gréisst d’Trypheena an d’Tryphosa, déi vill fir den Här geschafft hunn. Gréisst mäi Frënd Persis, deen ech gär hunn an dee vill fir den Här geschafft huet.
45016013	Gréisst de Rufus, dee vum Här auserwielt gouf, a seng Mamm, déi och mir eng Mamm ginn ass.
45016014	Gréisst den Asyncritus, de Phlegon, den Hermes, de Patrobas, den Hermas an d’Geschwëster, déi bei hinne sinn.
45016015	Gréisst de Philologus an d’Julia, den Nereus a seng Schwëster an och den Olympas an all déi Helleg, déi bei hinne sinn.
45016016	Gréisst een deen anere mat enger helleger Bees. All d’Gemeinschafte vu Christus loossen iech gréissen.
45016017	Geschwëster, ech fuerderen iech op: Gitt uecht op déi, déi Trennunge verursaachen a Fale stellen, andeems si dat enseignéieren, wat géint d’Léier geet, déi dir geléiert hutt. Gitt deene Leit aus dem Wee!
45016018	Esou Leit déngen net eisem Här Jesus Christus, mee hirem Bauch. Si verféieren duerch hiert schéint Schwätzen an hir geschéckerlech Rieden d’Häerzer vun den Onschëllegen.
45016019	Et huet nämlech jiddereen héieren, datt dir follegt. Dofir freeën ech mech iwwert iech. Ech wëll awer, datt dir weis sidd, wat dat Gutt ugeet, mee onschëlleg, wat dat Béist ugeet.
45016020	De Gott vum Fridden zertrëppelt geschwënn de Satan ënnert äre Féiss. D’Gnod vun eisem Här Jesus Christus sief mat iech.
45016021	Den Timothée, mäi Mataarbechter, gréisst iech. Dat maachen och de Lucius, de Yasson an de Sosipater, déi och zu mengem Vollek gehéieren.
45016022	Ech, den Tertius, deen ech dëse Bréif opgeschriwwen hunn, gréissen iech och am Här.
45016023	De Gaius, dee mir an der ganzer Gemeinschaft seng Dieren opgemaach huet, gréisst iech och. Den Erastos, den Tresorier vun der Stad, an de Brudder Quartus loossen iech och gréissen.
45016024	D’Gnod vun eisem Här Jesus Christus sief mat iech all. Amen.
45016025	Éier sief deem, deen iech stäerke kann, laut menger gudder Noriicht an der Verkënnegung vum Jesus Christus, laut der Offenbarung vum Geheimnis, dat zënter Zäitaltere verstoppt gouf
45016026	an elo duerch d’prophéitesch Schrëften opgedeckt gouf laut dem Gebot vum éiwege Gott, dat all den Natioune bekanntgemaach gouf, fir datt si am Glawen him follegen.
45016027	Dem eenzege weise Gott sief duerch de Jesus Christus Éier an all Éiwegkeet. Amen.
46001001	Vum Paul, deen duerch de Wëlle vu Gott zum Apostel vum Jesus Christus beruff gouf, a vum Brudder Sosthenes,
46001002	un d’Gemeinschaft vu Gott, déi zu Korinth ass, un all déi, déi duerch Christus Jesus gehellegt goufen an als Helleger beruff sinn, zesumme mat all deenen, déi iwwerall den Numm vun eisem Här Jesus Christus uruffen (hien ass hiren an och eisen Här):
46001003	Gnod sief mat iech a Fridde vu Gott, eisem Papp, an dem Här Jesus Christus!
46001004	Ech soe mengem Gott allzäit fir iech Merci wéinst der Gnod vu Gott, déi dir duerch Christus Jesus krut.
46001005	Duerch hie sidd dir nämlech an allem räich gemaach ginn; an allem, wat d’Wuert an d’Erkenntnes ugeet,
46001006	well d’Ausso iwwert Christus ënnert iech gefestegt gouf,
46001007	esou datt et iech u kenger Gof feelt, während dir gedëlleg op d’Erschénge vun eisem Här Jesus Christus waart.
46001008	Hie festegt iech och bis zum Schluss, fir datt dir um Dag vun eisem Här Jesus Christus irreprochabel sidd.
46001009	Gott ass trei, duerch deen dir zur Gemeinschaft mat sengem Jong, dem Jesus Christus, eisem Här, beruff gouft.
46001010	Geschwëster, ech fuerderen iech op am Numm vun eisem Här Jesus Christus: Sidd iech all an deem, wat dir sot, eens; hutt kee Sträit ënnereneen a sidd ganz enges Sënns an enger Meenung.
46001011	Meng léif Geschwëster, ech gouf nämlech vum Chloé senge Leit informéiert, datt et Streidereien ënnert iech géif ginn.
46001012	Dat hei ass, wat ech mengen: Jidderee vun iech seet eppes anescht: „Ech ginn dem Paul no“, „Ech ginn dem Apollos no“, „Ech ginn dem Kefas no“, „Ech gi Christus no.“
46001013	Wéi? Ass Christus éiere gedeelt? Gouf éieren de Paul fir iech gekräizegt? Oder gouft dir éieren am Numm vum Paul gedeeft?
46001014	Ech soe Gott Merci, datt ech kee vun iech gedeeft hunn, ausser de Krispus an de Gaius,
46001015	fir datt kee vun iech soe kann, hie wier a mengem Numm gedeeft ginn!
46001016	(A jo, ech hunn och dem Stephanas säi Stot gedeeft. Soss wéisst ech keen, deen ech gedeeft hätt.)
46001017	Christus huet mech nämlech net geschéckt, fir ze deefen, mee fir d’gutt Noriicht ze priedegen, an dat net mat weise Rieden, fir datt d’Kräiz vu Christus net ëm seng Kraaft bruecht gëtt.
46001018	D’Botschaft vum Kräiz ass nämlech Topegkeet fir déi, déi zerstéiert ginn, mee fir eis, déi gerett ginn, ass si d’Kraaft vu Gott.
46001019	Et steet nämlech geschriwwen: „Ech zerstéieren d’Wäisheet vun de Weisen an de Verstand vun den Intelligente verwerfen ech.“
46001020	Wou ass de Weisen? Wou ass de Léiermeeschter vum Gesetz? Wou ass de Sträitmécher vun dësem Zäitalter? Huet Gott net d’Wäisheet vun dëser Welt zur Topegkeet gemaach?
46001021	Gott a senger Wäisheet huet virgesinn, datt d’Welt hien net erkenne géif unhand vun hirer eegener Wäisheet. Dofir huet et Gott gefall, déi Gleeweg duerch d’Topegkeet vun der Verkënnegung ze retten.
46001022	Während d’Judden en Zeeche fuerderen an d’Griiche Wäisheet sichen,
46001023	verkënnege mir Christus, dee gekräizegt gouf. Fir d’Judden ass hien e Stolpersteen a fir d’Griichen Topegkeet.
46001024	Fir déi awer, déi beruff sinn (Judde wéi och Griichen), ass Christus d’Kraaft vu Gott an d’Wäisheet vu Gott.
46001025	D’Topegkeet vu Gott ass nämlech méi weis wéi de Mënsch an d’Schwächt vu Gott ass méi staark wéi de Mënsch.
46001026	Geschwëster, denkt emol iwwert är Beruffung no: De mënschleche Kritären no waren der net vill vun iech weis, et waren der net vill vun iech mächteg an net vill vun iech koumen aus adelege Famillen.
46001027	Gott huet awer déi Topeg an der Welt erwielt, fir déi Weis ze blaméieren; Gott huet déi Schwaach an der Welt erwielt, fir déi Staark ze blaméieren;
46001028	Gott huet déi, déi an der Welt onwichteg sinn, an déi, déi veruecht ginn, (dat heescht, déi, déi näischt sinn) erwielt, fir deenen, déi eppes sinn, d’Muecht ze huelen,
46001029	fir datt kee Mënsch sech viru Gott bretze kann.
46001030	Wéinst senger sidd dir awer a Christus Jesus, dee fir eis d’Wäisheet, déi vu Gott kënnt, an och d’Gerechtegkeet, d’Hellegung an d’Erléisung gouf.
46001031	D’Zil dovunner ass dat hei, esou wéi et geschriwwe steet: „Wie sech bretzt, muss sech mam Här bretzen!“
46002001	Geschwëster, wéi ech bei iech koum, koum ech net mat groussaartege Rieden oder Wäisheet, fir iech d’Ausso vu Gott ze verkënnegen.
46002002	Ech hat mir nämlech virgeholl, wéi ech bei iech war, iwwert näischt eppes ze wëssen ausser iwwert de Jesus Christus, dee gekräizegt gouf.
46002003	Ech koum bei iech als e Mënsch, dee schwaach war, deen Angscht hat a vill geziddert huet.
46002004	Meng Ried a meng Verkënnegung waren net mat iwwerzeegende Wierder vun mënschlecher Wäisheet, mee mat mächtegem Beweis vum Geescht,
46002005	fir datt äre Glawen net op mënschlech Wäisheet, mee op d’Kraaft vu Gott gebaut géif sinn.
46002006	Mir verkënnege scho Wäisheet ënnert deenen, déi räif sinn, mee se ass keng Wäisheet vun dësem Zäitalter oder vun den Herrscher vun dësem Zäitalter, déi verginn.
46002007	Villméi verkënnege mir d’Wäisheet vu Gott, déi duerch e Geheimnis verstoppt gouf an déi Gott virun den Zäitaltere fir eis Herrlechkeet virausbestëmmt hat.
46002008	Kee vun den Herrscher vun dësem Zäitalter huet se verstanen, well wa si se verstanen hätten, dann hätte si den Här vun der Herrlechkeet net gekräizegt.
46002009	Mee wéi et geschriwwe steet: „Et huet keen A gesinn, keen Ouer héieren an et ass och kengem Mënsch an de Sënn komm, wat Gott fir déi virbereet huet, déi hie gär hunn.“
46002010	Eis awer huet Gott dat alles duerch säi Geescht gewisen. De Geescht erfuerscht nämlech alles, esouguer d’Déifte vu Gott.
46002011	Wie vun de Mënsche weess, wat de Mënsch denkt, ausser de Geescht vum Mënsch, deen an him ass? Geneesou kennt och keen d’Gedanke vu Gott ausser dem Geescht vu Gott.
46002012	Mir hunn net de Geescht vun der Welt kritt, mee de Geescht, dee vu Gott kënnt, fir datt mir dat alles erkenne kënnen, wat Gott eis geschenkt huet.
46002013	Dovu schwätze mir och net mat Wierder, déi eis duerch mënschlech Wäisheet bäibruecht goufen, mee mat Wierder, déi eis den Hellege Geescht léiert. Esou erkläre mir deenen, déi nom Geescht liewen, dem Geescht säi Wierken.
46002014	De weltleche Mënsch hëlt dat net un, wat vum Geescht vu Gott kënnt, well et fir hien topeg ass. Hie kann et och net verstoen, well et nëmme mat der Hëllef vum Geescht erkannt ka ginn.
46002015	Deen, deen nom Geescht lieft, veruerteelt alles, mee hie selwer gëtt vu kengem veruerteelt.
46002016	Et steet nämlech geschriwwen: „Wie kennt d’Gedanke vum Här, fir him eppes bäizebréngen?“ Mir awer hunn d’Gedanke vu Christus.
46003001	Geschwëster, ech konnt awer net mat iech schwätzen wéi mat Mënschen, déi nom Geescht liewen, mee wéi mat weltleche Mënschen, wéi mat Puppelcher a Christus.
46003002	Ech hunn iech Mëllech ze drénke ginn a kee feste Kascht, well dir nach net prett fir d’Iesse waart. Dir sidd elo nach ëmmer net prett,
46003003	well dir nach ëmmer weltlech sidd. Wann dir nämlech Näid, Streidereien an Ausernanersetzungen ënnereneen hutt, sidd dir dann net weltlech a lieft no mënschlecher Manéier?
46003004	Wann ee seet: „Ech ginn dem Paul no“, an en anere seet: „Ech ginn dem Apollos no“, sidd dir dann net weltlech?
46003005	Wien ass dann de Paul? Wien ass den Apollos? Si sinn dach nëmmen Dénger, duerch déi dir zum Glawe komm sidd. Jidderee krut seng Roll vum Här:
46003006	Ech hunn de Som geséit, den Apollos huet genätzt, mee Gott huet e wuesse gedoen.
46003007	Et ass also weder deen, dee séit, nach deen, deen nätzt, wichteg, mee Gott, dee wuessen deet, ass wichteg.
46003008	Deen, dee séit, an deen, deen nätzt, sinn een an datselwecht. Mee all eenzele kritt dee Loun, dee senger Aarbecht entsprécht.
46003009	Mir sinn nämlech all d’Mataarbechter vu Gott. Dir sidd ewéi den Aker vu Gott, ewéi säi Gebai.
46003010	Opgrond vun der Gnod, déi ech vu Gott krut, hunn ech, ewéi e weise Baumeeschter, d’Fëllement geluecht an en anere baut dorobber weider. Mee all Mënsch soll oppassen, wéi hien dorop baut.
46003011	Kee kann nämlech en anert Fëllement leeën, wéi dat, wat scho geluecht ass: de Jesus Christus.
46003012	Wie mat Gold, Sëlwer, Edelsteng, Holz, Hee oder Stréi op dëst Fëllement baut,
46003013	deem säi Wierk gëtt jidderengem kloer gewisen. Op deem Dag kënnt en nämlech un d’Liicht, well en duerch d’Feier opgedeckt gëtt. D’Feier préift d’Qualitéit vu jidderengem sengem Wierk.
46003014	Wiem säi Wierk, deen hie gebaut huet, Stand hält, dee kritt eng Belounung.
46003015	Mee wiem säi Wierk verbrennt, deen erleit Verloscht. Hie selwer gëtt awer gerett, mee esou wéi een, deen duerch d’Feier dovu kënnt.
46003016	Wësst dir net, datt dir den Tempel vu Gott sidd an datt de Geescht vu Gott an iech wunnt?
46003017	Wien den Tempel vu Gott zerstéiert, dee gëtt vu Gott zerstéiert. Den Tempel vu Gott ass nämlech helleg an dir sidd dësen Tempel.
46003018	Et soll kee sech täuschen. Wann een ënnert iech mengt, e wier weis an dësem Zäitalter, da muss hien en Topert ginn, fir weis ze ginn.
46003019	D’Wäisheet vun dëser Welt ass nämlech an den Ae vu Gott Topegkeet. Et steet nämlech geschriwwen: „Hie fänkt déi Weis an hirer Luussegkeet“,
46003020	an nach eng Kéier: „Den Här kennt d’Gedanke vun de Weisen a weess, datt si onnëtz sinn.“
46003021	Dofir däerf kee sech wéinst Mënsche bretzen! Et gehéiert jo alles iech:
46003022	Ob et de Paul, den Apollos, de Kefas, d’Welt, d’Liewen, den Doud, d’Géigewaart oder d’Zukunft ass, alles gehéiert iech.
46003023	Dir gehéiert Christus a Christus gehéiert Gott.
46004001	Esou soll een eis gesinn: als Dénger vu Christus a Verwalter vun de Geheimnisser vu Gott.
46004002	Vun de Verwalter gëtt verlaangt, datt si sech als trei erweisen.
46004003	Mir ass et egal, ob ech vun iech oder vu soss iergendengem mënschleche Geriicht veruerteelt ginn. Ech veruerteele mech selwer och net.
46004004	Ech si mir selwer nämlech kenger Schold bewosst, mee dofir sinn ech net entlaascht. Et ass den Här, dee mech veruerteelt.
46004005	Riicht also näischt virun der Zäit, éier den Här kënnt. Hie bréngt dann dat, wat vun der Däischtert verstoppt gëtt, un d’Liicht an entbléisst d’Absichte vun den Häerzer. Da kritt jidderee Luef vu Gott.
46004006	Geschwëster, dat alles hunn ech wéinst ärer op mech an den Apollos iwwerdroen, fir datt dir vun eis léiert, net iwwert dat erauszegoen, wat geschriwwe steet, fir datt kee vun iech op Käschte vun engem aneren iwwerhieflech si soll.
46004007	Wat mécht dech besser wéi déi aner? Wat hues du, wat s du net kritt häss? Wann s du et wierklech kritt hues, firwat bereims du dech däers, wéi wann s du et net kritt häss?
46004008	Dir sidd scho sat! Dir sidd scho räich! Dir sidd Kinneke ginn, och wa mir keng sinn! Ech wënsche mir, datt dir wierklech regéiere géift, fir datt och mir mat iech regéiere kéinten!
46004009	Mir schéngt et, datt Gott eis Apostelen op déi lescht Plaz gestallt huet, wéi Männer, déi zum Doud veruerteelt sinn. Mir sinn nämlech fir d’Welt, d’ Engelen an d’Mënschen zum Spektakel ginn.
46004010	Mir sinn Toperte wéinst Christus, mee dir, dir sidd weis a Christus! Mir si schwaach, mee dir sidd staark! Dir gitt geéiert, mee mir ginn entéiert!
46004011	Bis elo erhéngeren an erdiischtere mir, mir droe Fatzen, mir ginn zerschloen, mir sinn ouni Ënnerdaach
46004012	a mir schaffen haart mat eisen eegenen Hänn. Wa mir vernannt ginn, seene mir weiderhin. Wa mir verfollegt ginn, hale mir et aus.
46004013	Wa mir duerch den Dreck geschleeft ginn, bleiwe mir frëndlech. Mir si bis haut wéi den Offall vun der Welt a jidderengem säin Dreck ginn.
46004014	Ech schreiwen dat hei net, fir iech ze blaméieren, mee fir iech als meng Kanner, déi ech gär hunn, opmierksam ze maachen.
46004015	Och wann dir zéngdausend Erzéier a Christus hätt, hutt dir net vill Pappen. Ech gouf nämlech duerch d’gutt Noriicht äre Papp a Christus Jesus.
46004016	Dofir fuerderen ech iech op, fir et esou ze maache wéi ech.
46004017	Dowéinst hunn ech iech den Timothée geschéckt, mäi vertrauenswierdege Jong am Här, deen ech gär hunn. Hien erënnert iech u meng Liewensweis a Christus, esou wéi ech se a jidder Gemeinschaft iwwerall léieren.
46004018	Verschiddener vun iech sinn awer iwwerhieflech ginn, well se gemengt hunn, ech kéim net bei iech.
46004019	Mee wann den Här wëllt, kommen ech geschwë bei iech. Da wëll ech net erausfannen, wat d’Wierder vun dësen iwwerhiefleche Leit sinn, mee wat hir Kraaft ass.
46004020	D’Kinnekräich vu Gott besteet nämlech net aus Wierder, mee aus Kraaft.
46004021	Wat hutt dir léiwer? Soll ech mat enger Rutt bei iech kommen oder mat Léift am Geescht vun der Duussheet?
46005001	Et gëtt esouguer verzielt, datt et onerlaabte Sex ënnert iech gëtt, an zwar esou eng Zort onerlaabte Sex, wéi ee se net emol ënnert den Net-Judde begéint, nämlech datt e Mann mat senger Stéifmamm schléift!
46005002	An dir sidd och nach agebilt! Dir hätt besser gehat, traureg ze sinn, fir datt deen, deen esou eppes gemaach huet, aus ärer Mëtt verstouss géif ginn.
46005003	Och wann ech kierperlech net do sinn, sinn ech dach am Geescht bei iech an hunn iwwert dee Mann, deen esou eppes gemaach huet, schonn d’Uerteel gesprach, geneesou wéi wann ech physesch do wier.
46005004	Wann dir am Numm vun eisem Här Jesus Christus versammelt sidd an ech am Geescht bei iech sinn, zesumme mat der Kraaft vun eisem Här Jesus Christus,
46005005	sollt dir esou e Mënsch un de Satan ausliwwere fir d’Zerstéierung vu sengem Läif, fir datt de Geescht gerett ka ginn um Dag vum Här Jesus.
46005006	Et ass net gutt, datt dir iech bretzt. Wësst dir net, datt e bësschen Deessem de ganzen Deeg opgoen deet?
46005007	Schaaft den alen Deessem ewech, fir datt dir en neien Deeg kënnt sinn, well dir jo ouni Deessem sidd. Christus, eist Passalamm, gouf nämlech fir eis geaffert.
46005008	Loosst eis d’Fest also net mam alem Deessem feieren, dem Deessem vun der Schlechtegkeet an der Béisaartegkeet, mee mam Matzebrout vun der Oprichtegkeet an der Wourecht.
46005009	Ech hat iech jo am Bréif geschriwwen, datt dir näischt mat deene sollt ze dinn hunn, déi onerlaabte Sex hunn.
46005010	Ech hat do net déi an der Welt gemengt, déi onerlaabte Sex hunn, oder déi, déi rangsteg sinn, klauen oder Gëtzen ubieden – soss misst der iech jo aus der Welt zeréckzéien.
46005011	Wat ech wierklech geschriwwen hat, war, datt dir näischt mat engem, dee sech Brudder nennt, sollt ze dinn hunn, wann hien onerlaabte Sex huet, rangsteg ass, Gëtzen ubiet, aner Leit duerch den Dreck schleeft, en Drénker oder e Raiber ass. Mat esou engem sollt dir emol net zesummen iessen.
46005012	Wat geet et mech un, déi baussent der Gemeinschaft ze riichten? Sollt dir net déi riichten, déi bannent der Gemeinschaft sinn?
46005013	Gott riicht déi baussent der Gemeinschaft. Dowéinst „schaaft de Béise fort aus ärer Mëtt.“
46006001	Wéi kann ee vun iech, deen eng Plainte géint en anere vun iech gemaach huet, sech trauen, virun d’Geriicht vun den Ongerechten ze goen amplaz virun déi Helleg?
46006002	Wësst dir net, datt déi Helleg d’Welt enges Daags riichten? Wann d’Welt vun iech geriicht gëtt, sidd dir dann éieren net amstand, dës Klengegkeeten ze riichten?
46006003	Wësst dir net, datt mir Engele riichte wäerten? Ëmsou méi dann, d’Affairë vum Alldag!
46006004	Wann dir also en Uerteel iwwert Affairë vum Alldag braucht, da bréngt se dach viru Männer, déi vun der Gemeinschaft veruecht ginn!
46006005	Ech soen dat zu ärer Schan! Et kann dach net sinn, datt et keen ënnert iech gëtt, dee weis genuch ass, e Sträit tëschent senge Geschwëster ze regelen!
46006006	Amplaz dovunner geet ee Brudder géint en anere viru Geriicht an dat och nach virun Ongleeweger!
46006007	De Fait, datt dir ee géint deen anere Prozess féiert, ass schonn Nidderlag genuch. Firwat erdrot dir net léiwer d’Onrecht? Firwat loosst dir iech net éischter bedréien?
46006008	Amplaz dovunner dot dir Onrecht a bedréit – an dat maacht dir mat äre Geschwëster!
46006009	Wësst dir net, datt déi Ongerecht d’Kinnekräich vu Gott net ierwen? Loosst iech net täuschen! Déi, déi onerlaabte Sex hunn, Gëtzen ubieden, am Bestietnes friemginn, ënnerdéngeg oder dominant Homosexueller sinn,
46006010	déi Rangsteg, d’Déif, d’Sëffer, déi, déi aner Leit duerch den Dreck schleefen, an d’Raiber ierwen d’Kinnekräich vu Gott net.
46006011	Muncheree vun iech war fréier esou! Mee dir gouft gewäsch, dir gouft gehellegt, dir krut Gerechtegkeet zougesprach duerch den Numm vum Här Jesus an duerch de Geescht vun eisem Gott.
46006012	„Alles ass mir erlaabt“, mee net alles ass nëtzlech. „Alles ass mir erlaabt“, mee ech gi vun näischt beherrscht.
46006013	„D’Iessen ass fir de Bauch geduecht an de Bauch fir d’Iessen.“ Mee Gott zerstéiert se allebéid. De Kierper ass net fir onerlaabte Sex geduecht, mee fir den Här, an den Här fir de Kierper.
46006014	Gott huet den Här operstoe gelooss an duerch seng Kraaft wäert hien och eis operstoe loossen.
46006015	Wësst dir net, datt är Kierpere Glidder vu Christus sinn? Soll ech also d’Glidder vu Christus huelen a si zu Glidder vun enger Houer maachen? Op kee Fall!
46006016	Oder wësst dir net, datt deen, dee sech mat enger Houer vereent, ee Läif mat hir gëtt? Hie seet nämlech: „Déi Zwee ginn ee Läif.“
46006017	Mee wie mam Här vereent ass, ass ee Geescht mat him.
46006018	Laaft virum onerlaabte Sex fort! All aner Sënn, déi e Mënsch begeet, ass baussent dem Kierper, mee wien onerlaabte Sex huet, sënnegt géint säin eegene Kierper.
46006019	Oder wësst dir net, datt äre Kierper den Tempel vum hellege Geescht ass, deen an iech wunnt an deen dir vu Gott krut? Dir gehéiert net iech selwer,
46006020	well dir gouft fir en deiere Präis kaf. Verherrlecht dofir Gott mat ärem Kierper a mat ärem Geescht, déi allen zwee Gott gehéieren.
46007001	Wat elo d’Fro ugeet, vun där dir mir geschriwwen hutt: „Ass et gutt, datt e Mann net mat enger Fra schléift?“
46007002	Fir onerlaabte Sex ze vermeiden, muss all Mann mat senger eegener Fra schlofen an all Fra mat hirem eegene Mann.
46007003	De Mann muss senger Fra déi kierperlech Léift ginn, déi hien hir schëlleg ass, an och d’Fra hirem Mann.
46007004	D’Fra verfüügt net iwwer hiren eegene Kierper, mee hire Mann. Geneesou verfüügt de Mann och net iwwert säin eegene Kierper, mee seng Fra.
46007005	Enthaalt iech net ee vun deem aneren, ausser dir sidd iech eens, dat fir eng bestëmmten Zäit ze maachen, fir iech op d’Faaschten an op d’Gebiet ze konzentréieren. Kommt duerno nees zesummen, soss kéint de Satan iech verféieren, well dir iech net enthale kënnt.
46007006	Dat soen ech iech als Zougeständnes, net als Gebot.
46007007	Ech wënsche mir, all Mënsch wier esou wéi ech. Mee all eenzelen huet seng eege Gof vu Gott kritt: deen een huet déi eng an deen aneren déi aner.
46007008	Deenen, déi net bestuet sinn, an och de Witfrae soen ech, datt et gutt ass, datt si esou bleiwen, wéi ech et sinn.
46007009	Mee wa si sech net enthale kënnen, da musse si sech bestueden. Et ass nämlech besser, sech ze bestueden, wéi vu Loscht ze verbrennen.
46007010	Deenen, déi bestuet sinn, befeelen ech dat hei (net ech, mee den Här): Eng Fra soll sech net vun hirem Mann trennen.
46007011	Mee wa si sech trennt, da muss si onbestuet bleiwen oder sech mat hirem Mann versöhnen. Och e Mann soll sech net vu senger Fra scheede loossen.
46007012	Deenen aneren awer soen ech (an net den Här): Wann e Brudder eng ongleeweg Fra huet a si ass averstanen, fir mat him zesummenzeliewen, soll hie sech net vun hir scheede loossen.
46007013	A wann eng Fra en ongleewege Mann huet an hie bereet ass, mat hir zesummenzeliewen, soll si sech net vun him scheede loossen.
46007014	Den ongleewege Mann ass nämlech duerch d’Fra gehellegt an déi ongleeweg Fra ass duerch de Mann gehellegt. Soss wieren d’Kanner onreng, mee esou si si helleg.
46007015	Wann den ongleewege Partner sech awer trenne wëllt, da looss hie sech trennen. An esou engem Fall ass e Brudder oder eng Schwëster net gebonnen. Gott huet eis dozou beruff, am Fridden ze liewen.
46007016	Fra, wéi kanns du wëssen, ob s du däi Mann rette kanns? Oder Mann, wéi kanns du wëssen, ob s du deng Fra rette kanns?
46007017	Jidderee soll dat Liewe féieren, dat Gott him zougeschriwwen huet, wéi den Här hie beruff huet. Esou befeelen ech et an all de Gemeinschaften.
46007018	War ee scho beschnidden, wéi hie beruff gouf? Da soll hie seng Beschneidung net réckgängeg maachen. War een onbeschnidden, wéi Gott hie beruff huet? Da soll hien net beschnidde ginn.
46007019	Et kënnt net dorobber un, ob ee beschnidden ass oder net, mee dorop, datt een d’Geboter vu Gott anhält.
46007020	Jidderee soll an deemselwechte Stand bleiwen, an deem hie beruff gouf.
46007021	Waars du e Sklav, wéi s du beruff goufs? Maach dir näischt doraus. Mee wann s du fräi kanns ginn, da profitéier dovunner.
46007022	Wie Sklav war, wéi hie vum Här beruff gouf, ass e fräie Mënsch vum Här. Ëmgedréit och: Wie fräi war, wéi hie beruff gouf, ass e Sklav vu Christus.
46007023	Dir gouft fir en deiere Präis kaf. Gitt net d’Sklave vu Mënschen.
46007024	Geschwëster, all Mënsch soll viru Gott an deem Stand bleiwen, an deem hie beruff gouf.
46007025	Elo zur Fro iwwert Jongfraen: Dozou hunn ech kee Gebot vum Här. Ech deelen iech awer meng Meenung mat, als een, op dee Verlooss ass wéinst der Baarmhäerzegkeet vum Här.
46007026	Wéinst der imminenter Nout mengen ech, datt et gutt ass, datt e Mënsch an deem Stand bleift, an deem hien ass.
46007027	Hues du eng Fra? Da sich keng Trennung. Hues du keng Fra méi? Da sich keng Fra.
46007028	Wann s du dech awer bestiits, da sënnegs du net. Wann eng Jongfra sech bestit, da sënnegt si net. Bestuete Leit erliewen awer an dësem Liewe Leed an ech wëll iech dat erspueren.
46007029	Geschwëster, ech soen iech awer dat hei: D’Zäit ass knapp. Vun elo u sollen déi, déi eng Fra hunn, esou liewen, wéi wa si keng hätten;
46007030	déi, déi kräischen, wéi wa si net kräische géifen; déi, déi frou sinn, wéi wa si net frou wieren; déi, déi kafen, sollen net kafen, fir ze besëtzen;
46007031	déi, déi sech d’Welt zu Notze maachen, solle se net benotzen, fir se auszenotzen, well d’Form vun dëser Welt vergeet.
46007032	Ech wëll, datt dir ouni Suerge sidd. Den onbestuete Mann ass ëm d’Affäre vum Här besuergt – wéi hien him gefale kann.
46007033	Mee de bestuete Mann ass ëm d’Affäre vun der Welt besuergt – wéi hie senger Fra gefale kann.
46007034	Tëschent enger bestueter Fra an enger Jongfra gëtt et och en Ënnerscheed: Déi onbestuete Fra ass ëm d’Affäre vum Här besuergt – fir souwuel am Kierper wéi och am Geescht helleg ze sinn. Mee déi bestuete Fra ass ëm d’Affäre vun der Welt besuergt – wéi si hirem Mann gefale kann.
46007035	Ech soen dat fir äert eegent Gutt, net fir iech e Stréck ëm den Hals ze leeën, mee fir datt dir éierbar a mat ganzem Häerz dem Här ouni Oflenkung déngt.
46007036	Wann awer e Mann mengt, hie géif sech senger Verloobte géintiwwer onpassend behuelen, a wa säi Verlaangen no hir ze staark ass, da soll et esou sinn: Hie soll dat maachen, wat hie wëlles hat. Hie sënnegt net. Si solle sech bestueden.
46007037	Wann awer e Mann a senger Entscheedung standhaft bleift, keen Drang verspiert, Meeschter iwwert säin eegene Wëllen ass a sech dofir a sengem Häerz entscheet huet, seng Verloobten onberéiert ze loossen, dann ass dat an der Rei.
46007038	Wien also seng Verloobte bestit, handelt richteg a wie seng Verloobten net bestit, handelt besser.
46007039	Eng Fra ass gesetzlech un hire Mann gebonnen, esoulaang hie lieft. Mee wann hire Mann stierft, dann ass si fräi, fir sech mat deem ze bestueden, mat deem si wëllt, mee nëmme mat Gläichgesënnten am Här.
46007040	Menger Meenung no ass si méi glécklech, wa si esou bleift, wéi si ass. Ech denken, datt ech jo och de Geescht vu Gott hunn.
46008001	Wat elo d’Fleesch ugeet, dat de Gëtze geaffert gouf, wësse mir: „Mir hunn alleguer Erkenntnes.“ Erkenntnes mécht d’Leit iwwerhieflech, mee d’Léift baut d’Leit op.
46008002	Wann ee mengt, eppes ze wëssen, da weess hien nach näischt esou, wéi hien et misst wëssen.
46008003	Wann een awer Gott gär huet, dann ass dee vu Gott erkannt.
46008004	Wat elo d’Iesse vum Fleesch, dat de Gëtze geaffert gouf, ugeet, wësse mir: „Et gëtt kee Gëtzen an dëser Welt“, an: „Et gëtt kee Gott, ausser deem engen.“
46008005	Och wann et sougenannte Gëtter am Himmel an op der Äerd gëtt (esou wéi et jo vill „Gëtter“ a vill „Hären“ gëtt),
46008006	gëtt et fir eis nëmmen ee Gott, de Papp, vun deem alles kënnt a fir dee mir liewen, an een Här, de Jesus Christus, duerch deen alles existéiert an duerch dee mir liewen.
46008007	Mee net jiddereen huet dës Erkenntnes. Verschidde Leit stinn nach ënner dem Afloss vun der Gëtzenubiedung an hu bis elo giess, wéi wann d’Fleesch de Gëtze geaffert gi wier an esou gouf hiert schwaacht Gewësse befleckt.
46008008	D’Iesse beaflosst awer net eis Positioun viru Gott. Wa mir iessen, da gewanne mir näischt a wa mir net iessen, da verléiere mir näischt.
46008009	Gitt awer uecht, datt äert Recht op kee Fall zum Verhängnis fir déi Schwaach gëtt.
46008010	Wann een dech, deen s du d’Erkenntnes hues, an engem Gëtzentempel iesse gesäit, wäert da säi schwaacht Gewëssen net dozou verleet ginn, fir dat z’iessen, wat de Gëtze geaffert gouf?
46008011	Wéinst denger Erkenntnes geet de schwaache Brudder, fir dee Christus gestuerwen ass, zu Grond.
46008012	Wann dir iech esou géint är Geschwëster versënnegt an hiert schwaacht Gewësse verletzt, da sënnegt dir géint Christus.
46008013	Fir zesummenzefaassen: Wann d’Iesse mengem Brudder zum Verhängnis gëtt, dann iessen ech ni méi Fleesch, fir datt ech mengem Brudder net zum Verhängnis ginn.
46009001	Sinn ech net en Apostel? Sinn ech net fräi? Hunn ech net eisen Här Jesus Christus gesinn? Sidd dir net mäi Wierk fir den Här?
46009002	Wann ech fir anerer net en Apostel sinn, da sinn ech op mannst ee fir iech! Dir sidd de Sigel vu mengem Déngscht als Apostel vum Här.
46009003	Dat hei ass meng Verdeedegung virun deenen, déi mech a Fro stellen:
46009004	Hu mir net d’Recht dorop, Iessen an Drénken ze kréien?
46009005	Hu mir net d’Recht dorop, eis gleeweg Fra matzehuelen, esou wéi déi aner Apostelen an och dem Här seng Bridder an de Kefas et maachen?
46009006	Oder sinn et just de Bar-Naba an ech, déi hiren eegenen Ënnerhalt verdénge mussen?
46009007	Wien zitt schonns op seng eege Käschten an de Krich? Wie setzt e Wéngert un, ouni d’Friichten dovunner z’iessen? Wien hitt eng Häerd, ouni d’Mëllech vun der Häerd ze drénken?
46009008	Schwätzen ech éiere just aus mënschlecher Perspektiv? Seet d’Gesetz dat net och?
46009009	Et steet nämlech am Gesetz vum Moses geschriwwen: „Du solls dem Uess beim Dresche kee Maulkuerf undoen.“ Ass Gott dann éieren ëm d’Uesse besuergt
46009010	oder seet hien dat net éischter fir eis? Wéinst eiser steet et nämlech geschriwwen, datt deen, dee plout, an der Hoffnung plout an deen, deen drescht, an der Hoffnung drescht, fir en Deel vum Ertrag ze kréien.
46009011	Wa mir geeschtleche Som ënnert iech geséit hunn, ass et dann zevill verlaangt, datt mir vun ärem materielle Besëtz kréien?
46009012	Wann anerer d’Recht dorop hunn, en Deel vun ärem Besëtz ze kréien, wéi vill méi da mir? Mir hunn awer vun deem Recht kee Gebrauch gemaach, villméi hale mir alles aus, fir der gudder Noriicht vu Christus net am Wee ze stoen.
46009013	Wësst dir net, datt déi, déi am Tempel schaffen, hiert Iesse vum Tempel kréien an datt déi, déi beim Altor déngen, en Deel vun deem kréien, wat geaffert gouf?
46009014	Geneesou huet den Här befuel, datt déi, déi d’gutt Noriicht verkënnegen, vun der gudder Noriicht liewe sollen.
46009015	Ech hunn awer vu kengem vun deene Rechter Gebrauch gemaach. Ech schreiwen dat hei och net, fir elo dovunner Gebrauch ze maachen. Ech wéilt nämlech léiwer stierwen, wéi datt ee mir deen ee Sujet, iwwert deen ech houfreg sinn, ewechhuele géif!
46009016	Ech ka mech net doriwwer bretzen, datt ech d’gutt Noriicht verkënnegen, well ech et maache muss. Et wier schrecklech fir mech, wann ech d’gutt Noriicht net verkënnege géif!
46009017	Wann ech et fräiwëlleg maachen, dann hunn ech e Loun, mee wann ech et net fräiwëlleg maachen, da féieren ech just dat aus, wat mir uvertraut gouf.
46009018	Wat ass dann elo mäi Loun? Ma ganz einfach: datt ech d’Verkënnegung vun der gudder Noriicht gratis ka weiderginn, ouni vun de Rechter, déi mir duerch d’gutt Noriicht zoustinn, Gebrauch ze maachen.
46009019	Och wann ech fräi vun allem sinn, hunn ech mech selwer zum Sklav vu jidderengem gemaach, fir datt ech der méi gewanne kann.
46009020	Fir d’Judde gouf ech wéi e Judd, fir d’Judden ze gewannen. Fir déi, déi ënnert dem Gesetz stinn, gouf ech wéi een ënnert dem Gesetz, fir déi ënnert dem Gesetz ze gewannen.
46009021	Fir déi, déi ouni d’Gesetz liewen, gouf ech wéi een ouni d’Gesetz (och wann ech net fräi vu Gott sengem Gesetz sinn, mee ënnert dem Gesetz vu Christus sinn), fir déi ze gewannen, déi ouni d’Gesetz liewen.
46009022	Fir déi Schwaach gouf ech schwaach, fir déi Schwaach ze gewannen. Ech gouf alles fir all Mënsch, fir datt ech op all Manéier verschidde Leit gewanne kéint.
46009023	Ech maachen dat alles wéinst der gudder Noriicht, fir datt ech mat iech dorunner deelhuele kann.
46009024	Wësst dir net, datt déi, déi an enger Course lafen, alleguer lafen, mee datt nëmmen een de Präis kritt? Laaft esou, datt dir e gewannt.
46009025	All Athlet, dee matmécht, ënnerwerft sech engem strikten Training. Hie mécht dat, fir e vergängleche Kranz ze kréien, mee mir maachen et, fir eng onvergänglech Kroun ze kréien.
46009026	Dofir lafen ech net esou, wéi wann ech keen Zil hätt. Ech boxen net ewéi een, deen an d’Loft schléit.
46009027	Villméi kristillegen ech mech a beherrsche mäi Läif, fir datt ech net selwer disqualifizéiert ginn, nodeems ech deenen aneren d’gutt Noriicht verkënnegt hunn.
46010001	Geschwëster, ech wëll, datt dir wësst, datt eis Virfueren all ënnert der Wollek waren an duerch d’Mier goungen.
46010002	An der Wollek an am Mier hu si sech selwer als Nofolger vum Moses gedeeft.
46010003	Si hunn all datselwecht geeschtlecht Iesse giess
46010004	an deeselwechte geeschtlechen Dronk gedronk. Si hunn nämlech vum geeschtleche Fiels gedronk, dee si begleet huet, an dee Fiels war Christus.
46010005	Gott war awer mat de meeschte vun hinnen net zefridden: Si si jo an der Wüst ëmkomm.
46010006	Alles dat ass eis als Beispill geschitt, fir datt mir net dat Béist begieren, esou wéi si et begiert hunn.
46010007	Sidd keng Gëtzenubieder, esou wéi en etlech vun hinnen et waren. Et steet jo geschriwwen: „D’Vollek huet sech gesat, fir z’iessen an ze drénken, an huet sech erhuewen, fir sech z’ameséieren.“
46010008	Mir däerfe keen onerlaabte Sex hunn, esou wéi en etlech vun hinnen onerlaabte Sex haten: An engem Dag sinn der dräianzwanzegdausend vun hinne gestuerwen.
46010009	Mir däerfen och Christus net op d’Prouf stellen, esou wéi en etlech vun hinnen et gemaach hunn: Si goufe vun de Schlaangen ëmbruecht.
46010010	Beklot iech net, esou wéi en etlech vun hinnen et gemaach hunn: Si goufe vum Zerstéierer ëmbruecht.
46010011	Dat alles ass geschitt, fir hinnen e Beispill ze ginn. Et gouf als Warnung niddergeschriwwe fir eis, déi mir um Enn vun den Zäitaltere liewen.
46010012	Dofir soll deen, dee mengt hie wier standhaft, oppassen, datt hien net fält.
46010013	Et huet iech nach keng Prouf getraff, déi e Mënsch iwwerfuerdert. Gott ass awer trei a léisst net zou, datt dir iwwert dat eraus gepréift gitt, wat dir aushale kënnt. Hie schaaft villméi mat der Prouf och en Auswee, fir datt dir se erdroe kënnt.
46010014	Dofir, meng léif Frënn, flücht virum Gëtzendéngscht!
46010015	Ech soen dat zu verstännege Leit. Beuerteelt selwer, wat ech soen!
46010016	Huele mir net mam Kellech vum Segen, iwwert dee mir e Segen ausschwätzen, Undeel um Blutt vu Christus? An d’Brout, dat mir briechen, huele mir dann net mat deem Undeel um Läif vu Christus?
46010017	Mir, déi mir zu vill sinn, sinn nämlech ee Brout an ee Läif, well mir alleguer un deem enge Brout deelhuelen.
46010018	Betruecht emol d’Vollek Israel: Huelen déi, déi d’Affer iessen, net deel um Altor?
46010019	Wat wëll ech domat soen? Wëll ech soen, datt d’Gëtzen eppes bedeiten? Oder datt d’Iessen, dat un d’Gëtze geaffert gëtt, eppes bedeit?
46010020	Nee, wat ech soe wëll, ass, datt dat, wat d’Net-Judden afferen, un Dämonen an net u Gott geaffert gëtt. Ech wëll net, datt dir Gemeinschaft mat Dämonen hutt!
46010021	Dir kënnt net vum Kellech vum Här an och vum Kellech vun Dämonen drénken! Dir kënnt net um Dësch vum Här an och um Dësch vun Dämonen deelhuelen!
46010022	Wëlle mir éieren den Här jalous maachen? Si mir éiere méi staark wéi hien?
46010023	„Alles ass mir erlaabt“, mee net alles ass nëtzlech. „Alles ass mir erlaabt“, mee net alles baut op.
46010024	Et soll keen no sech selwer kucken, mee all Mënsch soll nom anere kucken.
46010025	Iesst alles, wat um Fleeschmaart verkaf gëtt, ouni iech Froen ze stelle wéinst dem Gewëssen.
46010026	Et steet nämlech geschriwwen: „D’Äerd gehéiert dem Här an och alles, wat dran ass.“
46010027	Wann een Ongleewegen dech invitéiert an du wëlls goen, dann iess och alles, wat dir virgesat gëtt. Iess, ouni iech Froen ze stelle wéinst dem Gewëssen.
46010028	Wann awer een zu dir seet: „Dat Fleesch hei gouf Gëtze geaffert“, dann iess et net wéinst deem senger a wéinst dem Gewëssen, well: „D’Äerd gehéiert dem Här an och alles, wat dran ass.“
46010029	Ech schwätzen hei net vun dengem eegene Gewëssen, mee vun deem vum aneren. Firwat soll meng Fräiheet vun engem anere sengem Gewësse festgeluecht ginn?
46010030	Wann ech mat Dankbarkeet matiessen, firwat soll ech da wéinst deem vernannt ginn, fir dat ech dankbar sinn?
46010031	Ob dir elo iesst, ob dir drénkt oder egal wat dir maacht, maacht alles, fir Gott ze verherrlechen.
46010032	Sidd keen Ustouss fir d’Judden, fir d’Griichen oder fir d’Gemeinschaft vu Gott,
46010033	geneesou wéi ech an allem op jidderee Rücksicht huelen: Ech sichen net dat, wat fir mech nëtzlech ass, mee dat, wat fir vill Leit nëtzlech ass, fir datt si gerett ginn.
46011001	Maacht mir alles no, esou wéi och ech Christus alles nomaachen!
46011002	Geschwëster, ech luewen iech, well dir iech un alles erënnert, wat ech iech sot, an iech un d’Traditiounen haalt, esou wéi ech iech se iwwerginn hat.
46011003	Ech wëll, datt dir verstitt, datt de Kapp vun all Mann Christus ass, datt de Kapp vun der Fra de Mann ass an datt de Kapp vu Christus Gott ass.
46011004	Jidder Mann, dee biet oder prophezeit a säi Kapp bedeckt huet, entéiert säi Kapp,
46011005	mee jidder Fra, déi biet oder prophezeit an hire Kapp net bedeckt huet, entéiert hire Kapp. Et ass dann d’selwecht, wéi wa se de Kapp geschuer hätt.
46011006	Wann eng Fra hire Kapp net bedeckt huet, da soll si hir Hoer ofgeschnidde kréien; wann et fir si eng Schan ass, d’Hoer kuerz oder de Kapp geschuer ze hunn, da soll si de Kapp bedecken!
46011007	E Mann soll säi Kapp net bedecken, well hien d’Bild an d’Herrlechkeet vu Gott ass an d’Fra ass d’Herrlechkeet vum Mann.
46011008	De Mann koum nämlech net vun der Fra, mee d’Fra vum Mann
46011009	an de Mann ass och net fir d’Fra geschafe ginn, mee d’Fra fir de Mann.
46011010	Dofir soll d’Fra wéinst den Engelen en Zeeche vun Autoritéit op hirem Kapp droen.
46011011	Am Här ass awer weder de Mann vun der Fra onofhängeg nach d’Fra vum Mann.
46011012	Esou wéi d’Fra vum Mann koum, esou koum de Mann och duerch d’Fra op d’Welt; et kënnt awer alles vu Gott.
46011013	Decidéiert selwer: Passt et sech, datt eng Fra zu Gott biet an hire Kapp net bedeckt huet?
46011014	Léiert dann net esouguer d’Natur iech, datt et eng Schan fir de Mann ass, wann hie laang Hoer huet?
46011015	Wann eng Fra awer laang Hoer huet, ass dat net eng Éier fir si? Hir Hoer krut si nämlech, fir sech ze bedecken.
46011016	Wann ee mengt doriwwer streiden ze mussen – mir an och d’Gemeinschafte vu Gott hunn déi Gewunnecht net.
46011017	Wat déi nächst Uweisung ugeet, déi ech iech ginn, hunn ech kee Luef fir iech: Är Versammlungen déngen net dozou, datt dir iech weiderentwéckelt, éischter schuede si iech.
46011018	Éischtens ass et mir zu Ouere komm, datt et verschidde Gruppen ënnert iech gëtt, wann dir als Gemeinschaft zesummekommt. Zum Deel gleewen ech dat och.
46011019	Et muss sinn, datt är Gemeinschaft opgespléckt gëtt, fir datt déi, déi unerkannt sinn, och erkennbar sinn!
46011020	Wann dir op därselwechter Plaz zesummekommt, ass et net, fir d’Moolzecht vum Här z’iessen.
46011021	Jiddereen ësst direkt säin eegent Iessen an dann ass deen een hongereg an deen anere voll.
46011022	Hutt dir éiere keen eegent Doheem, wou dir iessen an drénke kënnt? Oder wëllt dir d’Gemeinschaft vu Gott veruechten an déi blaméieren, déi näischt hunn? Wat soll ech iech soen? Soll ech iech éieren dowéinst luewen? Op kee Fall luewen ech iech dowéinst!
46011023	Ech hunn iech nämlech dat iwwerliwwert, wat ech vum Här krut: An der Nuecht, an där hie verrode gouf, huet den Här Jesus Brout geholl
46011024	an nodeems hie Merci dofir gesot hat, huet hien et gebrach a sot: „Huelt! Iesst! Dat hei ass mäi Läif, dee fir iech gebrach gëtt. Maacht dat hei als Erënnerung u mech.“
46011025	Hien huet datselwecht mam Kellech nom Iesse gemaach a sot: „Dëse Kellech ass den neie Bond a mengem Blutt. All Kéiers wann dir dovunner drénkt, da maacht et als Erënnerung u mech.“
46011026	All Kéiers wann dir dëst Brout iesst an aus dësem Kellech drénkt, verkënnegt dir den Doud vum Här, bis datt hie kënnt.
46011027	Wien dofir op eng onwierdeg Manéier vun dësem Brout ësst an aus dësem Kellech vum Här drénkt, dee mécht sech um Läif an um Blutt vum Här schëlleg.
46011028	All Persoun muss sech selwer ënnert d’Lupp huelen an eréischt da ka si vum Brout iessen an aus dem Kellech drénken.
46011029	Wien op eng onwierdeg Manéier ësst an drénkt, ouni de Läif vum Här richteg ze uechten, deen ësst an drénkt sech säin eegent Geriichtsuerteel.
46011030	Dofir sinn der vill vun iech schwaach a krank an eng Partie vun iech si schonn dout!
46011031	Wa mir eis awer selwer geriicht hätten, da géife mir net geriicht ginn.
46011032	Wa mir awer geriicht ginn, gi mir vum Här zurechtgewisen, fir datt mir net mat der Welt veruerteelt ginn.
46011033	Dofir, meng Geschwëster, wann dir zesummekommt, fir z’iessen, da waart een op deen aneren.
46011034	Wann een hongereg ass, da soll hien doheem iessen, fir datt dir net zesummekommt, fir geriicht ze ginn. Wat déi aner Punkten ugeet, ginn ech iech weider Instruktiounen, wann ech kommen.
46012001	Geschwëster, ech wëll iech net am Onwësse loossen iwwert dat, wat vum Geescht kënnt.
46012002	Dir kënnt iech jo drun erënneren, datt dir, wéi dir nach net gegleeft hutt, zu de stomme Gëtzen higezunn an esouguer vun hinnen irgeféiert gouft.
46012003	Dofir wëll ech iech kloerstellen, datt keen, deen duerch de Geescht vu Gott schwätzt, soe kann, datt de Jesus verflucht ass. Et kann och kee soen, datt de Jesus Här ass, et sief dann duerch den hellege Geescht.
46012004	Et gi verschidde Gowen, mee et ass deeselwechte Geescht.
46012005	Et ginn och verschidden Déngschter, mee et ass deeselwechten Här.
46012006	Et ginn och verschidden Doten, mee et ass deeselwechte Gott, deen all d’Doten a jidderengem bewierkt.
46012007	Jidderee krut en Ausdrock vum Geescht, fir jidderengem nëtzlech ze sinn.
46012008	Deen ee kritt e weist Wuert vum Geescht, fir et matzedeelen. En anere kritt duerch deeselwechte Geescht e Wuert vun der Erkenntnes, fir et matzedeelen.
46012009	En anere kritt Glawen duerch deeselwechte Geescht. En anere kritt Gowen, fir ze heelen duerch deeselwechte Geescht.
46012010	En anere kritt d’Fäegkeet, fir Wonner ze wierken; en anere kritt Prophezeiung; en anere kritt d’Fäegkeet, fir tëscht de Geeschter z’ënnerscheeden; en anere kritt d’Fäegkeet, fir Sproochen aus verschiddene Sproochegruppen ze schwätzen; en anere kritt d’Fäegkeet, fir Sproochen z’iwwersetzen.
46012011	All dës Gowe ginn duerch een an deeselwechte Geescht bewierkt, deen all Gof u jidderee verdeelt, esou wéi hien et fir richteg hält.
46012012	Esou wéi de Kierper jo eent ass, mee vill Glidder huet an all d’Glidder vun deem enge Kierper, och wann et der vill sinn, ee Kierper bilden, esou ass et och mat Christus.
46012013	Mir goufen nämlech duerch ee Geescht all an een eenzege Kierper eragedeeft (egal ob mir Judden oder Griiche sinn, Sklaven oder Fräier) a mir all kruten aus engem Geescht ze drénken.
46012014	De Kierper besteet nämlech net aus engem Glidd, mee aus villen.
46012015	Wann de Fouss géif soen: „Ech si keng Hand, dofir sinn ech keen Deel vum Kierper“, da géif dat net heeschen, datt en net en Deel vum Kierper wier.
46012016	Wann d’Ouer géif soen: „Ech si keen A, dofir sinn ech keen Deel vum Kierper“, da géif dat net heeschen, datt et net en Deel vum Kierper wier.
46012017	Wann de ganze Kierper en A wier, wéi kéint en da wuel héieren? Wann de ganze Kierper en Ouer wier, wéi kéint en da wuel richen?
46012018	Taatsaach ass, datt Gott all d’Glidder, all eenzelt vun hinnen, am Kierper agesat huet, wou hie wollt.
46012019	Wa si all just ee Glidd wieren, wou wier dann de Kierper?
46012020	Taatsaach ass, datt et vill Glidder ginn, mee just ee Kierper.
46012021	D’A kann net zur Hand soen: „Ech brauch dech net!“ De Kapp kann och net zu de Féiss soen: „Ech brauch iech net!“
46012022	Am Géigendeel, et sinn déi Glidder vum Kierper, déi am schwächste schéngen, déi am néidegste sinn.
46012023	Deene Glidder, vun deene mir mengen, datt si net éierbar wieren, erweise mir eng gréisser Éier. Déi Glidder, déi net anstänneg sinn, behandele mir mat méi Anstand.
46012024	Eis Glidder, déi sech weise loossen, brauchen net esou behandelt ze ginn. Gott awer huet de Läif zesummegesat an huet deem Glidd, deem d’Éier gefeelt huet, eng gréisser Éier erwisen,
46012025	fir datt et kee Sträit am Kierper gëtt. Amplaz vu Sträit sollen d’Glidder d’selwecht firenee suergen.
46012026	Wann ee Glidd leit, da leiden all d’Glidder mat him. Wann ee Glidd geéiert gëtt, da freeë sech all d’Glidder mat him.
46012027	Dir sidd de Kierper vu Christus an all eenzele vun iech ass en Deel dovunner.
46012028	Gott huet d’Glidder an der Gemeinschaft op folgend Manéier agesat: fir d’éischt Apostelen, zweetens Prophéiten, drëttens Léiermeeschteren, duerno déi, déi Wonner wierken, duerno déi mat Gowen, fir ze heelen, déi, déi hëllefe kënnen, déi, déi leede kënnen, an déi, déi Sproochen aus verschiddene Sproochegruppe schwätze kënnen.
46012029	Ass éiere jiddereen en Apostel? Ass éiere jiddereen e Prophéit? Ass éiere jiddereen e Léiermeeschter? Wierkt éiere jidderee Wonner?
46012030	Huet éiere jiddereen d’Gof, fir ze heelen? Schwätzt éiere jidderee lauter Sproochen? Kann éiere jiddereen iwwersetzen?
46012031	Strieft awer no deene méi wichtege Gowen. An elo weisen ech iech nach e vill bessere Wee.
46013001	Wann ech d’Sprooche vun de Mënschen oder den Engele schwätze kéint, mee keng Léift hätt, da wier ech ewéi e Gong, dee widdergëllt, oder e Jummdeckel, dee widderschaalt.
46013002	Wann ech d’Gof vun der Prophezeiung hätt, all d’Geheimnisser verstoe géif, alles erkenne géif a wann ech all de Glawen hätt, fir Bierger ze verréckelen, mee wann ech keng Léift hätt, da wier ech näischt.
46013003	Wann ech Habb a Gutt un déi Aarm géif verdeelen a wann ech mäi Kierper géif hierginn, fir verbrannt ze ginn, mee keng Léift hätt, da géif dat mir näischt notzen.
46013004	D’Léift ass gedëlleg an häerzensgutt. D’Léift gëtt net jalous. D’Léift bretzt sech net an ass net iwwerhieflech.
46013005	D’Léift ass net taktlos a sicht net hiren eegene Virdeel. D’Léift léisst sech net provozéieren an ass net nodroend.
46013006	D’Léift freet sech net iwwert d’Ongerechtegkeet, mee si freet sech iwwert d’Wourecht.
46013007	D’Léift erdréit alles, gleeft alles, hofft alles an hält alles aus.
46013008	D’Léift hält ni op. D’Prophezeiunge kommen op en Enn, d’Sproochen halen eng Kéier op an d’Erkenntnes kënnt op en Enn.
46013009	Mir erkennen nämlech nëmme stéckweis a mir prophezeien nëmme stéckweis,
46013010	mee wann d’Perfektioun kënnt, kënnt dat, wat stéckweis ass, op en Enn.
46013011	Wéi ech e Kand war, hunn ech wéi e Kand geschwat, wéi e Kand geduecht a wéi e Kand raisonnéiert, mee wéi ech erwuesse gouf, hunn ech dat Kanneregt hannert mir gelooss.
46013012	Am Moment versti mir stéckweis, well mir an e Spigel kucken an en onkloert Bild gesinn, mee duerno versti mir, well mir engem vis-à-vis stinn. Elo erkennen ech nëmme stéckweis, mee dann erkennen ech ganz, esou wéi ech ganz erkannt gouf.
46013013	Elo bleiwen de Glawen, d’Hoffnung an d’Léift, dës dräi. Dat Gréisst vun deenen dräi ass awer d’Léift.
46014001	Strieft no der Léift! Beméit iech ëm geeschtlech Gowen, mee beméit iech virun allem drëm, fir ze prophezeien!
46014002	Dee Mënsch, deen eng aner Sprooch schwätzt, schwätzt net mat de Leit, mee mat Gott. Et versteet jo keen eppes, mee duerch de Geescht schwätzt hie Geheimnisvolles.
46014003	Wien awer prophezeit, schwätzt mat de Leit, fir si opzeriichten, hinnen an d’Gewëssen ze rieden an hinnen Trouscht ze spenden.
46014004	Wien eng aner Sprooch schwätzt, erbaut sech selwer, mee wie prophezeit, erbaut d’Gemeinschaft.
46014005	Ech wéilt, dir géift alleguer aner Sprooche schwätzen, mee nach villméi wënschen ech mir, datt dir prophezeie géift. Wie prophezeit, ass méi wichteg wéi deen, deen aner Sprooche schwätzt, et sief dann dat, wat hie seet, gëtt iwwersat, fir datt d’Gemeinschaft erbaut gëtt.
46014006	Geschwëster, stellt iech emol vir, ech géif bei iech kommen an aner Sprooche schwätzen! Wéi kann ech iech esou vun Notze sinn? Ma guer net, wann ech iech keng Offenbarung, Erkenntnes, Prophezeiung oder Léier bréngen!
46014007	Et ass och geneesou mat Instrumenter, déi en Toun vu sech ginn, wéi zum Beispill eng Flütt oder eng Harf: Wann d’Nouten net kloer gespillt ginn, wéi wëllt een dann erkennen, wat op der Flütt oder op der Harf gespillt gëtt?
46014008	Wann de Clairon kee kloren Toun gëtt, wie ka sech dann op de Krich virbereeden?
46014009	Geneesou ass et och mat iech: Wann dir net mat ärer Zong däitlech Wierder artikuléiert, wéi soll een iech da verstoen? Dir schwätzt jo da just an de Wand.
46014010	Ouni Zweiwel ginn et vill verschidden Aarte vu Sproochen op der Welt an et ass keng ouni Bedeitung.
46014011	Wann ech awer deem anere seng Sprooch net verstinn, da sinn ech e Frieme fir deen, dee schwätzt, an deen, dee schwätzt, ass e Frieme fir mech.
46014012	Esou ass et och mat iech: Well dir op geeschtlech Gowen aus sidd, beméit iech virun allem drëm, d’Gemeinschaft z’erbauen.
46014013	Dofir soll deen, deen an enger anerer Sprooch schwätzt, drëm bieden, datt hie se iwwersetze kann.
46014014	Wann ech an enger anerer Sprooch bieden, da biet mäi Geescht, mee mäi Verstand ass net derbäi.
46014015	Wat ergëtt sech doraus? Ech wëll mam Geescht bieden, mee ech wëll och mam Verstand bieden. Ech wëll mam Geescht sangen, mee ech wëll och mam Verstand sangen.
46014016	Wann s du nämlech nëmme mam Geescht Gott seens, wéi soll dann deen, deen net informéiert ass, „Amen“ soe kënnen, wann s du bis fäerdeg bass, Merci ze soen? Hie weess jo net, wat s du gesot hues!
46014017	Du hues bestëmmt gutt genuch Merci gesot, mee deen anere gëtt net gestäerkt!
46014018	Ech soe Gott Merci, datt ech villméi Sprooche schwätze wéi dir,
46014019	mee an der Gemeinschaft wëll ech léiwer fënnef Wierder mat Verstand schwätzen, fir och anerer ze léieren, wéi zéngdausend Wierder an enger anerer Sprooch.
46014020	Geschwëster, sidd net kannereg an ärem Denken. Sidd ewéi Puppelcher, wat dat Béist ugeet, mee sidd ewéi Erwuessener, wat äert Denken ugeet.
46014021	Am Gesetz steet geschriwwen: „Duerch friem Sproochen an duerch friem Mënner schwätzen ech mat dësem Vollek. Trotzdeem lauschtere si net op mech, seet den Här.“
46014022	Dofir sinn aner Sproochen en Zeechen, net fir déi Gleeweg, mee fir déi Ongleeweg. D’Prophezeiung ass awer en Zeeche fir déi Gleeweg an net fir déi Ongleeweg.
46014023	Wann d’ganz Gemeinschaft also géif zesummekommen an alleguer géife se an anere Sprooche schwätzen an et kéim een eran, deen net informéiert oder ongleeweg wier, géif deen dann net soen, datt dir geckeg wiert?
46014024	Mee wa jidderee prophezeie géif an et kéim een eran, deen ongleeweg oder net informéiert wier, géif hie vu jidderengem an d’Gewësse geriet kréien a vu jidderengem ënnert d’Lupp geholl ginn.
46014025	D’Geheimnisser vu sengem Häerz géifen esou opgedeckt ginn. Hie géif sech da mam Gesiicht bis op de Buedem vernäipen, Gott ubieden a soen: „Gott ass wierklech ënnert iech!“
46014026	Wat elo, Geschwëster? Wann dir zesummekommt, dréit jiddereen eppes bäi: entweder e Psalm, eng Léier, eng aner Sprooch, eng Offenbarung oder eng Iwwersetzung. All dat muss zur Erbauung vun der Gemeinschaft bäidroen.
46014027	Wann een eng aner Sprooch schwätzt, da sollen dat der just zwee oder maximal dräi maachen a jiddereen der Rei no. Et muss och een iwwersetze kënnen.
46014028	Wann awer keen do ass, fir z’iwwersetzen, da soll deejéinegen an der Gemeinschaft roueg bleiwen a mat sech selwer a mat Gott schwätzen.
46014029	Et sollen zwee oder dräi Prophéite schwätzen an déi aner sollen hinnen hir Wierder préiwen.
46014030	Wann awer engem aneren, deen do sëtzt, eppes gewise gëtt, da soll den éischte roueg sinn.
46014031	Dir kënnt nämlech een nom anere prophezeien, fir datt jiddereen eppes bäiléiert an encouragéiert gëtt.
46014032	De Prophéiten hir Geeschter sinn de Prophéiten ënnerdoen.
46014033	Gott ass nämlech net e Gott vun der Onuerdnung, mee vum Fridden. Esou wéi et an all de Gemeinschafte vun den Hellegen de Fall ass,
46014034	sollen är Frae roueg bleiwen. Et ass hinnen nämlech net erlaabt, do ze schwätzen, mee si solle sech ënneruerdnen, esou wéi d’Gesetz et seet.
46014035	Wa si eppes wësse wëllen, da solle si hir Männer doheem froen. Et gehéiert sech net, datt d’Fraen an der Gemeinschaft schwätzen.
46014036	Koum d’Wuert vu Gott éiere vun iech? Oder sidd dir éieren déi eenzeg, bei déi d’Wuert komm ass?
46014037	Wann ee mengt hie wier e Prophéit oder vum Geescht erfëllt, da soll hien unerkennen, datt dat, wat ech iech schreiwen, Geboter vum Här sinn.
46014038	Wann een awer onwëssend ass, da looss hien am Onwëssen.
46014039	Geschwëster, beméit iech dofir drëm, fir ze prophezeien, a verbitt net, datt aner Sprooche geschwat ginn.
46014040	Et soll awer alles uerdentlech an anstänneg oflafen.
46015001	Geschwëster, ech wëll, datt dir iwwert d’gutt Noriicht Bescheed wësst, déi ech iech verkënnegt hat, déi dir ugeholl hat an op där hirem Grond dir stitt.
46015002	Duerch dës gutt Noriicht gitt dir och gerett, wann dir un der Botschaft festhaalt, déi ech iech verkënnegt hat. Soss hätt dir jo ëmsoss gegleeft.
46015003	Ech hunn iech nämlech un éischter Plaz dat weiderginn, wat ech empfaangen hunn: Christus ass laut der Schrëft fir eis Sënne gestuerwen,
46015004	hie gouf begruewen a laut der Schrëft um drëtten Dag vun den Doudegen operwächt.
46015005	Duerno gouf hie vum Kefas gesinn an du vun deenen Zwielef.
46015006	Hie gouf duerno vu méi wéi fënnefhonnert Geschwëster zugläich gesinn. Vun deene liewen déi meescht nach, mee verschiddener si scho gestuerwen.
46015007	Du gouf hie vum Jacques gesinn an duerno vun all den Apostelen.
46015008	Fir d’allerlescht ass hie mir erschéngen, esou wéi engem, deen ze spéit gebuer gouf.
46015009	Ech sinn dee mannste vun all den Apostelen, deen net wierdeg ass en Apostel genannt ze ginn, well ech d’Gemeinschaft vu Gott verfollegt hunn.
46015010	Mee duerch d’Gnod vu Gott sinn ech deen, deen ech sinn, a seng Gnod fir mech war net ëmsoss. Am Géigendeel, ech hu méi wéi all déi aner geschafft. Allerdéngs war ech dat awer net selwer, mee et war d’Gnod vu Gott, déi mat mir war.
46015011	Ob ech oder si iech dës Botschaft verkënnegt hunn: dat ass, wat mir priedegen a wat dir gegleeft hutt.
46015012	Wa verkënnegt gëtt, datt Christus vun den Doudegen operstanen ass, wéi kënnen da verschiddener vun iech soen, datt et keng Operstéiung vun den Doudege gëtt?
46015013	Wann et awer keng Operstéiung vun den Doudege gëtt, dann ass och Christus net operstanen;
46015014	a wa Christus net operstanen ass, dann ass eis Verkënnegung ëmsoss an äre Glawen ass och ëmsoss.
46015015	Zudeem sti mir dann als falsch Zeie vu Gott an am Widdersproch zu Gott do, well mir soten, datt hie Christus vun den Doudegen operwächt hätt, deen hien awer net operwächt hätt, wann et wierklech keng Operstéiung vun den Doudege géif ginn.
46015016	Wann déi Doudeg nämlech net operwächt ginn, da gouf Christus och net operwächt.
46015017	Wa Christus net operwächt gouf, dann ass äre Glawen ëmsoss an dir sidd nach ëmmer an äre Sënnen.
46015018	Da sinn och déi, déi a Christus gestuerwe sinn, verluer.
46015019	Wa mir nëmmen an dësem Liewen eis Hoffnung a Christus hunn, da si mir vun alle Leit am meeschten ze bedaueren.
46015020	Mee Tatsaach ass, datt Christus vun den Doudegen operwächt gouf, als Éischtfruucht vun deenen, déi gestuerwe sinn.
46015021	Den Doud koum jo duerch e Mënsch an duerch e Mënsch koum och d’Operstéiung vun den Doudegen.
46015022	Esou wéi duerch den Adam jidderee stierft, esou gëtt duerch Christus jidderee lieweg gemaach.
46015023	Mee jiddereen an der richteger Reiefolleg: Christus, deen d’Éischtfruucht ass, an duerno, wann hie kënnt, déi, déi Christus gehéieren.
46015024	Da kënnt d’Enn, wann hien d’Kinnekräich Gott, dem Papp, iwwerreecht, nodeems hien all Herrschaft, all Gewalten a Muechten zerstéiert huet.
46015025	Hie muss nämlech regéieren, bis all seng Feinden him ënnerworf an ënnert seng Féiss geluecht ginn.
46015026	De leschte Feind, deen zerstéiert gëtt, ass den Doud.
46015027	„Hien huet him nämlech alles ënnerworf an ënnert seng Féiss geluecht.“ Wann et heescht: „hien huet him alles ënnerworf“, ass et dach evident, datt deen eng Ausnahm ass, deen him alles ënnerworf huet.
46015028	Wann alles Christus ënnerworf gëtt, gëtt de Jong selwer deem ënnerworf, deen alles Christus ënnerworf huet, fir datt Gott alles an allem ka sinn.
46015029	Mee wann déi Doudeg net operstinn, da ginn déi Leit, déi sech deefe loossen, wéinst Doudege gedeeft! Wat solle si maachen? Firwat solle si sech wéinst Doudegen deefe loossen?
46015030	Firwat setze mir eis dann all Stonn der Gefor aus?
46015031	All Dag kucken ech dem Doud an d’Aen! Ech schwieren dat bei mengem Houfert op iech, deen ech duerch Christus Jesus eisen Här hunn!
46015032	Wann ech zu Ephesos wéi e Mënsch mat wëllen Déiere gekämpft hätt, wat géif dat mir hëllefen? Wann déi Doudeg net operwächt ginn, da „loosst eis iessen an drénken, well muer stierwe mir!“
46015033	Loosst iech net irféieren: „Eng schlecht Gesellschaft zerstéiert e gudde Charakter!“
46015034	Kommt zou iech a sënnegt net! Et ginn der nämlech verschiddener ënnert iech, déi glat a guer näischt iwwert Gott wëssen. Ech soen dat zu ärer Schan!
46015035	Et kéint awer ee froen: „Wéi ginn déi Doudeg operwächt? Mat wéi engem Kierper komme si zeréck?“
46015036	Wat eng topeg Fro! Dat, wat s du séis, gëtt net lieweg, éier et gestuerwen ass.
46015037	Wat s du séis, ass jo net d’Planz, déi ausschéisse soll, mee e Kär, wéi zum Beispill Weess oder soss e Kär.
46015038	Gott gëtt him dann eng Gestalt, esou wéi hien et wëllt. All Som huet seng eege Gestalt.
46015039	Net all d’Liewewiese sinn d’selwecht: D’Mënschen hunn eng Zort Kierper, d’Déieren hunn eng aner Zort Kierper, d’Fësch hunn nach eng aner Zort Kierper an d’Vigel hunn och nach eng aner Zort Kierper.
46015040	Et gëtt himmlesch Kierperen an ierdesch Kierperen. D’Schéinheet vun den himmlesche Kierperen ass anescht wéi déi vun den ierdeschen.
46015041	Et gëtt ee Glanz fir d’Sonn, en anere fir de Mound an nach en anere fir d’Stären: Ee Stär ënnerscheet sech vum aneren a sengem Glanz.
46015042	Esou ass et och, wann déi Doudeg operstinn. De Kierper, dee „geséit“ gëtt, ass verdierflech, mee deen, deen operwächt gëtt, ass onverdierflech.
46015043	E gëtt an der Schan „geséit“, mee an Herrlechkeet operwächt. E gëtt an der Schwächt „geséit“, mee an der Kraaft operwächt.
46015044	E gëtt als natierleche Kierper „geséit“, mee als geeschtleche Kierper operwächt. Esou wéi et en natierleche Kierper gëtt, esou gëtt et och e geeschtleche Kierper.
46015045	Et steet nämlech geschriwwen: „Den éischte Mënsch, den Adam, gouf eng lieweg Persoun.“ De leschten Adam gouf e Geescht, dee Liewe schenkt.
46015046	Dat Geeschtlecht kënnt net fir d’éischt, mee dat Natierlecht an duerno eréischt dat Geeschtlecht.
46015047	Den éischte Mënsch gouf aus dem Buedem gemaach an ass ierdesch. Den zweete Mënsch ass den Här aus dem Himmel.
46015048	Mënschen, déi aus Buedem gebuer ginn, sinn ewéi de Mënsch, deen aus Buedem erschafe gouf; Mënschen, déi aus dem Himmel gebuer ginn, si wéi de Mënsch aus dem Himmel.
46015049	Esou wéi mir de Glach vum Mënsch aus Buedem gedroen hunn, esou droe mir dann och de Glach vum Mënsch aus dem Himmel.
46015050	Geschwëster, ech soen dat hei: Fleesch a Blutt kënnen d’Kinnekräich vu Gott net ierwen, nach kann dat Verdierflecht dat Onverdierflecht ierwen.
46015051	Passt op! Ech zielen iech e Geheimnis: mir stierwen net all, mee mir ginn all verwandelt!
46015052	Et geschitt an engem Abléck, an engem Nu, beim Schall vum leschte Schofar. De Schofar gëtt geblosen an déi Doudeg stinn als Onverdierflecher op. Mir ginn dann all verwandelt!
46015053	Dëse verdierfleche Kierper muss mat Onverdierflechkeet gekleet ginn. Dëse stierfleche Kierper muss mat Onstierflechkeet gekleet ginn.
46015054	Da wann dëse verdierfleche Kierper mat Onverdierflechkeet gekleet ginn ass an dëse stierfleche Kierper mat Onstierflechkeet gekleet ginn ass, gëtt dës Ausso verwierklecht: „Den Doud ass ofgeschléckt an der Victoire.“
46015055	„Doud, wou ass däi Stachel? Graf, wou ass deng Victoire?“
46015056	De Stachel vum Doud ass d’Sënn. D’Kraaft vun der Sënn ass d’Gesetz.
46015057	Mee loosst eis Gott Merci soen! Hien huet eis d’Victoire duerch eisen Här Jesus Christus ginn.
46015058	Meng léif Geschwëster, bleift dofir standhaft. Kommt net un d’Wackelen! Sidd ëmmer méi äifreg an ärer Aarbecht fir den Här, well dir wësst, datt är Méi duerch den Här net ëmsoss ass.
46016001	Wat elo d’Kollekt fir déi Helleg ugeet: Dir sollt datselwecht maachen, wat ech et de Gemeinschaften a Galatien opgedroen hunn.
46016002	Um éischten Dag vun der Woch soll all eenzele vun iech Suen, wéi et senge Moyenen entsprécht, op d’Säit leeën a se spueren, fir datt net eréischt wann ech kommen, eng Kollekt muss gemaach ginn.
46016003	Wann ech dann ukommen, schécken ech déi Leit, déi dir gewielt hutt, well si sech bewäert hunn, zesumme mat Bréiwer op Jerusalem, fir äre generéisen Don dohinzebréngen.
46016004	Wann et sollt ubruecht sinn, datt ech och matginn, da kënne si zesumme mat mir reesen.
46016005	Nodeems ech duerch Mazedonien gereest sinn, kommen ech bei iech (ech ginn nämlech duerch Mazedonien)
46016006	an da bleiwen ech villäicht bei iech oder verbréngen esouguer de Wanter bei iech, fir datt dir mir op menger Rees weiderhëllefe kënnt, wou och ëmmer ech higinn.
46016007	Ech wëll iech nämlech net just fir eng kuerz Visite gesinn, mee ech hoffen, méi laang bei iech kënnen ze bleiwen, wann den Här et erlaabt.
46016008	Ech bleiwen awer bis Päischten zu Ephesos.
46016009	Et huet sech mir nämlech eng grouss Dier opgemaach fir en Déngscht, dee vill versprécht. Et gëtt der vill, déi dogéint sinn.
46016010	Wann den Timothée kënnt, da suergt dofir, datt hie virun näischt brauch Angscht ze hunn, wann hie bei iech ass. Hie mécht nämlech geneesou wéi ech d’Aarbecht vum Här.
46016011	Dofir soll keen op hien erofkucken. Schéckt hien am Fridde fort, fir datt hie bei mech komme kann. Ech erwaarden hien zesumme mat de Bridder.
46016012	Wat eise Brudder Apollos ugeet: Ech hunn hie staark encouragéiert, iech mat de Geschwëster besichen ze kommen, mee bis elo wollt hie guer net matgoen. Hie kënnt dann, wann hien d’Geleeënheet dozou kritt.
46016013	Passt op, stitt fest am Glawen, hutt Courage, sidd staark!
46016014	Maacht alles an der Léift!
46016015	Geschwëster, dir wësst, datt de Stot vum Stephanas déi éischt Leit an Achaia waren, déi gegleeft hunn. Si hu sech an den Déngscht vun den Hellege gestallt. Ech fuerderen iech op,
46016016	iech esou Leit an och jidderengem, deen zesumme mat hinnen haart schafft, ënnerzeuerdnen.
46016017	Ech si frou, datt de Stephanas, de Fortunatus an den Achaicus hei sinn, well si iech an ärer Absence ersat hunn.
46016018	Si hunn nämlech mäin an och äre Geescht erfrëscht. Gitt esou Leit är Unerkennung.
46016019	D’Gemeinschaften aus Klengasien gréissen iech. Den Aquila an d’Priskilla, zesumme mat der Gemeinschaft, déi sech bei hinnen doheem trëfft, loossen iech am Här häerzlech gréissen.
46016020	All d’Geschwëster gréissen iech. Gréisst een deen anere mat enger helleger Bees.
46016021	Dëse Grouss ass a menger Handschrëft: DE PAUL.
46016022	Wien den Här Jesus Christus net gär huet, dee soll verflucht sinn. Komm, Här!
46016023	D’Gnod vum Här Jesus Christus sief mat iech.
46016024	Meng Léift sief mat iech all duerch Christus Jesus. Amen.
47001001	Vum Paul, engem Apostel vum Jesus Christus duerch de Wëlle vu Gott, a vum Brudder Timothée, un d’Gemeinschaft vu Gott, déi zu Korinth ass, an och un all déi Helleg, déi uechter Achaia sinn:
47001002	Gnod sief mat iech a Fridde vu Gott, eisem Papp, an dem Här Jesus Christus.
47001003	Gelueft sief de Gott a Papp vun eisem Här Jesus Christus, de Papp vum Erbaarmen an de Gott vun allem Trouscht.
47001004	Hien tréischt eis an all eisem Leed, fir datt mir anerer an all hirem Leed mat deem Trouscht, mat deem mir selwer vu Gott getréischt gi sinn, tréischte kënnen.
47001005	Esou wéi mir d’Leide vu Christus iwwer all Moosse matkruten, esou kréie mir och säin Trouscht iwwer all Moosse mat.
47001006	Wa mir ënnerdréckt ginn, dann ass dat fir ären Trouscht an är Rettung, déi wierkt wéinst dem Erdroe vun deemselwechte Leed, dat och mir mussen erleiden. Wa mir getréischt ginn, dann ass dat fir ären Trouscht an är Rettung.
47001007	Eis Hoffnung fir iech ass gewëss, well mir wëssen, datt dir geneesou un eisem Trouscht deelhuelt wéi un eisem Leed.
47001008	Geschwëster, mir wëllen nämlech net, datt dir näischt gewuer gitt iwwert déi schwéier Zäiten, déi mir a Klengasien erlieft hunn. Mir goufen iwwert all Mooss an iwwert eis Kraaft eraus belaascht, esou datt mir esouguer dru gezweiwelt hunn, ob mir iwwerliewe géifen.
47001009	Et ass eis tatsächlech esou virkomm, wéi wa mir zur Doudesstrof veruerteelt gi wieren, fir datt mir net op eis selwer vertrauen, mee op Gott, deen déi Doudeg operstoe léisst.
47001010	Gott huet eis virun esou engem schrecklechen Doud gerett an hie rett eis och elo. Mir hunn eis Hoffnung an hie gesat, datt hien eis och weiderhi rett.
47001011	Dir schléisst iech eis un, andeems dir eis duerch är Gebieder hëlleft. Esou kënne vill Leit Merci soe fir d’Gof, déi dir erwise krut duerch d’Gebieder vu ville Leit.
47001012	Dat hei ass eisen Houfert: Eist Gewësse bezeit, datt mir eis an der Welt, ma virun allem géintiwwer iech mat Einfachheet a gëttlecher Oprichtegkeet beholl hunn (net duerch weltlech Wäisheet mee duerch d’Gnod vu Gott).
47001013	Mir schreiwen iech nämlech näischt aneschtes wéi dat, wat dir liesen a verstoe kënnt. Ech hoffen och, datt dir och vollstänneg verstitt
47001014	(esou wéi dir eis schonn zum Deel verstanen hutt), fir datt dir um Dag vum Här Jesus esou houfreg op eis kënnt sinn, wéi mir op iech.
47001015	Mat där Zouversiicht wollt ech iech schonn éischter besichen, fir datt dir eis eng zweete Kéier Gnod erweise kënnt.
47001016	Ech wollt iech um Wee fir a Mazedonien besiche kommen an dann um Réckwee vu Mazedonien nees bei iech bleiwen, esou datt dir mech dann a Judea schécke kéint.
47001017	War dat éiere liichtfankeg vu mir, fir mir dat virzehuelen? Oder wann ech mir eppes virhuelen, huelen ech mir dat éieren op eng reng mënschlech Manéier vir, ewéi wann ech an engem Otem „Jo“ an „Neen“ géif soen?
47001018	Esou sécher wéi Gott trei ass, esou sécher ass eis Botschaft un iech net an engems „Jo“ an „Neen“.
47001019	De Jong vu Gott, de Jesus Christus, deen ënnert iech vun eis (vu mir, dem Silvanus an dem Timothée) verkënnegt gouf, war net en „Jo“ an en „Neen“. Am Géigendeel, an him war et ëmmer en „Jo“!
47001020	All d’Versprieche vu Gott hunn nämlech wéinst senger hiren „Jo“. Dofir ass et och duerch hien, datt mir „Amen“ zu Gott soe fir seng Verherrlechung.
47001021	Et ass Gott, deen eis zesumme mat iech a Christus gefestegt huet, deen eis och gesalleft huet,
47001022	deen eis säi Sigel opgedréckt huet an eis de Geescht als Akkont an eis Häerzer geluecht huet.
47001023	Ech beruffe mech op Gott als mäin Zeien – et war, fir iech ze schounen, datt ech net nees op Korinth koum!
47001024	Et ass net esou, datt mir wëllen Här iwwert äre Glawe sinn, mee mir schaffen zesumme mat iech fir är Freed. Duerch de Glawe sidd dir standhaft!
47002001	Ech hu mech awer decidéiert, net nees traureg bei iech ze kommen.
47002002	Wann ech iech nämlech traureg maachen, wie wier dann do, fir mech frou ze maachen, wann net deen, deen duerch mech traureg gemaach gëtt?
47002003	Ech hunn iech dat och geschriwwen, fir datt ech net vun deenen, déi mech frou maache sollen, traureg gemaach ginn, wann ech kommen. Wat iech ugeet, sinn ech dovunner iwwerzeegt, datt meng Freed och är Freed wäert sinn.
47002004	Ech hunn iech mat vill Péng an Häerzensleed geschriwwen, ënner villen Tréinen, net fir iech traureg ze maachen, mee fir datt dir d’Léift, déi ech iwwert all Mooss fir iech hunn, erkenne kënnt.
47002005	Wann ee Leed verursaacht huet, huet hien net mech traureg gemaach, mee hien huet iech all méi oder manner traureg gemaach (fir net z’iwwerdreiwen).
47002006	Fir esou een ass d’Strof, déi hie vun der Majoritéit kritt, Strof genuch.
47002007	Elo sollt dir him verzeien an hien tréischten, well hie soss vu senger grousser Trauregkeet kéint iwwerwältegt ginn.
47002008	Dofir leeën ech iech un d’Häerz, fir him ze weisen, datt dir hie wierklech gär hutt.
47002009	Dat hei ass de Grond, firwat ech iech geschriwwen hat: fir iech ze préiwen an esou ze wëssen, ob dir an allem follege géift.
47002010	Wiem dir verzeit, deem verzeien och ech. Wann ech nämlech iergendeppes verzien hunn (wann et eppes ze verzeie gouf), dann hunn ech dat wéinst ärer viru Christus gemaach,
47002011	fir datt de Satan eis net ausnotze kann. Seng Intrige sinn eis jo net onbekannt.
47002012	Wéi ech op Troia koum, fir d’gutt Noriicht vu Christus ze priedegen, a mir eng Dier duerch den Här opgemaach gouf,
47002013	hat ech keng Rou a mengem Geescht, well ech mäi Brudder Titus net do virfonnt hat. Dofir hunn ech hinnen Äddi gesot a sinn a Mazedonien gaangen.
47002014	Ech soe Gott awer Merci, deen eis ëmmer duerch Christus triumphéieren deet an deen duerch eis iwwerall den Doft verbreet, wat et heescht, hien ze kennen.
47002015	Mir sinn nämlech fir Gott ewéi den Doft vu Christus ënnert deenen, déi gerett ginn, an ënnert deenen, déi verluer ginn.
47002016	Fir deen ee si mir den Doft vum Doud, deen an den Doud féiert, mee fir deen anere si mir den Doft vum Liewen, deen an d’Liewe féiert. Wien ass deem gewuess?
47002017	Mir sinn nämlech net wéi esou vill anerer, déi mam Wuert vu Gott Geschäfter maachen. Am Géigendeel, mir schwätzen oprichteg viru Gott duerch Christus, esou wéi Leit, déi vu Gott geschéckt goufen.
47003001	Fänke mir éieren nees un, fir eis selwer ze recommandéieren? Brauche mir éieren, esou wéi aner Leit, schrëftlech Recommandatioune fir iech oder Recommandatioune vun iech?
47003002	Dir sidd eise Bréif, deen op eis Häerzer geschriwwe gouf an dee vu jidderengem verstanen a gelies gëtt.
47003003	Et ass kloer, datt dir e Bréif vu Christus sidd, deen duerch eisen Déngscht entstanen ass, deen net mat Tënt geschriwwe gouf, mee mam Geescht vum liewege Gott, an dat net op stengen Tafelen, mee op Tafelen aus mënschlechen Häerzer.
47003004	Esou ass eis Zouversiicht duerch Christus viru Gott.
47003005	Mir selwer hu keng perséinlech Kompetenz, fir kënnen ze behaapten, datt iergendeppes vun eis selwer géif kommen, mee eis Kompetenz kënnt vu Gott.
47003006	Hien huet eis d’Kompetenz ginn, fir kënnen Dénger vun engem neie Bond ze sinn, deen net aus engem Buschtaf besteet, mee aus dem Geescht. De Buschtaf mécht dout, mee de Geescht mécht lieweg.
47003007	Den Déngscht, deen den Doud bruecht huet an dee mat Buschtawen a Stee gemeesselt gouf, war en herrlechen Déngscht, mee seng Herrlechkeet war vergänglech. Deen Déngscht war awer esou herrlech, datt d’Israeliten emol net riicht op dem Moses säi Gesiicht kucke konnten, wéinst der Herrlechkeet, déi säi Gesiicht ausgestraalt huet. Wann deen Déngscht esou herrlech war,
47003008	ëm wéi vill méi herrlech muss dann den Déngscht vum Geescht sinn?
47003009	Wann den Déngscht, deen zum Verdame féiert, herrlech war, ëm wéi vill méi ass den Déngscht vun der Gerechtegkeet iwwert all Moossen herrlech.
47003010	Deen, dee soss herrlech war, ass elo am Verglach net herrlech wéinst der Herrlechkeet, déi déi aner iwwertrëfft.
47003011	Wa schonn dat Vergänglecht mat Herrlechkeet koum, ëmsou méi koum dann deen, dee bleift, an der Herrlechkeet!
47003012	Vun esou enger Hoffnung erfëllt, kënne mir esou verwot optrieden.
47003013	Mir sinn net wéi de Moses, deen e Schleier iwwert säi Gesiicht geluecht huet, fir datt d’Israeliten net d’Enn vun deem, wat vergänglech war, fixéiere konnten.
47003014	Hiert Denke gouf awer verbruet. Bis haut bleift nämlech deeselwechte Schleier, wann aus dem ale Bond virgelies gëtt, an e gëtt net ewechgezunn. Dëse Schleier gëtt duerch Christus ewechgeholl.
47003015	Mee bis haut läit e Schleier iwwert hirem Häerz, wann de Moses gelies gëtt.
47003016	Wann ee sech awer zum Här dréit, da gëtt de Schleier ewechgeholl.
47003017	Den Här ass de Geescht an do, wou de Geescht vum Här ass, ass Fräiheet.
47003018	Mir alleguer spigele mat onverschleierte Gesiichter d’Herrlechkeet vum Här erëm. Mir alleguer kréie mat enger ëmmer méi grousser Herrlechkeet deeselwechte Glach duerch de Geescht vum Här.
47004001	Mir hunn dësen Déngscht geneesou kritt, wéi mir Erbaarmen erwisen kruten, an dofir gi mir net op.
47004002	Dowéinst hu mir vu schänterlechen Heemlechkeeten ofgelooss. Mir sinn net hannerhälteg an eisem Behuelen a mir verdréien d’Wuert vu Gott net. Am Géigendeel, mir recommandéieren eis jidder mënschlechem Gewësse viru Gott duerch d’Verkënnege vun der Wourecht.
47004003	Wann eis gutt Noriicht verdeckt ass, dann ass se fir déi verdeckt, déi verluer ginn.
47004004	De Gott vun dësem Zäitalter huet d’Denke vun den Ongleewege blann gemaach, fir datt si d’Liicht vun der herrlecher gudder Noriicht vu Christus, deen de Glach vu Gott ass, net kënne gesinn.
47004005	Mir verkënnegen net eis selwer, mee Christus Jesus, den Här. Mir selwer sinn duerch Christus är Dénger.
47004006	Gott, dee sot: „Et soll Liicht aus der Däischtert schéngen!“, ass nämlech deen, deen an eis Häerzer geliicht huet, fir eis d’Liicht vum herrleche Wësse vu Gott, dat am Gesiicht vum Jesus Christus schéngt, ze ginn.
47004007	Mir hunn dëse Schatz a Behälter aus Leem, fir däitlech ze maachen, datt déi aussergewéinlech Muecht vu Gott kënnt an net vun eis.
47004008	Mir gi vun alle Säite bedréckt, mee net ënnerdréckt. Mir zweiwelen, mee sinn net verzweiwelt.
47004009	Mir gi verfollegt, mee net verlooss, zerschloen, mee net zerstéiert.
47004010	Mir droen ëmmer dem Här Jesus säin Doud an eisem Kierper ronderëm, fir datt och d’Liewe vum Jesus an eisem Kierper kloer ze gesinn ass.
47004011	Mir, déi mir liewen, ginn nämlech ëmmer wéinst dem Jesus dem Doud ausgeliwwert, fir datt och d’Liewe vum Jesus an eisem stierfleche Kierper kloer ze gesinn ass.
47004012	Esou wierkt engersäits den Doud an eis, mee d’Liewen an iech.
47004013	Mir hunn deeselwechte Geescht vum Glawen, esou wéi geschriwwe steet: „Ech hu gegleeft an dofir hunn ech geschwat.“ Och mir gleewen an dofir schwätze mir.
47004014	Mir wëssen, datt deen, deen den Här Jesus operstoe gelooss huet, och eis duerch de Jesus operstoe léisst an eis mat iech viru sech stellt.
47004015	Dat alles geschitt wéinst ärer, fir datt d’Gnod, déi ëmmer méi Leit erreecht, eng iwwerméisseg Dankbarkeet bewierkt zur Éier vu Gott.
47004016	Dofir loosse mir eis net ënnerkréien. Och wann eist baussenzegt Wiesen ofnotzt, gëtt eist bannenzegt Wiesen vun Dag zu Dag erneiert.
47004017	Déi liicht Nout, déi mir den Ament erliewen, bewierkt fir eis en éiwegt Gewiicht vun Herrlechkeet, déi mat näischt ze vergläichen ass.
47004018	Mir kucken net op dat, wat ze gesinn ass, mee op dat, wat net ze gesinn ass. Dat, wat ze gesinn ass, ass nämlech vergänglech, mee dat, wat net ze gesinn ass, ass éiweg.
47005001	Mir wëssen dat hei: Wann eist ierdescht Zelt, an deem mir wunnen, ofgebaut gëtt, da kréie mir am Himmel eng éiweg Wunnecht vu Gott, en Haus, dat net vu Mënschenhand gebaut gouf.
47005002	An dësem Zelt keime mir nämlech a verlaangeren duerno, mat eiser Wunnecht vum Himmel agekleet ze ginn,
47005003	well wa mir agekleet gi sinn, da sti mir net plakeg do.
47005004	Esoulaang mir an dësem Zelt sinn, keime mir, well mir bedréckt sinn. Et ass net esou, datt mir d’Zelt wëllen ausdoen, mee mir wëllen agekleet ginn, fir datt dat Stierflecht ka vum Liewen ofgeschléckt ginn.
47005005	Et ass Gott, deen eis fir dëse bestëmmten Zweck virbereet huet an deen eis de Geescht als Akkont ginn huet.
47005006	Dofir si mir zouversiichtlech. Mir wëssen, datt mir net beim Här sinn, esoulaang mir am Läif liewen.
47005007	Mir liewen nämlech duerch de Glawen, net duerch d’Gesinn.
47005008	Mir sinn zouversiichtlech. Mir wiere léiwer vun eisem Läif fort a beim Här doheem.
47005009	Ob mir doheem sinn oder fort, ass et eis Ambitioun, dem Här ze gefalen.
47005010	Mir mussen nämlech alleguer virum Riichterstull vu Christus erschéngen, fir datt jidderee fir dat, wat hien am Läif gemaach huet, sief dat gutt oder béis, säi Loun ka kréien.
47005011	Mir wëssen, wat et heescht, den Här ze respektéieren, an dofir probéiere mir, d’Mënschen z’iwwerzeegen. Gott kennt eis duerch an duerch an ech hoffen, datt äert Gewëssen eis och gutt kennt.
47005012	Mir recommandéieren eis iech net nach eng Kéier, mee mir ginn iech d’Geleeënheet, houfreg op eis ze sinn, fir datt dir deenen äntwere kënnt, déi houfreg op dat Baussecht sinn an net op d’Häerz.
47005013	Wa mir verréckt sinn, ass et fir Gott; wa mir verstänneg sinn, ass et fir iech.
47005014	Duerch d’Léift vu Christus si mir dozou gezwongen, fir dat hei ze erkennen: Wann ee fir jidderee gestuerwen ass, dann ass jidderee gestuerwen.
47005015	Hien ass fir jidderee gestuerwen, fir datt déi, déi liewen, net méi fir sech selwer liewen, mee fir deen, dee fir si gestuerwen an operstanen ass.
47005016	Vun elo u betruechte mir kee méi vun engem mënschleche Standpunkt. Och wa mir Christus vun engem mënschleche Standpunkt aus kennegeléiert hunn, kenne mir hien elo net méi esou.
47005017	Dofir, wann een a Christus ass, dann ass hien eng nei Schëpfung. Dat Aalt ass vergaangen. Kuckt, alles ass nei ginn!
47005018	Et kënnt awer alles vu Gott, deen eis mat sech selwer duerch de Jesus Christus versöhnt huet an deen eis den Déngscht vun der Versöhnung ginn huet.
47005019	Et war duerch Christus, datt Gott d’Welt mat sech selwer versöhnt huet, andeems hien de Mënschen hir Iwwertriedungen net ugerechent huet an eis d’Botschaft vun der Versöhnung uvertraut huet.
47005020	Mir sinn also Ambassadeure fir Christus, esou wéi wa Gott säin Appell duerch eis géif maachen. Mir bieden iech am Numm vu Christus: Loosst iech mat Gott versöhnen!
47005021	Hien huet deen, dee keng Sënn kannt huet, fir eis zur Sënn gemaach, fir datt mir duerch hien d’Gerechtegkeet vu Gott kënne ginn.
47006001	Als Mataarbechter fuerdere mir iech op, d’Gnod vu Gott net ëmsoss entgéintzehuelen.
47006002	Hie seet nämlech: „Zur passender Zäit hunn ech dir nogelauschtert an um Dag vun der Rettung sinn ech dir zur Hëllef komm.“ Ma elo ass déi passend Zäit! Ma elo ass den Dag vun der Rettung!
47006003	Mir gi kengem e Grond, fir un eis Ustouss ze huelen, fir datt den Déngscht net ka kritiséiert ginn.
47006004	Mee als Dénger vu Gott recommandéiere mir eis a jidder Hisiicht: duerch grouss Ausdauer, a Leed, an Nout, a Misär,
47006005	ënner Schléi, a Prisongen, an Onrouen, ënnert haarder Aarbecht, während Nuechten ouni Schlof, am Honger,
47006006	an der Rengheet, an der Erkenntnes, an der Gedold, an der Guttheet, am hellege Geescht, an onverfälschter Léift,
47006007	mat éierleche Wierder, an der Muecht vu Gott; duerch offensiv an defensiv Waffe vun der Gerechtegkeet;
47006008	duerch Éier an Onéier, duerch e schlechten an e gudde Ruff; als Schwindler an dach Éierlecher,
47006009	als Onbekannter a Bekannter; als déi, déi stierwen, mee kuck, mir liewen; als déi, déi gegäisselt, mee net ëmbruecht ginn;
47006010	als déi voller Trauer, mee déi sech ëmmer freeën; als Aarmer, déi awer vill Leit räich maachen; als déi, déi näischt hunn an dach alles hunn.
47006011	Korinther, mir hu bei iech kee Blat virun de Mond geholl. Mir hunn eist Häerz grouss opgemaach.
47006012	Mir hunn eist Häerz iech géintiwwer net verschloss, mee dir hutt är Häerzer eis géintiwwer verschloss.
47006013	Als gerecht Géigeleeschtung (ech schwätze wéi mat Kanner): Maacht iech eis géintiwwer och op.
47006014	Gitt keng Partnerschaft mat Ongleewegen an! Wat fir eng Partnerschaft hunn nämlech d’Gerechtegkeet an d’Gesetzlosegkeet? Wat hunn d’Liicht an d’Däischtert gemeinsam?
47006015	Wéi ka Christus mam Belial am Aklang sinn? Oder wat deelt e Gleewege mat engem Ongleewegen?
47006016	Wat fir en Accord kann et tëschent dem Tempel vu Gott an engem Gëtze ginn? Dir sidd nämlech den Tempel vum liewege Gott, esou wéi Gott gesot huet: „Ech wunnen a liewen dann ënnert hinnen. Ech sinn dann hire Gott a si si mäi Vollek.“
47006017	Dofir: „Kommt aus hirer Mëtt eraus an trennt iech vun hinnen“, seet den Här. „Paakt dat Onrengt net un“, an: „Ech huelen iech un.“
47006018	„Ech gi wéi e Papp fir iech an dir gitt fir mech wéi meng Jongen an Duechteren“, seet den allmächtegen Här.
47007001	Léif Geschwëster, déi Versprieche gehéieren eis. Dofir solle mir eis vun allem rengegen, dat eise Kierper oder eis Séil onreng maache kéint, fir esou eis Hellegung am Respekt viru Gott vollstänneg ze maachen.
47007002	Maacht an ären Häerzer Plaz fir eis! Mir ware mat kengem ongerecht, mir hu kengem geschuet, mir hu vu kengem profitéiert.
47007003	Ech soen dat net, fir iech eppes virzegeheien. Ech hunn iech nämlech scho gesot, datt dir an eisen Häerzer sidd, fir mat iech ze stierwen oder ze liewen.
47007004	Ech hunn e grousst Zoutrauen zu iech. Ech si ganz houfreg op iech. Ech si voller Trouscht an hunn eng iwwerméisseg Freed a mir trotz deene schwéieren Zäiten.
47007005	Esouguer wéi mir a Mazedonien ukoumen, konnten eis Kierperen net raschten, mee mir goufe vun alle Säite bedréckt – vu bausse krute mir Konflikt ze spieren a vu bannen Angscht.
47007006	Mee Gott, deen déi Niddergeschloen tréischt, huet eis getréischt, wéi den Titus bei eis ukoum.
47007007	Mir goufen net nëmmen duerch säi Komme getréischt, mee och duerch den Trouscht, deen hie bei iech krut. Hien huet eis vun ärem Verlaangeren, vun ärer Trauer a vun ärem Äifer fir mech verzielt, esou datt ech mech ëmsou méi gefreet hunn.
47007008	Och wa mäi Bréif iech bedréckt huet, bereien ech en net. Och wann ech e bereit hätt (well ech gesinn hat, datt mäi Bréif iech kuerz bedréckt hat),
47007009	freeën ech mech elo, net well dir bedréckt gouft, mee well dir esou bedréckt gouft, datt dir eng Ëmkéier gemaach hutt. Dir gouft, esou wéi Gott et wollt, bedréckt, fir datt dir kee Schued duerch eis sollt hunn.
47007010	Bedréckung, déi Gott sengem Wëllen entsprécht, bewierkt eng Ëmkéier, déi zur Rettung féiert, déi een net bereit. Mee d’Bedréckung, déi duerch d’Welt kënnt, bewierkt den Doud.
47007011	Kuckt emol, wat fir en Äifer dës Bedréckung, déi Gott sengem Wëllen entsprécht, an iech ervirbruecht huet, awer och e Plädoyer, och Entrüstung, och Angscht, och Verlaangeren, och Äifer an och de Wonsch, Recht ze verschafen! Dir hutt iech a jidder Hisiicht als reng an dëser Affär erwisen.
47007012	Och wann ech iech geschriwwen hunn, war dat net wéinst deem, dee Falsches gemaach huet, an och net wéinst deem, dee Falsches ugedoe krut, mee fir datt ären Äifer fir eis virun den Ae vu Gott iech kloer wier.
47007013	Dofir si mir duerch ären Trouscht getréischt ginn. Mir hunn eis och ëmsou méi gefreet, wéinst dem Titus senger Freed, well säi Geescht duerch iech berouegt gouf.
47007014	Ech brauch mech net dofir ze schummen, datt ech him géintiwwer houfreg op iech all sinn. Mee esou wéi mir iech an allem d’Wourecht gesot hunn, esou huet et sech erwisen, datt eisen Houfert beim Titus der Wourecht entsprach huet.
47007015	Hien ass nach ëmsou méi frou mat iech, wann hie sech drun erënnert, wéi dir all gefollegt hutt, wéi dir hie mat Angscht an Zidderen empfaangen hutt.
47007016	Ech freeë mech, datt ech mech an allem op iech verloosse kann.
47008001	Geschwëster, mir wëllen iech vun der Gnod erzielen, déi Gott de Gemeinschaften a Mazedonien geschenkt huet:
47008002	Während enger extrem schwéierer Zäit konnt hir iwwerméisseg Freed net gebändegt ginn an trotz hirer grousser Aarmut huet dat eng aussergewéinlech Generositéit an hinne bewierkt.
47008003	Ech bezeien, datt si eis dat ginn hunn, wat si sech leeschte konnten, an datt si esouguer fräiwëlleg méi ginn hunn, wéi si sech leeschte konnten.
47008004	Si hunn eis mat groussem Nodrock gebieden, fir d’Éier ze kréien, fir däerfen um Déngscht fir déi Helleg matzemaachen.
47008005	Si hunn dat net esou gemaach, wéi mir eis et erwaart hunn. Fir d’éischt hu si sech dem Här hierginn an dunn eis laut dem Wëlle vu Gott.
47008006	Dofir hu mir den Titus dozou opgefuerdert, dës Spend bei iech ofzeschléissen, well hie se och bei iech ugefaangen huet.
47008007	Esou wéi dir iech an allem iwwertrefft (am Glawen, am Wuert, am Wëssen, an all Äifer an an der Léift, déi dir fir eis hutt), suergt dofir, datt dir iech och an dëser Spend iwwertrefft.
47008008	Ech soen iech dat net als Gebot, mee ech préiwen, ob är Léift onverfälscht ass am Verglach mam Äifer vun deenen aneren.
47008009	Dir kennt jo d’Gnod vun eisem Här Jesus Christus: datt hie wéinst ärer aarm gouf, och wann hie räich war, fir datt dir duerch seng Aarmut räich kéint ginn.
47008010	Ech ginn iech just meng Meenung doriwwer. Et ass zu äre Gonschten, well dir d’lescht Joer net nëmmen ugefaangen hat, dës Kollekt ze maachen, mee och de Wonsch hat, se anzesammelen,
47008011	datt dir dat elo ofschléisst, wat dir ugefaangen hutt. Grad wéi dir bereet waart, se wëllen anzesammelen, esou sollt dir se och ofschléissen, opgrond vun deem, wat dir hutt.
47008012	Wann de gudde Wëllen nämlech gewise gëtt, da gëtt d’Spend ugeholl wéinst deem, wat een huet, an net wéinst deem, wat een net huet.
47008013	Et ass net esou, datt Entlaaschtung fir anerer eng Laascht fir iech soll sinn.
47008014	Et soll awer gerecht sinn. Am Moment gläicht ären Iwwerfloss hire Manktem aus, fir datt hiren Iwwerfloss och äre Manktem ausgläiche kann. Esou ass et gerecht.
47008015	Et steet nämlech geschriwwen: „Deen, dee vill gesammelt hat, hat net zevill an deen, deen net vill gesammelt hat, hat net ze wéineg.“
47008016	Ech soe Gott Merci, datt hien dem Titus deeselwechten Äifer fir iech un d’Häerz geluecht huet wéi mir.
47008017	Hien huet nämlech net nëmmen meng Opfuerderung ugeholl, mee säin Äifer war esou grouss, datt hie fräiwëlleg bei iech koum.
47008018	Mir hunn zesumme mat him dee Brudder geschéckt, deen an alle Gemeinschafte wéinst senger Verkënnegung vun der gudder Noriicht gelueft gëtt.
47008019	Hie gëtt net nëmme gelueft, ma et gouf him och vun de Gemeinschaften opgedroen, fir eis mat dëser Spend ze begleeden. Mir verwalten déi zur Éier vum Här selwer a beweisen domat eis Bereetwëllegkeet, fir ze hëllefen.
47008020	Esou verhënnere mir, datt een eis eppes virwerfe kann, wéi mir dës generéis Spend verwalten.
47008021	Mir suergen dofir, datt mir dat Richtegt maachen, net nëmme virum Här, mee och virun de Mënschen.
47008022	Zesumme mat hinnen hu mir och eise Brudder geschéckt, dee mir schonn dacks gepréift hunn an dee sech a villem als fläisseg erwisen huet. Mee elo ass hien nach méi fläisseg, wéinst eisem Vertrauen, dat mir an iech hunn.
47008023	Sollte Froen iwwert den Titus opkommen: Hien ass mäi Partner a Mataarbechter ënnert iech. Wa Froen iwwert eis Bridder opkommen: Si sinn Delegéierte vun de Gemeinschaften, eng Éier fir Christus.
47008024	Weist hinne virun de Gemeinschaften de Beweis vun ärer Léift a vun eisem Houfert op iech.
47009001	Et ass net néideg, datt ech iech iwwert den Déngscht fir déi Helleg schreiwen.
47009002	Ech kennen är Bereetschaft, fir ze hëllefen, an ech bretze mech bei de Mazedonier mat iech: „Achaia war schonns d’lescht Joer bereet, fir ze spenden!“ Ären Äifer huet der vill vun hinnen ugereegt, fir och ze spenden.
47009003	Ech schécken awer d’Bridder, fir datt eise Luef vun iech an dëser Affär keng eidel Wierder sinn an dir esou bereet sidd, genee wéi ech et vun iech gesot hat.
47009004	Sollten nämlech etlech Mazedonier mat mir bei iech kommen a gesinn, datt dir net virbereet wiert, da wiere mir blaméiert (scho guer net vun iech ze schwätzen), well mir eis esou zouversiichtlech mat iech gebretzt haten.
47009005	Dofir hunn ech et fir néideg gehalen, eis Bridder opzefuerderen, am Viraus bei iech ze goen an esou är generéis Spend virzebereeden, déi dir schonns virdrun ugekënnegt hat, fir datt se als generéis Spend prett ass an net als knéckeg Spend.
47009006	Et geet heirëm: Wien aarmséileg séit, hëlt och en aarmséilegen Ertrag eran a wie generéis séit, hëlt och e generéisen Ertrag eran.
47009007	Jidderee soll esou ginn, wéi hie sech et a sengem Häerz virgeholl huet. Hie soll et net mat Widdermutt oder aus Zwangsgefill maachen, well Gott huet dee gär, dee mat Freed gëtt.
47009008	Gott huet d’Muecht, fir iech alles, wat dir braucht, am Iwwerfloss ze schenken, fir datt dir och am Iwwerfloss kënnt fir all gutt Wierk spenden, well dir an allem zu jidder Zäit genuch vum Néidegen hutt.
47009009	Esou wéi geschriwwe steet: „Hien huet generéis ausgedeelt. Hien huet den Aarme ginn. Seng Gerechtegkeet bleift fir ëmmer bestoen.“
47009010	Deen, deen dem Bauer Som gëtt an och Brout, fir z’iessen, dee soll och iech Som ginn, e multiplizéieren an den Ertrag vun ärer Gerechtegkeet wuessen doen.
47009011	Esou gitt dir a jidder Hisiicht beräichert, fir datt dir kënnt an allem generéis sinn. Wéinst eiser bewierkt är Generositéit Dankbarkeet, déi u Gott geriicht gëtt.
47009012	D’Ausféiere vun dësem Déngscht suergt nämlech net nëmme fir d’Besoine vun den Hellegen, mee féiert och zu onmoosseg ville Méiglechkeeten, fir Gott Merci ze soen.
47009013	Dësen Déngscht huet sech bewäert an dofir verherrleche si Gott, well dir der gudder Noriicht vu Christus, zu deem dir iech bekennt, follegt a mat hinnen a mat jidderengem gedeelt hutt, ouni un iech selwer ze denken.
47009014	Duerch hir Gebieder fir iech, weise si hir Léift fir iech wéinst der onbegrenzt grousser Gnod vu Gott, déi op iech rout.
47009015	Gott sief Merci gesot fir säin onbeschreifleche Kaddo!
47010001	Ech, de Paul, appelléiere perséinlech un iech duerch d’Duussheet an d’Guttheet vu Christus (ech sinn ënnerdéngeg, wann ech bei iech sinn, mee couragéiert, wann ech net bei iech sinn)!
47010002	Ech bieden iech, datt ech net muss ganz verwot optrieden, wann ech bei iech kommen, esou wéi ech mengen, verwot géint muncher mussen ze sinn, déi vun eis denken, mir géifen no mënschleche Moossstief liewen.
47010003	Och wa mir an dëser Welt liewen, kämpfe mir de Krich net mat mënschleche Methoden.
47010004	Eis Waffe fir de Kampf sinn nämlech net weltlech. Am Géigendeel, si si wéinst Gott mächteg, fir Festungen ze zerstéieren.
47010005	Mir zerstéiere falsch Iwwerleeungen an all Hindernis, déi sech géint d’Kenntnes vu Gott erhiewen, a mir maache jidder Gedanken zu Prisonéier, fir datt e Christus follegt.
47010006	Wann dir bis vollstänneg follegt, da si mir prett, fir jiddereen ze bestrofen, deen net follegt.
47010007	Dir kuckt d’Saachen nom baussechte Schäin. Wien a sech selwer iwwerzeegt ass, datt hie Christus gehéiert, dee sief sech bewosst, datt net nëmmen hien, mee och mir Christus gehéieren.
47010008	Wann ech mech eppes méi mat eiser Autoritéit bretzen, déi den Här eis ginn huet, fir iech z’erbauen an net fir iech ze zerstéieren, da schummen ech mech net.
47010009	Ech wëll net, datt et esou ausgesäit, wéi wann ech iech duerch meng Bréiwer Angscht wéilt maachen.
47010010	Et gëtt nämlech gesot: „Engersäits si seng Bréiwer streng a staark, mee anerersäits ass säi Kierper schwaach an als Riedner daacht hien näischt.“
47010011	Wien dat seet, soll sech däers hei bewosst sinn: Dat, wat mir mat Wierder an eise Bréiwer soen, wa mir net bei iech sinn, dat maache mir och duerch eis Doten, wa mir bei iech sinn.
47010012	Mir trauen eis nämlech net, fir eis mat gewësse Leit op eng Linn ze stellen oder ze vergläichen, déi sech selwer luewen. Si moosse sech mat sech selwer a vergläiche sech mateneen an dofir si si net weis.
47010013	Mir awer, mir wëllen eis net iwwerméisseg bretzen, mee mir bretzen eis bannent dem Beräich vun der Aarbecht, dee Gott eis zougewisen huet, e Beräich, deen iech abegräift.
47010014	Mir ginn net ze wäit, wat de Fall wier, wann dee Beräich iech net abegräife géif. Mir ware jo déi Éischt, déi mat der gudder Noriicht vu Christus bei iech koumen.
47010015	Mir bretzen eis net iwwerméisseg mat deenen aneren hirer Aarbecht. Mir hoffen awer, esou wéi äre Glawe wiisst, datt mir an eisem Beräich ganz héich vun iech gelueft wäerte ginn.
47010016	Da kënne mir d’gutt Noriicht iwwert är Regioun eraus priedegen, ouni eis selwer mat engem anere sengem Beräich, wou d’Aarbecht scho geleescht gouf, ze bretzen.
47010017	„Wie sech bretzt, muss sech mam Här bretzen.“
47010018	Et ass nämlech net deen, dee sech selwer lueft, deen approuvéiert gëtt, mee deen, deen den Här lueft.
47011001	Géift dir dach nëmmen e bësschen Dommheet vu mir erdroen! Mee dat maacht dir jo schonns!
47011002	Ech maache mir Suergen ëm iech, esou wéi Gott sech Suerge mécht. Ech hunn iech nämlech engem Mann versprach, fir iech als reng Jongfra Christus ze presentéieren.
47011003	Ech hunn awer Angscht, datt är Gedanke vun der Integritéit, déi a Christus ass, verféiert kéinte ginn, esou wéi d’Schlaang d’Eva duerch hir Lousheet irgeféiert huet.
47011004	Wann nämlech ee kënnt an iech vun engem anere Jesus priedegt wéi deen, vun deem mir iech gepriedegt hunn, oder wann dir en anere Geescht kritt wéi deen, deen dir kritt hutt, oder wann dir eng aner gutt Noriicht unhuelt wéi déi, déi dir schonns ugeholl hutt, da loosst dir iech dat jo och gefalen.
47011005	Ech menge jo net, datt ech deenen „Mega-Apostelen“ iergendwéi ënnerleeë wier.
47011006	Och wann ech keen talentéierte Riedner sinn, sinn ech awer talentéiert, wat d’Wëssen ugeet. Mir hunn iech dat jo op all Manéier an a jidder Hisiicht kloergemaach.
47011007	Hunn ech éiere gesënnegt, andeems ech mech erniddregt hunn, fir iech z’erhiewen, well ech iech d’gutt Noriicht vu Gott gratis verkënnegt hunn?
47011008	Ech hunn aner Gemeinschafte „beklaut“, andeems ech e Loun ugeholl hunn, fir iech kënnen ze déngen!
47011009	Ech war fir keen eng Laascht, wéi ech bei iech war an eppes gebraucht hunn. D’Bridder, déi aus Mazedonien koumen, hu mir dat ginn, wat mir gefeelt huet. Ech hu mech an allem gehitt, fir eng Laascht fir iech ze sinn an ech hidde mech och weiderhin.
47011010	Esou gewëss wéi d’Wourecht vu Christus a mir ass, soll mäi Bretzen doriwwer an de Regioune vun Achaia net verstommen.
47011011	Firwat? Ass et, well ech iech net gär hunn? Gott weess, datt ech et maachen!
47011012	Dat, wat ech maachen, maachen ech weiderhin, fir all Geleeënheet deenen ewechzehuelen, déi eng Geleeënheet sichen, fir sech ze bretzen, datt si eis gläich wieren.
47011013	Esou Leit sinn nämlech falsch Apostelen. Si sinn onéierlech Aarbechter, déi sech als Apostele vu Christus verkleeden.
47011014	Kee Wonner, well de Satan selwer verkleet sech als en Engel vum Liicht!
47011015	Also ass et näischt Besonnesches, wa seng Dénger sech als Dénger vun der Gerechtegkeet verkleeden. Hiert Enn entsprécht hiren Doten.
47011016	Ech widderhuele mech: Et soll kee mech fir en Topert halen. Mee och wann dir et maacht, dann huelt mech als Topert un, fir datt ech mech och e bëssche bretze kann!
47011017	Wat ech mat dëser bretzeger Zouversiicht soen, soen ech net am Sënn vum Här, mee ech soen et als Topert!
47011018	Et bretze sech der jo vill, esou wéi d’Welt et mécht, also wëll och ech mech bretzen.
47011019	Dir erdrot jo gär d’Toperten, esou weis wéi dir sidd!
47011020	Dir erdrot et jo, wann een iech versklaavt, wann een total vun iech profitéiert, wann een iech austrickst, wann een arrogant mat iech ëmgeet oder wann een iech an d’Gesiicht schléit.
47011021	(Zu eiser Schan muss ech gestoen, datt mir ze schwaach waren, fir dat ze maachen!) Wann awer ee sech traut, sech mat eppes ze bretzen (ech schwätzen hei als Topert), dann trauen och ech mech.
47011022	Sinn si Hebräer? Ma ech och. Sinn si Israeliten? Ma ech och. Sinn si Nokomme vum Abraham? Ma ech och.
47011023	Sinn si Dénger vu Christus? (Ech schwätzen hei als Geckegen!) Da sinn ech et nach méi: Ech hu vill méi geschafft; ech gouf vill méi schro zerschloen; ech war méi dacks am Prisong; ech war méi dacks dem Doud no;
47011024	fënnefmol gouf ech vun de Judde gegäisselt mat „véierzeg Mol minus een“ Streech;
47011025	dräimol gouf ech mat Rutte geschloen; eemol gouf ech gestengegt; dräimol hunn ech Schëffbroch erlieft; ech hunn een Dag an eng Nuecht um offene Mier verbruecht;
47011026	op menge ville Reese gouf ech de Gefore vu Flëss, de Gefore vu Banditten, de Geforen duerch meng Landsleit, de Geforen duerch d’Net-Judden, de Geforen an de Stied, de Geforen an der Wüst, de Geforen um Mier, de Gefore vu falsche Geschwëster ausgesat;
47011027	ech hu vill an haart geschafft; ech war dacks während Nuechten ouni Schlof; ech hunn Honger an Duuscht gelidden; ech hunn dacks gefaascht; ech war dacks kal an entbléisst;
47011028	ofgesi vun dëse physesche Leiden, hunn ech den dagdeeglechen Drock vun der Suerg fir all d’Gemeinschaften op mir leien.
47011029	Wien ass schwaach, ouni datt ech schwaach wier? Wie verfält der Sënn, ouni datt ech an Oprou geroden?
47011030	Wann ech mech scho bretze muss, da wëll ech mech mat menge Schwaachheete bretzen.
47011031	De Gott a Papp vum Här Jesus, dee fir ëmmer gelueft ass, weess, datt ech net léien.
47011032	Zu Damaskus huet de Gouverneur vum Kinnek Aretas d’Stad vun den Damaszener bewaache gelooss, fir mech kënne festzehuelen,
47011033	mee ech gouf an engem Kuerf duerch eng Fënster an dem Rempart erofgelooss a sinn esou sengen Hänn entkomm.
47012001	Ech wëll mech nach weider bretzen, och wann et mir näischt bréngt! Ech kommen elo op d’Visiounen an d’Offenbarunge vum Här ze schwätzen.
47012002	Ech kennen e Mann, deen a Christus ass an dee viru véierzéng Joer an den drëtten Himmel eropgezu gouf. (Ob hien am Kierper war, weess ech net, oder ob hie baussent dem Kierper war, weess ech net, just Gott weess et.)
47012003	Ech weess, datt dëse Mann (ob hien am Kierper oder baussent dem Kierper war, weess ech net, just Gott weess et)
47012004	an de Paradäis gezu gouf. Hien huet Saachen héieren, déi ze helleg sinn, fir ze widderhuelen, an déi kengem Mënsch erlaabt sinn, an de Mond ze huelen.
47012005	Mat esou engem wëll ech mech bretzen, mee mat mir selwer wëll ech mech net bretzen, ausser mat menger Schwaachheet.
47012006	Wann ech mech nämlech bretze wéilt, da wier ech net topeg, well ech d’Wourecht soe géif. Mee ech enthale mech, fir datt kee mir méi zourechne kann, wéi dat, wat hien a mir gesäit oder aus mengem Mond héiert.
47012007	Wéinst den eenzegaartegen Offenbarungen, déi ech krut, krut ech en Dar a mäi Kierper gesat, en Engel vum Satan, dee mech kierperlech leiden deet, fir datt ech net iwwerhieflech ginn.
47012008	Dräimol hunn ech den Här gefrot, fir mir en erauszehuelen,
47012009	mee hie sot zu mir: „Meng Gnod geet duer fir dech, well meng Kraaft erfëllt sech an der Schwaachheet.“ Dofir sinn ech ëmsou méi frou, fir mech mat menge Schwaachheeten kënnen ze bretzen, fir datt d’Kraaft vu Christus a mir wunne kann.
47012010	Dofir sinn ech frou iwwert Schwaachheeten, Beleidegungen, Nout, Verfolgungen, Misär, déi ech fir Christus erdroen. Wann ech nämlech schwaach sinn, da sinn ech staark.
47012011	Wéinst mengem Gebretz gouf ech en Topert! Dir hutt mech dozou gezwongen! Ech hätt solle vun iech recommandéiert ginn, well ech stoung an näischt den „Mega-Apostelen“ no, och wann ech näischt sinn.
47012012	D’Zeeche vum Apostel goufe mat grousser Ausdauer duerch Zeechen, Wonner a mächteg Doten ënnert iech gemaach.
47012013	Wouranner sidd dir am Verglach zu den anere Gemeinschaften ze kuerz komm? A jo, ech war iech keng Laascht! Verzeit mer dach déi Ongerechtegkeet!
47012014	Kuckt, ech si prett, fir eng drëtte Kéier bei iech ze kommen. Ech sinn iech dann och keng Laascht. Ech siche jo net, wat iech gehéiert, mee iech selwer. D’Kanner sollen nämlech net fir d’Eltere spueren, mee d’Eltere fir d’Kanner.
47012015	Ech si frou, fir alles auszeginn a fir mech selwer wéinst äre Séilen dropzemaachen. Meng Léift fir iech wiisst, och wann är Léift fir mech zeréckgeet.
47012016	Wéi och ëmmer! Ech war iech keng Laascht. Mee lous wéi ech sinn, hunn ech iech anscheinend mat Raffiness beduckst!
47012017	Hunn ech éieren duerch déi, déi ech bei iech geschéckt hunn, vun iech profitéiert?
47012018	Ech hunn den Titus opgefuerdert, bei iech ze kommen an hunn de Brudder matgeschéckt. Huet den Titus éiere vun iech profitéiert? Hu mir net duerch deeselwechte Geescht gelieft? Hu mir eis net d’nämmlecht beholl?
47012019	Mengt dir, datt mir eis nees géife virun iech verdeedegen? Mir schwätzen duerch Christus viru Gott. Léif Leit, alles, wat mir maachen, maache mir, fir iech z’erbauen.
47012020	Ech hunn nämlech Angscht, datt ech iech net esou virfannen, wéi ech et wëll, an datt dir mech net esou virfannt, wéi dir et wëllt, wann ech bei iech kommen. Et kéinte villäicht Streidereien, Näid, Roserei, Rivalitéiten, Beschass, Klaatsch, Arroganz an Onrouen ënnert iech sinn.
47012021	Ech hunn Angscht, wann ech nees bei iech kommen, datt mäi Gott mech ënnert iech erniddregt an datt ech ëm vill Leit trauere muss, déi virdru gesënnegt haten an net vun der Onmoraleschkeet, dem onerlaabte Sex an hirem verduerwene Liewen ëmgekéiert sinn.
47013001	Dat gëtt mäin drëtte Besuch bei iech. „All Uklo muss duerch d’Ausso vun zwee oder dräi Zeien entscheet ginn.“
47013002	Ech sot iech et schonns, wéi ech déi zweet Kéier bei iech war, a soen et och elo am Viraus, wéi wann ech bei iech wier. Elo, wou ech net do sinn, schreiwen ech deenen, déi an hirer fréierer Sënn weiderliewen an och all deenen aneren, datt ech kee schoune wäert, wann ech nees bei iech komme sollt.
47013003	Dir sicht jo de Bewäis, datt Christus duerch mech schwätzt. Hien ass net schwaach, wat iech ugeet, mee hien ass mächteg ënnert iech.
47013004	Och wann hien an der Schwaachheet gekräizegt gouf, lieft hien awer duerch d’Muecht vu Gott. Mir sinn an him nämlech schwaach, mee mir liewen zesumme mat him duerch d’Kraaft vu Gott, déi iech da gewise gëtt.
47013005	Préift iech selwer, fir ze kucken, ob dir wierklech gleeweg sidd. Stellt iech selwer op d’Prouf! Oder erkennt dir selwer net, datt de Jesus Christus an iech ass? Ausser wann dir natierlech d’Prouf net géift bestoen!
47013006	Ech hoffen awer, datt dir erkennt, datt mir an der Prouf net duerchgefall sinn.
47013007	Mir bieden awer Gott dofir, datt dir näischt Falsches maacht. Ech bieden dat net, fir datt et esou ausgeséich, wéi wa mir d’Prouf bestanen hätten, mee fir datt dir dat Richtegt maacht, och wann et esou ausgesäit, wéi wa mir duerchgefall wieren.
47013008	Mir kënnen nämlech näischt géint d’Wourecht maachen, mee just eppes fir d’Wourecht.
47013009	Mir sinn nämlech frou, wa mir schwaach sinn an dir staark sidd. Mir bieden awer och fir dat hei: är vollstänneg Erneierung.
47013010	Dofir schreiwen ech iech dës Wierder, wann ech net do sinn, fir datt ech, wann ech do sinn, net streng muss sinn opgrond vun der Autoritéit, déi den Här mir ginn huet, fir iech opzeriichten an net fir iech ofzerappen.
47013011	Nach e Wuert zum Schluss, Geschwëster! Freet iech! Gitt vollstänneg erneiert! Sidd encouragéiert! Sidd gläichgesënnt! Lieft am Fridden! Dann ass de Gott vun der Léift a vum Fridde mat iech.
47013012	Gréisst een deen anere mat enger helleger Bees.
47013013	All déi Helleg gréissen iech.
47013014	D’Gnod vum Här Jesus Christus, d’Léift vu Gott an d’Gemeinschaft vum hellege Geescht solle mat iech all sinn. Amen.
48001001	Vum Paul, engem Apostel (net wéinst de Mënschen an och net duerch e Mënsch, mee duerch de Jesus Christus a Gott, de Papp, deen hie vun den Doudegen operstoe gelooss huet),
48001002	a vun all de Geschwëster, déi bei mir sinn, un d’Gemeinschaften a Galatien:
48001003	Gnod sief mat iech a Fridde vu Gott, dem Papp, a vun eisem Här Jesus Christus,
48001004	dee sech fir eis Sënnen hierginn huet, fir eis aus dësem jëtzege béisen Zäitalter ze retten nom Wëlle vun eisem Gott a Papp.
48001005	Him sief Éier fir ëmmer an éiweg. Amen.
48001006	Ech si verwonnert, datt dir esou séier dee verloosst, deen iech duerch d’Gnod vu Christus beruff huet, fir enger anerer gudder Noriicht nozegoen,
48001007	obwuel et keng aner gëtt! Et ginn awer verschidde Leit, déi iech doruechter bréngen an d’gutt Noriicht vu Christus verdréie wëllen.
48001008	Wann awer mir oder en Engel aus dem Himmel iech eng aner gutt Noriicht verkënnege sollten, wéi déi, déi mir iech verkënnegt hunn, da sief dee verflucht.
48001009	Esou wéi mir et scho virdru soten, soen ech et nach eng Kéier: Wann een iech eng aner gutt Noriicht verkënnegt wéi déi, déi dir ugeholl hutt, da soll dee verflucht sinn.
48001010	Sichen ech éieren elo d’Zoustëmmung vun de Mënschen oder vu Gott? Probéieren ech éieren, fir de Mënschen ze gefalen? Wéilt ech nach ëmmer de Mënsche gefalen, da wier ech keen Dénger vu Christus!
48001011	Geschwëster, ech wëll, datt dir wësst, datt d’gutt Noriicht, déi ech iech verkënnegt hat, net vu Mënsche kënnt.
48001012	Ech krut se nämlech net vun engem Mënsch, nach gouf ech se vun engem geléiert, mee ech krut se duerch eng Offenbarung vum Jesus Christus.
48001013	Dir hutt jo vu mengem fréiere Verhalen am Judaismus héieren, wéi ech d’Gemeinschaft vu Gott iwwert all Mooss verfollegt hunn a probéiert hunn, si ze zerstéieren.
48001014	Ech war och am Judaismus méi séier weiderkomm wéi vill Judden a mengem Alter, well ech vill méi äifreg war, fir d’Traditioune vu menge Virfueren anzehalen.
48001015	Mee wéi Gott, dee mech schonn am Mammeläif erausgesicht a mech wéinst senger Gnod beruff hat, Gefalen drun hat,
48001016	mir säi Jong ze offenbaren, fir datt ech hien ënnert den Net-Judde verkënnegen, hunn ech mech net direkt vu Mënsche berode gelooss.
48001017	Ech sinn och net op Jerusalem bei déi gaangen, déi viru mir Apostele waren. Villméi sinn ech an Arabien gaangen an duerno zeréck op Damaskus.
48001018	Dräi Joer drop sinn ech op Jerusalem gaangen, fir de Péitrus ze besichen a fir vun him ze léieren. Ech si fofzéng Deeg bei him bliwwen.
48001019	Ech hu kee vun den aneren Apostele gesinn, ausser dem Jacques, eisem Här säi Brudder.
48001020	(Wat ech iech hei schreiwen: Gott ass mäin Zeien, datt ech net léien.)
48001021	Duerno goung ech an d’Géigende vu Syrien a Kilikien.
48001022	D’Gemeinschafte vu Judea, déi a Christus sinn, hu mech net perséinlech kannt.
48001023	Dat eenzegt, wat si iwwert mech héieren haten, war dat hei: „Deen, deen eis an der Zäit verfollegt huet, verkënnegt elo dee Glawen, deen hie fréier zerstéiere wollt.“
48001024	Dofir hu si Gott wéinst menger gelueft.
48002001	Véierzéng Joer drop goung ech nees mam Bar-Naba op Jerusalem. Den Titus hat ech och matgeholl.
48002002	Ech goung opgrond vun enger Offenbarung dohinner an hunn hinnen d’gutt Noriicht, déi ech ënnert den Net-Judde verkënnegen, matgedeelt. Dat hunn ech awer privat bei deenen zou gemaach, déi héich ugesi waren. Dat hunn ech gemaach, fir datt meng Aarbecht vun elo an och déi vu virdrun net ëmsoss wier.
48002003	Si hunn awer emol net den Titus, deen e Griich ass a mech begleet huet, dozou gezwongen, sech beschneiden ze loossen.
48002004	D’Fro ass och nëmme wéinst falsche Geschwëster opkomm, déi sech mat falsche Motiver bei eis ageschlach haten, fir eis iwwert eis Fräiheet a Christus Jesus auszespionéieren, fir datt si eis versklave kéinten.
48002005	Net emol eng eenzeg Stonn hu mir hinnen noginn an eis hinnen ënnerworf, fir datt d’Wourecht vun der gudder Noriicht géif fir iech erhale bleiwen.
48002006	Vun deenen, déi héich ugesi waren (wat si waren, mécht keen Ënnerscheed fir mech, well Gott net op d’Persoun kuckt), och vun deenen, déi héich ugesi waren, krut ech keng aner Léier operluecht.
48002007	Am Géigendeel, si hu gesinn, datt ech d’gutt Noriicht uvertraut krut, fir se deenen ze verkënnegen, déi net beschnidde sinn, esou wéi de Péitrus d’gutt Noriicht uvertraut krut, fir se deenen ze verkënnegen, déi beschnidde sinn.
48002008	Deen, deen de Péitrus fir säin Déngscht als Apostel ënnert deenen, déi beschnidde sinn, ermächtegt hat, hat och mech fir mäin Déngscht als Apostel ënnert den Net-Judden ermächtegt.
48002009	De Jacques, de Kefas an de Jean, déi als Saile vun der Gemeinschaft unerkannt sinn, hunn d’Gnod, déi ech krut, gesinn an dofir hu si mir an dem Bar-Naba déi riets Hand ginn als Zeeche vun der Gemeinschaft. Mir waren eis eens, datt mir bei d’Net-Judde ginn a si bei déi, déi beschnidde sinn.
48002010	Si wollte just, datt mir eis un déi Aarm erënnere sollten, wat och genee dat war, wat ech äifreg beméit war ze maachen.
48002011	Wéi de Péitrus awer op Antiochia koum, sinn ech him entgéintgetrueden, well hien am Feeler war.
48002012	Éier verschidde Männer vum Jacques komm sinn, hat hien nämlech regelméisseg mat den Net-Judde giess. Wéi si du komm sinn, huet hie sech zeréckgezunn a sech ofgesënnert aus Angscht virun deene vun der Beschneidung.
48002013	Déi aner Judden hu sech du geneesou schäinhelleg beholl, esou datt esouguer de Bar-Naba duerch hir Schäinhellegkeet verféiert gouf.
48002014	Wéi ech du gesinn hunn, datt hiert Behuelen net mat der Wourecht vun der gudder Noriicht iwwertenee gestëmmt huet, sot ech virun hinnen alleguer zum Péitrus: „Wann s du, deen s du e Judd bass, esou wéi en Net-Judd liefs an net wéi e Judd, wéi kanns du dann d’Net-Judden dozou zwéngen, wéi d’Judden ze liewen?
48002015	Mir si vu Gebuert aus Judden a keng net-jüddesch Sënner.
48002016	Mir wëssen, datt kee Mënsch duerch d’Anhale vum Gesetz gerechtgesprach gëtt, mee duerch d’Trei vum Jesus Christus. Mir hunn un de Jesus Christus gegleeft, fir datt mir duerch d’Trei vu Christus gerechtgesprach ginn an net duerch d’Anhale vum Gesetz, well duerch d’Anhale vum Gesetz kee Mënsch gerechtgesprach gëtt.
48002017	Mee wann och mir, déi mir duerno striewen duerch Christus gerechtgesprach ze ginn, dann als Sënner gëllen, heescht dat dann, datt Christus d’Sënn ënnerstëtzt? Op kee Fall!
48002018	Wann ech dat nees opbauen, wat ech zerstéiert hunn, beweisen ech, datt ech en Iwwertrieder sinn.
48002019	Duerch d’Gesetz sinn ech dem Gesetz gestuerwen, fir datt ech fir Gott liewe kann.
48002020	Ech gouf zesumme mat Christus gekräizegt. Net ech sinn et, deen elo lieft, mee Christus lieft a mir. D’Liewen, wat ech elo am Läif liewen, liewen ech duerch de Glawen un de Jong vu Gott, dee mech gär hat a sech fir mech hierginn huet.
48002021	Ech verwerfen d’Gnod vu Gott net, well wa Gerechtegkeet duerch d’Gesetz kéim, da wier Christus ëmsoss gestuerwen.“
48003001	Dir topeg Galater! Wien huet iech verhext, fir datt dir der Wourecht net follegt? De Jesus Christus gouf iech dach als Gekräizegte virun Ae presentéiert.
48003002	Ech wëll just dat hei vun iech wëssen: Krut dir de Geescht duerch d’Anhale vum Gesetz oder duerch de Glawen un dat, wat dir héieren hutt?
48003003	Sidd dir wierklech esou topeg? Dir hutt mam Geescht ugefaangen. Wëllt dir elo mam Kierper ofschléissen?
48003004	Hutt dir esou vill ëmsoss gelidden (wann et da wierklech ëmsoss war)?
48003005	Gëtt Gott iech de Geescht a wierkt hien ënnert iech Wonner, well dir d’Gesetz anhaalt oder well dir un dat gleeft, wat dir héieren hutt?
48003006	Geneesou war et mam Abraham: „Hien huet Gott gegleeft an dat gouf him als Gerechtegkeet ugerechent.“
48003007	Verstitt also, datt déi, déi gleewen, dem Abraham seng Nokomme sinn.
48003008	D’ Schrëft, déi virausgesinn huet, datt Gott d’Net-Judden duerch de Glawe géif gerechtspriechen, huet dem Abraham d’gutt Noriicht am Viraus verkënnegt: „Duerch dech ginn all d’Natioune vun der Welt geseent.“
48003009	Déi, déi gleewen, ginn also zesumme mam Abraham, dee gegleeft huet, geseent.
48003010	Jiddereen, dee sech op d’Anhale vum Gesetz stäipt, steet ënnert engem Fluch. Et steet nämlech geschriwwen: „Jiddereen, dee sech net stänneg un all dat hält, wat am Buch vum Gesetz geschriwwe steet, ass verflucht.“
48003011	Et ass evident, datt keen duerch d’Gesetz viru Gott gerechtgesprach gëtt, well „de Gerechte lieft duerch de Glawen.“
48003012	D’Gesetz berout nämlech net op de Glawen, villméi op den Text: „De Mënsch, deen dat alles anhält, lieft doduerch.“
48003013	Christus huet eis vum Fluch, deen duerch d’Gesetz gesprach gouf, erléist, andeems hie fir eis zum Fluch gouf. Et steet nämlech geschriwwen: „Jiddereen, deen um Holz hänkt, ass verflucht.“
48003014	Christus huet dat gemaach, fir datt de Segen, deen dem Abraham versprach gouf, och op d’Net-Judden duerch Christus Jesus komme géif, fir datt mir d’Versprieche vum Geescht duerch de Glawe kréichen.
48003015	Geschwëster, ech ginn iech e mënschlecht Beispill: Wann e Mënsch e rechtlecht Testament ratifizéiert, ka keen et annuléieren oder eppes dobäi schreiwen.
48003016	D’Versprieche goufen dem Abraham a sengem Nokomme gemaach. Et heescht net: „an den Nokommen“, wéi wann et sech op der vill bezéie géif. Am Géigendeel, et schwätzt vun engem eenzegen: „an dengem Nokommen“, an dat ass Christus.
48003017	Ech soen dat hei: D’Gesetz, dat véierhonnertdrësseg Joer méi spéit gi gouf, kann d’Allianz, déi virdru vu Gott a Bezuch op Christus ratifizéiert gouf, net ongülteg maachen an domat d’Verspriechen annuléieren.
48003018	Wann d’Ierfschaft nämlech duerch d’Gesetz kéim, da kéim se net méi duerch d’Verspriechen. Gott huet se dem Abraham awer duerch d’Versprieche geschenkt.
48003019	Firwat dann d’Gesetz? Ma et gouf wéinst den Iwwertriedunge dobäigesat, bis den Nokomme komme géif, deem d’Versprieche gemaach gouf. Et gouf duerch Engelen iwwermëttelt mat Hëllef vun engem Mëttelsmann.
48003020	E Mëttelsmann implizéiert méi wéi eng Partei, Gott awer ass een.
48003021	Steet dann d’Gesetz am Géigesaz zu de Versprieche vu Gott? Op kee Fall! Wann d’Gesetz nämlech d’Muecht hätt, fir Liewen ze schenken, da kéim d’Gerechtegkeet effektiv duerch d’Gesetz.
48003022	Mee d’Schrëft späert alles ënnert der Sënn an, fir datt d’Versprieche wéinst der Trei vum Jesus Christus deene ka geschenkt ginn, déi gleewen.
48003023	Éier de Glawe koum, ware mir ënnert der Gard vum Gesetz, agespaart bis de Glawen, deen nach komme sollt, opgedeckt géif ginn.
48003024	Dofir war d’Gesetz eisen Erzéier, fir eis bei Christus ze leeden, fir datt mir duerch de Glawe gerechtgesprach géife ginn.
48003025	Mee elo, wou de Glawe komm ass, sti mir net méi ënnert engem Erzéier.
48003026	Dir sidd nämlech wéinst dem Jesus Christus all Kanner vu Gott duerch de Glawen,
48003027	well dir all, déi dir a Christus gedeeft gouft, Christus ugedoen hutt.
48003028	An him gëtt et kee Judd a kee Griich, kee Sklav a kee Fräien, kee Mann a keng Fra, dir sidd nämlech all een duerch Christus Jesus.
48003029	Wann dir Christus gehéiert, da sidd dir dem Abraham seng Nokommen an och Ierwe laut dem Verspriechen.
48004001	Ech soen dat hei: Esoulaang den Ierwe mannerjäreg ass, gëtt et keen Ënnerscheed tëschent him an engem Sklav, obwuel him rechtméisseg alles gehéiert.
48004002	Villméi steet hien ënnert Momperen a Verwalter bis op deen Dag, dee vu sengem Papp festgeluecht gouf.
48004003	Esou war et och mat eis. Wéi mir mannerjäreg waren, ware mir Sklave vun den animistesche Muechte vun der Welt.
48004004	Wéi déi festgeluechten Zäit komm war, huet Gott säi Jong geschéckt. Dee gouf vun enger Fra gebuer an ënnert dem Gesetz gebuer.
48004005	Hien huet dat gemaach, fir déi ënnert dem Gesetz z’erléisen, fir datt mir adoptéiert kéinte ginn.
48004006	Dir sidd jo elo seng Kanner an dofir huet Gott de Geescht vu sengem Jong an är Häerzer geschéckt, dee rifft: „ Abba! Papp!“
48004007	Esou bass du net méi e Sklav, mee e Kand; a wann s du e Kand bass, da bass du och duerch Christus en Ierwe vu Gott.
48004008	Zu där Zäit, an där dir Gott awer nach net kannt hutt, hutt dir deene gedéngt, déi vun Natur aus keng Gëtter sinn.
48004009	Mee elo, wou dir Gott kennegeléiert hutt (oder villméi, datt Gott iech kennt), wéi kënnt et dann elo, datt dir zeréck bei déi schwaach an aarmséileg animistesch Muechte kéiert an hinnen nees dénge wëllt?
48004010	Dir haalt bestëmmten Deeg, Méint, bestëmmten Zäiten a Joren an!
48004011	Ech hunn Angscht ëm iech, datt meng Aarbecht fir iech ëmsoss war!
48004012	Geschwëster, ech bieden iech: Gitt dach wéi ech, esou wéi ech wéi iech gouf. Dir hutt mir näischt zu Leeds gedoen.
48004013	Dir wësst, datt ech iech am Ufank wéinst menger physescher Krankheet d’gutt Noriicht fir d’éischt verkënnegt hat
48004014	an och wa mäi physeschen Zoustand iech op d’Prouf gestallt huet, hutt dir mech net verworf. Dir hutt mech villméi opgeholl, wéi wann ech en Engel vu Gott wier oder esouguer Christus Jesus selwer.
48004015	Wat ass da mat ärer Freed geschitt? Ech kann iech bezeien: Wann et méiglech gewiescht wier, dann hätt dir iech d’Aen ausgerappt, fir mir se ze ginn.
48004016	Sinn ech éieren äre Feind ginn, well ech iech d’Wourecht soen?
48004017	Si beméie sech ëm iech, mee net mat gudder Absicht. Si wëllen iech isoléieren, fir datt dir iech ëm si beméit.
48004018	Et ass ëmmer gutt, fir sech ëm eppes Guddes ze beméien, an dat net nëmme wann ech bei iech sinn.
48004019	Meng léif Kanner, ech leien nees an de Wéie fir iech, bis Christus an iech Form unhëlt.
48004020	Ech wënsche mir elo, bei iech ze sinn, fir mäin Toun z’änneren, well ech wéinst ärer menger Hänn kee Rot méi weess.
48004021	Sot mir: Dir, déi dir ënnert dem Gesetz wëllt sinn, lauschtert dir net op d’Gesetz?
48004022	Et steet nämlech geschriwwen, datt den Abraham zwee Jongen hat, ee vun der Mod an ee vun der fräier Fra.
48004023	De Jong vun der Mod koum duerch eng natierlech Gebuert op d’Welt, mee de Jong vun der fräier Fra koum duerch e Verspriechen op d’Welt.
48004024	Ech schwätzen emol bildlech: Déi zwou Frae sinn zwou Allianzen. Déi eng Allianz koum vum Bierg Sinai a bréngt Kanner fir d’Sklaverei op d’Welt. Déi representéiert d’Hagar.
48004025	D’Hagar representéiert de Bierg Sinai an Arabien an entsprécht deem haitege Jerusalem, dat zesumme mat senge Kanner versklaavt ass.
48004026	Dat himmlescht Jerusalem ass awer fräi an ass d’Mamm vun eis alleguer.
48004027	Et steet nämlech geschriwwen: „Free dech, du onfruchtbar Fra, déi s du keng Kanner kriss! Fänk un ze jubiléieren an ze ruffen, du, déi s du keng Wéien hues! Déi verloosse Fra kritt nämlech méi Kanner wéi déi Fra, déi e Mann huet.“
48004028	Geschwëster, dir sidd Kanner vum Verspriechen, esou wéi den Isaak.
48004029	Mee geneesou wéi deemools d’Kand, dat duerch eng natierlech Gebuert op d’Welt koum, dat Kand, dat duerch de Geescht op d’Welt koum, verfollegt huet, esou geschitt et och elo.
48004030	Mee wat seet d’ Schrëft? „Gehei d’Mod zesumme mat hirem Jong eraus, well de Jong vun der Mod gëtt op kee Fall zesumme mam Jong vun der fräier Fra Ierwen.“
48004031	Geschwëster, dofir si mir net Kanner vun der Mod, mee vun der fräier Fra.
48005001	Bleift dofir standhaft an der Fräiheet, fir déi Christus eis fräi gemaach huet. Loosst iech net nees d’ Jach vun der Sklaverei opleeën.
48005002	Passt op! Ech, de Paul, soen iech: Wann dir iech beschneide loosst, dann déngt iech Christus guer näischt.
48005003	Ech behaapten nees: Jiddwer Mann, dee sech beschneide léisst, ass dozou verflicht, dat ganzt Gesetz anzehalen.
48005004	Dir sidd vu Christus entfriemt, well dir probéiert, iech duerch d’Anhale vum Gesetz ze rechtfäerdegen. Dir sidd vun der Gnod ofgefall.
48005005	Am Geescht erwaarde mir nämlech wéinst dem Glawen d’Hoffnung op Gerechtegkeet.
48005006	Wéinst Christus Jesus ass et nämlech egal, ob mir beschnidden oder onbeschnidde sinn; mee wat zielt ass de Glawen, deen duerch d’Léift wierkt.
48005007	Dir hat grouss Fortschrëtter gemaach. Wien huet iech dovunner ofgehalen, der Wourecht ze follegen?
48005008	Déi, déi iech iwwerriet hunn, sinn net vun deem ausgaangen, deen iech beruff hat.
48005009	E bëssen Deessem deet de ganzen Deeg opgoen!
48005010	Ech si vun iech duerch den Här iwwerzeegt, datt dir keng aner Meenung wäert hunn. Deen, deen iech doruechter bréngt, muss säin Uerteel droen, egal wien hien ass.
48005011	Geschwëster, wann ech nach ëmmer d’Beschneidung verkënnege géif, firwat ginn ech dann nach ëmmer verfollegt? Wann dat de Fall wier, da wier jo de Stolperstee vum Kräiz aus dem Wee geraumt!
48005012	Ech géif mir wënschen, datt déi, déi iech beonrouegen, esou wäit géife goen a sech selwer géife kastréieren!
48005013	Geschwëster, dir gouft nämlech zur Fräiheet beruff. Dir sollt just net är Fräiheet als Virwand gebrauchen, fir de Kierper zefriddenzestellen. Villméi déngt iech géigesäiteg duerch d’Léift!
48005014	Dat ganzt Gesetz ass nämlech an där enger Ausso resuméiert: „Hief däin Nächste gär wéi dech selwer.“
48005015	Wann dir een deen anere bäisst a verdillegt, da gitt uecht, datt dir iech net géigesäiteg zerstéiert.
48005016	Ech soen awer: Lieft duerch de Geescht. Esou stellt dir d’ Begierlechkeete vum Kierper net zefridden.
48005017	De Kierper begiert nämlech dat, wat géint de Geescht geet, an de Geescht begiert dat, wat géint de Kierper geet. Déi zwee schaffe géinteneen, esou datt dir net maache kënnt, wat dir wëllt.
48005018	Wann dir awer vum Geescht geleet gitt, da sidd dir net ënnert dem Gesetz.
48005019	D’Dote vum Kierper sinn evident. Déi sinn: d’Bestietnes briechen, andeems ee friemgeet, onerlaabte Sex, Onmoraleschkeet, e verduerwent Liewen,
48005020	Gëtzendéngscht, Hexerei mat Drogegebrauch, Feindschaften, Streidereien, Näid, Roserei, Rivalitéiten, Ausernanersetzungen, Divisiounen,
48005021	Jalousie, Mord, Saufereien, exzessiivt Gefréiss a soss därgläichen. Ech soen iech et am Viraus, esou wéi ech iech et ewell deemools sot: Déijéineg, déi esou liewen, ierwen d’Kinnekräich vu Gott net.
48005022	D’Fruucht vum Geescht ass awer Léift, Freed, Fridden, Gedold, Frëndlechkeet, Guttheet, Trei,
48005023	Duussheet a Selbstbeherrschung. D’Gesetz ass net géint all dat.
48005024	Déi, déi zu Christus gehéieren, hunn de Kierper zesumme mat de Leidenschaften a Begierlechkeete gekräizegt.
48005025	Wa mir duerch de Geescht liewen, da loosst eis och dem Geescht nogoen.
48005026	Loosst eis net iwwerhieflech sinn, andeems mir een deen anere provozéieren a jalous een op deen anere sinn.
48006001	Geschwëster, wann e Mënsch bei enger Iwwertriedung erwëscht gëtt, da sollt dir, déi dir geeschtlech sidd, mat engem Geescht vun der Duussheet en nees op de richtege Wee bréngen. Gitt op iech selwer uecht, datt dir net a Versuchung gerot.
48006002	Drot een deem anere seng Laascht. Esou erfëllt dir d’Gesetz vu Christus.
48006003	Wie mengt, eppes ze sinn, obwuel hien näischt ass, dee bedréit sech selwer.
48006004	Jidderee soll seng eegen Dote préiwen, da berout säin Houfert op sech selwer an net op de Verglach mat aneren.
48006005	Jidderee soll säin Deel vun der Laascht droen.
48006006	Wien am Wuert ënnerriicht gëtt, soll Habb a Gutt mat deem deelen, deen d’Wuert enseignéiert.
48006007	Loosst iech net irféieren! Gott léisst net de Geck mat sech maachen! Wat e Mënsch séit, dat hëlt en och eran.
48006008	Wie séit, fir sengem Kierper ze gefalen, deen hëlt aus sengem Kierper Verdierfnes eran. Wie séit, fir dem Geescht ze gefalen, deen hëlt aus dem Geescht éiwegt Liewen eran.
48006009	Loosst eis net midd ginn, fir dat Gutt ze maachen, well wa mir net noloossen, huele mir am richtege Moment eis Recolte eran.
48006010	Dofir solle mir, wa mir d’Geleeënheet dozou kréien, jidderengem Guddes doen, zumools deenen, déi zur Glawensfamill gehéieren.
48006011	KUCKT DÉI GROUSS BUSCHTAWEN, DÉI ECH IECH ELO MAT MENGER EEGENER HAND SCHREIWEN.
48006012	Déijéineg, déi äusserlech e gudden Androck maache wëllen, zwéngen iech, fir iech beschneiden ze loossen. Si maachen dat nëmmen, fir datt si net wéinst dem Kräiz vu Christus verfollegt ginn.
48006013	Déi, déi sech beschneide loossen, halen emol selwer d’Gesetz net an, mee si wëllen, datt dir iech beschneide loosst, fir datt si sech wéinst ärem Kierper bretze kënnen.
48006014	Et däerf op kee Fall sinn, datt ech mech iwwert iergendeppes bretzen, ausser iwwert d’Kräiz vun eisem Här Jesus Christus, duerch deen d’Welt mir gekräizegt gouf an ech der Welt.
48006015	Wéinst Christus Jesus ass et nämlech egal, ob mir beschnidden oder onbeschnidde sinn, mee wat zielt ass eng nei Schëpfung.
48006016	Wien no dëser Regel lieft, op deem an op dem Israel vu Gott solle Fridden a Baarmhäerzegkeet sinn.
48006017	Vun elo u soll kee mir méi Schwieregkeete maachen! Ech droen nämlech d’Läinzeeche vum Här Jesus u mengem Kierper.
48006018	D’Gnod vun eisem Här Jesus Christus sief mat ärem Geescht, Geschwëster. Amen.
49001001	Vum Paul, engem Apostel vum Jesus Christus duerch de Wëlle vu Gott, un déi Helleg, déi zu Ephesos sinn a wéinst Christus Jesus trei sinn:
49001002	Gnod sief mat iech a Fridde vu Gott, eisem Papp, an dem Här Jesus Christus.
49001003	Gelueft sief de Gott a Papp vun eisem Här Jesus Christus, deen eis duerch Christus mat jidder geeschtlechem Segen am Himmel geseent huet.
49001004	Hien huet eis och geseent, andeems hien eis duerch Christus auserwielt huet, éier d’Welt erschafe gouf, fir datt mir helleg an ouni Feeler a senger Präsenz kéinte sinn. Aus Léift
49001005	huet hien eis duerch de Jesus Christus zur Adoptioun bestëmmt, fir seng Kanner ze ginn, esou wéi säi gudde Pleséier et gewollt huet.
49001006	Esou gëtt seng herrlech Gnod gelueft, mat där hien eis duerch deen, deen hie gär huet, geseent huet.
49001007	Wéinst senger hu mir duerch säi Blutt Erléisung, d’Verzeiung vun eisen Iwwertriedungen, well hie Gnod am Iwwerfloss huet.
49001008	Déi Gnod huet hien eis duerch lauter Wäisheet an Asiicht räichlech geschenkt.
49001009	Hien huet eis d’Geheimnis vu sengem Wëlle bekanntgemaach, esou wéi säi gudde Pleséier et gewollt huet, wéi hie sech dat am Viraus duerch Christus virgeholl hat.
49001010	Gott verwalt nämlech d’Zäitaltere bis zu hirem vollstännegen Ofschloss, fir alles, wat am Himmel an op der Äerd ass, duerch hien, dat heescht duerch Christus, ënnert seng Leedung zesummenzebréngen.
49001011	Duerch hie goufe mir virausbestëmmt, fir Gott ze gehéieren, nom Plang vun deem, deen alles nom Virsaz vu sengem Wëlle realiséiert,
49001012	fir datt mir, déi mir scho virdrun op Christus gehofft haten, seng Herrlechkeet luewen.
49001013	Nodeems dir d’Botschaft vun der Wourecht, déi d’gutt Noriicht ass an déi iech Rettung bréngt, héieren hat an u Christus gegleeft hutt, gouft och dir mam versprachenen hellege Geescht versigelt,
49001014	deen en Akkont vun eiser Ierfschaft ass, bis Gott de Besëtz, deen hie kaf huet, erléist an dee Besëtz seng Herrlechkeet lueft.
49001015	Dat ass och de Grond, firwat ech – nodeems ech vun ärem Glawen un den Här Jesus a vun ärer Léift fir all déi Helleg héieren hunn –
49001016	net ophalen, Gott fir iech Merci ze soen, wann ech mech a menge Gebieder un iech erënneren.
49001017	Ech bieden, datt de Gott vun eisem Här Jesus Christus, de Papp vun der Herrlechkeet, iech geeschtlech Wäisheet an Offenbarung gëtt, fir datt dir hie kennt.
49001018	Ech bieden, datt d’Ae vun ärem Verstand erliicht ginn, fir datt dir erkennt, wat d’Hoffnung ass, zu där hien iech beruff huet, wat de Räichtum vu senger herrlecher Ierfschaft ass, déi op déi Helleg waart,
49001019	a wéi onbegrenzt grouss seng Muecht ass, déi sech un eis, déi mir gleewen, duerch d’mächtegt Wierke vu senger Kraaft erweist.
49001020	Dës Kraaft huet a Christus gewierkt, wéi si hie vun den Doudegen operstoe gelooss huet an hien zu senger Rietser am Himmel sëtze gedoen huet.
49001021	Do steet hie wäit iwwert all Gewalt, Autoritéit, Muecht an Herrscher an iwwert jidder Numm, deen ernimmt gëtt, net nëmmen an dësem Zäitalter, mee och an deem, deen nach kënnt.
49001022	Dës Kraaft huet him alles ënnerworf an ënnert seng Féiss geluecht, an hien als Kapp iwwert alles gesat fir d’Gemeinschaft,
49001023	déi säi Läif ass an déi de vollstännegen Ausdrock vun deem ass, deen alles an allem fëllt.
49002001	Dir waart jo wéinst den Iwwertriedungen a Sënnen dout,
49002002	an deenen dir fréier gelieft hutt. Dir hutt jo nom Laf vun dëser Welt gelieft, laut dem Herrscher vun de geeschtleche Muechten, déi an der Loft regéieren, dem Geescht, deen elo duerch d’rebellesch Kanner wierkt.
49002003	Och mir hu fréier ënnert deene gelieft. Mir goungen de Begierlechkeete vun eisem Läif no an hunn de Wëlle vun eisem Läif a vun eise Gedanke gemaach. Mir ware vun Natur aus Kanner, déi zur Roserei bestëmmt waren, genee wéi déi aner.
49002004	Mee Gott, dee räich u Baarmhäerzegkeet ass, a wéinst senger grousser Léift, mat där hien eis gär huet,
49002005	huet eis zesumme mat Christus lieweg gemaach, och wa mir wéinst eisen Iwwertriedungen dout waren – duerch d’Gnod sidd dir gerett ginn.
49002006	Gott huet eis zesumme mat Christus operstoe gelooss an eis zesumme mat him eng Plaz am Himmel duerch Christus Jesus ginn,
49002007	fir an den zukünftegen Zäitaltere seng onbegrenzt räich Gnod a senger Guttheet fir eis duerch Christus Jesus ze weisen.
49002008	Dir sidd nämlech duerch d’Gnod wéinst dem Glawe gerett ginn an dat net vun iech selwer aus, mee et ass e Kaddo vu Gott.
49002009	Et ass net opgrond vu Wierker, fir datt kee sech bretze kann.
49002010	Mir sinn nämlech säi Wierk. Mir sinn duerch Christus Jesus fir gutt Wierker erschafe ginn, déi Gott am Viraus virbereet huet, fir datt mir si ausliewe sollen.
49002011	Erënnert iech also drun, datt dir gebierteg Net-Judde waart a vun deenen, déi eng physesch Beschneidung duerch Mënschenhand hunn, „ Onbeschniddener“ genannt gouft;
49002012	dir waart zu där Zäit vu Christus getrennt, vun der Natioun Israel ausgeschloss a Friemer, wat d’ Allianze vum Verspriechen ugeet. An der Welt hat dir keng Hoffnung a waart ouni Gott.
49002013	Mee elo sidd dir, déi dir fréier wäit ewech waart, duerch Christus Jesus nobäi bruecht ginn duerch d’Blutt vu Christus.
49002014	Hien ass nämlech eise Fridden; hien huet aus deenen zwee eent gemaach an huet d’Trennungsmauer, déi eis fréier vunenee getrennt huet, ofgerappt.
49002015	Duerch säi Läif huet hien d’Feindschaft zerstéiert, déi wéinst de Virschrëften an den Arrêtéë vum Gesetz bestanen huet, fir duerch sech selwer aus deenen zwee een neie Mënsch ze schafen an esou Fridden ze bréngen
49002016	a fir déi zwee an engem Läif mat Gott duerch d’Kräiz ze versöhnen. Duerch d’Kräiz huet hien d’Feindschaft ëmbruecht.
49002017	Wéi hie koum, huet hie Fridde verkënnegt fir iech, déi dir wäit ewech waart, a fir déi, déi nobäi waren,
49002018	fir datt mir zwee wéinst senger duerch ee Geescht Zougang zum Papp hunn.
49002019	Elo sidd dir also net méi Friemer an Auslänner, mee dir sidd Matbierger ënnert den Hellegen a Membere vu Gott sengem Stot.
49002020	Dir gouft jo op dem Fëllement vun den Apostelen an de Prophéite gebaut an den Ecksteen ass Christus Jesus selwer.
49002021	Duerch hie gëtt dat ganzt Gebai zesummegehalen an et wiisst, fir en hellegen Tempel am Här ze ginn.
49002022	Duerch hie gitt och dir zu enger Wunnecht vu Gott gebaut, an där hien duerch de Geescht lieft.
49003001	Et ass och dowéinst, datt ech, de Paul, e Prisonéier fir Christus Jesus fir iech Net-Judde sinn –
49003002	wann dir wierklech vun der Aufgab héieren hutt, déi ech krut, fir iech d’Gnod vu Gott ze verkënnegen.
49003003	Wéi ech déi Aufgab opgedroe krut, gouf mir d’Geheimnis duerch eng Offenbarung bekanntgemaach, esou wéi ech et scho kuerz geschriwwen hunn.
49003004	Wann dir dat hei liest, kënnt dir mäin Abléck an d’Geheimnis vu Christus verstoen.
49003005	Dëst Geheimnis gouf de Mënschen a fréiere Generatiounen net bekanntgemaach, esou wéi et elo sengen hellegen Apostelen a Prophéiten duerch de Geescht gewise gouf.
49003006	Dëst Geheimnis ass, datt d’Net-Judde Matierwe sinn, zum nämmlechte Läif gehéieren an duerch Christus wéinst der gudder Noriicht u sengem Verspriechen deelhuelen.
49003007	Ech gouf en Dénger vun dëser gudder Noriicht duerch de Kaddo vum gnädege Gott, deen hie mir opgrond vu senger mächteger Kraaft ginn huet.
49003008	Mir, deem mannste vun all den Hellegen, gouf dës Gnod ginn, fir den Net-Judden d’gutt Noriicht vum onbegräifleche Räichtum vu Christus ze verkënnegen
49003009	a fir jidderengem kloerzestellen, wat de geheimnisvolle Plang ass, deen zënter Éiwegkeet vu Gott, deen alles duerch de Jesus Christus erschafen huet, verstoppt gouf.
49003010	E gouf verstoppt, fir datt d’Gemeinschaft déi villsäiteg Wäisheet vu Gott bei den himmlesche Muechten an Autoritéiten elo bekanntmaache soll.
49003011	Dat huet dem éiwege Plang entsprach, deen hien duerch Christus Jesus, eisem Här, ausgeféiert huet.
49003012	An him hu mir Courage an en zouversiichtlechen Zougang zu Gott duerch de Glawen u Christus.
49003013	Dofir bieden ech iech, de Kapp net hänken ze loosse wéinst de schwéieren Ëmstänn, déi ech wéinst ärer erdroen an déi fir är Verherrlechung sinn.
49003014	Dat ass och de Grond, firwat ech mech virum Papp vun eisem Här Jesus Christus hiknéien,
49003015	dee jidder Famill am Himmel an op der Äerd kennt.
49003016	Ech bieden, datt hien iech et opgrond vu sengem herrleche Räichtum erlaabt, am ënnerleche Mënsch duerch de Geescht mat Kraaft gestäerkt ze sinn,
49003017	datt Christus an ärem ënnerleche Wiesen duerch de Glawe wunnt,
49003018	datt dir wéinst der Léift fest verwuerzelt an etabléiert gitt, fir datt dir zesumme mat all den Hellege verstoe kënnt, wat d’Breet, d’Längt, d’Déift an d’Héicht sinn,
49003019	an datt dir d’Léift vu Christus, déi all Wëssen iwwertrëfft, verstoe kënnt, fir datt dir vu Gott vollstänneg erfëllt kënnt ginn.
49003020	Deem, dee capabel ass, onendlech vill méi ze maachen, wéi alles, wat mir hie froen oder eis virstelle kënnen, opgrond vun der Kraaft, déi an eis schafft,
49003021	deem sief Herrlechkeet duerch d’Gemeinschaft an duerch de Jesus Christus an alle Generatioune fir ëmmer an éiweg. Amen.
49004001	Ech, e Prisonéier fir den Här, ermunnen iech also dozou, op eng Manéier ze liewen, déi der Beruffung entsprécht, zu där dir beruff gouft.
49004002	Lieft an totaler Bescheidenheet, Duussheet a Gedold, andeems dir een deen aneren an der Léift erdrot
49004003	an äifreg d’Eenheet vum Geescht duerch de Bond vum Fridde behaalt.
49004004	Et gëtt ee Läif an ee Geescht, geneesou wéi dir zu enger Hoffnung beruff gouft am Moment vun ärer Beruffung.
49004005	Et gëtt een Här, ee Glawen, eng Daf
49004006	an ee Gott a Papp vu jidderengem, deen iwwert jidderee regéiert, duerch jidderee wierkt an a jidderengem vun eis ass.
49004007	All eenzele vun eis krut d’Gnod an deem Mooss, mat deem Christus eis se geschenkt huet.
49004008	Dofir seet d’Schrëft: „Hie goung an d’Héicht erop, huet Prisonéier a Gefaangenschaft geholl an huet de Mënsche Kaddoe gemaach.“
49004009	(Mee wat heescht d’Ausso „Hie goung erop“, ausser datt hie fir d’éischt an déi niddregst Deeler vun der Äerd erofgoung?
49004010	Deen, deen erofgoung, ass och deen, dee méi héich wéi den allerhéchsten Himmel eropgoung, fir datt hien alles erfëllt.)
49004011	Hien ass et, dee verschiddener als Apostelen agesat huet, anerer als Prophéiten, anerer als Evangelisten, anerer als Hierten a Léiermeeschteren,
49004012	fir déi Helleg fir d’Aarbecht vum Déngscht auszebilden. Dat déngt dozou, de Läif vu Christus z’encouragéieren.
49004013	Hien huet déi agesat, bis mir all d’Eenheet vum Glawen an d’Erkenntnes iwwert de Jong vu Gott erreechen a bis mir all e räife Mënsch ginn. D’Mooss vun dëser Maturitéit ass d’Perfektioun vu Christus.
49004014	Esou si mir dann net méi ewéi Kanner, déi vun de Wellen hin- an hiergehäit ginn a vu jidder Wand vun Doktrinn matgerappt ginn. Kanner ginn duerch d’Täuschunge vun de louse Mënsche matgerappt, déi mat hire Pläng irféiere wëllen.
49004015	Andeems mir mat Léift d’Wourecht soen, wuesse mir a jidder Hisiicht op Christus zou, deen de Kapp ass.
49004016	De ganze Läif gëtt vun him zesummegesat an duerch all d’Gelenker, déi en ënnerstëtzen, zesummegehalen. All eenzelt Glidd schafft, fir säin Deel bäizedroen an esou bréngt en de Läif un d’Wuessen, fir datt de Läif sech selwer duerch d’Léift opbaut.
49004017	Dofir soen ech iech dat hei a behaapte mech duerch den Här drop: Lieft net méi esou, wéi de Rescht vun den Net-Judde liewen, deenen hir Gedanken onnëtz sinn.
49004018	Mat hirem Verstand tappe si am Däischteren a sinn dem gëttleche Liewe friem wéinst der Ignoranz, déi an hinnen ass, an hire verbrueten Häerzer.
49004019	Si hunn all Gefill vu Schimmt verluer, well si sech engem verduerwene Liewen erginn hunn, fir mat Rangstegkeet all Zort vun Onmoraleschkeet auszeüben.
49004020	Dir awer hutt Christus net op dës Manéier kennegeléiert!
49004021	Gewëss hutt dir vun him héieren a gouft iwwert hien enseignéiert opgrond vun der Wourecht, déi am Jesus ass.
49004022	Dir gouft geléiert, den ale Mënsch mat sengem fréiere Verhalen ofzeleeën, deen duerch nidderträchteg Begierlechkeete verduerwe gouf.
49004023	Amplaz dovu gouft dir geléiert, äre Verstand duerch de Geescht erneieren ze loossen
49004024	an den neie Mënsch unzedoen, dee geschafe gouf, fir an der Gerechtegkeet an an der Hellegkeet, déi op d’Wourecht baséiert, esou wéi Gott ze sinn.
49004025	Leet dofir d’Léien of! Jidderee soll sengem Nächsten d’Wourecht soen, well mir sinn all ee mam aneren ewéi Glidder vun engem Kierper verbonnen.
49004026	Gitt rosen ouni ze sënnegen! Loosst d’Sonn net iwwert ärer Roserei ënnergoen,
49004027	fir datt den Däiwel kee Fouss an d’Dier kritt.
49004028	Wie gestuel huet, däerf net méi klauen, villméi muss hien haart schaffen. Hie muss selwer schaffe goen an eng éierlech Aarbecht maachen. Esou huet hien eppes, fir mat engem ze deelen, deen eppes brauch.
49004029	Et däerfe keng schiedlech Wierder aus ärem Mond kommen, mee nëmme gutt Wierder, déi deem hëllefen, deen et brauch, fir datt si den Nolauschterer Guddes doen.
49004030	Maacht den hellege Geescht vu Gott net traureg, duerch deen dir fir den Dag vun der Erléisung versigelt gouft.
49004031	Leet all Gehässegkeet, Ierger, Roserei, Gejäiz, Lästerungen an och all Form vu Béiswëllegkeet of.
49004032	Sidd awer frëndlech a baarmhäerzeg mateneen, andeems dir een deem anere verzeit, grad ewéi Gott iech duerch Christus verzien huet.
49005001	Imitéiert Gott, esou wéi Kanner, déi hie gär huet.
49005002	Lieft an der Léift, esou wéi Christus eis gär hat a sech fir eis als Affer u Gott hierginn huet als Sacrifice mat engem agreabelen Doft.
49005003	Onerlaabte Sex an och jidder Form vun Onmoraleschkeet a Rangstegkeet sollen emol net ënnert iech ernimmt ginn, esou wéi et sech fir Helleger gehéiert.
49005004	Schänterlecht, topegt a knaschtegt Geschwätz gehéiert sech och net. Villméi gehéiert sech awer Dankbarkeet.
49005005	Dat hei sollt dir nämlech wëssen: Déi, déi onerlaabte Sex hunn, déi Onreng an déi Rangsteg (déi Gëtzenubieder sinn) kréie keng Ierfschaft am Kinnekräich vu Christus a vu Gott.
49005006	Et soll keen iech mat eidele Wierder irféieren. Et ass nämlech wéinst all deem, datt d’Roserei vu Gott iwwert déijéineg kënnt, déi net follegen.
49005007	Ditt iech also net mat hinnen zesummen.
49005008	Dir waart nämlech fréier an der Däischtert, mee elo sidd dir duerch den Här am Liicht. Lieft also ewéi Kanner vum Liicht
49005009	(d’Fruucht vum Geescht besteet nämlech aus Guttheet, Gerechtegkeet a Wourecht),
49005010	andeems dir préift, wat dem Här gefält.
49005011	Huelt net un den onfruchtbaren Dote vun der Däischtert deel, mee bréngt si un d’Liicht.
49005012	Et ass nämlech schänterlech, esouguer vun deem ze schwätzen, wat heemlech gedriwwe gëtt.
49005013	Alles, wat awer duerch d’Liicht entbléisst gëtt, ass kloer z’erkennen, well d’Liicht alles kloer ze erkenne gëtt.
49005014	Dofir gëtt gesot: „Gëff waakreg, du Schléifer, a stéi vun den Doudegen op! Christus gëtt dir Liicht.“
49005015	Gitt also uecht, wéi dir lieft, net esou wéi Toperten, mee wéi Weiser,
49005016	déi vu jidder Geleeënheet profitéieren, well dës Deeg béis sinn.
49005017	Sidd also net topeg, mee verstitt, wat de Wëlle vum Här ass.
49005018	Bedrénkt iech net mat Wäin, well dat zu liichtsënnegem Behuele féiert. Sidd villméi mam Geescht erfëllt.
49005019	Schwätzt ee mat deem anere mat Psalmen, Hymnen a Lueflidder. Sangt a lueft den Här mat ärem Häerz.
49005020	Sot Gott, dem Papp, am Numm vun eisem Här Jesus Christus fir alles Merci.
49005021	Uerdent iech aus déiwem Respekt viru Christus een deem aneren ënner!
49005022	Fraen, uerdent iech ären eegene Männer ënner wéi dem Här!
49005023	De Mann ass nämlech de Kapp vun der Fra, esou wéi Christus de Kapp vun der Gemeinschaft an de Retter vum Läif ass.
49005024	Esou wéi d’Gemeinschaft sech Christus ënneruerdent, esou sollen och d’Frae sech an allem hire Männer ënneruerdnen.
49005025	Männer, hutt är Frae gär, esou wéi Christus d’Gemeinschaft gär hat a sech fir si hierginn huet,
49005026	fir si helleg ze maachen, andeems hie si duerch d’Ënnerdauchen am Waasser an duerch d’Wuert reng gemaach huet.
49005027	Hien huet dat gemaach, fir si als herrlech Gemeinschaft viru sech ze stellen: eng Gemeinschaft ouni Flecken, Falen oder soss eppes, mee helleg an ouni Feeler.
49005028	Esou sollen och Männer hir Frae gär hunn ewéi hiren eegene Kierper. Wie seng Fra gär huet, huet sech selwer gär.
49005029	Et gëtt jo keen, dee jee säin eegene Kierper gehaasst huet, mee hien ernäert a versuergt en, esou wéi den Här et mat der Gemeinschaft mécht,
49005030	well mir Glidder vu sengem Läif, vu sengem Fleesch a senge Schanke sinn.
49005031	„Dowéinst verléisst e Mann säi Papp a seng Mamm, fir sech u seng Fra ze bannen. Déi Zwee ginn ee Läif.“
49005032	Dat ass e grousst Geheimnis, ech bezéien et awer op Christus an d’Gemeinschaft.
49005033	Wat awer elo all eenzele vun iech ugeet: All Mann soll seng Fra gär hunn ewéi sech selwer an d’Fra soll hire Mann respektéieren.
49006001	Kanner, follegt ären Eltere wéinst dem Här, well dat richteg ass.
49006002	„Éier däi Papp an deng Mamm“, ass nämlech dat éischt Gebot mat engem Verspriechen:
49006003	„fir datt et dir gutt geet a fir datt s du e laangt Liewen op der Äerd hues.“
49006004	Pappen, maacht är Kanner net rosen, mee zillt se an der Erzéiung an an der Léier vum Här.
49006005	Sklaven, follegt mat Respekt, Zidderen an engem éierlechen Häerz äre Meeschteren hei op der Äerd, esou wéi dir Christus follegt.
49006006	Follegt net, fir wëllen ze beandrocken, fir iech bäizeschmieren oder fir Mënschen ze gefalen, mee follegt ewéi Sklave vu Christus, déi de Wëlle vu Gott aus ganzem Häerz maachen.
49006007	Déngt mat Äifer, wéi wann et fir den Här wier an net fir d’Mënschen.
49006008	Dir sollt wëssen, datt jiddereen, dee Guddes mécht, vum Här belount gëtt, sief hien e Sklav oder e fräie Mënsch.
49006009	Och dir Meeschteren, behandelt är Sklaven all d’selwecht. Haalt op, hinnen ze dreeën. Dir wësst jo, datt äre Meeschter am Himmel ass an hie jiddereen d’selwecht behandelt.
49006010	An nach zum Schluss, meng léif Geschwëster, gitt duerch den Här a seng kräfteg Muecht gestäerkt.
49006011	Ditt déi komplett Wafferüstung vu Gott un, fir datt dir dem Däiwel sengen Intrige widderstoe kënnt.
49006012	Eise Kampf ass nämlech net géint Fleesch a Blutt, mee géint d’Gewalten, géint d’Muechten, géint déi onsichtbar Weltherrscher aus dësem däischteren Zäitalter a géint déi béis Geeschter am Himmel.
49006013	Dofir sollt dir d’ganz Wafferüstung vu Gott undoen, fir datt dir um béisen Dag widderstoe kënnt an, nodeems dir alles gemaach hutt, fir standhaft bleiwen ze kënnen.
49006014	Bleift standhaft, andeems dir d’Wourecht als Rimm ëm d’Taille an d’Gerechtegkeet als Broschtpanzer unditt,
49006015	a stréckt är Schong, fir datt dir bereet sidd, d’gutt Noriicht vum Fridden ze verkënnegen.
49006016	Virun allem gräift nom Schëld vum Glawen, mat deem dir d’feiereg Feiler vum Béisen ofwieren a läsche kënnt.
49006017	Huelt den Helm vun der Rettung an d’Schwäert vum Geescht, dat d’Wuert vu Gott ass.
49006018	Maacht dat alles, andeems dir ëmmer mat jidder Ufro a Gebiet duerch de Geescht biet. Sidd doranner wuechtsam mat absoluter Ausdauer a mat Gebieder fir all déi Helleg.
49006019	Biet och fir mech, datt ech d’Wierder kréien, wann ech mäi Mond opmaachen, fir mat Verwotheet d’Geheimnis vun der gudder Noriicht ze verkënnegen.
49006020	Fir dës gutt Noriicht sinn ech en Ambassadeur, deen a Ketten ass. Biet, datt ech se kéng verkënnegen, esou wéi ech et soll.
49006021	De Brudder Tychikos, deen ech gär hunn, an deen en treien Dénger fir den Här ass, verzielt iech alles, fir datt dir wësst, wéi et mir geet a wat ech maachen.
49006022	Ech hunn hien dowéinst bei iech geschéckt, fir datt dir wësse kënnt, wéi et eis geet, a fir datt hien är Häerzer encouragéiere kann.
49006023	Fridde sief mat de Geschwëster zesumme mat Léift a Glawe vu Gott, dem Papp, an dem Här Jesus Christus.
49006024	Gnod sief mat all deenen, déi eisen Här Jesus Christus mat enger onvergänglecher Léift gär hunn. Amen.
50001001	Vum Paul a vum Timothée, Dénger vum Jesus Christus, un all déi Helleg am Jesus Christus, déi zu Philippi sinn, an och un déi Eelst an d’Diakonen:
50001002	Gnod sief mat iech a Fridde vu Gott, eisem Papp, an dem Här Jesus Christus.
50001003	Ech soe mengem Gott all Kéiers Merci, wann ech un iech denken.
50001004	An all menge Gebieder fir iech alleguer, bieden ech ëmmer mat Freed,
50001005	well dir vum éischten Dag u bis elo un der Verkënnegung vun der gudder Noriicht deelhuelt.
50001006	Ech sinn och iwwerzeegt, datt deen, deen dat gutt Wierk an iech ugefaangen huet, et och bis op den Dag vum Jesus Christus op en Enn bréngt.
50001007	Et ass nëmme richteg fir mech, esou iwwert iech all ze denken, well dir mir um Häerz läit; ob ech am Prisong sinn oder ob ech d’gutt Noriicht verdeedegen a bestätegen, deelt dir all zesumme mat mir d’Gnod vu Gott.
50001008	Gott ass mäin Zeien, wéi ech no iech alleguer mat der Léift vum Jesus Christus verlaangeren.
50001009	Ech bieden, datt är Léift ëmmer méi räich u Kenntnes an un all Asiicht gëtt,
50001010	fir datt dir erkenne kënnt, op wat et ukënnt, esou datt dir reng an irreprochabel sidd um Dag vu Christus,
50001011	erfëllt mat der Fruucht vun der Gerechtegkeet, déi duerch de Jesus Christus kënnt, fir d’Éier an de Luef vu Gott.
50001012	Geschwëster, dir sollt wëssen, datt meng Situatioun d’Verbreedung vun der gudder Noriicht gefuerdert huet.
50001013	Et ass dem ganze Praetorium an och all den anere kloer ginn, datt ech wéinst Christus a Gefaangenschaft sinn.
50001014	Vill vun de Geschwëster hunn duerch meng Gefaangenschaft Vertrauen an den Här kritt an traue sech elo, ouni Angscht d’Wuert ze verkënnegen.
50001015	Gewëss gëtt et der en etlech, déi Christus aus Jalousie a Sträit verkënnegen, anerer awer mat gudder Absicht.
50001016	Déi eng verkënnege Christus aus Rivalitéit, net mat éierleche Motiver. Esou menge si mir Misär a menger Gefaangenschaft ze maachen.
50001017	Déi aner maachen et awer aus Léift, well si wëssen, datt ech fir d’Verdeedegung vun der gudder Noriicht agesat gouf.
50001018	Ma wat huet dat schonn ze soen? Wat zielt ass, datt Christus op all Manéier verkënnegt gëtt, sief et aus falschen oder éierleche Motiver. Doriwwer freeën ech mech a freeë mech och weiderhin.
50001019	Ech weess nämlech, datt är Gebieder an d’Hëllef vum Geescht vum Jesus Christus zu menger Rettung féieren.
50001020	Meng grouss Erwaardung an Hoffnung ass et, datt ech mech fir näischt schumme muss, mee datt ech wéi ëmmer esou och elo Christus ganz kéng a mengem Läif verherrlechen, ob ech liewen oder stierwen.
50001021	Christus ass nämlech mäi Liewen an den Doud mäi Gewënn.
50001022	Wann ech awer physesch weiderliewen, heescht dat fir mech fruchtbar Aarbecht. Ech weess net, wat ech wiele soll.
50001023	Ech sëtzen tëschent zwee Still. Engersäits ass et mäi Wonsch, fir fortzegoen a bei Christus ze sinn, wat och vill besser wier,
50001024	anerersäits ass et besser fir iech, datt ech weiderhin um Liewe bleiwen.
50001025	Ech sinn heivunner iwwerzeegt: Ech weess, datt ech um Liewe bleiwen a bei iech bleiwen, fir ärem Progrès a fir der Freed vun ärem Glawen ze hëllefen.
50001026	Wann ech dann nees bei iech zeréckkommen, hutt dir all Grond wéinst dem Jesus Christus op mech houfreg ze sinn.
50001027	Verhaalt iech just op eng Manéier, déi der gudder Noriicht vu Christus wierdeg ass, fir datt ech – ob ech bei iech kommen an iech gesinn oder ob ech net do sinn – vun iech héieren, datt dir fest an engem Geescht stitt, datt dir eng Séil sidd, wann dir iech zesumme fir de Glawe vun der gudder Noriicht asetzt
50001028	an datt dir och keng Angscht virun äre Géigner hutt. Fir si ass dat e kloert Zeechen, datt si zerstéiert ginn, fir iech ass et awer en Zeechen, datt dir vu Gott gerett gitt.
50001029	Dir hutt nämlech de Privileeg krut, net nëmmen u Christus ze gleewen, mee och fir hien ze leiden.
50001030	Dir erlieft deeselwechte Kampf, deen dir u mir gesinn hutt an elo héiert dir, datt ech nach ëmmer am Gaang sinn, en z’erliewen.
50002001	Wann dir encouragéiert sidd, well dir Christus gehéiert; wann dir wéinst senger Léift getréischt sidd; wann dir Gemeinschaft duerch de Geescht a Matleed an Erbaarmen hutt,
50002002	da vervollstännegt meng Freed, andeems dir gläichgesënnt sidd, déiselwecht Léift hutt, eestëmmeg sidd an d’selwecht denkt.
50002003	Maacht näischt aus Rivalitéit oder Éiergäiz. Villméi soll all eenzelen damiddeg sinn, een deen anere fir méi wichteg hale wéi sech selwer
50002004	an net nëmmen no sengen eegenen Interessie kucken, mee och no den Interessie vun aneren.
50002005	Hutt déiselwecht Astellung, déi och Christus Jesus hat:
50002006	Hie war a sengem Wiese Gott, mee hien huet net gemengt, datt hien un dëser Egalitéit mat Gott misst festhalen.
50002007	Villméi huet hien alles ofgeluecht, huet d’Konditioun vun engem Dénger ugeholl a koum a mënschlecher Gestalt.
50002008	Hie gouf och äusserlech als Mënsch ugesinn. Hien huet sech selwer erniddregt; hien huet Gott bis an den Doud gefollegt, esouguer bis an den Doud um Kräiz.
50002009	Dofir huet Gott hien héich erhuewen an huet him en Numm geschenkt, deen iwwert all aneren Numm steet,
50002010	fir datt sech virum Numm vum Jesus all Knéi béie muss am Himmel, op der Äerd oder ënnert der Äerd
50002011	an all Mond bekenne muss, datt de Jesus Christus Här ass, zur Éier vu Gott, dem Papp.
50002012	Meng léif Leit, dir hutt ëmmer gefollegt, net nëmme wéi ech bei iech war, mee nach vill méi elo, wou ech net bei iech sinn. Lieft dofir är Rettung mat Angscht an Zidderen aus!
50002013	Et ass jo Gott, deen an iech wierkt, deen iech de Wëllen an d’Wierke gëtt, fir dat ze maachen, wat him gefält.
50002014	Maacht alles, ouni iech ze bekloen an ze diskutéieren,
50002015	fir datt dir irreprochabel a reng sidd, Kanner vu Gott, déi ouni Feeler sinn, matzen ënnert enger verduerwener a perverser Gesellschaft. Dir sollt ënnert dëse Leit als Liicht an der Welt schéngen.
50002016	Haalt um Wuert vum Liewe fest. Esou kann ech mech um Dag vu Christus mengen, well ech net ëmsoss gelaf sinn an och net ëmsoss geschafft hunn.
50002017	Och wann ech als Drénkaffer iwwert de Sacrifice an den Déngscht vun ärem Glawen ausgeschott ginn, sinn ech glécklech a freeë mech mat iech alleguer.
50002018	Esou sollt och dir glécklech sinn an iech mat mir freeën.
50002019	Ech hoffen awer am Här Jesus, den Timothée geschwë bei iech schécken ze kënnen, fir datt ech och encouragéiert ka ginn, wann ech gewuer ginn, wéi et iech geet.
50002020	Ech hunn nämlech soss keen, dee gläichgesënnt ass an deen esou éierlech ëm äert Wuel besuergt ass.
50002021	All déi aner kucke just no hiren eegen Interessien, net no deene vu Christus Jesus.
50002022	Dir wësst awer, datt den Timothée sech bewisen huet: Wéi e Jong mat sengem Papp, esou huet hie mat mir zesummen der gudder Noriicht gedéngt.
50002023	Dofir hoffen ech, datt ech hien direkt bei iech schécke kann, soubal ech weess, wéi et ëm meng Situatioun steet.
50002024	Ech vertrauen op den Här, datt ech och selwer geschwë bei iech komme kann.
50002025	Ech hunn et awer fir néideg gehalen, den Epaphroditos bei iech zeréckzeschécken. Hien ass mäi Brudder, mäi Mataarbechter a mäi Matkämpfer, mee äre Buet, dee mir a menger Nout gehollef huet.
50002026	Hien huet nämlech no iech all verlaangert a war bedréckt, well dir héieren hat, datt hie krank wier.
50002027	Hie war och wierklech krank a wier bal gestuerwen. Gott hat awer Erbaarme mat him an net nëmme mat him, mee och mat mir, fir datt ech net géif am Leed ënnergoen.
50002028	Dofir hunn ech hie méi séier bei iech geschéckt, fir datt dir iech nees freeë kënnt, wann dir hie gesitt. Da sinn ech net méi traureg.
50002029	Huelt hien also am Numm vum Här mat ganzer Freed op. Haalt esou Männer wéi hien an Éieren,
50002030	well hie wier bal fir d’Wierk vu Christus gestuerwen. Hie war net ëm säi Liewe besuergt, fir mir déi Hëllef ze bréngen, déi dir selwer net leeschte konnt.
50003001	Zu gudder Lescht, léif Geschwëster, freet iech am Här! Et mécht mir keng Méi, fir iech datselwecht nach eng Kéier ze schreiwen, mee et déngt iech zu ärer Sécherheet.
50003002	Gitt uecht op d’Hënn; gitt uecht op déi béis Aarbechter; gitt uecht op déi, déi de Läif zerschneiden.
50003003	Mir si jo d’ Beschneidung, déi Gott duerch de Geescht vu Gott ubiet. Eisen Houfert ass a Christus Jesus a mir vertrauen net op dat Kierperlecht,
50003004	obwuel ech selwer op dat Kierperlecht vertraue kéint. Wann een anere mengt, op dat Kierperlecht kënnen ze vertrauen, dann ëmsou méi ech:
50003005	Ech gouf den aachten Dag beschnidden; ech sinn aus dem Vollek Israel, vum Stamm Benyamin; ech sinn en Hebräer gebuer vun Hebräer, a wat d’Gesetz ugeet, sinn ech e Pharisäer;
50003006	wat den Äifer ugeet, war ech e Verfolleger vun der Gemeinschaft; wat d’Gerechtegkeet vum Gesetz ugeet, sinn ech irreprochabel.
50003007	Mee alles, wat ech als Gewënn ugesinn hunn, betruechten ech elo als Verloscht wéinst Christus.
50003008	Mee net nëmmen dat: Ech betruechten och alles als Verloscht, wann ech et mam Gewënn, deen net z’iwwertreffen ass, vergläichen, Christus Jesus als mäin Här ze kennen. Wéinst senger hunn ech alles verluer a betruechten et och als Dreck, fir datt ech Christus gewanne kann
50003009	an an him fonnt ka ginn. Ech hunn net meng eege Gerechtegkeet, déi dorauser kënnt, d’Gesetz anzehalen, mee meng Gerechtegkeet kënnt duerch d’Trei vu Christus, enger Gerechtegkeet, déi vu Gott kënnt opgrond vum Glawen.
50003010	Ech wëll Christus an d’Muecht vu senger Operstéiung kennen. Ech wëll säi Leed deelen, fir datt ech him a sengem Doud gläiche kann
50003011	an esou iergendwéi bei der Operstéiung vun den Doudegen dobäi sinn.
50003012	Net datt ech schonns esou wäit wier oder schonns vollkomme wier; ech striewen awer duerno, et ze ergräifen, well ech och vu Christus Jesus ergraff gi sinn.
50003013	Geschwëster, ech mengen net, datt ech et schonns ergraff hätt. Eppes steet awer fest: Ech vergiessen dat, wat vergaangen ass, a reechen no deem, wat viru mir läit.
50003014	Ech striewen nom Zil, de Präis vum himmlesche Ruff vu Gott ze gewannen, deen a Christus Jesus ass.
50003015	Dofir sollen all déi, déi räif sinn, esou denken. Wann dir eppes aneschtes denkt, da weist Gott iech dat.
50003016	Mir mussen nëmmen un deem festhalen, wat mir schonns erreecht hunn. Mir musse gläichgesënnt sinn.
50003017	Geschwëster, imitéiert mech a kuckt op déi, déi nom Beispill liewen, dat mir iech ginn hunn.
50003018	Et ginn der nämlech vill, déi als Feinde vum Kräiz vu Christus liewen. Ech hunn iech schonn dacks vun deene verzielt a soen iech et elo nees ënnert Tréinen.
50003019	Hiert Enn ass d’Zerstéierung. Hire Gott ass hire Bauch. Hir Éier ass hir Schan. Si si just ierdesch gesënnt.
50003020	Mee mir si Bierger vum Himmel, aus deem mir och eise Retter, den Här Jesus Christus, erwaarden.
50003021	Hie wäert eis aarmséileg Kierpere verwandelen, fir datt se sengem verherrlechte Kierper gläichen. Dat mécht hien duerch déi Kraaft, mat där hien alles ënnert seng Kontroll brénge kann.
50004001	Stitt dofir fest am Här, meng léif Geschwëster. Ech verlaangeren no iech, dir, déi dir meng Freed a meng Kréinung sidd an déi ech gär hunn.
50004002	Ech encouragéieren d’Evodia an ech encouragéieren och d’Syntychi, gläichgesënnt am Här ze sinn.
50004003	Jo, ech froen och dech, treie Sysygos, dëse Fraen ze hëllefen, déi zesumme mat mir fir d’gutt Noriicht schwéier geschafft hunn. Si hunn och zesumme mam Clement a mam Rescht vu menge Mataarbechter geschafft, deenen hir Nimm am Buch vum Liewe stinn.
50004004	Freet iech ëmmer am Här! Ech widderhuele mech: Freet iech!
50004005	All Mënsch soll wëssen, wéi guttmiddeg dir sidd. Den Här ass nobäi.
50004006	Maacht iech iwwert näischt Suergen, mee bréngt a jidder Situatioun är Uleies duerch Gebiet an Demandë mat Dankbarkeet viru Gott.
50004007	De Fridde vu Gott, deen all Verstand iwwertrëfft, behitt dann är Häerzer a Gedanken a Christus Jesus.
50004008	Zu gudder Lescht, Geschwëster, denkt iwwert dat no, wat wouer, wat éierbar, wat gerecht, wat reng, wat schéin a wat luewenswäert ass. Wann et iergendeng Dugend, iergende Luef gëtt, dann denkt doriwwer no.
50004009	Maacht dat, wat dir vu mir geléiert, empfaangen an héieren hutt an u mir gesinn hutt. Dann ass de Gott vum Fridde mat iech.
50004010	Ech freeë mech besonnesch am Här, datt dir elo nees fir mech suerge wëllt. (Ech weess, datt dir nach ëmmer fir mech suerge wollt, mee nach keng Geleeënheet hat, fir et ze maachen.)
50004011	Ech soen dat net, well ech iergendeppes bréicht. Ech hunn nämlech geléiert, an egal wéi enger Situatioun zefridden ze sinn.
50004012	Ech ka bescheide liewen an ech kann och am Iwwerfloss liewen. An alles an an allem hunn ech geléiert, gesiedegt an hongereg ze sinn, am Iwwerfloss an an der Nout ze liewen.
50004013	Ech kann alles duerch Christus maachen, dee mir d’Kraaft dozou gëtt.
50004014	Trotzdeem hutt dir et gutt gemaach, fir mir a menger Nout ënnert d’Äerm ze gräifen.
50004015	Dir Philipper wësst, datt am Ufank vun der Verkënnegung vun der gudder Noriicht, wéi ech Mazedonien verlooss hat, keng Gemeinschaft, ausser iech, Debit a Credit mat mir gedeelt huet.
50004016	Wéi ech zum Beispill zu Thessaloniki war, hutt dir mir net nëmmen eng Kéier, mee zwou Kéieren dat geschéckt, wat ech gebraucht hunn.
50004017	Et geet mir net drëm, datt dir mir eppes gitt; mir geet et drëm, datt är gutt Dot räichlech Zënsen dréit.
50004018	Ech hunn alles kritt an hu méi wéi genuch. Mir feelt et un näischt, well ech vum Epaphroditos dat, wat dir geschéckt hat, krut. Ären Don ass e Parfum, dee gutt richt, en Affer, dat Gott zefriddestellt an dat hien unhëlt.
50004019	Mäi Gott gëtt iech alles, wat dir braucht, opgrond vu sengem herrleche Räichtum a Christus Jesus.
50004020	Eisem Gott a Papp sief d’Éier fir ëmmer an éiweg. Amen.
50004021	Gréisst jidder Hellegen a Christus Jesus! D’Geschwëster, déi bei mir sinn, gréissen iech.
50004022	All déi Helleg, besonnesch déi aus dem Caesar sengem Entourage, gréissen iech.
50004023	D’Gnod vum Här Jesus Christus sief mat iech alleguer. Amen.
51001001	Vum Paul, engem Apostel vum Jesus Christus duerch de Wëlle vu Gott, a vum Brudder Timothée,
51001002	un déi Helleg, d’trei Geschwëster a Christus, zu Kolossa: Gnod sief mat iech a Fridde vu Gott, eisem Papp, an dem Här Jesus Christus.
51001003	Mir soe Gott, dem Papp vun eisem Här Jesus Christus, ëmmer Merci, wa mir fir iech bieden,
51001004	zënter mir vun ärem Glawen u Christus Jesus an ärer Léift fir all déi Helleg héieren hunn.
51001005	Mir soe Gott och Merci wéinst der Hoffnung, déi am Himmel op iech waart. Dovunner hat dir jo schonn éischter héieren duerch d’Botschaft vun der Wourecht, der gudder Noriicht,
51001006	déi bei iech komm ass. Dës gutt Noriicht dréit net nëmmen uechter d’Welt Friichten, mee och ënnert iech dréit si Friichten zënter deem Dag, op deem dir si héieren an d’Gnod vu Gott an der Wourecht erkannt hutt.
51001007	Dir hutt d’gutt Noriicht vum Epaphras geléiert, dee mat eis déngt an dee mir gär hunn. Hien ass en treien Dénger vu Christus fir iech.
51001008	Den Epaphras huet eis och vun ärer Léift, déi dir duerch de Geescht krut, verzielt.
51001009	Dofir hu mir, zënter deem Dag, op deem mir dovunner héieren hunn, net opgehalen, fir iech ze bieden. Mir froe Gott, datt dir mat der Erkenntnes vu sengem Wëllen a mat aller geeschtlecher Wäisheet a Verständnes erfëllt gitt,
51001010	fir datt dir op eng Manéier lieft, déi dem Här wierdeg ass, an datt dir him an allem gefaalt. Dat maacht dir, andeems dir a jidder gudder Dot Friichte bréngt an an der Erkenntnes vu Gott wuesst,
51001011	gestäerkt mat aller Kraaft, déi senger herrlecher Muecht entsprécht, fir datt dir an allem Gedold an Ausdauer hutt. Sot mat Freed
51001012	dem Papp Merci, deen eis capabel gemaach huet, Undeel un den Hellegen hir Ierfschaft, déi am Liicht ass, ze hunn.
51001013	Hien huet eis aus der Muecht vun der Däischtert gerett an huet eis an d’Räich vu sengem Jong, deen hie gär huet, versat.
51001014	Wéinst senger hu mir Erléisung, d’Verzeiung vun de Sënnen.
51001015	Hien ass d’Bild vum onsichtbare Gott a priméiert iwwert der ganzer Schëpfung.
51001016	Duerch hie gouf nämlech alles erschafen – alles am Himmel an op der Äerd, dat Sichtbart an dat Onsichtbart, ob Tréin, ob Herrschaften, ob Gewalten oder Muechten – alles gouf duerch hien a fir hien erschafen.
51001017	Hien huet virun allem aneren existéiert an duerch hie besteet alles.
51001018	Hien ass de Kapp vum Läif, der Gemeinschaft; hien ass den Ufank an den Éischten, dee vun den Doudegen operstanen ass, esou datt hien an allem den Éischten ass.
51001019	Gott hat nämlech Gefalen drun, fir mat senger ganzer Natur an him ze wunnen
51001020	a fir alles mat sech selwer duerch hien ze versöhnen, sief et dat, wat op der Äerd oder am Himmel ass, andeems hien duerch hie Fridde geschloss huet duerch d’Blutt vu sengem Kräiz.
51001021	Fréier waart dir him friem a feindlech gesënnt, wat sech duerch är béis Dote gewisen huet.
51001022	Mee elo huet hien iech duerch den Doud vu sengem stierfleche Läif versöhnt, fir iech als helleg, ouni Feeler an ouni Schold a seng Präsenz trieden ze loossen,
51001023	wann dir tatsächlech am Glawe fest etabléiert sidd, standhaft bleift an iech net vun där Hoffnung ofbrénge loosst, déi vun der gudder Noriicht kënnt, déi dir héieren hutt. Dës gutt Noriicht ass der ganzer Schëpfung ënnert dem Himmel verkënnegt ginn an ech, de Paul, sinn hiren Dénger ginn.
51001024	Ech freeë mech, datt ech fir iech leiden. Ech ergänzen a mengem Kierper nach dat, wat un de Leide vu Christus feelt, fir säi Kierper, deen d’Gemeinschaft ass.
51001025	Ech gouf en Dénger vun där Gemeinschaft, laut der Aufgab, déi Gott mir fir iech ginn huet, fir datt d’Wuert vu Gott erfëllt gëtt.
51001026	Dat Wuert ass d’Geheimnis, wat zënter Zäitalteren a Generatioune verstoppt war, wat awer elo sengen Hellege geoffenbaart gouf.
51001027	Gott wollt hinnen offenbaren, wéi herrlech a räich säi Geheimnis ënnert den Natioune wier: Déi herrlech Hoffnung ass nämlech, datt Christus an iech ass!
51001028	Mir verkënnegen hien, andeems mir all Mënsch zurechtweisen an all Mënsch mat aller Wäisheet léieren, fir all Mënsch a Christus Jesus vollkomme viru Gott ze bréngen.
51001029	Fir dëst Zil ze erreechen, schaffen ech haart, andeems ech duerch seng Kraaft kämpfen, déi mächteg a mir wierkt.
51002001	Ech wëll nämlech, datt dir wësst, wéi vill ech mech fir iech, fir déi zu Laodizea a fir all déi, déi mech nach net perséinlech gesinn hunn, asetzen.
51002002	Ech wëll, datt hir Häerzer encouragéiert ginn an an der Léift zesumme vereent ginn, an datt si de ganze Räichtum vun enger sécherer Asiicht an d’Erkenntnes vum Geheimnis vu Gott hunn, souwuel vum Papp, wéi vu Christus.
51002003	An him sinn all d’Schätz vun der Wäisheet an der Erkenntnes verstoppt.
51002004	Ech soen iech dat, fir datt dir vu kengem duerch Argumenter irgeféiert gitt, déi sech iwwerzeegend unhéieren, mee falsch sinn.
51002005	Och wann ech physesch net bei iech sinn, sinn ech awer am Geescht bei iech. Ech freeë mech, äert geuerdent Liewen an d’Standhaftegkeet vun ärem Glawen u Christus ze gesinn.
51002006	Esou wéi dir Christus Jesus, den Här, ugeholl hutt, esou gitt him och no.
51002007	Dir gouft an him fest verwuerzelt a gitt op hien, deen äert Fëllement ass, gebaut an am Glawe sécher gemaach, esou wéi der et geléiert gouft. Wéinst dem Glawe soll är Dankbarkeet keng Grenze kennen.
51002008	Gitt uecht, datt dir iech vu kengem duerch eidel an täuschent Philosophien afänke loosst. Déi beroue just op mënschlechen Traditiounen an animistesche Muechten an net op Christus.
51002009	A Christus wunnt nämlech d’ganz Natur vu Gott a physescher Form.
51002010	Duerch hie sidd dir vervollstännegt ginn. Hien ass de Kapp vun all Gewalt an Autoritéit.
51002011	Duerch hie gouft dir och beschnidden, net mat enger Beschneidung duerch mënschlech Hand, mee duerch d’Ofleeë vun der sënneger Natur vum Kierper duerch d’Beschneidung vu Christus.
51002012	Duerch d’Daf gouft dir zesumme mat him begruewen an duerch si gouft dir och mat him erwächt duerch de Glawen un d’Kraaft vu Gott, deen de Christus vun den Doudegen operstoe gelooss huet.
51002013	Dir, déi dir fréier an den Iwwertriedungen an an der Onbeschniddenheet vun ärem Kierper dout waart, gouft mat Christus lieweg gemaach. Gott huet iech all är Iwwertriedunge verzien.
51002014	Hien huet de Scholdschäin géint eis geläscht, deem seng Fuerderunge géint eis waren, an huet en aus dem Wee geschaf, andeems hien en un d’Kräiz geneelt huet.
51002015	Hien huet de Gewalten an de Muechten d’Waffen aus der Hand geholl a si ëffentlech ugeprangert, andeems hien duerch d’Kräiz iwwert si triumphéiert huet.
51002016	Dofir loosst iech vu kengem wéinst Iessen oder Drénken oder wéinst dem Anhale vun engem Fest, dem Neimound oder de Sabbate veruerteelen.
51002017	Déi Saache sinn e Schiet vun deem, wat kënnt; mee d’Wierklechkeet ass Christus.
51002018	Loosst iech vu kengem, dee sech un askeetesch Übungen an d’Ubiede vun Engelen hält, äre Präis virenthalen. Esou eng Persoun verzielt an engem Stéck vu Visiounen, déi si net hat, an ass wéinst hire sënnege Gedanken iwwerhieflech.
51002019	Si hält net um Kapp fest, vun deem de ganze Läif duerch Gelenker a Bänner versuergt an zesummegehale gëtt an deen duerch d’Wierke vu Gott wiisst.
51002020	Wann dir elo mam Christus den animistesche Muechte vun der Welt gestuerwe sidd, firwat maacht dir esou, wéi wann dir nach an der Welt géift liewen? Dir lieft no de Virschrëften:
51002021	„Du solls dëst oder dat net upaken! Du solls dëst an dat net emol schmaachen! Du solls dëst an dat net emol beréieren!“
51002022	(Dat alles gëtt verbraucht an esou zerstéiert.) Et si just mënschlech Virschrëften a Léieren.
51002023	Dat alles gesäit no Wäisheet aus, well déi sech selwer eng Relioun mat askeeteschen Übungen a Kasteiunge virschreiwen. Mee dës Relioun ass näischt wäert, well se een net dovunner kann ofhalen, säi Kierper ze befriddegen.
51003001	Wann dir also mat Christus erwächt gouft, da sicht dat, wat uewen ass, do wou Christus ass an zur Rietser vu Gott sëtzt.
51003002	Riicht är Gedanken op dat, wat uewen ass, an net op dat, wat op der Äerd ass,
51003003	well dir gestuerwe sidd an äert Liewe mat Christus a Gott verstoppt ass.
51003004	Da wa Christus, deen eist Liewen ass, geoffenbaart gëtt, gitt och dir mat him an der Herrlechkeet geoffenbaart.
51003005	Bréngt dofir alles ëm, wat un iech ierdesch gesënnt ass: onerlaabte Sex, Onmoraleschkeet, Leidenschaft, béis Begierlechkeeten a Rangstegkeet, déi Gëtzendéngscht ass.
51003006	Wéinst all deem kënnt d’Roserei vu Gott iwwert all déi, déi net follegen.
51003007	Fréier sidd och dir all deem nogaangen, wéi dir nach dono gelieft hutt.
51003008	Mee leet elo dat alles op d’Säit: Roserei, Ierger, Béiswëllegkeet, Lästerungen an obszöönt Geschwätz aus ärem Mond.
51003009	Belitt een deen aneren net, well dir jo den ale Mënsch mat sengen Doten ausgedoen
51003010	an den neie Mënsch ugedoen hutt. Den neie Mënsch gëtt duerch Erkenntnes erneiert, fir datt hie sengem Schëpfer ëmmer méi gläicht.
51003011	Am neie Mënsch ginn et keng Griichen a keng Judden, keng Beschniddener a keng Onbeschniddener, keng Barbaren, keng Onziviliséierter, keng Sklaven, keng fräi Mënschen, mee a jidderengem ass Christus alles.
51003012	Dofir, als Auserwielter vu Gott, déi helleg a beléift sinn, ditt en Häerz vun Erbaarmen, Guttheet, Bescheidenheet, Duussheet a Gedold un,
51003013	andeems dir een deen aneren erdrot an een deem anere verzeit, wann een engem eppes virzewerfen huet. Geneesou wéi Christus iech verzien huet, esou sollt och dir verzeien.
51003014	Bei all deem dobäi ditt och nach d’Léift un, déi alles perfekt zesummebënnt.
51003015	De Fridde vu Gott soll an ären Häerzer regéieren, well dir als ee Läif zu dësem Fridde beruff gi sidd. Sidd och dankbar.
51003016	D’Wuert vu Christus soll am Iwwerfloss an iech liewen, andeems dir an aller Wäisheet een deen anere léiert an encouragéiert mat Psalmen, Hymnen a Lueflidder. Sangt dem Här wéinst senger Gnod mat ären Häerzer.
51003017	Wat och ëmmer dir maacht, sief et duerch Wierder oder Wierker, maacht alles am Numm vum Här Jesus, andeems dir Gott, dem Papp, duerch hie Merci sot.
51003018	Fraen, uerdent iech ären eegene Männer ënner, esou wéi et sech am Här passt.
51003019	Männer, hutt är Frae gär a sidd net géint si verbattert.
51003020	Kanner, follegt an allem ären Elteren, well doriwwer freet sech den Här.
51003021	Pappen, kujenéiert är Kanner net, fir datt si net decouragéiert ginn.
51003022	Dénger, follegt an allem ären ierdesche Meeschteren. Follegt net, well dir opfalen an iech bei hinne bäischmiere wëllt, mee follegt mat éierlechem Häerz, well dir den Här respektéiert.
51003023	Wat och ëmmer dir maacht, maacht et mat ganzem Häerz, esou wéi wann et fir den Här wier an net fir d’Mënschen,
51003024	well dir wësst, datt dir eng Ierfschaft vum Här als Belounung kritt. Dir déngt nämlech dem Här Christus.
51003025	Wien Onrecht deet, dee kritt dat, wat hien un Onrecht gedoen huet, zeréck. D’Wichtegkeet vun der Persoun zielt net.
51004001	Meeschteren, behandelt är Dénger fair a gerecht. Dir wësst jo, datt och dir e Meeschter am Himmel hutt.
51004002	Bleift bestänneg am Gebiet, sidd dobäi dankbar a wuechtsam.
51004003	Biet och an engems fir eis, fir datt Gott eis eng Dier fir d’Botschaft opmécht, fir datt mir d’Geheimnis vu Christus verkënnege kënnen, wéinst deem ech och am Prisong sinn.
51004004	Biet, datt ech et kloer verkënnege kann, esou wéi ech et soll.
51004005	Sidd weis an ärem Ëmgang mat deene vu baussen, andeems dir vu jidder Geleeënheet profitéiert.
51004006	Dat, wat dir sot, soll ëmmer frëndlech sinn, mat Salz gewierzt. Dir sollt wëssen, wéi dir all Mënsch äntwere sollt.
51004007	Eise Brudder Tychikos, deen ech gär hunn an deen en treien Dénger ass a mat mir dem Här déngt, verzielt iech, wéi et mir geet.
51004008	Ech hunn hien dowéinst bei iech geschéckt, fir datt hie wësse kann, wéi et iech geet, a fir datt hien är Häerzer encouragéiere kann.
51004009	Ech hunn hien zesumme mam Onesimos geschéckt, deen en treie Brudder ass, dee mir gär hunn an deen och ee vun iech ass. Si verzielen iech alles, wat hei lass ass.
51004010	Den Aristarkos, dee mat mir am Prisong ass, gréisst iech. De Marc, dem Bar-Naba säi Koseng – wat hien ugeet, krut dir d’Uweisung: Wann hie bei iech kënnt, dann huelt hien op –
51004011	an de Yeschua, dee Justus genannt gëtt, gréissen iech och. Vun de Judde sinn si déi eenzeg Mataarbechter fir d’Kinnekräich vu Gott. Si si mir Trouscht.
51004012	Den Epaphras, deen och ee vun iech ass, gréisst iech och. Hien ass en Dénger vu Christus, deen ëmmer fir iech am Gebiet kämpft, fir datt dir standhaft bleift, räif sidd an erfëllt mam Wëlle vu Gott.
51004013	Ech ka bezeien, datt hien e groussen Äifer fir iech, fir déi zu Laodizea a fir déi zu Hierapolis huet.
51004014	De beléiften Dokter Luc an den Demas gréissen iech.
51004015	Gréisst och d’Bridder zu Laodizea, d’Nymphas an d’Gemeinschaft, déi sech bei hir doheem trëfft.
51004016	Nodeems iech dëse Bréif virgelies gouf, suergt dofir, datt en och der Gemeinschaft zu Laodizea virgelies gëtt. Suergt dofir, datt och dir de Bréif u Laodizea liest.
51004017	Sot dem Archippos: „Pass op, datt s du den Déngscht, deen s du vum Här krus, erfëlls.“
51004018	Dëse Grouss schreiwen ech selwer: PAUL. Erënnert iech u meng Fesselen. Gnod sief mat iech. Amen.
52001001	Vum Paul, vum Silvanus a vum Timothée un d’Gemeinschaft zu Thessaloniki, déi duerch Gott, de Papp, an den Här Jesus Christus besteet: Gnod sief mat iech a Fridde vu Gott, eisem Papp, an dem Här Jesus Christus.
52001002	Mir soe Gott ëmmer fir iech Merci, all Kéiers wa mir iech an eise Gebieder ernimmen.
52001003	Dann erënnere mir eis viru Gott, eisem Papp, un är trei Doten, un är Aarbecht, déi voller Léift ass, an un är onermiddlech Hoffnung op eisen Här Jesus Christus.
52001004	Geschwëster, Gott huet iech gär. Mir wëssen, datt hien iech auserwielt huet,
52001005	well eis gutt Noriicht koum net eleng duerch Wierder bei iech, mee och duerch Kraaft, duerch den hellege Geescht a mat voller Gewëssheet. (Dir wësst jo wéi mir waren, wéi mir wéinst ärer ënnert iech waren.)
52001006	Dir hutt eis an och den Här imitéiert, well dir d’Wuert mat der Freed, déi aus dem hellege Geescht kënnt, opgeholl hutt, obschonns dir matzen a groussem Leed waart.
52001007	Esou gouft dir e Beispill fir all déi Gleeweg a Mazedonien an an Achaia.
52001008	Vun iech aus gouf jo dem Här seng Botschaft net nëmmen uechter Mazedonien an Achaia verkënnegt, mee och soss iwwerall. Äre Glawen u Gott huet sech iwwerall verbreet, esou datt mir et net néideg hunn, eppes ze soen.
52001009	Si selwer verzielen nämlech iwwert eis, wéi mir bei iech empfaange goufen a wéi dir iech vun de Gëtzen ewech zu Gott gedréit hutt, fir dem liewegen a richtege Gott ze déngen
52001010	a fir mat Freed op säi Jong ze waarden, deen aus dem Himmel kënnt an dee Gott vun den Doudegen operstoe gelooss huet. Säi Jong ass de Jesus, deen eis vun der Roserei, déi kënnt, erléist.
52002001	Geschwëster, dir wësst jo selwer, datt eise Besuch bei iech net ëmsoss war.
52002002	Obwuel mir schonns zu Philippi gelidden haten a mësshandelt goufen, wéi dir et jo wësst, konnte mir iech, dank eisem Gott, ouni Angscht d’gutt Noriicht vu Gott verkënnegen trotz groussem Widderstand.
52002003	Eisen Appell un iech ass nämlech net aus der Irléier oder aus onrengen Absichten entstanen, an och net aus Falschheet.
52002004	Gott huet eis gepréift an huet eis fir wierdeg gehalen, fir d’gutt Noriicht uvertraut ze kréien. Dofir schwätze mir, net fir de Mënschen, mee fir Gott ze gefalen, deen eis Häerzer préift.
52002005	Wéi dir wësst, koume mir ni mat schmeechelege Rieden dohir an och net mat rangstegen Absichten. (Gott ass Zeien!)
52002006	Mir hunn och ni d’Éier vun de Mënsche gesicht, weder vun iech nach vun aneren. Als Apostele vu Christus hätte mir iech eng Laascht kéinte sinn,
52002007	mee mir waren duuss ënnert iech wéi eng Mamm, déi fir hir Kanner suergt.
52002008	Mir haten iech esou an d’Häerz geschloss, datt mir net nëmmen d’gutt Noriicht vu Gott mat iech deele wollten, mee och eist Liewe selwer, well dir eis esou wichteg gi waart.
52002009	Geschwëster, dir erënnert iech jo un eis Aarbecht a Méi: Mir hunn Dag an Nuecht geschafft, fir iech net zur Laascht ze falen, an hunn iech d’gutt Noriicht vu Gott verkënnegt.
52002010	Dir an och Gott sidd Zeien, datt eist Verhalen iech Gleewege géigeniwwer helleg, gerecht an tadellos war.
52002011	Dir wësst och wéi mir jidderengem vun iech Mutt gemaach a jidderee getréischt hunn, geneesou wéi e Papp dat mat senge Kanner mécht, a wéi mir iech opgefuerdert hunn,
52002012	fir op eng Manéier ze liewen, déi Gott wierdeg ass. Hie berifft iech fir säi Kinnekräich a fir seng Herrlechkeet.
52002013	Dofir soe mir Gott ëmmer nees Merci, datt dir, wéi dir d’Wuert vu Gott vun eis héieren hutt, et net als e Wuert vu Mënschen ugeholl hutt, mee als dat, wat et wierklech ass: d’Wuert vu Gott, wat an iech Gleewege schafft.
52002014	Geschwëster, dir hutt jo d’Gemeinschafte vu Gott a Judea, déi a Christus Jesus sinn, imitéiert, well dir datselwecht vun äre Landsleit erlidden hutt wéi si vun de Judden,
52002015	déi den Här Jesus an och hir eege Prophéiten ëmbruecht haten an eis verfollegt hunn. Si mëssfale Gott a si si Feinde vun alle Mënschen.
52002016	Si wollten eis drun hënneren, fir den Net-Judden ze soen, datt si gerett kéinte ginn. Esou maache si bestänneg d’Mooss vun hirer Sënn voll. Schlussendlech ass awer d’Roserei op si komm.
52002017	Mir awer, Geschwëster, wéi mir fir eng kuerz Zäit vun iech getrennt waren (physesch, net a Gedanken), hunn eis zudéifst gewënscht an alles dru gesat, fir iech nees ze gesinn.
52002018	Mir wollte bei iech kommen (ech, de Paul, hunn et méi wéi eng Kéier probéiert), mee de Satan huet eis dru gehënnert.
52002019	Wien ass dann eis Hoffnung, eis Freed oder eis Kroun, op déi mir houfreg virum Här Jesus kënne sinn, wann hien zeréckkënnt? Sidd dir dat net?
52002020	Dir sidd jo eis Éier an eis Freed!
52003001	Mir konnten et net méi aushalen an dofir hu mir et besser fonnt, eleng zu Athen zeréckgelooss ze ginn.
52003002	Mir hunn den Timothée geschéckt, deen eise Brudder, en Dénger vu Gott an eise Mataarbechter fir d’gutt Noriicht vu Christus ass. Mir hunn hie geschéckt, fir iech an ärem Glawen ze stäerken an z’encouragéieren.
52003003	Esou sollt dir vu kengem duerch dat, wat dir elo leiden an erdroe musst, aus der Rou bruecht ginn. Dir wësst jo selwer, datt mir dozou bestëmmt sinn.
52003004	Wéi mir nämlech bei iech waren, hate mir iech am Viraus gesot, datt mir duerch vill Misär misste goen, a wéi dir wësst, ass et och esou geschitt.
52003005	Dofir hunn ech hie bei iech geschéckt, wéi ech et net méi aushale konnt, fir iwwert äre Glawe Bescheed ze wëssen. Ech wollt wëssen, ob deen, dee verféiert, iech a Versuchung bruecht hätt, esou datt eis Aarbecht ëmsoss gewiescht wier.
52003006	Elo ass den Timothée vun iech bei eis hanneschtkomm an huet eis d’gutt Noriicht vun ärem Glawen an ärer Léift iwwerbruecht. Hie sot och, datt dir eis ëmmer a gudder Erënnerung hätt an datt dir duerno verlaangere géift, fir eis ze gesinn, geneesou wéi mir och no iech verlaangeren.
52003007	Geschwëster, dofir ware mir an all eisem Misär an an all eiser Nout duerch iech getréischt, an dat wéinst ärem Glawen.
52003008	Mir liewen elo op, well dir am Här standhaft sidd.
52003009	Wéi kënne mir Gott wéinst ärer genuch Merci soen, fir all déi Freed, déi mir wéinst ärer virun eisem Gott erliewen?
52003010	Dag an Nuecht biede mir aus ganzem Häerz drëms, fir iech nees perséinlech erëmzegesinn, fir un ärem Glawen dat nach z’ergänzen, wat feelt.
52003011	Gott, eise Papp, an eisen Här Jesus Christus sollen eise Wee bei iech zeréckféieren.
52003012	Den Här soll är Léift fireneen a fir all Mënsch wuessen a räich gi loossen, genee an deem Mooss wéi mir iech gär hunn.
52003013	Esou soll hien är Häerzer stäerken, fir datt si tadellos an der Hellegkeet viru Gott, eisem Papp, stoe kënnen, wann den Här Jesus Christus mat all sengen Hellege zeréckkënnt.
52004001	Zu gudder Lescht, Geschwëster, froen a riede mir iech zou wéinst dem Här Jesus: Esou wéi dir vun eis d’Léier krut, wéi dir liewen a Gott gefale sollt, esou sollt dir ëmmer méi doranner wuessen.
52004002	Dir kennt jo d’Geboter, déi mir iech duerch den Här Jesus ginn hunn.
52004003	De Wëlle vu Gott fir iech ass nämlech är Hellegung: datt dir iech vun onerlaabtem Sex ewechhaalt.
52004004	Jidderee vun iech soll léieren, seng sexuell Bedierfnesser op eng helleg an éierbar Manéier an der Gitt ze halen
52004005	a sech net vu sexuelle Leidenschafte beherrschen ze loossen, esou wéi déi Natiounen, déi Gott net kennen.
52004006	Et soll keen an dëser Saach géint säi Brudder sënnegen oder vun him profitéieren, well den Här bestrooft all déi, déi dat alles maachen, esou wéi mir iech et schonns virdru gesot hunn an iech gewarnt hunn.
52004007	Gott huet eis nämlech net dozou beruff, fir onreng ze sinn, mee fir helleg ze sinn.
52004008	Wien dofir dëst Gebot verwerft, verwerft net de Mënsch, mee Gott, deen eis säin hellege Geescht ginn huet.
52004009	Wat elo bridderlech Léift ugeet, hutt dir et net néideg, datt ech iech doriwwer schreiwen. Dir selwer sidd jo vu Gott geléiert ginn, een deen anere gär ze hunn,
52004010	an dir weist jo wierklech äre Geschwëster uechter ganz Mazedonien dës Léift. Geschwëster, mir fuerderen iech awer dozou op, dat ëmmer méi generéis ze maachen.
52004011	Strieft duerno, fir e rouegt Liewen ze féieren, fir iech ëm är eegen Affären ze këmmeren a fir mat ären eegenen Hänn ze schaffen, esou wéi mir iech dozou opgefuerdert hunn.
52004012	Esou féiert dir en anstännegt Liewe virun deenen dobaussen a sidd op keen ugewisen.
52004013	Geschwëster, mir wëllen, datt dir iwwert déi Verstuerwen informéiert sidd, fir datt dir net esou trauert wéi déi aner Mënschen, déi keng Hoffnung hunn.
52004014	Mir gleewen nämlech, datt de Jesus gestuerwen an operstanen ass, an esou gleewe mir och, datt Gott duerch de Jesus déi Verstuerwe mat him matbréngt.
52004015	Mir soen iech dat hei duerch e Wuert vum Här: Mir, déi mir liewen an nach iwwereg bleiwe bis den Här kënnt, ginn deenen, déi verstuerwe sinn, net viraus.
52004016	Den Här selwer kënnt nämlech da vum Himmel erof, wann hien dem Äerzengel den Uerder gëtt, fir de Schofar vu Gott ze blosen an da stinn déi Doudeg a Christus fir d’éischt op.
52004017	Da gi mir, déi nach liewen an iwwereg bleiwen, zesumme mat hinnen an de Wolleken eenzock ewechgeholl, fir dem Här an der Loft ze begéinen. Esou si mir fir ëmmer beim Här.
52004018	Encouragéiert also een deen anere mat dëse Wierder.
52005001	Geschwëster, wat d’Zäiten an d’Zäitpunkten elo ugeet, wéini dat geschitt, brauch ech iech net ze schreiwen.
52005002	Dir selwer wësst jo ganz genee, datt den Dag vum Här wéi en Déif an der Nuecht kënnt.
52005003	Da wann d’Mënsche soen: „Mir sinn a Fridden an a Sécherheet!“, kënnt op eemol Zerstéierung iwwert si esou wéi Wéien iwwert eng schwanger Fra, a si kënnen net virdru fortlafen.
52005004	Mee dir, Geschwëster, sidd net an der Däischtert, esou datt deen Dag iech wéi en Déif iwwerrompele kéint.
52005005	Dir sidd jo all Kanner vum Liicht a Kanner vum Dag, net vun der Nuecht oder der Däischtert.
52005006	Dofir solle mir net wéi déi aner schlofen, mee mir solle wuechtsam an aniichter sinn.
52005007	Mënschen, déi schlofen, schlofen nuets, an déi, déi sech voll lafe loossen, sinn nuets voll.
52005008	Mir gehéieren awer zum Dag an dofir solle mir aniichter sinn. Mir sollen de Broschtpanzer vum Glawen a vun der Léift undoen an als Helm d’Hoffnung op Rettung.
52005009	Gott huet nämlech net d’Roserei fir eis bestëmmt, mee villméi d’Rettung, déi mir duerch eisen Här Jesus Christus kréien.
52005010	Hien ass an eiser Plaz gestuerwen, fir datt mir zesumme mat him liewe kënnen, ob mir wuechtsam sinn oder schlofen.
52005011	Dofir encouragéiert a stäerkt een deen aneren, esou wéi dir et elo schonns maacht.
52005012	Geschwëster, mir froen iech, déijéineg unzeerkennen, déi fir iech schaffen, déi iech am Här leeden an déi iech zurechtweisen.
52005013	Uecht si a bréngt hinne ganz vill Léift entgéint wéinst hirer Aarbecht. Lieft am Fridden ënnerteneen.
52005014	Geschwëster, mir fuerderen iech dësweideren op: Weist déi zurecht, déi onverantwortlech sinn! Encouragéiert déi, déi decouragéiert sinn! Hëlleft deenen, déi schwaach sinn! Sidd mat jidderengem gedëlleg!
52005015	Suergt dofir, datt kee Béises mat Béisem zeréckbezilt! Strieft villméi ëmmer duerno, een deem aneren an och soss jidderengem Guddes ze doen!
52005016	Freet iech ëmmer!
52005017	Biet bestänneg!
52005018	Sot ënnert allen Ëmstänn Merci, well dat de Wëlle vu Gott fir iech ass duerch Christus Jesus!
52005019	Ënnerdréckt den hellege Geescht net!
52005020	Veruecht Prophezeiungen net,
52005021	mee préift alles an haalt um Gudde fest!
52005022	Haalt iech vum Béisen a jidder Form ewech!
52005023	De Gott vum Fridde soll iech an allen Hisiichten helleg maachen. Äre ganze Geescht, är ganz Séil an äre ganze Kierper soll hien tadellos erhalen, fir wann eisen Här Jesus Christus kënnt.
52005024	Deen, deen iech berifft, ass trei an hie mécht et och.
52005025	Geschwëster, biet fir eis!
52005026	Gréisst all d’Geschwëster mat enger helleger Bees!
52005027	Ech bieden iech am Numm vum Här, dëse Bréif all den hellege Geschwëster virzeliesen.
52005028	D’Gnod vun eisem Här Jesus Christus sief mat iech. Amen.
53001001	Vum Paul, vum Silvanus a vum Timothée un d’Gemeinschaft zu Thessaloniki, déi a Gott, eisem Papp, an an dem Här Jesus Christus ass:
53001002	Gnod sief mat iech a Fridde vu Gott, eisem Papp, an dem Här Jesus Christus.
53001003	Geschwëster, mir musse Gott ëmmer wéinst ärer Merci soen, wat jo nëmmen ubruecht ass, well äre Glawen ëmmer méi wiisst an d’Léift, déi jiddereen ee fir deen aneren huet, zouhëlt.
53001004	Dofir schwätze mir mat Houfert iwwert iech virun de Gemeinschafte vu Gott, well dir matzen an äre Verfolgungen a Leed, déi dir erdrot, am Glawe standhaft bleift.
53001005	De Beweis vum gerechten Uerteel vu Gott ass, datt dir fir wierdeg gehale gitt fir d’Kinnekräich vu Gott, woufir dir och leit.
53001006	An den Ae vu Gott ass et jo gerecht, deenen, déi iech Misär maachen, mat Misär zeréckzebezuelen,
53001007	an iech, déi dir zesumme mat eis Misär gemaach kritt, Rou ze schenken, wann den Här Jesus mat senge mächtegen Engelen vum Himmel erof sech mat Flamen a Feier ze erkenne gëtt.
53001008	Dann hëlt hie Revanche un deenen, déi Gott net kennen, an un deenen, déi der gudder Noriicht vun eisem Här Jesus Christus net follegen.
53001009	Si ginn da mat éiweger Zerséierung bestrooft: Si si getrennt vun der Präsenz vum Här a vu senger herrlecher Kraaft.
53001010	Si bezuelen d’Strof, wann hien op deem Dag kënnt, fir ënnert sengen Hellege verherrlecht ze ginn an ënnert deenen, déi gegleeft hunn, bewonnert ze ginn. Och dir sidd dobäi, well dir eiser Ausso gegleeft hutt.
53001011	Dofir biede mir och allzäit fir iech, datt eise Gott iech dëser Beruffung fir wierdeg hält an datt hien all Wëllen, fir gutt ze sinn, an all trei Dot mat Muecht erfëllt,
53001012	fir datt den Numm vun eisem Här Jesus duerch iech verherrlecht ka ginn an dir duerch hie verherrlecht kënnt ginn, laut der Gnod vun eisem Gott an dem Här Jesus Christus.
53002001	Geschwëster, wat elo d’Komme vun eisem Här Jesus Christus an eis Versammlung bei hien ugeet, esou froe mir iech,
53002002	datt dir iech net séier aus der Rou bréngen an och net erféiere loosst, wann duerch e Geescht, an enger Botschaft oder an engem Bréif, deen anscheinend vun eis wier, behaapt gëtt, den Dag vum Här wier schonns komm.
53002003	Loosst iech vu kengem op iergendeng Manéier irféieren. Deen Dag kënnt nämlech net, éier d’Rebellioun géint d’Wourecht kënnt an de Mënsch vun der Sënn, de Jong vum Verdierfnes, offenbar gëtt.
53002004	Dee widdersetzt sech allem an erhieft sech iwwert all sougenannte Gott an iwwert alles, wat ugebiet gëtt, esou datt hie sech, wéi Gott, an den Tempel vu Gott setzt a sech als Gott ausgëtt.
53002005	Kënnt dir iech net drun erënneren, datt ech iech dat gesot hunn, wéi ech nach bei iech war?
53002006	Dir wësst och wat hien elo nach zeréckhält, fir datt hien eréischt zu senger Zäit offenbar gëtt.
53002007	Déi verstoppte Weeër vun der Gesetzlosegkeet si schonns um Wierk. Mee deen, dee si zeréckhält, mécht dat esoulaang, bis hien aus dem Wee geraumt ass.
53002008	Da kënnt de Gesetzlose zum Virschäin, deen den Här duerch den Otem aus sengem Mond zerstéiert an duerch d’Herrlechkeet vu sengem Kommen op en Enn bréngt.
53002009	Hannert dem Komme vum Gesetzlosen steet de Satan mat sengem Wierken, mat allméigleche Kräften, Zeechen a falsche Wonner,
53002010	a mat jidder ongerechter Täuschung ënnert deenen, déi verluer ginn. Si gi verluer, well si d’Léift fir d’Wourecht, déi si hätt rette kënnen, net wollten unhuelen.
53002011	Dofir schéckt Gott hinnen eng Muecht, déi irféiert, fir datt si der Lige gleewen.
53002012	Esou ginn all déi geriicht, déi der Wourecht net gegleeft hunn, mee sech un der Ongerechtegkeet gefreet hunn.
53002013	Mir awer musse Gott ëmmer fir iech Merci soen, datt Gott iech vun Ufank u fir d’Rettung auserwielt huet, Geschwëster, déi den Här gär huet. Dës Rettung geschitt duerch de Geescht, deen helleg mécht, an duerch de Glawen un d’Wourecht.
53002014	Hien huet iech duerch eis gutt Noriicht an dës Rettung beruff, fir datt dir d’Herrlechkeet vun eisem Här Jesus Christus kritt.
53002015	Geschwëster, sidd dofir standhaft an haalt un de Bräich fest, déi mir iech bäibruecht hunn, sief et duerch eis Rieden oder eise Bréif.
53002016	Eisen Här Jesus Christus selwer (a Gott, eise Papp), deen eis gär huet an eis éiwegen Trouscht a gutt Hoffnung duerch seng Gnod ginn huet,
53002017	soll är Häerzer tréischten an iech fir all gutt Wuert an Dot stäerken.
53003001	Zu gudder Lescht, Geschwëster, biet fir eis, datt dem Här seng Botschaft sech séier verbreet a geéiert gëtt, geneesou wéi et bei iech geschitt ass;
53003002	datt mir viru falschen a béise Mënsche gerett ginn, well net alleguer hu se Glawen.
53003003	Mee den Här ass trei an hie stäerkt iech a schützt iech virum Béisen.
53003004	Duerch den Här hu mir Zouversiicht wéinst ärer, datt dir dat, wat mir iech befuel hunn, elo an och an Zukunft maacht.
53003005	Den Här soll är Häerzer dozou leeden, Gott gär ze hunn a standhaft a Christus ze sinn.
53003006	Geschwëster, am Numm vun eisem Här Jesus Christus befeele mir iech, fir iech vun all Geschwëster ewechzehalen, déi wéi Lidderhanesse liewen an net no de Bräich, déi si vun eis kritt hunn.
53003007	Dir wësst jo selwer wéi wichteg et ass, datt dir eis imitéiere sollt: Mir ware jo net liddereg, wéi mir bei iech waren,
53003008	an hunn och kengem säin Iesse giess, ouni dofir ze bezuelen. Villméi hu mir eis Dag an Nuecht beméit an haart geschafft, fir datt mir kengem vun iech zur Laascht fale sollten.
53003009	Et war jo net esou, wéi wa mir kee Recht dozou gehat hätten, mee villméi wollte mir iech als Virbild déngen, fir datt dir eis imitéiere sollt.
53003010	Wéi mir nach bei iech waren, hu mir iech dat heite Gebot ginn: „Wien net schaffe wëllt, soll och net iessen.“
53003011	Et kënnt eis nämlech zu Oueren, datt der muncher vun iech wéi Lidderhanesse liewen: Si schaffen net, mee stiechen hir Nues an alles.
53003012	Esou Leit befeelen a rode mir duerch eisen Här Jesus Christus: Sidd bedächteg, gitt schaffen a verdéngt är eege Suen!
53003013	Geschwëster, dir sollt es awer net iwwerdrësseg ginn, fir Guddes ze maachen.
53003014	Wann een eisen Uweisungen aus dësem Bréif net follegt, da mierkt iech deen an hutt näischt mat him ze dinn, esou datt hie sech schumme muss.
53003015	Betruecht hien net als Feind, mee weist hien zurecht wéi e Brudder!
53003016	Den Här vum Fridde selwer soll iech a jidder Situatioun an op all Manéier Fridde ginn. Den Här sief mat iech alleguer.
53003017	DËSE GROUSS SCHREIWEN ECH, DE PAUL, SELWER. AN ALL MENGE BRÉIWER ASS DAT MÄIN ZEECHEN. DAT HEI ASS MENG HANDSCHRËFT.
53003018	D’Gnod vun eisem Här Jesus Christus sief mat iech alleguer. Amen.
54001001	Vum Paul, engem Apostel vum Jesus Christus nom Gebot vu Gott, deen eise Retter ass, an dem Här Jesus Christus, deen eis Hoffnung ass,
54001002	un den Timothée, mengem treie Kand am Glawen: Gnod, Baarmhäerzegkeet a Fridde vu Gott, eisem Papp, an dem Jesus Christus, eisem Här.
54001003	Wéi ech a Mazedonien goung, hat ech dech jo opgefuerdert zu Ephesos ze bleiwen, fir gewësse Leit ze verbidden, eng aner Léier z’enseignéieren.
54001004	Si solle sech net mat Seeërcher an onendleche Stammbeem befaassen, well déi zu Kontroverse féieren an dem Plang vu Gott net déngen, deen duerch de Glawen ausgeféiert gëtt.
54001005	D’Zil vun der Uweisung ass Léift, déi aus engem rengen Häerz, engem gudde Gewëssen an engem oprichtege Glawe staamt.
54001006	Verschidde Leit hunn dëse Léieren de Réck gedréit an hu sech onnëtzem Geschwätz zougewant.
54001007	Si wëlle Léiermeeschtere vum Gesetz sinn, och wa si keng Ahnung hunn vun deem, wat si soen, oder vun deem, op wat si sech behaapten.
54001008	Mir wëssen awer, datt d’Gesetz gutt ass, wann een et richteg gebraucht.
54001009	Mir verstinn dat hei dorënner: D’Gesetz gouf net fir déi Gerecht festgeluecht, mee fir déi Ongerecht an d’Rebellen, fir déi Gottlos an d’Sënner, fir déi, déi net fromm an net reliéis sinn, fir déi, déi hir Pappen a Mammen ëmbréngen, fir d’Mäerder,
54001010	fir déi, déi onerlaabte Sex hunn, fir déi Homosexuell, fir d’Sklavenhändler, fir d’Ligener, fir déi, déi e falschen Eed leeschten, a fir soss jiddereen, dee géint déi gesond Léier handelt,
54001011	laut der herrlecher gudder Noriicht vum geseente Gott, déi ech uvertraut krut.
54001012	Ech soen deem, dee mir d’Kraaft ginn huet, Merci, Christus Jesus, eisem Här, dee mech fir trei gehalen huet a mech an den Déngscht gestallt huet,
54001013	obwuel ech virdru gelästert a verfollegt hunn an arrogant war. Mee ech krut Baarmhäerzegkeet erwisen, well ech an der Onwëssenheet an am Onglawe gehandelt hunn.
54001014	D’Gnod vun eisem Här war iwwerméisseg grouss zesumme mam Glawen a mat der Léift, déi duerch Christus Jesus kommen.
54001015	Op dës Ausso ass Verlooss a si verdéngt et, ganz ugeholl ze ginn: „Christus Jesus koum an d’Welt, fir Sënner ze retten“, vun deenen ech dee gréisste sinn.
54001016	Aus dësem Grond krut ech Baarmhäerzegkeet erwisen, fir datt de Jesus Christus u mir, dem gréisste Sënner, seng immens Gedold ënner Beweis kéint stellen, zum Virbild fir déi, déi an Zukunft un hie gleewen, fir éiwegt Liewen ze kréien.
54001017	Dem Kinnek, deen éiweg, onstierflech an onsichtbar ass, dem eenzege weise Gott, sief Éier an Herrlechkeet fir ëmmer an éiweg. Amen!
54001018	Timothée, mäi Jong, ech vertrauen dir dëst Gebot un opgrond vun de Prophezeiungen, déi iwwert dech gemaach goufen, fir datt s du duerch dës Prophezeiungen de gudde Kampf kämpfs,
54001019	andeems du de Glawen an e gutt Gewësse behäls. Verschidde Leit hunn déi verworf an dofir ass hire Glawen zu Grond gaangen.
54001020	Dorënner sinn och den Hymenaeos an den Alexander, déi ech un de Satan ausgeliwwert hunn, fir datt si léieren, net méi ze lästeren.
54002001	Dofir fuerderen ech virun allem op, datt fir all Mënsch Gebieder an Ufroe bruecht solle ginn, datt Demandë gemaach ginn a Merci gesot gëtt,
54002002	och fir Kinneken a fir all déi, déi Autoritéit ausüben, fir datt mir an aller Frëmmegkeet an Anstand e rouegt a friddlecht Liewe féiere kënnen.
54002003	Dat ass gutt a gefält Gott, eisem Retter,
54002004	dee wëllt, datt all Mënsch gerett gëtt an zu der Erkenntnes vun der Wourecht kënnt.
54002005	Et gëtt nämlech ee Gott an ee Mëttelsmann tëschent Gott an de Mënschen, de Mënsch Christus Jesus,
54002006	dee sech fir jiddereen als Léisegeld hierginn huet. Dat gouf zur richteger Zäit bezeit.
54002007	Dowéinst gouf ech als Priedeger an Apostel agesat (ech soe wéinst Christus d’Wourecht a léien net!), als e Léiermeeschter vun den Net-Judden am Glawen an an der Wourecht.
54002008	Dofir wëll ech, datt d’Männer iwwerall bieden, andeems si helleg Hänn erhiewen ouni Roserei a Streiderei.
54002009	Ech wëll och, datt d’Fraen, wa si bieden, sech einfach kleeden, mat Bescheidenheet an Anstand an net mat getrëtzten Hoer, Gold, Pärelen oder deiere Kleeder.
54002010	Aplaz dovu sollen d’Frae sech mat gudden Dote kleeden, esou wéi et sech fir Frae passt, déi sech dozou bekennen, Gott unzebieden.
54002011	Eng Fra soll eng bedächteg Haltung hunn, wa si léiert, a sech ganz ënneruerdnen.
54002012	Ech erlaben et enger Fra net, datt si enseignéiert an Autoritéit iwwert e Mann ausüübt, aplaz dovu soll si sech bedächteg verhalen.
54002013	Den Adam gouf jo fir d’éischt erschafen an duerno d’Eva.
54002014	Den Adam gouf jo net irgeféiert, mee d’Eva gouf irgeféiert an huet esou d’Gebot iwwertrueden.
54002015	Mee d’Eva gëtt duerch d’Gebuert vum Kand gerett a wa seng Nokommen am Glawen, an der Léift an an der Hellegung en anstännegt Liewe féieren, ginn och si gerett.
54003001	Hei ass eng Ausso, op déi Verlooss ass: „Wann een den Déngscht vun engem Eelsten ustrieft, da wënscht hie sech eng gutt Aufgab.“
54003002	Dofir muss den Eelsten ee sinn, un deem näischt auszesetzen ass, deen de Mann vun enger eenzeger Fra ass, dee sober ass, Selbstbeherrschung huet, moderéiert lieft, gaaschtfrëndlech ass, deen enseignéiere kann,
54003003	dee keen Drénker a kee Kläpper ass, deen net op onéierleche Verdéngscht aus ass, dee guttmiddeg an net streidereg ass an d’Suen net gär huet.
54003004	Hie muss säin eegene Stot gutt féieren a Kanner hunn, déi him ganz respektvoll follegen.
54003005	Wann e Mann säin eegene Stot net ka féieren, wéi soll hien da fir d’Gemeinschaft vu Gott suergen?
54003006	Hien däerf keen Neibekéierte sinn, fir datt hien net iwwerhieflech gëtt an esou ënnert datselwecht Geriicht ewéi den Däiwel fält.
54003007	Zudeem muss hien e gudde Ruff bei deenen hunn, déi baussent der Gemeinschaft sinn, fir datt hien net a Verruff kënnt an an dem Däiwel seng Fal fält.
54003008	Geneesou mussen d’Diakonen éierbar sinn. Si däerfe keng Heuchler sinn, dem Wäin net verfall sinn an net op onéierleche Verdéngscht aus sinn.
54003009	Si musse mat engem renge Gewëssen um Geheimnis vum Glawe festhalen.
54003010	Och musse si fir d’éischt gepréift ginn an dann eréischt, wann hinnen näischt virzewerfen ass, däerfe si déngen.
54003011	Geneesou mussen och d’Fraen éierbar sinn. Si däerfen net schlecht iwwert d’Leit schwätzen, si musse sober an och an allem zouverlässeg sinn.
54003012	D’Diakone mussen de Mann vun enger eenzeger Fra sinn an hir Kanner an hiren eegene Stot gutt féieren.
54003013	Déi, déi gutt als Diakone gedéngt hunn, kréien en héije Rang an eng grouss Zouversiicht am Glawen u Christus Jesus.
54003014	Ech schreiwen dir dat alles an der Hoffnung, datt ech geschwë bei dech komme kann.
54003015	Wann ech awer sollt Verspéidung hunn, da weess du, wéi ee sech am Stot vu Gott verhale soll, deen d’Gemeinschaft vum liewege Gott ass, d’Sail an d’Stäip vun der Wourecht.
54003016	Ouni Zweiwel ass d’Geheimnis vun der Frëmmegkeet grouss: Am Läif huet Gott sech ze erkenne ginn, Duerch de Geescht gouf hien als gerecht bewisen, Vun Engele gouf hie gesinn, Ënnert den Net-Judde gouf hie verkënnegt, Uechter d’Welt gouf un hie gegleeft, An d’Herrlechkeet gouf hien eropgeholl.
54004001	De Geescht seet eis ausdrécklech, datt verschidde Leit an den zukünftegen Zäite vum Glawen offalen. Si lauschteren op verluge Geeschter a Léiere vun Dämone
54004002	wéinst der Schäinhellegkeet vu Ligener, deenen hiert Gewësse vun engem Brandmol gezeechent ass.
54004003	Si verbidden d’Bestietnes a fuerderen, datt een op d’Iesse verzichte soll, Iessen, dat Gott erschafen huet an dat vun den Treien, déi d’Wourecht kennen, mat Dankbarkeet entgéintgeholl soll ginn.
54004004	Alles, wat Gott erschafen huet, ass gutt an näischt ass verwerflech, wann et mat Dankbarkeet entgéintgeholl gëtt,
54004005	well d’Wuert vu Gott an d’Gebiet et helleg maachen.
54004006	Wann s du d’Geschwëster op all dat opmierksam méchs, da bass du e gudden Dénger vum Jesus Christus, en Dénger, deen an de Wierder vum Glawen an an der gudder Léier, däers du nogees, ausgebilt ginn ass.
54004007	Hief näischt mat profane Seeërcher an Alfraegeschichten ze dinn. Schaff un dir, fir e frommt Liewen ze féieren.
54004008	Den Training vum Kierper ass nëmme fir eng kuerz Zäit nëtzlech, mee e frommt Liewen ass fir ëmmer nëtzlech, well et enthält d’Versprieche vum Liewe fir d’Géigewaart an och fir d’Zukunft.
54004009	Op dës Ausso ass verlooss a si verdéngt et, ganz ugeholl ze ginn
54004010	(an dofir schaffe mir och schwéier a kréien nach Virwërf gemaach): Mir hoffen op de liewege Gott, deen de Retter vun alle Mënschen ass, besonnesch vun deenen, déi gleewen.
54004011	Befeel a léier dat alles.
54004012	Et soll kee wéinst denger Jugend op dech erofkucken. Am Géigendeel, sief de Gleewegen e Virbild an dengem Schwätzen, an dengem Behuelen, an denger Léift, an dengem Geescht, an dengem Glawen an an dengem Anstand.
54004013	Konzentréier dech drop, de Leit ëffentlech virzeliesen, si z’encouragéieren an ze léieren, bis ech do sinn.
54004014	Vernoléisseg net deng Gof, déi s du duerch eng Prophezeiung krus, wéi de Rot vun den Eelsten hir Hänn op dech geluecht hunn.
54004015	Konzentréier dech op all dat, lief duerno, fir datt jiddereen däi Fortschrëtt kloer ka gesinn.
54004016	Gëff op dech selwer an op d’Léier uecht. Hal dech drun, well s du dech selwer an deng Nolauschterer retts, andeems du dat méchs.
54005001	Weis en eelere Mann net zurecht, mee schwätz mat him, wéi wann hien däi Papp wier. Schwätz mat de jonke Männer, wéi wa si deng Bridder wieren.
54005002	Schwätz mat den eelere Fraen, wéi wa si deng Mamm wieren, a mat de jonke Fraen, wéi wa si deng Schwëstere wieren. Maach dat mat allem Anstand.
54005003	Ënnerstëtz déi Witfraen, déi wierklech an Nout sinn.
54005004	Mee wann eng Witfra Kanner oder Enkelkanner huet, da sollen déi fir d’éischt léieren, hir Flicht géigeniwwer hirer Famill z’erfëllen, andeems si hiren Elteren dat zeréckginn, wat si vun hinne kritt hunn, well dat Gott esou gefält.
54005005	Déi Witfra, déi wierklech Hëllef brauch an déi kee méi huet, setzt hir Hoffnung a Gott a bleift Dag an Nuecht viru Gott, fir hien am Gebiet ëm Hëllef ze froen.
54005006	Mee déi Witfra, déi fir de Pleséier lieft, ass schonns dout, och wa si nach lieft.
54005007	Befeel hinnen dat alles, fir datt un hinnen näischt auszesetzen ass.
54005008	Wann awer een net fir seng eege Famill suergt a besonnesch net fir d’Leit aus sengem Stot, da leegent deen de Glawen an ass méi schlëmm wéi en Ongleewegen.
54005009	Eng Witfra soll nëmmen op d’Lëscht ageschriwwe ginn, wa si iwwert siechzeg Joer ass an d’Fra vun engem eenzege Mann war.
54005010	Si soll och wéinst hire gudde Wierker e gudde Ruff hunn: wa si Kanner groussgezillt huet, wa si Frieme Gaaschtfrëndlechkeet erwisen huet, wa si den Hellegen d’Féiss gewäsch huet, wa si de Bedréckte gehollef huet, wa si sech fir all gutt Dot hierginn huet.
54005011	Déi jonk Witfrae sollen awer net ageschriwwe ginn, well wann hir physesch Leidenschaft si vu Christus entfriemt, wëlle si sech bestueden.
54005012	Esou maache si sech schëlleg, well si hiert éischt Versprieche briechen.
54005013	Si léieren och liddereg ze sinn, andeems si vun Haus zu Haus zéien. Si léieren net nëmme liddereg ze sinn, mee och ze traatschen, hir Nues an alles ze stiechen a vun all deem ze schwätzen, wat si näischt ugeet.
54005014	Dofir wëll ech, datt déi jonk Witfrae sech nees bestueden, Kanner kréien, hire Stot gutt féieren an esou dem Feind keng Geleeënheet ginn, eis eppes virzewerfen.
54005015	Et hunn der schonn e puer dem Glawen de Réck gedréit, fir dem Satan nozegoen.
54005016	Wann e gleewege Mann oder eng gleeweg Fra Witfraen an der Famill huet, da solle si fir si suergen. Si sollen der Gemeinschaft keng Laascht sinn, fir datt d’Gemeinschaft fir déi Witfraen, déi wierklech Hëllef brauchen, suerge kann.
54005017	Déi Eelst, déi gutt leeden, si wierdeg geéiert ze ginn an en Honoraire ze kréien, zemools déi, deenen hir Aarbecht et ass, ze priedegen an ze léieren.
54005018	D’ Schrëft seet jo: „Du solls dem Uess beim Dresche kee Maulkuerf undoen“, an: „Den Aarbechter ass säi Loun wäert.“
54005019	Huel keng Uklo géint en Eelsten un, et sief dann, et ginn zwee oder dräi Zeien.
54005020	Weis déi, déi sënnegen, viru jidderengem zurecht als Warnung fir déi aner.
54005021	Ech beschwieren dech viru Gott, dem Här Jesus Christus an den auserwielten Engelen, dës Fuerderungen ouni Viruerteeler anzehalen. Maach näischt aus Favoritismus.
54005022	Sief net vireileg, fir engem d’Hänn opzeleeën. Hief keen Undeel un den aneren hire Sënnen. Hal dech selwer reng.
54005023	Drénk net nëmme Waasser, mee och e bëssche Wäin fir däi Mo an deng heefeg Kränkten.
54005024	D’Sënne vu munche Leit sinn evident an déi ginn hinnen an d’Geriicht viraus. Bei anere komme se eréischt méi spéit no.
54005025	Geneesou sinn och déi gutt Doten evident an esouguer wa si et net sinn, kënne se net verstoppt bleiwen.
54006001	Déi, déi d’ Jach vun der Sklaverei droen, mussen hir Meeschtere fir wierdeg halen, fir ganz an Éiere gehalen ze ginn, fir datt den Numm vu Gott an d’Léier net a Verruff kommen.
54006002	Déi, déi gleeweg Meeschteren hunn, sollen net op si erofkucken, well si Bridder sinn. Am Géigendeel, si sollen hinnen ëmsou méi déngen, well déi, déi dovunner profitéieren, gleeweg a beléift sinn. Léier d’Leit dat alles an encouragéier si, alles anzehalen.
54006003	Wann een eppes aneres léiert an net mat de gesonde Wierder vun eisem Här Jesus Christus an der Léier, déi der Frëmmegkeet entsprécht, averstanen ass,
54006004	dann ass hien agebilt. Hie versteet näischt, mee huet e krankhafte Wonsch, fir ze diedegen an iwwert Wierder ze streiden. Dorauser entsti Jalousie, Sträit, Lästerungen, béis Verdächtegungen
54006005	a stänneg Oneenegkeeten tëschent Leit, deenen hiert Denke verduerwen ass an deenen d’Wourecht virenthale gëtt. Si mengen d’Frëmmegkeet wier just do, fir Gewënn ze maachen. Zéi dech vun esou Leit zeréck!
54006006	Allerdéngs bréngt d’Frëmmegkeet e grousse Gewënn fir deen, dee mat deem zefridden ass, wat hien huet.
54006007	Mir hu jo näischt mat an d’Welt bruecht an et läit op der Hand, datt mir näischt kënne mat eraushuelen.
54006008	Wa mir Iessen a Gezei hunn, solle mir domadden zefridde sinn.
54006009	Déijéineg, déi räich wëlle ginn, falen a Versuchung, an eng Fal, an a vill topeg a schiedlech Passiounen, déi d’Mënschen an de Ruin an an den Ënnergang stierzen.
54006010	D’Léift fir d’Suen ass nämlech eng Wuerzel vun allem Béisen. Munch Leit, déi d’Sue begiert hunn, si vum Glawen ofkomm an hu sech selwer vill Péng ugedoen.
54006011	Mee du, e Mann vu Gott, laf vun all deem fort! Jo der Gerechtegkeet, der Frëmmegkeet, der Trei, der Léift, der Ausdauer an der Duussheet no!
54006012	Kämpf de gudde Kampf vum Glawen! Ergräif d’éiwegt Liewen, zu deem s du beruff gi bass. Du has dech jo mat engem gudde Bekenntnes viru villen Zeien dozou bekannt.
54006013	Viru Gott, deen allem Liewe gëtt, a viru Christus Jesus, dee virum Pontius Pilatus mat engem gudde Bekenntnes bezeit huet, fuerderen ech dech op,
54006014	dëst Gebot onbefleckt an tadellos anzehalen, bis eisen Här Jesus Christus erschéngt.
54006015	Gott, de geseenten an eenzegen Herrscher, de Kinnek vun de Kinneken an den Här vun den Hären, léisst de Jesus Christus zum richtege Moment erschéngen.
54006016	Hien ass deen, deen eleng Onstierflechkeet besëtzt, deen an onzougänglechem Liicht lieft an deen nach kee Mënsch gesinn huet oder gesi kann. Him sief Éier an éiweg Muecht! Amen.
54006017	Befeel de Räichen an dëser Welt, net iwwerhieflech ze sinn an hir Hoffnung net op den onséchere Räichtum ze setzen, mee op de liewege Gott, deen eis alles räichlech gëtt, fir ze genéissen.
54006018	Befeel hinnen, Guddes ze maachen, räich u gudden Doten ze sinn, generéis ze sinn a mat aneren ze deelen.
54006019	Esou sammele si sech eng gutt Grondlag fir d’Zukunft un, fir datt si d’éiwegt Liewe kënnen ergräifen.
54006020	Timothée, hal dat an, wat dir uvertraut gouf, andeems du dech vu gottlosem an topegem Geschwätz a vun de Widderspréch vun der sougenannter „Erkenntnes“ ewechhäls.
54006021	Munch Leit hu sech zu dëser „Erkenntnes“ bekannt a si vum Glawen ofgefall. Gnod sief mat dir. Amen.
55001001	Vum Paul, engem Apostel vum Jesus Christus duerch de Wëlle vu Gott a laut dem Verspriechen op Liewen duerch Christus Jesus,
55001002	un den Timothée, mäi Jong, deen ech gär hunn: Gnod, Baarmhäerzegkeet a Fridde vu Gott, dem Papp, a Christus Jesus, eisem Här.
55001003	Ech soe Gott Merci, deem ech mat engem renge Gewëssen déngen, geneesou wéi meng Virfueren dat gemaach hunn. Ech soen him Merci, wann ech Dag an Nuecht bestänneg a menge Gebieder un dech denken.
55001004	Ech erënnere mech un deng Tréinen a verlaangeren dono, dech nees ze gesinn, fir datt ech mat Freed erfëllt ka ginn.
55001005	Ech erënnere mech un däin oprichtege Glawen, dee fir d’éischt an denger Groussmamm Loïs an dunn an denger Mamm Eunike gelieft huet, an ech si mer sécher, datt en och elo an dir lieft.
55001006	Dofir erënneren ech dech drun, d’Gof vu Gott – déi an dir ass, well ech meng Hänn op dech geluecht hat – nees opliewen ze loossen,
55001007	well Gott huet eis net e Geescht vun der Feigheet ginn, mee ee vu Kraaft, Léift a gesondem Verstand.
55001008	Schumm dech also net, fir iwwert eisen Här auszesoen, a schumm dech och net wéinst menger, sengem Prisonéier. Mee leit du zesumme mat mir fir d’gutt Noriicht laut der Kraaft vu Gott.
55001009	Gott huet eis gerett an eis mat engem hellege Ruff beruff an dat net opgrond vun eise Wierker, mee opgrond vu sengem eegene Plang a senger Gnod, déi hien eis duerch Christus Jesus geschenkt hat, éier d’Zäitalteren ugefaangen hunn.
55001010	Seng Gnod ass elo duerch d’Erschénge vun eisem Retter, Jesus Christus, offenbar ginn, deen den Doud zerstéiert huet an deen duerch d’gutt Noriicht d’Liewen an d’Onstierflechkeet un d’Liicht bruecht huet.
55001011	Fir dës gutt Noriicht sinn ech als Priedeger, Apostel a Léiermeeschter fir d’Net-Judden agesat ginn.
55001012	Dowéinst leiden ech, mee ech schumme mech net, well ech weess, op wien ech vertraut hunn. Ech sinn iwwerzeegt, datt hien d’Muecht huet, fir op dat, wat hie mir uvertraut huet, bis op deen Dag opzepassen.
55001013	Hal um Virbild vun der gesonder Léier fest, déi s du vu mir héieren hues, a maach dat am Glawen an an der Léift, déi a Christus Jesus sinn.
55001014	Bewaach déi gutt Léier, déi dir uvertraut gouf duerch den hellege Geescht, deen an eis lieft.
55001015	Du weess jo, datt jiddereen aus der Provënz Klengasien mech verlooss huet, och de Phygelus an den Hermogenes.
55001016	Den Här hief Erbaarme mam Stot vum Onesiphoros, well hie mech dacks opgemontert huet a sech net wéinst menger Haft geschummt huet.
55001017	Am Géigendeel, wéi hien zu Roum ukoum, huet hien iwwerall no mir gesicht an huet mech fonnt.
55001018	(Den Här soll sech senger erbaarmen op deem Dag.) Du weess jo selwer am beschten, wéi vill hie mir zu Ephesos gedéngt huet.
55002001	Mäi Jong, sief du dofir staark duerch d’Gnod, déi a Christus Jesus ass.
55002002	Vertrau dat, wat s du vu mir viru villen Zeien héieren hues, gleewege Leit un, déi och capabel wäerte sinn, fir anerer ze léieren.
55002003	Erdro Leed wéi e gudden Zaldot vum Jesus Christus.
55002004	Et gëtt keen Zaldot, deen am Déngscht steet, dee sech an zivil Affären amëscht, well hie jo deem gefale wëllt, deen hie rekrutéiert huet.
55002005	Geneesou kann en Athlet de Präis just gewannen, wann hien no de Regele kämpft.
55002006	De Bauer, dee schwéier geschafft huet, soll als Éischten eppes vum Ertrag kréien.
55002007	Denk iwwert dat no, wat ech dir soen, well den Här erméiglecht dir et, alles ze verstoen.
55002008	Denk drun: De Jesus Christus, en Nokomme vum David, gouf vun den Doudegen erwächt laut menger gudder Noriicht.
55002009	Wéinst dëser gudder Noriicht leiden ech an dat geet esou wäit, datt ech wéi e Verbriecher an de Prisong gehäit ginn. Mee d’Wuert vu Gott kann net gefesselt ginn.
55002010	Dofir erdroen ech alles fir déi Auserwielten, fir datt och si d’Rettung kënne kréien, déi duerch Christus Jesus mat éiweger Herrlechkeet kënnt.
55002011	Op dës Ausso ass verlooss: „Wa mir mat him gestuerwe sinn, da liewe mir och mat him;
55002012	wa mir Ausdauer hunn, da regéiere mir och mat him; wa mir hie verleegnen, da verleegent hien och eis;
55002013	och wa mir ontrei sinn, bleift hien dach trei, well hie sech selwer net verleegne kann.“
55002014	Erënner si un dat alles. Warn si virum Här, net iwwert Wierder ze streiden, well dat soss näischt bréngt, wéi d’Nolauschterer an d’Verdierfnes ze féieren.
55002015	Strief dono, dech viru Gott ze bewären als Aarbechter, dee sech net brauch ze schummen, deen d’Wuert vun der Wourecht richteg interpretéiert.
55002016	Hal dech vu gottlosem an topegem Geschwätz ewech, well dat nach méi an d’Gottlosegkeet féiert.
55002017	Hiert Geschwätz breet sech wéi Kriibs aus. Zu deene gehéieren den Hymenaeos an de Philetos,
55002018	déi vun der Wourecht ofkomm sinn, andeems si behaapt hunn, datt d’Operstéiung ewell geschitt wier, wat de Glawe vu verschiddene Leit zerstéiert.
55002019	Trotzdem bleift dat zolidd Fëllement vu Gott bestoen an dréit dëse Sigel: „Den Här kennt déi, déi him gehéieren“, an: „Jiddereen, deen den Numm vum Här ernimmt, muss vun der Ongerechtegkeet ewechbleiwen.“
55002020	An engem groussen Haus ginn et jo net nëmme Behälteren aus Gold a Sëlwer, mee och aus Holz an Toun. Déi eng ginn éierbar gebraucht, déi aner onéierbar.
55002021	Dofir, wann ee sech vum Onéierbare rengegt, da gëtt hien e Behälter, deen helleg gemaach gouf, fir den Haushär nëtzlech ass a fir den éierbare Gebrauch bestëmmt ass, bereet fir all Zort gutt Doten.
55002022	Laf virun de jugendleche Begierlechkeete fort a strief no der Gerechtegkeet, dem Glawen, der Léift, dem Fridden, zesumme mat deenen, déi dem Här aus engem rengen Häerz zouruffen.
55002023	Hief näischt mat topegen an dommen Diskussiounen ze dinn; du weess jo, datt si zu Sträit féieren.
55002024	Dem Här säin Dénger däerf net streiden. Hie muss villméi duuss mat jidderengem sinn. Hie muss amstand sinn, fir d’Leit ze léieren. Hie muss de Leit hiert béist Handelen erdroen.
55002025	Hie muss duuss sinn, wann hien d’Géigner verbessert. Villäicht erméiglecht Gott hinnen et, datt si ëmkéieren an esou d’Wourecht erkennen.
55002026	Esou kéime si dann zur Besënnung, fir aus der Fal vum Däiwel z’entkommen, nodeems si vun him gefaange goufen, fir säi Wëllen ze maachen.
55003001	Dat hei solls du awer wëssen: An de leschten Deeg brieche schwéier Zäiten un.
55003002	D’Mënsche sinn dann egoistesch, op d’Suen aus, bretzeg, iwwerhieflech, si lästeren, follegen den Elteren net, sinn ondankbar, gottlos,
55003003	ouni Léift, si wëlle sech net vereenegen, si si Beschësser, ouni Selbstbeherrschung, grausam, géint dat Gutt,
55003004	Verréider, kéng an opgeblosen. Si hunn de Pleséier gär amplaz vu Gott.
55003005	Dobäi droe si de Schäin vun der Frëmmegkeet, d’Kraaft dovunner verleegne si awer. Hal dech vun esou Leit ewech!
55003006	Zu deene gehéieren och déi, déi sech an d’Stéit eraschläichen a liichtgleeweg Fraen afänken. Déi Frae gi vun der Laascht vun hire Sënnen erdréckt a vun allerlee Passioune geleet.
55003007	Esou Frae léieren an engem Stéck a si kënnen ni zur Erkenntnes vun der Wourecht kommen.
55003008	Geneesou wéi de Yannis an de Yambris sech dem Moses widdersat hunn, esou widdersetze sech dës Leit der Wourecht. Dëse Leit hiert Denken ass verduerwen a wat de Glawen ugeet, besti si d’Prouf net.
55003009	Mee si kommen net wäit, well hir Topegkeet jidderengem an d’Ae spréngt, esou wéi et och bei dësen zwee de Fall war.
55003010	Du awer kenns meng Léier, mäi Liewensstil, mäin Zil, mäi Glawen, meng Gedold, meng Léift, meng Ausdauer
55003011	an och d’Verfolgungen an d’Leed, déi ech zu Antiochia, zu Ikonion an zu Lystra erlieft hunn. Wat hunn ech Verfolgungen erdroen! An dach huet den Här mech aus hinnen all gerett.
55003012	Geneesou gëtt jiddereen, deen duerch Christus Jesus e frommt Liewe féiere wëllt, verfollegt.
55003013	Béis Mënschen a Schwindler ginn nämlech nach ëmmer méi béis. Si féieren anerer ir a ginn och selwer irgeféiert.
55003014	Mee du, hal du dech un all dat, wat s du geléiert hues, a vun deem s du iwwerzeegt goufs. Du weess jo, wien dech geléiert huet.
55003015	Zënter denger Kandheet kenns du d’helleg Schrëften, déi dir d’Wäisheet kënne ginn, déi zur Rettung féiert duerch de Glawen u Christus Jesus.
55003016	All Schrëft ass vu Gott inspiréiert an ass nëtzlech, fir ze beléieren, fir z’iwwerzeegen, fir ze verbesseren a fir an der Gerechtegkeet z’erzéien,
55003017	esou datt de Mënsch vu Gott geléiert a fir all gutt Dot equipéiert ass.
55004001	Ech beschwieren dech viru Gott a Christus Jesus, deen déi Lieweg an déi Doudeg riicht, wann hien a sengem Kinnekräich erschéngt:
55004002	Priedeg d’Wuert! Sief prett, ob et geleeën oder ongeleeë kënnt! Weis zurecht, verbesser an encouragéier d’Leit, andeems du si mat elauter Gedold léiers!
55004003	D’Zäit kënnt nämlech an där d’Leit déi gesond Léier net unhuelen. Mee si sammele sech Léiermeeschteren no hiren eegene Virstellungen un, well et an hiren Ouere kribbelt, fir dat ze héieren, wat si wëllen.
55004004	Si dréien hir Ouere vun der Wourecht ewech a gi Seeërcher no.
55004005	Du awer sief an allem aniichter, erdro Leed, maach d’Aarbecht vun engem Evangelist, erfëll däin Déngscht!
55004006	Ech ginn nämlech schonns als Drénkaffer ausgeschott a meng Zäit ass komm, fir fortzegoen.
55004007	Ech hunn de gudde Kampf gekämpft. Ech sinn d’Course bis zum Schluss gelaf. Ech hunn de Glawe bäibehalen.
55004008	An elo waart d’Kroun vun der Gerechtegkeet op mech, déi den Här, de gerechte Riichter, mir op deem Dag gëtt, an net nëmme mir eleng, mee och all deenen, déi säin Erschénge gär hunn.
55004009	Tommel dech, fir séier bei mech ze kommen.
55004010	Den Demas huet mech aus Léift zu dëser Welt verlooss. Hien ass op Thessaloniki gaangen. De Kreskens ass a Galatien an den Titus an Dalmatien gaangen.
55004011	Nëmmen de Luc ass nach bei mir. Bréng de Marc mat. Hien ass mir eng Hëllef am Déngscht.
55004012	Den Tychikos hunn ech op Ephesos geschéckt.
55004013	Bréng de Mantel, deen ech zu Troia beim Karpus leie gelooss hunn, an d’Bicher mat, besonnesch d’Pergamenter, wann s du bei mech kënns.
55004014	Den Alexander, de Schmadd, huet mir vill Béises ugedoen. Mee den Här wäert hien, sengen Doten entspriechend, ausbezuelen.
55004015	Huel dech virun him an Uecht, well hie sech ëmmer géint eis Botschaft gestallt huet.
55004016	Et ass kee fir mech agetruede bei menger éischter Verdeedegung, mee jiddereen huet mech verlooss. Dat soll awer net géint si gehale ginn.
55004017	Den Här awer stoung mir bäi an huet mech gestäerkt, fir datt ech d’Botschaft ganz verkënnege kéint an all d’Net-Judde se héiere kéinten. Esou gouf ech aus der Schnëss vum Léiw gerett.
55004018	Den Här rett mech viru jidder béiser Dot a bréngt mech a Sécherheet a säin himmlescht Kinnekräich. Him sief d’Éier fir ëmmer an éiweg. Amen.
55004019	Gréiss d’Priska an den Aquila an dem Onesiphoros säi Stot.
55004020	Den Erastos ass zu Korinth bliwwen an den Trophimosus hunn ech misse krank zu Miletus zeréckloossen.
55004021	Tommel dech, fir virum Wanter heihinner ze kommen. Den Eubulus, de Pudens, de Linus, d’Claudia an all d’Geschwëster gréissen dech.
55004022	Den Här Jesus Christus sief mat dengem Geescht. Gnod sief mat iech. Amen.
56001001	Vum Paul, engem Dénger vu Gott an Apostel vum Jesus Christus. Ech gouf geschéckt, fir déi Auserwielte vu Gott zum Glawen an zur Erkenntnes vun der Wourecht, déi der Frëmmegkeet entsprécht, ze féieren.
56001002	Déi baséiere sech op d’Hoffnung op éiwegt Liewen, dat Gott, deen net léie kann, virum Ufank vun den Zäite versprach huet.
56001003	Zur richteger Zäit huet Gott seng Botschaft bekanntgemaach duerch eng Botschaft, déi ech uvertraut krut laut dem Gebot vu Gott, eisem Retter.
56001004	Un den Titus, engem treie Kand opgrond vum gemeinsame Glawen: Gnod, Baarmhäerzegkeet a Fridde vu Gott, dem Papp, an dem Här Jesus Christus, eisem Retter.
56001005	Ech hat dech zu Kreta gelooss, fir datt s du dat, wat nach ze maachen ass, an d’Rei bréngs an an all Stad Eelsten ernenns, esou wéi ech der befuel hat.
56001006	En Eelste muss e gudde Ruff hunn, de Mann vun enger eenzeger Fra sinn, trei Kanner hunn, deenen net ka virgeworf ginn, verkommen oder rebellesch ze sinn.
56001007	En Eelste muss nämlech irreprochabel sinn, well hien de Verwalter vu Gott ass. Hien däerf net arrogant sinn an och net séier rose ginn. Hien däerf keen Drénker an och kee Kläpper sinn. Hien däerf och net op onéierleche Verdéngscht aus sinn.
56001008	Am Géigendeel, hie muss gaaschtfrëndlech sinn, dat Gutt gär hunn, verstänneg, gerecht an helleg sinn a sech selwer an der Gitt hunn.
56001009	Hie muss un der zouverlässeger Botschaft, esou wéi hie si geléiert gouf, festhalen. Esou ass hie capabel, duerch déi gesond Léier aner Leit z’encouragéieren an och déi ferm op d’Plaz ze setzen, déi der Léier widderspriechen.
56001010	Et gëtt der nämlech vill, déi rebelléieren, déi topeg schwätzen an déi aner Leit irféieren, zemools ënnert deene vun der Beschneidung.
56001011	Déi mussen de Mond gestoppt kréien, well si ganz Stéit op d’Kopp geheien, andeems si d’Leit dat léieren, wat si net sollen, an dat fir en onéierleche Gewënn.
56001012	Ee vun hiren eegene Prophéite sot: „Kreter sinn ëmmer Ligener, béis Kreaturen, liddereg Fréisser.“
56001013	Dës Ausso ass wouer. Setz si dofir ferm op d’Plaz, fir datt hire Glawe gesond ka ginn.
56001014	Si solle sech net op jüddesch Seeërcher a Virschrëfte vu Leit aloossen, déi d’Wourecht verwerfen.
56001015	Fir déi Reng ass alles reng, mee fir déi Onreng an Ongleeweg ass näischt reng. Souguer hire Verstand an hiert Gewësse sinn onreng.
56001016	Si behaapten, Gott ze kennen, mee duerch hir Dote verleegne si hien. Si sinn abscheilech, follegen net a si fir kee gutt Wierk ze gebrauchen.
56002001	Mee verkënneg du dat, wat der gesonder Léier entsprécht.
56002002	Eeler Männer sollen aniichter, éierbar a verstänneg sinn. Si sollen och e gesonde Glawen an eng gesond Léift an Ausdauer hunn.
56002003	Geneesou sollen eeler Frae sech éierbar behuelen. Si däerfen net schlecht iwwert aner Leit schwätzen, dem Wäin net verfall sinn a mussen dat enseignéieren, wat gutt ass.
56002004	Esou kënne si déi jonk Frae léieren, fir hir Männer an hir Kanner gär ze hunn,
56002005	verstänneg a reng ze sinn, de Stot gutt ze féieren, sech hire Männer ënnerzeuerdnen, fir datt d’Botschaft vu Gott net a Verruff kënnt.
56002006	Lee geneesou deene jonke Männer un d’Häerz, verstänneg ze sinn.
56002007	An allem solls du dech als Virbild vu gudden Doten erweisen. Wann s du d’Leit léiers, solls du Integritéit, Anstand, Onbestiechlechkeet
56002008	an eng gesond Botschaft, déi irreprochabel ass, ënner Beweis stellen. Esou gëtt de Géigner blaméiert, well hien näischt Schlechtes iwwert eis soe kann.
56002009	Encouragéier d’Dénger, fir hire Meeschteren ze follegen an an allem zefriddestellend ze schaffen, ouni ze widderspriechen.
56002010	Si däerfen näischt ënnerschloen. Am Géigendeel, si solle beweisen, datt si an allem vertrauenswierdeg an trei sinn, fir datt si an allem d’Léier iwwert Gott, eise Retter, an Éieren halen.
56002011	D’Gnod vu Gott, déi Rettung bréngt, ass nämlech alle Mënschen erschéngen.
56002012	Si léiert eis, op Gottlosegkeet a weltlech Begierlechkeeten ze verzichten a sober, gerecht a fromm an dësem Zäitalter ze liewen,
56002013	andeems mir déi geseenten Hoffnung erwaarden, d’herrlecht Erschénge vun eisem grousse Gott a Retter, Jesus Christus.
56002014	Hien huet sech wéinst eiser hierginn, fir eis vun all Gesetzlosegkeet ze erléisen a fir e Vollek ze rengegen, dat hie fir sech selwer auserwielt huet, an dat äifreg ass, gutt Doten ze maachen.
56002015	Verkënneg dat alles. Encouragéier a weis zurecht mat voller Autoritéit. Et soll keen op dech erofkucken.
56003001	Erënner si drun, fir sech den Herrscher an den Autoritéiten ënnerzeuerdnen, ze follegen, fir all gutt Dot bereet ze sinn,
56003002	keen a Verruff ze bréngen, net streidereg, mee guttmiddeg ze sinn, an zu jidder Mënsch ëmmer héiflech ze sinn;
56003003	well och mir ware fréier onverstänneg, hunn net gefollegt a goufen irgeféiert. Mir hu verschiddene Passiounen an dem Pleséier gedéngt. Mir hunn eist Liewen am Béisen an am Näid verbruecht. Mir goufe gehaasst a mir hunn een deen anere gehaasst.
56003004	Mee wéi d’Guttheet an d’Léift vu Gott, eisem Retter, fir d’Mënschheet erschéngen ass,
56003005	huet hien eis gerett – net wéinst gerechten Doten, déi mir gemaach hunn, mee opgrond vu senger Baarmhäerzegkeet, duerch d’Bad vun der neier Gebuert an d’Erneierung, déi duerch den hellege Geescht kënnt.
56003006	Deen huet hie räichlech iwwert eis ausgeschott duerch de Jesus Christus, eise Retter,
56003007	fir datt mir, nodeems mir duerch seng Gnod gerecht gemaach goufen, Ierwe kéinte ginn, laut der Hoffnung op éiwegt Liewen.
56003008	Op dës Ausso ass verlooss. Ech wëll, datt s du op dat alles häls, fir datt déi, déi op Gott vertraut hunn, dorop beduecht sinn, fir gutt Doten ze maachen. Dat ass éierbar an déngt der Mënschheet.
56003009	Vermeit awer topeg Kontroversen, Stammbeem, Ausernanersetzungen a Streidereien iwwert d’Gesetz, well si onnëtz a sënnlos sinn.
56003010	Warn eng Persoun, déi Trennunge provozéiert, eng Kéier, dann eng zweete Kéier an duerno hief näischt méi mat hir ze dinn.
56003011	Du weess jo, datt esou eng Persoun verduerwen ass. Si sënnegt a veruerteelt sech selwer.
56003012	Wann ech den Artemas an den Tychikos bei dech schécken, dann tommel dech, fir bei mech op Nikopolis ze kommen. Ech hu mech nämlech entscheet, fir de Wanter do ze verbréngen.
56003013	Schéck de Sinas, deen Expert am Gesetz ass, an den Apollos séier op de Wee. Suerg dofir, datt et hinnen un näischt feelt.
56003014	Eis Leit solle léieren, sech do fir gutt Doten anzesetzen, wou Leit wierklech an der Nout sinn, fir datt si net onproduktiv sinn.
56003015	Jiddereen, dee bei mir ass, gréisst dech. Gréiss eis Frënn am Glawen. Gnod sief mat iech alleguer. Amen.
57001001	Vum Paul, engem Prisonéier vu Christus Jesus, a vum Brudder Timothée un eise léiwe Mataarbechter Philemon,
57001002	un eist léift Apfia, un den Archippos, deen en Zaldot mat eis ass, an un d’Gemeinschaft, déi sech bei dir doheem trëfft:
57001003	Gnod sief mat iech a Fridde vu Gott, eisem Papp, an dem Här Jesus Christus.
57001004	Ech soe mengem Gott allzäit Merci, wann ech mech a menge Gebieder un dech erënneren,
57001005	well ech vun denger Léift a vun dengem Glawen héieren hunn, déi s du fir den Här Jesus a fir all déi Helleg hues.
57001006	Ech bieden, datt de Glawen, deen s du deels, effikass ass, fir datt s du alles Guddes erkenns, wat an eis ass duerch Christus Jesus.
57001007	Brudder, du hues eis vill Freed an Trouscht duerch deng Léift bruecht, well d’Häerzer vun den Hellegen duerch dech erfrëscht goufen.
57001008	Dofir kéint ech dir, ouni ze zécken, a Christus befeelen, deng Flicht ze maachen,
57001009	mee ech bieden dech léiwer an aller Léift, well ech deen heite sinn: de Paul, en ale Mann an elo och e Prisonéier vum Jesus Christus.
57001010	Ech bieden dech wéinst mengem Jong Onesimos, deem säi Papp ech während menger Haft gi sinn.
57001011	Virdru war hien dir onnëtz, mee elo ass hien dir a mir nëtzlech.
57001012	Ech schécken hie bei dech zeréck. Huel hien op wéi mäin eegent Häerz.
57001013	Ech wollt hien hei bei mir halen, fir datt hie mir während menger Haft wéinst der gudder Noriicht an denger Plaz dénge kéint.
57001014	Mee ech wollt näischt ouni däin Accord maachen, fir datt deng gutt Dot net erzwongen, mee aus fräie Stécker geschitt.
57001015	Villäicht war et jo dowéinst, datt den Onesimos eng Zäitche vun dir getrennt gouf, fir datt s du hie fir éiweg erëmkréichs.
57001016	Hie kënnt elo net méi als Sklav zeréck, mee als méi wéi e Sklav, nämlech als e Brudder, deen ee gär huet. Dat ass hie besonnesch fir mech, ma wéi vill méi da fir dech, souwuel als Mënsch wéi och am Här!
57001017	Wann s du mech als Partner betruechts, dann huel hien op, wéi wann ech et wier.
57001018	Wann hien dir Onrecht gedoen huet oder dir iergendeppes schëlleg ass, da setz dat op meng Rechnung!
57001019	Ech, de Paul, schreiwen dat hei mat menger eegener Hand: ECH BEZUELEN ET ZERÉCK. (Natierlech ernimmen ech net, datt s du mir eppes schëlleg bass, nämlech dech selwer.)
57001020	Jo Brudder, wéinst dem Här wëll ech vun dir profitéieren! Erfrësch mäin Häerz am Här!
57001021	Ech schreiwen dir, well ech mir sécher sinn, datt s du follegs an datt s du och méi méchs, wéi ech dech froen.
57001022	Nach eppes: Maach och d’Friemekummer fir mech an d’Rei. Ech hoffen nämlech, datt ech duerch är Gebieder iech zeréckgeschenkt ginn.
57001023	Et gréissen dech den Epaphras, mäi Matprisonéier wéinst Christus Jesus,
57001024	de Marc, den Aristarkos, den Demas an de Luc, meng Mataarbechter.
57001025	D’Gnod vun eisem Här Jesus Christus sief mat ärem Geescht! Amen.
58001001	An der Vergaangenheet huet Gott zu verschiddenen Zäiten an op verschidde Manéieren duerch d’Prophéite mat eise Virfuere geschwat.
58001002	An dëse leschten Deeg huet hien duerch säi Jong mat eis geschwat, deen hien als Ierwe vun allem bestëmmt huet an duerch deen hien och den Universum gemaach huet.
58001003	De Jong ass d’Ausstralung vu senger Herrlechkeet a representéiert genee säi Wiesen. Hien dréit alles duerch säi mächtegt Wuert. Nodeems hien duerch sech selwer d’Rengege vun eise Sënne bewierkt hat, huet hie sech zur Rietser vun der Majestéit am héchsten Himmel gesat.
58001004	Esou ass hie vill méi héich wéi d’ Engele ginn, well hie wéinst der Ierfschaft en Numm kritt huet, dee vill méi héich ass wéi hiren.
58001005	Zu wéi engem vun den Engelen huet Gott nämlech jee gesot: „Du bass mäi Jong! Haut sinn ech däi Papp ginn“? An och: „Ech ginn e Papp fir hien an hie gëtt e Jong fir mech“?
58001006	An nees, wann hie säin Éischtgebuerenen an d’Welt bréngt, seet hien: „All d’Engele vu Gott mussen hien ubieden.“
58001007	Vun den Engele seet hien: „Hie mécht seng Engele wéi de Wand a seng Dénger wéi Feierflamen.“
58001008	Mee vum Jong seet hien: „Däin Troun, Gott, ass fir ëmmer an éiweg. Den Zepter vun dengem Kinnekräich ass e gerechten Zepter.
58001009	Du hues Gerechtegkeet gär an haass Gesetzlosegkeet. Dofir huet Gott, däi Gott, dech mam feierlechen Ueleg gesalleft, fir datt s du iwwert denge Begleeder stees.“
58001010	An och: „Am Ufank hues du, Här, d’Fëllement vun der Äerd geluecht. Den Himmel ass d’Wierk vun dengen Hänn.
58001011	Si verginn, mee du bleifs. Esou wéi Kleeder al ginn, gi si et och.
58001012	Wéi e Mantel rulls du si op a wiessels si aus. Mee du bleifs deeselwechten an deng Jore ginn ni op en Enn.“
58001013	Zu wéi engem vun den Engelen huet hie jee gesot: „Setz dech zu menger Rietser, bis ech aus denge Feinden eng Foussbänk fir dech maachen“?
58001014	Sinn si net all Geeschter, déi am Déngscht vu Gott stinn a geschéckt ginn, fir deenen ze déngen, déi d’Rettung ierwen?
58002001	Dofir musse mir ëmsou méi op dat, wat mir héieren hunn, uechtginn, fir datt mir net dovunner ofkommen.
58002002	Wann d’Wuert, dat duerch Engele geschwat gouf, verbindlech war an all Iwwertriedung a Verstouss e gerechte Loun krut,
58002003	wéi wëlle mir dann entkommen, wa mir esou eng grouss Rettung ignoréieren? Dës Rettung gouf fir d’éischt duerch den Här verkënnegt a gouf eis duerno vun deene bestätegt, déi hien héieren hunn.
58002004	Gott huet och zesumme mat hinnen déi Rettung bezeit duerch Zeechen, Wonner a verschidde mächteg Doten an duerch Gowe vum hellege Geescht, déi hien opgrond vu sengem Wëlle verdeelt huet.
58002005	Hien huet net den Engelen déi zukünfteg Welt, vun där mir schwätzen, ënnerworf.
58002006	Iergendeen huet awer iergendwou bezeit: „Wat ass de Mënsch, datt s du senger gedenks, oder de Jong vum Mënsch, datt s du dech senger unhëls?
58002007	Du hues hie fir eng kuerz Zäit méi niddreg gestallt wéi d’Engelen. Du hues hie mat Herrlechkeet an Éier gekréint.
58002008	Du hues him nämlech alles ënnerworf an him alles ënnert d’Féiss geluecht.“ Wéi hien him alles ënnerworf huet, gouf et näischt, wat him net ënnerworf war. Mee elo gesi mir nach net, datt him alles ënnerworf ass.
58002009	Mir gesinn awer de Jesus, dee fir eng kuerz Zäit méi niddreg gestallt gouf wéi d’Engelen an deen elo mat Herrlechkeet an Éier gekréint gouf, well hien den Doud erlidden huet, fir datt hien duerch d’Gnod vu Gott den Doud fir jiddereen erliewe géif.
58002010	Et war ubruecht, datt hien (fir deen an duerch deen alles existéiert) den Auteur vun hirer Rettung duerch Leiden un d’Zil bruecht huet, andeems hie vill Nokommen an d’Herrlechkeet geféiert huet.
58002011	Deen, deen hellegt, an déi, déi gehellegt ginn, stamen nämlech all vun engem of. Dofir genéiert hie sech net, fir si Geschwëster ze nennen.
58002012	Hie seet: „Ech verkënnege menge Geschwëster däin Numm. Matzen an der Versammlung wëll ech dech luewen.“
58002013	An och: „Ech vertrauen op hien.“ An och: „Kuck! Ech an d’Kanner, déi Gott mir ginn huet.“
58002014	D’Kanner bestinn aus Fleesch a Blutt an dofir gouf hien och esou wéi si, fir datt hien duerch säin Doud deen zerstéiere kéint, deen d’Muecht iwwert den Doud huet, dat heescht den Däiwel.
58002015	Esou huet hien déi erléist, déi wéinst der Angscht virum Doud hiert ganzt Liewe versklaavt waren.
58002016	Et ass jo kloer, datt hie sech net den Engelen hirer unhëlt, mee hien hëlt sech den Nokomme vum Abraham un.
58002017	Dofir huet hien a jidder Hisiicht senge Geschwëster misse gläichen, fir e baarmhäerzegen an treien Haaptpriister am Déngscht vu Gott ze sinn, fir datt hie fir d’Sënne vum Vollek géif béissen.
58002018	Hie selwer huet nämlech gelidden, wéi hie gepréift gouf an dofir kann hien deenen hëllefen, déi gepréift ginn.
58003001	Dofir, helleg Geschwëster, déi dir un enger himmlescher Beruffung deelhuelt, kuckt op den Apostel an Haaptpriister, de Messias Jesus, dee mir bekennen.
58003002	Hie war deem trei, deen hien ernannt huet, genee wéi de Moses dem ganzen Haus vu Gott trei gedéngt huet.
58003003	De Jesus gouf nämlech mat enger méi grousser Herrlechkeet wéi de Moses gewierdegt, genee wéi deen, deen d’Haus gebaut huet, méi Éier kritt wéi d’Haus selwer.
58003004	All Haus gëtt jo vun iergendengem gebaut, mee deen, deen alles gebaut huet, ass Gott.
58003005	De Moses war jo en treien Dénger am ganzen Haus vu Gott, fir iwwert dat auszesoen, wat nach verkënnegt géif ginn.
58003006	De Messias war awer als Jong trei iwwert sengem Haus. Mir si säin Haus, wa mir bis zum Enn de Courage behalen an an eiser zouversiichtlecher Hoffnung standhaft bleiwen.
58003007	Dofir seet den hellege Geescht: „Haut, wann dir seng Stëmm héiert,
58003008	da loosst är Häerzer net verbruet ginn, esou wéi si et an der Rebellioun gemaach hunn, um Dag vun der Prouf an der Wüst.
58003009	Är Pappen hu mech do op d’Prouf gestallt. Si hu mech erausgefuerdert; si hu meng Dote während véierzeg Joer gesinn.
58003010	Dofir war ech mat där Generatioun rosen a sot: ‚Hir Häerzer ginn ëmmer irgeféiert. Si hu meng Weeër net kannt.‘
58003011	Esou hunn ech a menger Roserei geschwuer: ‚Op kee Fall gi si a meng Rou eran!‘“
58003012	Gitt also uecht Geschwëster, datt et a kengem vun iech e béisst, ongleewegt Häerz gëtt, dat vum liewege Gott offält.
58003013	Villméi, encouragéiert een deen aneren all Dag, esoulaang en nach „haut“ genannt gëtt, fir datt kee vun iech wéinst dem Bedruch vun der Sënn verbruet gëtt.
58003014	Mir hunn nämlech Undeel um Messias, wa mir bis un d’Enn un eiser Zouversiicht festhalen, déi mir am Ufank haten.
58003015	Esou wéi geschriwwe steet: „Haut, wann dir seng Stëmm héiert, da loosst är Häerzer net verbruet ginn, esou wéi si et an der Rebellioun gemaach hunn.“
58003016	Wien hat héieren an awer rebelléiert? Waren et net all déi, déi duerch de Moses aus Ägypten ausgezu waren?
58003017	A mat wiem war hie véierzeg Joer laang rosen? War et net mat deenen, déi gesënnegt haten, mat deenen, deenen hir Läichen an der Wüst leie bliwwe sinn?
58003018	Wiem hat hie geschwuer, datt si net a seng Rou kéimen? War et net deenen, déi net gefollegt haten?
58003019	Mir gesinn also, datt si wéinst dem Onglawen net eragoe konnten.
58004001	Mir sollen Angscht hunn, datt et bei kengem vun iech esou ausgeséich, wéi wann hie vun där Rou ausgeschloss géif ginn, esoulaang d’Verspriechen, fir a seng Rou eranzegoen, nach besteet.
58004002	Mir krute jo d’gutt Noriicht verkënnegt, geneesou wéi si. Mee d’Botschaft, déi si héieren haten, hat hinnen näischt genotzt, well si dat, wat si héieren haten, net mat Glawe verbonnen haten.
58004003	Mir, déi mir gleewen, ginn awer an dës Rou eran. Esou wéi hie sot: „Esou hunn ech a menger Roserei geschwuer: ‚Op kee Fall gi si a meng Rou eran!‘“ An dach ware seng Wierker zënter der Grënnung vun der Welt ofgeschloss.
58004004	Et steet nämlech iergendwou iwwert de siwenten Dag geschriwwen: „Gott huet um siwenten Dag vun all senge Wierker gerout.“
58004005	An nees sot hien an deem Text: „Op kee Fall gi si a meng Rou eran!“
58004006	Dofir steet et nach fir munchen aus, an d’Rou eranzegoen. Déijéineg, déi fréier d’gutt Noriicht verkënnegt kruten, goungen net eran, well si net gefollegt haten.
58004007	Och wann hien esou laang duerno duerch den David geschwat huet, huet hien e bestëmmten Dag festgeluecht an zwar „haut“. Esou wéi geschriwwe steet: „Haut, wann dir seng Stëmm héiert, da loosst är Häerzer net verbruet ginn.“
58004008	Wann de Yoschua hinne Rou ginn hätt, dann hätt Gott jo net vun engem aneren Dag geschwat.
58004009	Also steet eng Sabbat-Rou fir d’Vollek vu Gott nach aus.
58004010	Wien nämlech a seng Rou erageet, dee rout och selwer vu senge Wierker, esou wéi Gott vu senge gerout huet.
58004011	Dofir solle mir eis beméien, fir an déi Rou eranzegoen, fir datt kee fält, well hien d’Beispill vun deenen nomécht, déi net gefollegt hunn.
58004012	D’Wuert vu Gott ass lieweg a mächteg. Et ass méi schaarf wéi all zweeschneidegt Schwäert. Et geet duerch, bis et Séil a Geescht, Muerch a Schank trennt. Et kann och d’Gedanken an d’Intentioune vum Häerz riichten.
58004013	Keng Kreatur ass viru Gott verstoppt. Alles ass plakeg an entbléisst virun den Ae vun deem, deem mir Rechenschaft ofleeë mussen.
58004014	Mir hunn e groussen Haaptpriister, deen duerch den Himmel gaangen ass, an zwar de Jesus, de Jong vu Gott. Loosst eis also un eisem Bekenntnis festhalen.
58004015	Mir hunn nämlech en Haaptpriister, dee sech mat eise Schwächten identifizéiere kann. Hie gouf jo an allem esou wéi mir op d’Prouf gestallt, mee ouni ze sënnegen.
58004016	Loosst eis dofir mat Zouversiicht un den Troun vun der Gnod eruntrieden, fir datt mir Baarmhäerzegkeet kréien a Gnod fannen, an Zäiten, wou mir Hëllef brauchen.
58005001	All Haaptpriister, deen aus de Mënschen erausgesicht gëtt, gëtt ernannt, fir d’Mënsche viru Gott ze representéieren, fir datt de Priister Gowen a Sacrificer fir d’Sënnen affere kann.
58005002	Hie ka matleedeg ëmgoe mat deenen, déi näischt wëssen, a mat deenen, déi irgeféiert goufen, well hie selwer a villen Hisiichte schwaach ass.
58005003	Wéinst senger Schwächt muss hien och fir seng eege Sënnen Affer bréngen, esou wéi hien et och fir d’Vollek mécht.
58005004	Et hëlt och keen dës Éier fir sech selwer, mee villméi gëtt hie vu Gott beruff, geneesou wéi den Aaron et gouf.
58005005	Geneesou huet de Messias sech net selwer verherrlecht, fir Haaptpriister ze ginn. Villméi war et deen, deen zu him sot: „Du bass mäi Jong. Haut sinn ech däi Papp ginn.“
58005006	Op enger anerer Plaz seet hien: „Du bass fir ëmmer Priister, nom Uerde vum Melchizedek.“
58005007	Während sengem Liewen op der Äerd huet de Messias Gebieder an Uleiessen ënnert haardem Kräischen an Tréine virun dee bruecht, deen amstand war, fir hie virum Doud ze retten. Hie gouf erhéiert, well hie Gott an Éiere gehalen huet.
58005008	Och wann hie säi Jong war, huet hien duerch dat, wat hie gelidden huet, geléiert ze follegen.
58005009	Nodeems hien d’Zil erreecht hat, gouf hien d’Quell vun der éiweger Rettung fir all déi, déi him follegen.
58005010	Hie gouf vu Gott zum Haaptpriister ernannt nom Uerde vum Melchizedek.
58005011	Mir hunn nach vill doriwwer ze soen, mee et ass schwéier, dat z’erklären, well dir iech net midd maache wëllt, fir ze verstoen.
58005012	Dir misst no all där Zäit Léiermeeschtere sinn, mee aplaz dovunner braucht dir nees een, deen iech déi éischt elementar Prinzipie vun den Aussoe vu Gott bäibréngt. Dir gouft wéi déi, déi Mëllech brauchen an net fest Iessen.
58005013	Jiddereen, deen nach Mëllech zou sech hëlt, ass jo nach e Puppelchen an ass dofir an der gerechter Botschaft onerfueren.
58005014	Fest Iessen ass fir déi Räif, fir déi, deenen hiert Uerteelsverméigen duerch de Gebrauch trainéiert ginn ass, fir datt si dat Gutt vum Béisen ënnerscheede kënnen.
58006001	Dofir solle mir déi elementar Botschaft vum Messias hannert eis loossen an duerno striewen, räif ze sinn. Mir sollen net nees d’Fëllement leeën, dat aus der Ëmkéier vun den Doten, déi an den Doud féieren, aus dem Glawen u Gott,
58006002	aus der Léier iwwert d’Wäschritualer, iwwert d’Hänn opleeën, iwwert d’Operstéiung vun den Doudegen an iwwert dat éiwegt Geriicht besteet.
58006003	Dat alles wäerte mir maachen, wa Gott et erlaabt.
58006004	Et ass nämlech onméiglech déijéineg, déi eng Kéier bei d’Liicht bruecht goufen, déi d’himmlesch Gof geschmaacht hunn, déi en Undeel um hellege Geescht kritt hunn,
58006005	déi d’gutt Wuert vu Gott an d’Muechte vum kommenden Zäitalter geschmaacht hunn
58006006	an dann ofgefall sinn, nees dozou ze bréngen ëmzekéieren. Esou kräizege si de Jong vu Gott nees fir sech selwer a bréngen ëffentlech Schan iwwert hien.
58006007	De Reen fält dacks op de Buedem a sickert eran, wat nëtzlech Planze fir déi ervirbréngt, déi geakert hunn. De Buedem kritt op dës Manéier e Sege vu Gott.
58006008	Wann de Buedem awer Dären an Dëschtelen ervirbréngt, ass en onnëtz an drop an drun, fir verflucht ze ginn. Um Enn gëtt e verbrannt.
58006009	Och wa mir elo esou schwätzen, léif Frënn, si mir an ärem Fall vu Besserem iwwerzeegt, wat mat der Rettung ze dinn huet.
58006010	Gott ass nämlech net esou ongerecht, fir äert Wierk ze vergiessen. Hie vergësst net d’Aarbecht vun der Léift, déi dir sengem Numm erwisen hat, wéi dir den Helleger gedéngt hutt an elo och nach ëmmer déngt.
58006011	Mir wëllen, datt all eenzele vun iech mat der Gewëssheet op d’Hoffnung bis zum Schluss deeselwechte Fläiss beweist,
58006012	fir datt dir net liddereg gitt, mee déi imitéiert, déi duerch Glawen a Gedold d’Verspriechen ierwen.
58006013	Wéi Gott dem Abraham e Versprieche gemaach huet, huet hie bei sech selwer geschwuer, well hie kee Gréissere wéi sech selwer hat, bei deem hie schwiere konnt.
58006014	Hie sot: „Ech wëll dech sécherlech seenen an ech wëll deng Nokomme sécherlech onzieleg maachen.“
58006015	Nodeems den Abraham gedëlleg gewaart hat, huet hien erlieft, wéi d’Verspriechen an Erfëllung goung.
58006016	D’Mënsche schwiere jo bei engem Gréisseren, wéi si et sinn. En Eed, deen als Bestätegung ofgeluecht gëtt, zitt e Schlussstréch ënnert all Sträit.
58006017	Gott wollt d’onverännerbar Natur vu senger Entscheedung den Ierwe vum Verspriechen nach méi ënner Beweis stellen an dofir huet hien d’Versprieche mat engem Eed versigelt.
58006018	Hien huet dat gemaach, fir datt duerch zwee onverännerbar Fakten, an deene Gott net ka léien, mir, déi mir geflücht sinn, staark encouragéiert kënne ginn, fir d’Hoffnung, déi virun eis läit, z’ergräifen.
58006019	Mir hunn dës Hoffnung als sécheren a festen Anker fir eis Séilen. Si ass eng Hoffnung, déi an d’Hellegtum bis hannert de Riddo erageet,
58006020	wou de Jesus an eiser Plaz als Virleefer eragaangen ass, well hie fir ëmmer Haaptpriister nom Uerde vum Melchizedek ginn ass.
58007001	Dëse Melchizedek, Kinnek vu Salem a Priister vum allerhéchste Gott, ass dem Abraham op sengem Wee zeréck vun der Schluecht vun de Kinneke begéint an huet hie geseent.
58007002	Den Abraham huet him en Zéngtel vun allem ginn. Éischtens bedeit säin Numm „Kinnek vun der Gerechtegkeet“ an dann ass hien och Kinnek vu Salem, wat „Kinnek vum Fridden“ bedeit.
58007003	Fir de Melchizedek gouf kee Papp, keng Mamm, kee Stammbam, keng Gebuert a keen Doud festgehalen. Hie gläicht dem Jong vu Gott andeems hie fir ëmmer e Priister bleift.
58007004	Denkt dach nëmmen driwwer no, wéi grouss hie war! Esouguer de Patriarch Abraham huet him en Zéngtel vun der Bäit ginn!
58007005	D’Nokomme vum Levi, déi Priister gi sinn, hunn am Gesetz e Gebot, fir en Zéngtel vum Vollek, dat heescht vun hire Bridder, anzesammelen, obwuel si selwer Nokomme vum Abraham sinn.
58007006	Deen, deen net vun hinnen ofstaamt, huet en Zéngtel vum Abraham ugeholl an huet dee geseent, deem d’Versprieche gemaach gouf.
58007007	Et steet ausser Fro, datt dee manner Dichtege vun deem méi Dichtege geseent gëtt.
58007008	An deem heite Fall kréie stierflech Mënschen en Zéngtel, mee an deem anere Fall kritt deen den Zéngtel, iwwert dee bezeit gëtt, datt hie lieft.
58007009	Et kéint ee soen, datt de Levi, deen den Zéngtel kritt, den Zéngtel duerch den Abraham bezuelt hat.
58007010	Hie war jo nach am Kierper vu sengem Virfueren, wéi de Melchizedek him begéint ass.
58007011	Wann also duerch d’levitescht Priisteramt d’Perfektioun komm wier (ënnert de Priister krut d’Vollek jo d’Gesetz), firwat wier et dann néideg gewiescht, datt een anere Priister nom Uerde vum Melchizedek an net nom Uerde vum Aaron ervirkomme soll?
58007012	Wann d’Priisteramt verännert gëtt, dann ass och noutgedrongen eng Verännerung am Gesetz.
58007013	Deen, iwwert deen dat alles gesot gëtt, ass aus engem anere Stamm an et huet nach ni een aus deem Stamm beim Altor gedéngt.
58007014	Et läit jo op der Hand, datt eisen Här aus dem Stamm Juda staamt, e Stamm vun deem de Moses näischt iwwert d’Priisteramt gesot huet.
58007015	Et gëtt nach méi evident, wann en anere Priister, nom Uerde vum Melchizedek, ervirkënnt.
58007016	Dee gouf net wéinst engem Gebot iwwert mënschlech Nokommeschaft e Priister, mee duerch d’Muecht vun engem onzerstéierbare Liewen.
58007017	Et gëtt nämlech iwwert hie bezeit: „Du bass fir ëmmer Priister, nom Uerde vum Melchizedek.“
58007018	Engersäits gëtt dat fréiert Gebot op d’Säit geluecht, well et schwaach an ineffikass ass
58007019	(well d’Gesetz huet näischt perfekt gemaach), anerersäits gëtt eng besser Hoffnung ageféiert, duerch déi mir méi no u Gott kommen.
58007020	Dat ass net ouni en Eed geschitt. (Déi aner goufen ouni en Eed Priister,
58007021	mee hie gouf Priister duerch den Eed vun deem, deen zu him gesot huet: „Den Här huet geschwuer an hien ännert seng Meenung net: Du bass fir ëmmer Priister, nom Uerde vum Melchizedek.“ )
58007022	Dofir ass de Jesus ëmsou méi zum Garant vun enger besserer Allianz ginn.
58007023	Et goufe jo vill Priister, well den Doud si dru gehënnert huet, fir weider am Amt ze bleiwen.
58007024	De Jesus awer bleift permanent am Priisteramt, well hie fir ëmmer lieft.
58007025	Dofir kann hie fir ëmmer déi retten, déi duerch hie bei Gott kommen, well hien éiweg lieft, fir fir si anzetrieden.
58007026	Et ass nämlech ubruecht, datt mir esou een Haaptpriister hunn: een, deen helleg, onschëlleg, onbefleckt a vu Sënner getrennt ass an dee méi héich wéi den Himmel ginn ass.
58007027	Hie brauch net Dag fir Dag Affer ze bréngen, esou wéi d’Haaptpriister Affer brénge musse fir d’éischt fir hir eege Sënnen an da fir d’Sënne vum Vollek. Hien huet dat ee fir alle Mol gemaach, wéi hie sech selwer geaffert huet.
58007028	D’Gesetz mécht Männer zu Haaptpriister, déi Schwaachheeten a sech droen; mee den Eed, deen no der Aféierung vum Gesetz gemaach gouf, setzt de Jong an, dee fir ëmmer vollkomme gemaach gouf.
58008001	Hei ass den Haaptpunkt, vun deem wat gesot gouf: Mir hunn esou een Haaptpriister, dee sech zur Rietser vum Troun vun der Majestéit am Himmel gesat huet.
58008002	Hien déngt do am Hellegtum, am richtegen Zelt vum Treffen, dat vum Här opgeriicht gouf an net vum Mënsch.
58008003	All Haaptpriister gëtt jo agesat fir Gowen a Sacrificer ze bréngen. Dofir ass et néideg, datt och deen eppes huet, fir ze afferen.
58008004	Wann hien awer op der Äerd wier, da wier hie kee Priister, well déi Priister d’Gowe opgrond vum Gesetz afferen.
58008005	Si déngen enger Kopie an engem Schiet vum Original aus dem Himmel. Wéi de Moses drop an dru war, d’Zelt vum Treffen fäerdegzestellen, gouf hie vu Gott gewarnt: „Gëff uecht, datt s du alles nom Muster méchs, dat dir um Bierg gewise gouf.“
58008006	Elo krut hien awer méi en héijen Déngscht opgedroen, well hien de Mëttelsmann vun enger besserer Allianz ass, déi als Gesetz gi gouf an op besser Versprieche baséiert.
58008007	Wann un der éischter Allianz näischt gefeelt hätt, dann hätt et kee Grond ginn, no enger zweeter ze sichen.
58008008	Gott weist awer, datt eppes dru feelt, wann hien zu hinne seet: „‚Kuck, d’Zäit kënnt‘, seet den Här, ‚an där ech eng nei Allianz mam Haus Israel a mam Haus Juda schléissen.
58008009	Dës Allianz gëtt net esou, wéi d’Allianz, déi ech mat hire Virfuere geschloss hat, wéi ech si mat der Hand geholl hat, fir si aus Ägypten ze féieren. Si si menger Allianz nämlech net trei bliwwen an dofir hunn ech mech net ëm si gekëmmert‘, seet den Här.
58008010	‚Mee déi hei ass d’Allianz, déi ech no deenen Deeg mam Haus Israel schléissen‘, seet den Här. ‚Ech leeë meng Gesetzer an hire Verstand a schreiwe si op hir Häerzer. Ech sinn dann hire Gott a si si mäi Vollek.
58008011	Da beléiert kee méi säin Nächsten a säi Brudder, andeems hie seet: „Léier den Här kennen“, well jidderee mech da kennt, vum Onwichtegste bis zum Dichtegste vun hinnen.
58008012	Ech sinn nämlech géintiwwer hiren ongerechten Dote baarmhäerzeg an ech erënnere mech net méi un hir Sënn.‘“
58008013	Andeems hien d’Wuert „nei“ gebraucht, mécht hien déi éischt Allianz zur „aler“. Wat al gëtt a vereelzt, ass kuerz virum Verschwannen.
58009001	Déi éischt Allianz hat jo Regele fir den Déngscht an eng helleg, ierdesch Plaz.
58009002	Et gouf en Zelt opgeriicht. Am éischten Deel, deen déi helleg Plaz genannt gouf, stoungen de Liichter, den Dësch an d’ Ausstellungsbrout.
58009003	Hannert dem zweete Riddo war en Zelt, dat déi allerhellegst Plaz genannt gouf.
58009004	Do stoungen de gëllene Weirauchaltor an d’ Lued vun der Allianz, déi ganz mat Gold iwwerzu war. An der Lued waren e gëllene Krou, dee mat Manna gefëllt war, dem Aaron säi Staf, dee gebléit hat, an d’Tafele vun der Allianz.
58009005	Iwwert der Lued waren d’Trounwiechter vun der Herrlechkeet, déi hire Schiet iwwert de Boussdeckel geworf hunn. Mir kënnen awer elo net doriwwer op all Eenzelheet agoen.
58009006	Nodeems alles esou opgeriicht gouf, ginn d’Priister ëmmer an dat éischt Zelt eran, fir hir Déngschter ze verriichten.
58009007	Mee nëmmen den Haaptpriister geet eemol d’Joer an dat zweet Zelt eran. Hie mécht dat och ni ouni Blutt, dat hie fir sech a fir d’Vollek, fir d’Sënnen, déi si am Onwësse gemaach hunn, affert.
58009008	Esou weist den hellege Geescht däitlech, datt de Wee fir an déi allerhellegst Plaz nach net op war, esoulaang dat éischt Zelt nach steet.
58009009	Dat Zelt ass e Symbol fir déi haiteg Zäit, an där Gowen an Affer bruecht ginn, déi d’Gewësse vun deem, deen den Déngscht mécht, net kënne perfekt maachen.
58009010	Dobäi geet et nëmmen ëm Iessen, Gedrénks a verschidde Wäschritualer – Regele fir dat Physescht, déi operluecht goufe bis zu där Zäit, an där hien alles nei regelt.
58009011	De Messias koum awer als Haaptpriister vum Gudden, wat nach kënnt. Hie goung duerch dat méi erhuewent a méi perfekt Zelt, dat net vu Mënschenhand gemaach gouf (dat heescht, et ass net vun dëser Schëpfung),
58009012	a goung ee fir alle Mol an déi allerhellegst Plaz eran. Hien huet dat net duerch d’Blutt vu Geessebéck oder Kaalwer gemaach, mee duerch säin eegent Blutt, nodeems hien eng éiweg Erléisung geséchert hat.
58009013	Wann also d’Blutt vu Stéieren a Geessebéck an d’Äsche vun enger jonker Kou, déi iwwert déi gesprënselt ginn, déi zeremoniell onreng sinn, esou hellegt, datt dat Physescht reng ass,
58009014	ëm wéi vill méi wäert dann d’Blutt vu Christus, dee sech duerch den éiwege Geescht Gott als Affer ouni Feeler hierginn huet, är Gewësse vun den Dote rengegen, déi zum Doud féieren, fir dem liewege Gott kënnen ze déngen?
58009015	Dofir ass hien de Mëttelsmann vun der neier Allianz, fir datt déi, déi beruff sinn, déi versprachen éiweg Ierfschaft kënne ginn. En Doud ass jo geschitt, dee si vun den Iwwertriedungen, déi ënnert der éischter Allianz begaange goufen, erléist.
58009016	Am Fall vun engem Testament muss den Doud vun deem, deen et opgesat huet, bewise ginn,
58009017	well d’Testament nëmmen am Fall vum Doud a Kraaft trëtt. Et trëtt ni a Kraaft, esoulaang deen, deen et opgesat huet, nach lieft.
58009018	Dofir ass déi éischt Allianz och net ouni Blutt a Kraaft getrueden.
58009019	Nodeems de Moses all de Leit all Gebot vum Gesetz verkënnegt hat, huet hien d’Blutt vun de Kaalwer an de Geessebéck geholl, zesumme mat Waasser, scharlachrouder Woll an Isop, huet de Schrëftrullo an all d’Leit gesprënselt
58009020	a sot: „Dat hei ass d’Blutt vun der Allianz, déi Gott iech befuel huet anzehalen.“
58009021	Geneesou huet hien och d’Zelt an dat ganzt Geschir vum Déngscht mam Blutt gesprënselt.
58009022	Bal alles gëtt opgrond vum Gesetz duerch Blutt gerengegt. Ouni d’Vergéisse vu Blutt gëtt et keng Verzeiung.
58009023	Et war néideg, datt d’Kopië vun allem aus dem Himmel duerch dës Sacrificer gerengegt géifen, mee dat Himmlescht selwer huet mat bessere Sacrificer wéi dës gerengegt misse ginn.
58009024	De Messias goung jo net an d’Hellegtum eran, dat vu Mënschenhand gemaach gouf an eng Kopie vum Richtegen ass, mee hie goung an den Himmel selwer eran, fir an eiser Plaz an der Präsenz vu Gott z’erschéngen.
58009025	Hien huet dat net gemaach, fir sech dacks ze afferen, esou wéi den Haaptpriister Joer fir Joer mat Blutt, dat net säin eegent ass, an déi helleg Plaz erageet.
58009026	Soss hätt hien nämlech dacks misse säit der Grënnung vun der Welt leiden. Mee elo ass hien ee fir alle Mol zum Schluss vun den Zäitalteren erschéngen, fir duerch de Sacrifice vu sech selwer d’Sënn ewechzehuelen.
58009027	Esou wéi et de Mënsche bestëmmt ass, fir eemol ze stierwen an duerno geriicht ze ginn,
58009028	esou gouf och de Messias eemol geaffert, fir d’Sënne vu villen op sech ze huelen. Da kënnt hien eng zweete Kéier zeréck, net als Affer fir d’Sënn, mee fir déi ze retten, déi mat Spannung op hie waarden.
58010001	D’Gesetz enthält e Schiet vun deem Gudden, wat nach kënnt, an ass net d’Duerstellung selwer vun deem Richtegen. D’Gesetz kann nämlech ni déijéineg duerch déiselwecht Sacrificer perfekt maachen, déi si ëmmer nees Joer fir Joer bréngen.
58010002	Hätt ee soss net opgehale mat Afferen? Wann déi, déi de Gottesdéngscht ausféieren, ee fir alle Mol gerengegt gi wieren, dann hätte si keng Sënn méi op hirem Gewëssen.
58010003	Am Géigendeel, an deene Sacrificer ass Joer fir Joer eng Erënnerung un d’Sënn.
58010004	Et ass nämlech onméiglech, duerch d’Blutt vu Stéieren a Geessebéck d’Sënn ewechzehuelen.
58010005	Dofir sot hien, wéi hien an d’Welt koum: „Sacrificer an Affer wollts du net, mee e Kierper hues du fir mech virbereet.
58010006	Du hues kee Gefalen u Brandaffer a Sënnaffer.
58010007	Du sot ech: ‚Kuck, ech si komm (esou steet et am Schrëftrullo vum Buch iwwert mech geschriwwen), fir däi Wëllen ze maachen, Gott.‘“
58010008	Virdru sot hien: „Sacrificer, Affer a Brandaffer fir d’Sënn wollts du net; du has kee Gefalen drun.“ Alles dat gëtt jo opgrond vum Gesetz geaffert.
58010009	Du sot hien: „Kuck, Gott! Ech si komm, fir däi Wëllen ze maachen.“ Hien hëlt dat éischt ewech, fir dat zweet a Kraaft ze setzen.
58010010	Duerch dëse Wëlle si mir gehellegt ginn duerch den Affer vum Läif vum Jesus, dem Messias, an dat ee fir alle Mol.
58010011	All Dag steet de Priister do, säin Déngscht auszeféieren. Hien affert dacks déiselwecht Sacrificer, déi ni d’Sënn ewechhuele kënnen.
58010012	Mee nodeems hien ee Sacrifice fir d’Sënn fir all Zäit geaffert hat, huet hie sech zur Rietser vu Gott gesat.
58010013	Zënterhier waart hien drop, datt seng Feinden zu senger Foussbänk fir seng Féiss gemaach ginn.
58010014	Duerch een eenzegen Affer huet hien nämlech fir ëmmer déi perfekt gemaach, déi gehellegt ginn.
58010015	Den hellege Geescht bezeit dat och fir eis, well hie scho virdru gesot huet:
58010016	„‚Mee dat hei ass déi Allianz, déi ech no där Zäit mat hinne schléissen‘, seet den Här. ‚Ech leeë mäi Gesetz op hir Häerzer a schreiwen et an hire Verstand.
58010017	Ech erënnere mech dann net méi un hir Sënn an un hir Gesetzlosegkeet.‘“
58010018	Wa Sënne verzie ginn, da gëtt et keen Affer méi fir d’Sënn.
58010019	Geschwëster, dofir hu mir wéinst dem Jesus sengem Blutt Zouversiicht, fir an déi hellegst Plaz eranzegoen.
58010020	De Jesus huet eis och en neien a liewege Wee duerch de Riddo opgemaach, dat heescht duerch säi Läif.
58010021	Mir hunn och e grousse Priister iwwer d’Haus vu Gott.
58010022	Loosst eis dofir mat engem oprichtegen Häerz eruntrieden, duerch d’Gewëssheet, déi duerch de Glawe kënnt, nodeems eis Häerzer vun engem schlechte Gewësse gerengegt goufen an eis Läiwer mat rengem Waasser gewäsch goufen.
58010023	Loosst eis, ouni wankelmiddeg ze ginn, um Bekenntnes vun der Hoffnung festhalen, well deen, deen d’Versprieche ginn huet, ass trei.
58010024	Loosst eis doriwwer nodenken, wéi mir een deen aneren zur Léift an zu gudden Doten encouragéiere kënnen.
58010025	Mir sollen och net vun eise Versammlungen ewechbleiwen, esou wéi muncher sech dat zur Gewunnecht gemaach hunn, mee villméi solle mir eis géigesäiteg encouragéieren an dat ëmsou méi wann dir gesitt, datt den Dag méi no kënnt.
58010026	Wa mir nämlech bewosst weider sënnegen, nodeems mir d’Kenntnes vun der Wourecht kritt hunn, bleift kee Sacrifice méi fir d’Sënnen iwwereg.
58010027	Et bleift da just nach déi schrecklech, gewëss Erwaardung vum Geriicht a vun der Glous vum Feier, dat d’Géigner opfrësst.
58010028	Wien d’Gesetz vum Moses verworf huet, gëtt ouni Erbaarmen op d’Ausso vun zwee oder dräi Zeien hinn ëmbruecht.
58010029	Mengt dir net, datt deen, deen de Jong vu Gott mat Féiss getrëppelt huet, deen d’Blutt vun der Allianz, duerch dat hie gehellegt gouf, profanéiert huet an deen de Geescht vun der Gnod beleidegt huet, eng vill méi schlëmm Strof verdéngt hätt?
58010030	Mir kennen deen, dee sot: „‚Et ass u mir, fir mech ze rächen, an u mir, fir zeréckzebezuelen‘, seet den Här.“ A weider: „Den Här riicht säi Vollek.“
58010031	Et ass schrecklech, an d’Hänn vum liewege Gott ze falen!
58010032	Erënnert iech dach un déi fréier Deeg, an deenen dir no ärer Erliichtung e schroe Leidenskampf erdroen hutt.
58010033	Engersäits gouft dir duerch Beleidegungen a Leed ëffentlech erniddregt; anerersäits gouft dir zu Partner mat deenen, déi och esou behandelt goufen.
58010034	Dir hutt iech mat mir identifizéiert, wéi ech Prisonéier war. Wéi äre Besëtz confisquéiert gouf, hutt dir et mat Freed akzeptéiert, well dir wousst, datt dir am Himmel e besseren an dauerhafte Besëtz hutt.
58010035	Gehäit also är Zouversiicht net ewech, déi eng grouss Belounung mat sech bréngt.
58010036	Dir braucht Ausdauer, fir datt dir dat, wat versprach gouf, och kritt, nodeems dir de Wëlle vu Gott ausgeféiert hutt.
58010037	„Nach eng ganz kuerz Zäit an da kënnt deen, dee komme soll, an e léisst net op sech waarden.
58010038	De Gerechte lieft duerch de Glawen a wann hie sech zeréckzitt, dann hunn ech keng Freed un him.“
58010039	Mir gehéieren awer net zu deenen, déi sech zeréckzéien an zerstéiert ginn. Villméi gehéiere mir zu deenen, déi gleewen, an hir Séile gerett kréien.
58011001	Glawen ass awer eng Zouversiicht op dat, op wat een hofft, an eng Iwwerzeegung vun deem, wat een net gesäit.
58011002	Wéinst deem Glawe goufen eis Virfuere vu Gott unerkannt.
58011003	Duerch de Glawe versti mir, datt den Universum duerch d’Wuert vu Gott erschafe gouf, fir datt mir verstinn, datt dat, wat ee gesäit, net aus deem erschafe gouf, wat sichtbar ass.
58011004	Duerch de Glawen huet den Abel e bessere Sacrifice wéi de Kain viru Gott bruecht. De Sacrifice war d’Unerkennung, datt hie gerecht war. Gott huet och seng Gowen unerkannt. Och wann den Abel elo dout ass, schwätzt hie weider duerch säi Glawen.
58011005	Duerch de Glawe gouf den Henoch ewechgeholl, fir datt hien den Doud net erliewe sollt. Hie war net ze fannen, well Gott hien ewechgeholl hat. Éier hien ewechgeholl gouf, gouf iwwert hie bezeit, datt Gott Gefalen un him hat.
58011006	Ouni Glawen ass et onméiglech, fir Gott ze gefalen. Wien bei Gott kënnt, muss gleewen, datt et hie gëtt an datt hien déi belount, déi hie sichen.
58011007	Duerch de Glawen huet den Noach duerch eng gëttlech Angscht eng Arch gebaut, fir säi Stot ze retten, nodeems hie vu Gott iwwert Allerhand gewarnt gouf, dat nach ni gesi gi war. Duerch de Glawen huet hien d’Welt veruerteelt a gouf en Ierwe vun der Gerechtegkeet, déi duerch Glawe kënnt.
58011008	Duerch de Glawen huet den Abraham gefollegt, wéi hie beruff gouf, fir op eng Plaz ze goen, déi hien als Ierfschaft kréie sollt. Hien huet sech op de Wee gemaach, ouni ze wëssen, wou hien higoe géif.
58011009	Duerch de Glawen huet hien am versprachene Land als Frieme gelieft. Hien huet mam Isaak a mam Jakob, déi zesumme mat him och Ierwe vum nämmlechte Versprieche waren, an Zelter gelieft.
58011010	Hien huet mat Freed op déi Stad gewaart, déi Fëllementer huet a vun där Gott hiren Architekt a Baumeeschter ass.
58011011	Duerch de Glawe konnt d’Sara schwanger ginn an e Kand op d’Welt setzen, och wann hatt keng Kanner méi konnt kréien, well hatt deen als trei ugesinn huet, deen d’Versprieche ginn hat.
58011012	Dofir koume vun deem enge Mënsch, deen esou gutt ewéi dout war, Nokommen, esou onzieleg wéi d’Stären am Himmel an ewéi de Sand um Mier, deen net ze zielen ass.
58011013	All dës Leit sinn am Glawe gestuerwen. Si kruten net dat, wat versprach gouf, mee hunn dat alles vu wäitem gesinn a begréisst. Si hunn zouginn, datt si Friemer a just fir eng kuerz Zäit Awunner op der Äerd sinn.
58011014	Leit, déi esou schwätzen, ginn ze verstoen, datt si eng Heemecht sichen.
58011015	Wa si déi ganz Zäit un déi Heemecht géifen denken, déi si verlooss hunn, dann hätte si jo Geleeënheet zeréckzegoen.
58011016	Tatsächlech verlaangere si no enger besserer Heemecht, an zwar enger himmlescher. Dofir genéiert Gott sech net, fir hire Gott genannt ze ginn, well hien eng Stad fir si virbereet huet.
58011017	Duerch de Glawen huet den Abraham, wéi hien op d’Prouf gestallt gouf, den Isaak geaffert. Hie krut d’Verspriechen a war am Gaang, säin eenzege Jong ze afferen,
58011018	och wann hie gesot krut: „Duerch den Isaak gëtt däin Nokomme genannt“,
58011019	well hien drop gezielt huet, datt Gott hie vun den Doudegen operstoe kéint loossen. Den Abraham krut den Isaak an engem gewëssene Sënn och nees vum Doud zeréck.
58011020	Duerch de Glawen huet den Isaak de Jakob an den Esau geseent, am Hibléck op d’Zukunft.
58011021	Duerch de Glawen huet de Jakob, wéi hien um Stierwe louch, dem Yossef seng béid Jonge geseent an huet Gott ugebiet, wéi hie sech op d’Spëtzt vu sengem Staf gestäipt huet.
58011022	Duerch de Glawen huet de Yossef den Exodus vun den Israeliten ernimmt, wéi hien um Stierwe louch an huet Uerdere ginn, wat mat senge Schanke sollt geschéien.
58011023	Duerch de Glawe gouf de Moses, wéi hien op d’Welt koum, dräi Méint laang vu sengen Eltere verstoppt. Si hunn nämlech gesinn, datt d’Këndche schéi war, a si haten och keng Angscht virum Kinnek sengem Gebot.
58011024	Duerch de Glawen huet de Moses, wéi hien erwuesse war, refuséiert de Jong vum Pharao senger Duechter genannt ze ginn.
58011025	Hie wollt léiwer zesumme mam Vollek vu Gott leiden, wéi sech um vergängleche Pleséier vun der Sënn ze erfreeën.
58011026	Hien huet gemengt, wéinst dem Messias beleidegt ze ginn, wier e gréissere Räichtum, wéi déi ganz Schätz an Ägypten, well hie seng Aen op d’Belounung geriicht hat.
58011027	Duerch de Glawen huet hien Ägypte verlooss, ouni Angscht virun der Roserei vum Kinnek ze hunn. Hien huet duergehalen, wéi wann hien den Onsichtbare géif gesinn.
58011028	Duerch de Glawen huet hien d’ Passa agehalen an d’Zarge vun den Diere mat Blutt gesprëtzt, fir datt den Zerstéierer déi Éischtgebueren net géif upaken.
58011029	Duerch de Glawen ass d’Vollek wéi op dréchenem Buedem duerch d’Rout Mier gaangen. D’Ägypter hu probéiert, datselwecht ze maachen, a sinn ënnergaangen.
58011030	Duerch de Glawe sinn d’Mauere vu Jericho an e Koup gefall, nodeems d’Vollek während siwen Deeg am Krees ëm d’Stad marchéiert war.
58011031	Duerch de Glawen ass d’Houer Rachab net zesumme mat den Ongleewege gestuerwen, well si d’Spiounen am Fridden opgeholl huet.
58011032	Wat soll ech nach weider soen? D’Zäit geet net duer, fir vum Gideon, vum Barak, vum Samson, vum Yeftach, vum David, vum Samuel a vun de Prophéiten ze verzielen.
58011033	Duerch de Glawen hu si Kinnekräicher eruewert, hu gerecht Dote gemaach, hunn dat, wat versprach gouf, krut, hunn d’Mailer vun de Léiwe gestoppt,
58011034	hunn d’Muecht vum Feier geläscht, sinn der Spëtzt vum Schwäert entkomm, goufe staark, nodeems si schwaach waren, goufe mächteg am Kampf an hu friem Arméie fortlafe gedoen.
58011035	Frae kruten hir Doudeg duerch d’Operstéiung zeréck. Anerer goufe gefoltert, well si refuséiert hunn, fräigelooss ze ginn, fir datt si eng besser Operstéiung kréichen.
58011036	Anerer hu Spott an d’Gäissel erlieft an esouguer Fesselen a Prisong.
58011037	Si goufe gestengegt, an zwee geseet, op d’Prouf gestallt an duerch d’Schwäert ëmbruecht. Si sinn a Schofspelzer an a Geessepelzer doruechter gezunn. Si waren an der Nout, bedréckt a goufe mësshandelt.
58011038	(D’Welt war hirer net wierdeg.) Si sinn an der Wüst an an de Bierger ronderëm geiert an hunn an Hielen a Lächer am Buedem gelieft.
58011039	All dës Leit goufe fir hire Glawen unerkannt, mee si kruten net dat, wat versprach gouf.
58011040	Gott hat nämlech eppes Besseres fir eis virausgesinn, fir datt si net ouni eis perfekt gemaach géife ginn.
58012001	Dofir solle mir, well mir esou eng grouss Wollek vun Zeien hunn, déi eis akreesen, all Laascht an all Sënn, an där mir eis esou einfach verfänke loossen, ofleeën. Loosst eis mat Ausdauer d’Course lafen, déi virun eis läit,
58012002	andeems mir eis Aen op de Jesus fixéieren, deen den Auteur vum Glawen ass an deen en och vervollstännegt. De Jesus huet och wéinst der Freed, déi virun him louch, d’Kräiz erdroen, ouni op d’Schan ze uechten an huet sech zur Rietser vum Troun vu Gott gesat.
58012003	Denkt iwwert deen no, deen esou eng Feindschaft vu Sënner géint sech erlieft huet, fir datt dir net midd gitt an de Courage net verléiert.
58012004	Dir hutt an ärem Kampf géint d’Sënn net esou wäit widderstanen, datt dir blutt.
58012005	Dir hutt den Zousproch vergiess, deen zu iech als Kanner schwätzt: „Mäi Kand, mëssuecht d’Erzéiung vum Här net. Sief och net decouragéiert, wann s du vun him zurechtgewise gëss.
58012006	Den Här weist nämlech deen zurecht, deen hie gär huet, a bestrooft all Kand, dat hien unhëlt.“
58012007	Huelt är Disziplin vu Gott un; hie behandelt iech jo ewéi Kanner. Gouf et da jeemools e Kand, dat net vum Papp zurechtgewise gouf?
58012008	Wann dir awer keng Erzéiung kritt, wat awer jidderee kritt, da sidd dir Baaschterten an net déi legitim Kanner.
58012009	Zudeem hate mir physesch Pappen, déi eis verbessert hunn, a mir hu si respektéiert. Sollte mir eis dann net ëmsou méi dem Papp vun de Geeschter ënneruerdnen, fir ze liewen?
58012010	Si hunn eis fir eng kuerz Zäit esou zurechtgewisen, wéi si et fir gutt fonnt hunn. Hien huet eis awer fir eist Bescht zurechtgewisen, fir datt mir u senger Hellegkeet deelhuelen.
58012011	Wa mir zurechtgewise ginn, da kënnt dat eis net esou wéi Freed vir, mee ewéi Leed. Mee duerno bréngt se an deenen, déi zurechtgewise goufen, d’friddlech Fruucht vun der Gerechtegkeet ervir.
58012012	Dofir stäerkt är latscheg Hänn an är schwaach Knéien
58012013	a maacht gerued Weeër fir är Féiss, fir datt är schlamm Glidder sech net nach verrenken, mee villméi geheelt ginn.
58012014	Strieft nom Fridde mat jidderengem an och no der Hellegkeet, well ouni déi keen den Här gesäit.
58012015	Suergt dofir, datt et kengem un der Gnod vu Gott feelt, fir datt keng batter Wuerzel opkënnt, déi Problemer mécht a vill aner Leit esou ustécht.
58012016	Suergt dofir, datt keen ënnert iech onerlaabte Sex huet oder eng gottlos Persoun ass, esou wéi den Esau, dee fir eng Moolzecht seng Rechter als Éischtgebuerene verkaf huet.
58012017	Dir wësst jo wéi hien duerno verstouss gouf, wéi hien de Sege wollt ierwen, well hie keng Geleeënheet fonnt hat, fir ëmzekéieren, och wann hie se ënnert Tréine gesicht hat.
58012018	Dir sidd nämlech net bei de Bierg komm, dee beréiert ka ginn, bei e Feier, dat flaamt, bei d’Däischtert, bei de Stuerm,
58012019	bei de Schall vum Schofar a bei eng Stëmm, där hir Wierder d’Nolauschterer dozou bruecht hunn ze biedelen, datt hinnen kee Wuert méi sollt gesot ginn.
58012020	Si konnten dat, wat hinne befuel gouf, net aushalen: „Wann esouguer en Déier dëse Bierg beréiert, da soll et gestengegt ginn.“
58012021	Dat, wat de Moses gesinn huet, war esou schrecklech, datt hie gesot huet: „Ech ziddere vun Angscht.“
58012022	Dir awer sidd bei de Bierg Zion komm, an d’Stad vum liewege Gott, deem himmlesche Jerusalem, bei eng feierlech Versammlung vun onzielegen Engelen,
58012023	a bei d’Versammlung vun den Éischtgebuerenen, déi am Himmel opgeschriwwe sinn, bei Gott, deen de Riichter iwwert jiddereen ass, bei deene Gerechten hir Geeschter, déi vollkomme gemaach goufen,
58012024	bei de Jesus, deen de Mëttelsmann vun der neier Allianz ass, a bei d’Blutt, dat gesprënselt gouf an dat iwwert eppes Besseres schwätzt, wéi d’Blutt vum Abel.
58012025	Gitt uecht, datt dir net deen, dee schwätzt, refuséiert! Wann déi net entkomm sinn, déi dee refuséiert haten, dee si op der Äerd gewarnt hat, ëm wéi vill manner wäerte mir dann entkommen, wa mir eis vun deem ewechdréien, deen aus dem Himmel schwätzt!
58012026	Deemools huet seng Stëmm d’Äerd ziddere gedoen, mee elo huet hie versprach: „Nach eemol loossen ech net nëmmen d’Äerd zidderen, mee och den Himmel.“
58012027	De Saz „nach eemol“ weist drop hin, datt dat, wat ziddere gedoe gëtt (dat heescht, dat, wat erschafe gouf), och ewechgeholl gëtt, fir datt dat, wat net un d’Ziddere bruecht ka ginn, bleift.
58012028	Loosst eis dofir dankbar sinn, well mir e Kinnekräich kréien, dat net un d’Ziddere bruecht ka ginn. Loosst eis dankbar sinn, fir esou mat Respekt an Angscht en Déngscht u Gott ze afferen, deen him gefält.
58012029	Eise Gott ass nämlech en onersietlecht Feier.
58013001	Bleift fest an der Léift fir d’Geschwëster!
58013002	Vernoléissegt d’Gaaschtfrëndschaft géintiwwer den Onbekannten net, well esou hu verschidde Leit, ouni et ze wëssen, Engelen als Gäscht empfaangen.
58013003	Erënnert iech un d’Prisonéier, wéi wann dir selwer mat hinnen agespaart wiert. Erënnert iech och un déi, déi mësshandelt ginn, wéi wann dir selwer am Läif mësshandelt géift ginn.
58013004	D’Bestietnes soll a jidder Hisiicht an Éiere gehale ginn. D’Bett vun de Bestuete soll onbefleckt sinn. Gott riicht nämlech déi, déi onerlaabte Sex hunn an am Bestietnes friemginn.
58013005	Äre Liewensstil soll fräi vun der Léift fir d’Sue sinn. Sidd mat deem zefridden, wat dir hutt. Hie selwer huet jo gesot: „Ech verloossen dech ni a verstoussen dech ni.“
58013006	Dofir kënne mir mat Zouversiicht soen: „Den Här ass meng Hëllef. Ech brauch keng Angscht ze hunn. Wat kann e Mënsch mir schonn undoen?“
58013007	Erënnert iech un déi, déi iech leeden, déi iech d’Wuert vu Gott verkënnegt hunn. Denkt iwwert d’Resultat vun hirem Behuelen no an imitéiert hire Glawen.
58013008	De Jesus, de Messias, ass deeselwechte gëschter, haut a fir ëmmer.
58013009	Loosst iech net vun allerlee onbekannte Léieren irféieren. Et ass nämlech gutt, d’Häerz duerch d’Gnod ze stäerken an net duerch d’Iessen. Et huet deenen, déi all deem nogaange sinn, näischt genotzt.
58013010	Mir hunn en Altor vun deem déijéineg, déi am Tempel déngen, net iessen däerfen.
58013011	Den Haaptpriister bréngt d’Blutt vun den Déieren als Sënnaffer an déi hellegst Plaz eran, mee hir Kadavere gi baussent dem Lager verbrannt.
58013012	Dofir huet de Jesus och baussent der Paart gelidden, fir datt hien d’Vollek duerch säin eegent Blutt hellege kéint.
58013013	Loosst eis also baussent dem Lager bei hie goen a seng Schan och erdroen.
58013014	Mir hunn nämlech keng permanent Stad hei, mee mir sichen d’Stad, déi nach kënnt.
58013015	Loosst eis also wéinst senger Gott bestänneg e Sacrifice vun der Ubiedung bréngen. Dat sinn d’Wierder vun eise Lëpsen, déi säin Numm bekennen.
58013016	Vernoléissegt net, Guddes ze doen an dat ze deelen, wat dir hutt. Gott huet Gefalen un esou Sacrificer.
58013017	Follegt deenen, déi iech leeden, an uerdent iech hinnen ënner. Si waachen nämlech iwwert är Liewen, wéi Leit, déi Rechenschaft mussen ofleeën. Si sollen dat mat Freed maachen, ouni ze knouteren, well dat iech näischt brénge géif.
58013018	Biet fir eis. Mir sinn dovunner iwwerzeegt, datt mir e gutt Gewëssen hunn a mir wëllen eis an allem, wat mir maachen, éierbar behuelen.
58013019	Ech froen iech ganz besonnesch drëms ze bieden, datt ech séier nees bei iech zeréckkomme kann.
58013020	De Gott vum Fridden, deen de groussen Hiert vun de Schof, eisen Här Jesus, vun den Doudegen zeréckbruecht huet duerch d’Blutt vun der éiweger Allianz,
58013021	soll iech mat allem, wat gutt ass, ausrüsten, fir säi Wëllen auszeféieren. Hie soll an iech dat bewierken, wat him gefält, duerch de Jesus, de Messias. Him sief d’Herrlechkeet fir ëmmer an éiweg. Amen.
58013022	Geschwëster, ech bieden iech: Huelt dach déi Wierder un, déi iech encouragéiere sollen. Ech hunn iech jo nëmme kuerz geschriwwen!
58013023	Dir sollt wëssen, datt de Brudder Timothée fräigelooss gouf. Wann hie geschwë kënnt, bréngen ech hie mat, wann ech bei iech kommen.
58013024	Gréisst all déi, déi iech leeden, an all déi Helleg. Déi Helleg aus Italien gréissen iech.
58013025	Gnod sief mat iech all. Amen.
59001001	De Jacques, en Dénger vu Gott a vum Här Jesus Christus, un déi zwielef Stämm an der Diaspora: Sidd gegréisst!
59001002	Meng Geschwëster, betruecht et als eng gelleg Freed, wann dir op verschidde Manéieren op d’Prouf gestallt gitt,
59001003	well dir wësst, datt d’Prouf vun ärem Glawen Ausdauer ervirbréngt.
59001004	Déi Ausdauer soll awer vollstänneg wierken, fir datt dir räif a vollkomme sidd an datt et iech un näischt feelt.
59001005	Wann et engem vun iech u Wäisheet feelt, da soll hie Gott froen, dee jidderengem generéis gëtt, ouni iergende Virworf ze maachen, an hie kritt se.
59001006	Hie soll awer am Glawe froen, ouni ze zweiwelen, well wien zweiwelt, ass ewéi eng Mierwell, déi vum Wand gedriwwen an hin an hier gehäit gëtt.
59001007	Esou e Mënsch soll net mengen, datt hien eppes vum Här kritt,
59001008	well hie wankelmiddeg an onbestänneg an all senge Weeër ass.
59001009	De Brudder aus niddregem Stand soll awer op seng héich Positioun houfreg sinn;
59001010	de Räiche soll op seng niddreg Positioun houfreg sinn, well hien enges Daags ewéi eng wëll Blumm verwielecht.
59001011	D’Sonn geet nämlech mat enger gliddeger Hëtzt op a verdréchent d’Gras. D’Bléi fält erof an der Blumm hir Schéinheet ass futti. A genee esou vergeet och de Räiche mat allem, wat hie mécht.
59001012	Geseent ass de Mann, deen d’Versuchung aushält, well wann hie sech bewisen huet, kritt hien d’Kroun vum Liewen, déi den Här deene versprach huet, déi hie gär hunn.
59001013	Et soll kee soen, wann hie verféiert gëtt: „Ech gi vu Gott verféiert.“ Gott kann nämlech net vum Béise verféiert ginn an hie selwer verféiert och keen.
59001014	Mee jidderee gëtt verféiert, wann hie vu sengen eegene Begierlechkeeten ugezunn a gelackelt gëtt.
59001015	Wann d’Begierlechkeet hie bis ergraff huet, bréngt si Sënn ervir, an d’Sënn bréngt den Doud ervir, wann déi sech bis ganz entwéckelt huet.
59001016	Loosst iech net irféieren, meng léif Geschwëster!
59001017	All gutt Gof an all perfekte Kaddo kënnt vun uewen erof, vum Papp vun den Himmelsliichter, bei deem et weder Verännerung gëtt nach Wiessel oder Ännerung vum Schiet.
59001018	No sengem Wëllen huet hien eis duerch d’Wuert vun der Wourecht ervirbruecht, fir datt mir esou eppes wéi d’Éischtfruucht vu senge Kreature wieren.
59001019	Meng léif Bridder, jidderee soll séier sinn, fir nozelauschteren, lues sinn, fir ze schwätzen, a lues sinn, fir rosen ze ginn,
59001020	well e rosene Mënsch bréngt net d’Gerechtegkeet, déi Gott wëllt, ervir.
59001021	Leet dofir all onmoralesche Knascht an all Rescht vu Béiswëllegkeet of an huelt d’Wuert mat Duussheet un, dat an iech ageplanzt gouf an dat et fäerdegbréngt, fir är Séilen ze retten.
59001022	Setzt awer d’Wuert an Doten ëm a lauschtert net just no, well soss bedréit dir iech selwer.
59001023	Wien d’Wuert héiert, mee et net an Doten ëmsetzt, deen ass ewéi e Mënsch, dee säin eegent Gesiicht am Spigel ukuckt:
59001024	Nodeems hie sech gekuckt huet, geet hie fort a gläich drop vergësst hien, wéi hien ausgesinn huet.
59001025	Mee wien an dat perfekt Gesetz vun der Fräiheet erakuckt, deem trei bleift an och net vergësst, wat hien héieren huet, mee dat mécht, wat et verlaangt, dee gëtt an deem, wat hie mécht, geseent.
59001026	Wann ee vun iech mengt, hie wier fromm, ma hien hält seng Zong net am Zam, da bedréit hie säin eegent Häerz a seng Frëmmegkeet ass onnëtz.
59001027	Reng an onbefleckt Frëmmegkeet viru Gott, dem Papp, ass déi hei: sech ëm Weesekanner a Witfraen an hirer Nout ze bekëmmeren a sech net vun der Welt verdierwen ze loossen.
59002001	Meng Bridder, haalt de Glawen un eisen herrlechen Här Jesus Christus fräi vu Favoritismus.
59002002	Stellt iech vir, et kéim e Mann mat gëllene Réng an elegante Kleeder an är Synagog an et kéim och en aarme Mann mat knaschtege Kleeder eran
59002003	an dir géift just mat Respekt op dee mat den elegante Kleeder kucken an zu him soen: „Setzt Iech hei op déi gutt Plaz“, an zum aarme Mann soen: „Stell dech dohinner“, oder: „Setz dech nieft meng Foussbänk“.
59002004	Wier dann net Diskriminatioun an ärer Mëtt an dir wiert esou zu Riichter mat falsche Motive ginn?
59002005	Lauschtert no, meng léif Geschwëster: Huet Gott net déi Aarm an dëser Welt auserwielt, fir räich am Glawen an Ierwe vum Kinnekräich ze sinn, dat hien deene versprach huet, déi hie gär hunn?
59002006	Ma dir hutt den Aarme veruecht. Sinn et net déi Räich, déi iech ënnerdrécken an iech viru Geriicht schleefen?
59002007	Sinn si et net, déi iwwert de gudden Numm lästeren, deen och dir drot?
59002008	Wann dir wierklech dat kinneklecht Gesetz: „Hief däin Nächste gär wéi dech selwer“, laut der Schrëft anhaalt, dann handelt dir richteg.
59002009	Wann dir awer Favoritismus tëschent de Mënsche weist, da sënnegt dir a gitt als Iwwertrieder vum Gesetz schëlleg gesprach.
59002010	Wien nämlech d’ganz Gesetz anhält, mee géint ee Gebot verstéisst, deen huet sech um ganze Gesetz schëlleg gemaach.
59002011	Deen, dee sot: „Briech d’Bestietnes net, andeems du friemgees“, sot jo och: „Ermort keen.“ Wann s du zwar net am Bestietnes friemgees, mee een ermorts, da gëss du zum Gesetzesiwwertrieder.
59002012	Schwätzt an handelt esou wéi Leit, déi vum Gesetz vun der Fräiheet, geriicht solle ginn.
59002013	D’Geriicht huet nämlech keen Erbaarme mat deem, dee keen Erbaarme gewisen huet. D’Erbaarmen triumphéiert iwwert d’Geriicht.
59002014	Meng Geschwëster, wat fir e Wäert huet et, wann ee seet, en hätt Glawen, mee e mécht keng Doten? Kann éieren esou ee Glawen hie retten?
59002015	Wann e Brudder oder eng Schwëster net dat Néidegt u Gezei huet an ouni dat deeglecht Iessen ass
59002016	an ee vun iech seet zu him: „Géi am Fridden, wierm dech an iess dech sat“, mee dir gitt him net dat Néidegst, wat hie fir ze liewe brauch, wat notzt dat him?
59002017	Esou ass och de Glawen ouni Doten a sech selwer dout.
59002018	Elo kéint ee soen: „Du hues Glawen, mee ech hunn Doten Opweises.“ Weis du mir däi Glawen ouni deng Doten an da weisen ech dir mäi Glawen duerch meng Doten.
59002019	Du gleefs, datt et een eenzege Gott gëtt. Gutt esou! Och d’Dämone gleewen et an zidderen!
59002020	Du Topert! Wëlls du agesinn, datt Glawen ouni Doten dout ass?
59002021	Gouf net eise Papp Abraham duerch Dote gerechtgesprach, wéi hie säi Jong, den Isaak, um Altor geaffert huet?
59002022	Gesäis du, datt de Glawen zesumme mat sengen Dote gewierkt huet an datt duerch d’Doten de Glawe vollkomme gemaach gouf?
59002023	Esou huet sech d’Schrëft erfëllt, déi seet: „Den Abraham huet Gott gegleeft an dat gouf him als Gerechtegkeet ugerechent.“ Hie gouf „Frënd vu Gott“ genannt.
59002024	Dir gesitt also, datt e Mënsch duerch hir Dote gerechtgesprach gëtt an net just duerch de Glawen.
59002025	War et net datselwecht mat der Houer Rachab? Gouf si net duerch seng Dote gerechtgesprach, wéi si d’Buete gaaschtfrëndlech opgeholl huet a si op engem anere Wee fortgeschéckt huet?
59002026	Esou wéi e Kierper ouni Geescht dout ass, esou ass och de Glawen ouni Doten dout.
59003001	Meng Geschwëster, et sollen der net vill vun iech Léiermeeschtere ginn, well dir wësst, datt mir méi streng geriicht ginn.
59003002	Mir alleguer falen nämlech dacks. Wien net duerch seng eege Wierder un d’Fale kënnt, ass e vollkommene Mënsch a kann och säi ganze Kierper am Zam halen.
59003003	Kuckt, mir doen de Päerd d’Gebëss an d’Maul un, fir datt si eis follegen, an esou féiere mir dat ganzt Déier.
59003004	Kuckt och d’Schëffer: Obwuel si esou grouss sinn a vu staarkem Wand gedriwwe ginn, gi si vun engem ganz klenge Rudder gesteiert, wouhin de Steiermann wëllt.
59003005	Geneesou ass d’Zong e klengt Glidd, dat ugëtt, Grousses ze leeschten. Kuckt, e klengt Feier kann och e risege Bësch a Brand setzen!
59003006	Och d’Zong ass e Feier, eng Welt vun Ongerechtegkeet. D’Zong ass also dat ënnert eise Glidder, dat eist ganzt Wiese befleckt an de Laf vum Liewen a Brand stécht a selwer vun der Gehenna a Brand gestach gëtt.
59003007	All méiglech Aart vu wëllen Déieren, Vigel, Reptillien a Mieresdéiere gëtt a gouf scho vum Mënsch gezähmt.
59003008	Ma kee Mënsch kann d’Zong zähmen. Si ass en Iwwel, deen een net ënner Kontroll kritt. Si ass voll vun déidlechem Gëft.
59003009	Mat hir luewe mir eise Gott a Papp a mat hir verfluche mir Mënschen, déi nom Bild vu Gott erschafe goufen.
59003010	Aus dem nämmlechte Mond komme Segen a Flich eraus. Meng Geschwëster, esou däerf et net sinn.
59003011	Spruddelt dann eng Quell aus deemselwechte Lach séisst a battert Waasser eraus?
59003012	Meng Geschwëster, kann e Figebam Oliven ervirbréngen? Oder e Riefstack Figen? Esou kann och aus kenger Quell Salz- a Séisswaasser kommen.
59003013	Wien ënnert iech ass weis an intelligent? Dee soll duerch säi gutt Behuele weisen, datt seng Doten mat weiser Duussheet gemaach ginn.
59003014	Wann dir awer batter Jalousie a Rivalitéit an ärem Häerz hutt, da bretzt iech net, well esou verleegent dir d’Wourecht.
59003015	Dës Wäisheet ass net déi, déi vun uewen erofkënnt, mee si ass ierdesch, sënnlech an dämonesch.
59003016	Do, wou nämlech Jalousie a Rivalitéit bestinn, do gëtt et och Duercherneen a béis Doten vu jidder Zort.
59003017	Mee d’Wäisheet, déi vun uewe kënnt, ass fir d’éischt emol reng, da friddlech, guttmiddeg, kulant, voll Erbaarmen a gudde Friichten, onparteiesch an net schäinhelleg.
59003018	Déi, déi Fridde stëften, séien am Fridden an de Som vun der Gerechtegkeet gëtt geséit.
59004001	Vu wou kommen déi Konflikter a Streidereien ënnert iech hier? Komme si net aus äre Leidenschaften, déi an äre Glidder kämpfen?
59004002	Dir begiert a kritt awer näischt. Dir ermort a sidd jalous a kënnt nawell net kréien. Dir streit a kämpft, ma kritt awer näischt, well dir net frot.
59004003	Dir frot a kritt awer net, well dir mat schlechten Absichte frot, fir et fir är Leidenschaften ze verbëtzen.
59004004	Dir Männer a Fraen, déi dir friemgitt! Wësst dir net, datt Frëndschaft mat der Welt Feindschaft géintiwwer Gott ass? Wien also e Frënd vun der Welt wëllt sinn, dee mécht sech zum Feind vu Gott.
59004005	Oder mengt dir, datt d’ Schrëft ëmsoss seet, datt Gott mat Jalousie nom Geescht verlaangert, deen hien an eis wunne gelooss huet?
59004006	D’Gnod, déi hie gëtt, ass méi grouss. Dofir gëtt gesot: „Gott widdersteet den Houfregen, mee den Damiddege gëtt hie Gnod.“
59004007	Dofir, ënnerwerft iech Gott! Widderstitt dem Däiwel an hie leeft virun iech fort.
59004008	Kommt méi no bei Gott, da kënnt hie méi no bei iech. Wäscht är Hänn, dir Sënner, a rengegt är Häerzer, dir Wankelmiddeg!
59004009	Jéimert, trauert a kräischt! Äert Laache soll sech an Trauer verwandelen an är Freed an Trouschtmiddegkeet.
59004010	Erniddregt iech virum Här, dann erhieft hien iech.
59004011	Geschwëster, schwätzt net schlecht een iwwert deen aneren! Wie schlecht iwwert e Brudder schwätzt a säi Brudder veruerteelt, dee schwätzt schlecht iwwert d’Gesetz a veruerteelt d’Gesetz. Mee wann s du d’Gesetz veruerteels, da bass du net een, deen d’Gesetz anhält, mee e Riichter vum Gesetz.
59004012	Et gëtt nëmmen een, deen d’Gesetz ginn huet: deen, dee retten a zerstéiere kann. Mee wie bass du, datt s du en anere veruerteels?
59004013	Lauschtert emol gutt no, dir, déi dir sot: „Haut oder muer gi mir an dës oder déi Stad, bleiwen e Joer do, maache Geschäfter a Gewënn.“
59004014	Dir wësst dach net emol, wat muer geschitt! Wat ass dann äert Liewen? Et ass just ewéi Donst, dee fir eng kuerz Zäit ze gesinn ass, mee sech dann opléisst.
59004015	Dir sollt léiwer soen: „Wann den Här wëllt, da wäerte mir liewen an dëst oder dat maachen.“
59004016	Mee elo bretzt dir iech an ärer Arroganz. All Gebretz vun där Zort ass béis.
59004017	Wien also weess, Guddes ze maachen, mee et net mécht, dee sënnegt.
59005001	Lauschtert emol gutt no, dir Räicher! Jéimert a kräischt iwwert äre Misär, deen iwwert iech kënnt.
59005002	Äre Räichtum verfault. Är Kleeder goufe vun de Matte gefriess.
59005003	Äert Gold an äert Sëlwer si verrascht. De Rascht ass Zeie géint iech a frësst är Kierpere wéi Feier. Dir hutt Schätz fir déi lescht Deeg zesummegeraf!
59005004	Kuckt! De Loun vun den Doléiner, déi är Felder geméint hunn, de Loun, deen dir hinne virenthalen hutt, jäizt zum Himmel. D’Gejäiz vun deenen, déi geméint hunn, ass dem Här vun den himmleschen Arméien zu Ouer komm.
59005005	Dir hutt op der Äerd am Pleséier an am Luxus gelieft; dir hutt är Häerzer gemäscht, ewéi fir um Schluechtdag.
59005006	Dir hutt de Gerechte veruerteelt an ermort. Hien huet sech net gewiert.
59005007	Dofir sidd gedëlleg Bridder, bis datt den Här kënnt. Kuckt, och de Bauer waart op déi wäertvoll Fruucht aus dem Buedem a waart gedëlleg drop, bis datt si den Hierscht- an de Fréijoersree kritt.
59005008	Sidd och dir gedëlleg, stäerkt är Häerzer, well dem Här säi Kommen ass nobäi!
59005009	Geschwëster, beklot iech net iwwerteneen, fir datt dir net geriicht gitt! Kuckt, de Riichter steet scho virun der Dier!
59005010	Meng Geschwëster, huelt iech am Leiden an an der Gedold e Beispill un de Prophéiten, déi am Numm vum Här geschwat hunn.
59005011	Kuckt! Déi, déi ausgehalen hunn, hale mir fir geseent. Dir hutt vun der Ausdauer vum Hiob héieren an dir hutt d’Enn gesinn, dat den Här erbäigeféiert huet; den Här ass nämlech voll Matgefill a Baarmhäerzegkeet.
59005012	Mee virun allem, meng Geschwëster, schwiert net, weder beim Himmel nach bei der Äerd nach mat soss engem Eed. Äre Jo soll e Jo sinn an ären Neen en Neen, fir datt dir net ënnert d’Geriicht faalt.
59005013	Ass een ënnert iech am Leed? Da soll hie bieden. Ass ee gudder Déng? Da soll hie Lueflidder sangen.
59005014	Ass een ënnert iech krank? Da soll hien déi Eelst vun der Gemeinschaft ruffen a si sollen iwwert hie bieden an hien am Numm vum Här mat Ueleg sallefen.
59005015	D’Gebiet am Glawe rett dann de Kranken an den Här riicht hien op. Wann hie Sënne begaangen huet, da ginn déi him verzien.
59005016	Bekennt een deem aneren är Iwwertriedungen a biet ee fir deen aneren, fir datt dir geheelt gitt. D’effikasst Gebiet vun engem Gerechte ka villes bewierken.
59005017	Den Elia war e Mënsch mat der nämmlechter Natur wéi mir an hien huet mat Äifer gebiet, datt et net reene sollt, an et huet dräi Joer a sechs Méint laang net am d’Land gereent.
59005018	Dunn huet hien nees gebiet an den Himmel huet et erëm reene gelooss an d’Äerd huet Fruucht gedroen.
59005019	Geschwëster, wann ee vun iech vun der Wourecht ofkënnt an et bréngt een hie bei d’Wourecht zeréck,
59005020	da soll hie wëssen: Wien e Sënner, deen op sengem falsche Wee war, bei d’Wourecht zeréckbréngt, dee rett dem Sënner seng Séil virum Doud an deckt eng Onmass Sënnen zou.
60001001	Vum Péitrus, engem Apostel vum Jesus Christus, un déi Auserwielt, déi als Friemer a Pontus, Galatien, Kappadokien, Klengasien a Bithynien an der Diaspora liewen.
60001002	Dir gouft nom Virauswësse vu Gott, dem Papp, auserwielt an duerch de Geescht helleg gemaach, fir him ze follegen a fir vum Blutt vum Jesus Christus gesprënselt ze ginn. Gnod a Fridde sollt dir am Iwwerfloss kréien.
60001003	Gelueft sief de Gott a Papp vun eisem Här Jesus Christus! Hien huet eis opgrond vu senger grousser Baarmhäerzegkeet eng nei Gebuert ginn, fir datt mir duerch d’Operstéiung vum Jesus Christus vun den Doudegen eng lieweg Hoffnung hunn,
60001004	fir eng Ierfschaft ze kréien, déi onvergänglech an onbefleckt ass, déi net vergeet an déi am Himmel fir iech versuergt gëtt.
60001005	Dir gitt vun der Muecht vu Gott duerch de Glawe behitt, fir eng Rettung ze kréien, déi prett ass, fir um Enn vun der Zäit opgedeckt ze ginn.
60001006	Doriwwer freet dir iech, och wann dir elo fir eng kuerz Zäit, wann et si muss, wéinst verschidde Prouwen traureg sidd.
60001007	Dat geschitt, fir datt d’Prouf vun ärem Glawen, déi méi wäertvoll ass wéi Gold, dat vergeet, och wann et am Feier gepréift gëtt, als Resultat Luef, Herrlechkeet an Éier huet, wann de Jesus Christus erkennbar gemaach gëtt.
60001008	Ouni hie gesinn ze hunn, hutt dir hie gär. Och elo gesitt dir hien net, mee dir vertraut op hien a freet iech mat enger onbeschreiflecher an herrlecher Freed,
60001009	well dir d’Zil vun ärem Glawe kritt: d’Rettung vun äre Séilen.
60001010	D’Prophéiten, déi vun der Gnod, déi fir iech bestëmmt war, prophezeit hunn, hunn iwwert dës Rettung nogesicht an nogefuerscht.
60001011	Si hu probéiert erauszefannen, op wat fir eng Zäit an op wéi eng Ëmstänn de Geescht vum Messias, deen an hinne war, hindeite géif, wéi hien d’Leiden, déi fir de Messias bestëmmt waren, an d’Herrlechkeeten, déi duerno komme géifen, virausgesot huet.
60001012	Et gouf hinne gewisen, datt si net sech selwer, mee iech an all deem gedéngt hunn, wat iech elo verkënnegt gouf. Dat alles gouf iech vun deene verkënnegt, déi iech d’gutt Noriicht duerch den hellege Geescht, dee vum Himmel geschéckt gouf, gepriedegt hunn. D’ Engele wënsche sech, fir doran en Abléck ze kréien.
60001013	Dofir sollt dir, andeems dir äre Verstand op Aktioun virbereet an aniichter bleift, är ganz Hoffnung op d’Gnod setzen, déi iech bruecht gëtt, wann de Jesus Christus erkennbar gemaach gëtt.
60001014	Wéi Kanner, déi follegen, sollt dir iech net de Begierlechkeeten upassen, déi iech fréier an ärem Onwësse beherrscht hunn.
60001015	Am Géigendeel, dir sollt an ärem ganze Behuelen helleg sinn, esou wéi deen, deen iech beruff huet, och helleg ass.
60001016	Et steet nämlech geschriwwen: „Sidd helleg, well ech helleg sinn.“
60001017	Wann dir deen als Papp urufft, dee jiddereen no senge Wierker onparteiesch riicht, da lieft während ärem Openthalt op der Äerd a groussem Respekt.
60001018	Sidd iech bewosst, datt dir net mat vergängleche Saachen, esou wéi Sëlwer oder Gold, vun ärem sënnlose Behuelen, dat dir vun äre Virfuere geierft hutt, erléist gi sidd,
60001019	mee duerch dat wäertvollt Blutt vu Christus, dee wéi e Lamm ouni Feeler a Flecken ass.
60001020	Hie war virausbestëmmt, éier d’Welt erschafe gouf, mee gouf wéinst ärer um Enn vun den Zäiten erkennbar gemaach.
60001021	Duerch hie gleeft dir u Gott, deen hie vun den Doudegen operstoe gelooss a verherrlecht huet, fir datt äre Glawen an är Hoffnung a Gott wieren.
60001022	Elo, wou dir är Séile gerengegt hutt, andeems dir duerch de Geescht der Wourecht gefollegt hutt, fir datt dir eng oprichteg Léift fir d’Geschwëster hutt, sollt dir onermiddlech een deen anere mat engem rengem Häerz gär hunn.
60001023	Dir gouft nämlech nei gebuer, net aus vergänglechem, mee aus onvergänglechem Som, duerch dat liewegt an éiwegt Wuert vu Gott.
60001024	Et steet nämlech geschriwwen: „All Läif ass ewéi d’Gras, all Herrlechkeet vum Mënsch ass ewéi eng Blumm am Gras. D’Gras verdréchent an d’Blumm fält erof,
60001025	mee d’Wuert vum Här bleift fir ëmmer bestoen.“ Et ass dëst Wuert, dat iech als gutt Noriicht verkënnegt gouf.
60002001	Dofir sollt dir all Béiswëllegkeet an all Bedruch, Schäinhellegkeet, Näid an all Beschass ofleeën
60002002	a wéi neigebuere Puppelcher no der onverfälschter Mëllech vum Wuert verlaangeren, fir datt dir duerch si un d’Rettung eruwuesst,
60002003	wann dir wierklech geschmaacht hutt, datt den Här gutt ass.
60002004	Dir kommt bei hien, deen e liewege Steen ass a vun de Mënsche verworf gouf, mee vu Gott auserwielt a geéiert gouf
60002005	an esou gitt dir selwer ewéi lieweg Steng zu engem geeschtlechen Haus, engem hellege Priisteramt, opgebaut, fir geeschtlech Affer ze bréngen, déi duerch de Jesus Christus gär vu Gott ugeholl ginn.
60002006	Et steet an der Schrëft: „Kuckt, ech leeën e Steen an Zion, en Ecksteen, deen auserwielt a wäertvoll ass. Wien un hie gleeft, gëtt ni enttäuscht.“
60002007	D’Éier ass also fir iech, déi dir gleeft, mee fir déi, déi net gleewen, gëllt dat hei: „De Steen, deen d’Steemetzer verworf hunn, ass zum Eckstee ginn“,
60002008	an: „e Steen, fir driwwer ze trëllen, an e Fiels vun der Beleidegung.“ Si trëllen, well si dem Wuert net follegen, esou wéi et fir si bestëmmt war.
60002009	Dir awer sidd eng auserwielte Famill, e kinneklecht Priisteramt, eng helleg Natioun, e Vollek, dat him gehéiert, fir datt dir d’Dugende vun deem verkënnege kënnt, deen iech aus der Däischtert a säi wonnerbart Liicht beruff huet.
60002010	Soss waart dir kee Vollek, mee elo sidd dir d’Vollek vu Gott; fréier hat dir keng Baarmhäerzegkeet erwise kritt, mee elo hutt dir Baarmhäerzegkeet kritt.
60002011	Léif Frënn, ech fuerderen iech als Auslänner a Friemer op, fir iech vun de kierperleche Begierlechkeeten, déi géint d’Séil krichen, ze enthalen.
60002012	Äert Behuelen ënnert den Natioune soll éierbar sinn, fir datt si, och wa si iech elo als Mëssdéideger schlecht maachen, är gutt Wierker gesinn a Gott um Dag, op deem hien d’Mënschen inspizéiert, verherrlechen.
60002013	Uerdent iech, wéinst dem Här, jidder Autoritéit vum Mënsch ënner: dem Kinnek, well hien iwwert jidderengem steet,
60002014	oder de Gouverneuren, déi vun him geschéckt gi sinn, fir d’Mëssdéideger ze bestrofen a fir déi ze luewen, déi dat Richtegt maachen.
60002015	Et ass nämlech de Wëlle vu Gott, datt dir déi topeg an onverstänneg Mënschen dozou bréngt, fir de Mond ze halen, andeems dir dat Richtegt maacht.
60002016	Uerdent iech wéi Leit ënner, déi fräi sinn, net andeems dir är Fräiheet als Deckmantel fir dat Béist gebraucht, mee uerdent iech als Dénger vu Gott ënner.
60002017	Éiert jiddereen. Hutt d’Geschwëster gär. Fäert Gott. Éiert de Kinnek.
60002018	Dénger solle sech an allem Respekt hire Meeschteren ënneruerdnen, net nëmmen de gudden a guttmiddegen, mee och de skrupellosen.
60002019	Et ass nämlech luewenswäert, wann e Mënsch am Hibléck op Gott Leed erdréit, andeems hie wéinst Ongerechtegkeet leit.
60002020	Gitt dir éiere gelueft, wann dir wéinst der Sënn zerschloe gitt an et erdrot? Wann dir awer Guddes maacht an dowéinst leide musst, an et erdrot, dann ass dat luewenswäert viru Gott.
60002021	Dozou sidd dir nämlech beruff ginn, well och Christus fir eis gelidden huet an eis e Virbild hannerlooss huet, fir datt dir a senge Foussspure goe kéint.
60002022	„Hien huet keng Sënn begaangen, nach gouf Bedruch a sengem Mond fonnt.“
60002023	Christus gouf vernannt, huet selwer awer kee vernannt. Hien huet gelidden, ouni engem ze dreeën, mee huet deem, dee gerecht uerteelt, alles iwwerlooss.
60002024	Hie selwer huet eis Sënnen a sengem Kierper um Holz gedroen, fir datt mir, déi mir de Sënne gestuerwe sinn, fir d’Gerechtegkeet liewe kéinten. Duerch seng Wonne gouft dir geheelt.
60002025	Dir waart nämlech ewéi Schof, déi irgeféiert goufen. Elo sidd dir awer bei den Hiert an de Wiechter vun äre Séilen zeréckbruecht ginn.
60003001	Geneesou sollen d’Frae sech hiren eegene Männer ënneruerdnen, fir datt si, och wa muncher dem Wuert net follegen, duerch d’Behuele vun hire Frae gewonne kënne ginn, ouni datt déi e Wuert soen.
60003002	Si gesi jo äert keuscht a respektvollt Behuelen.
60003003	Är Schéinheet soll net aus dem Äusserleche bestoen, esou wéi elegant Coiffuren, Kleeder oder gëlle Bijouen.
60003004	Är Schéinheet soll villméi ënnerlech, am bannenzege Wiesen, sinn. Si ass déi onvergänglech Schéinheet vun engem duussen a friddleche Geescht, deen an den Ae vu Gott ganz wäertvoll ass.
60003005	Esou hunn och fréier déi helleg Fraen, déi hir Hoffnung a Gott haten, sech schéi gemaach, andeems si sech hire Männer ënnergeuerdent hunn.
60003006	Esou huet och d’Sara dem Abraham gefollegt, andeems hatt hien Här genannt huet. Dir sidd och seng Kanner, wann dir dat Richtegt maacht an iech vu kengem aschüchtere loosst.
60003007	Geneesou sollen och d’Männer mat Versteesdemech zesumme mat hire Frae liewen, wéi mat engem physesch méi schwaache Geschlecht, an hinnen Éier erweisen, well och si sinn Ierwe vun der Gnod vum Liewen. Esou steet äre Gebieder näischt am Wee.
60003008	Schlussendlech sollt dir all gläichgesënnt a matleedeg sinn, bridderlech Léift a Matgefill hunn a frëndlech sinn.
60003009	Dir sollt net Béises mat Béisem oder Frechheet mat Frechheet zeréckbezuelen. Aplaz dovunner sollt dir seenen, well dir wësst, datt dir dozou beruff gi sidd, fir e Segen ze ierwen.
60003010	Et steet nämlech geschriwwen: „Wien d’Liewe gär huet a gutt Deeg gesi wëllt, soll seng Zong dovunner ofhalen, Béises ze soen a seng Lëpsen dovunner ofhalen ze bedréien.
60003011	Hie muss sech vum Béisen ewechdréien a Guddes maachen. Hie muss Fridde sichen an em nojoen.
60003012	D’Ae vum Här kucken nämlech op déi Gerecht a seng Ouere lauschteren op hiert Gebiet. Mee d’Gesiicht vum Här ass géint déi geriicht, déi Béises maachen.“
60003013	Wien deet iech scho Béises un, wann dir dem Gudden nogitt?
60003014	Falls dir awer wéinst der Gerechtegkeet leide sollt, sidd dir geseent. „Fäert net dat, wat si fäerten, a sidd net beonrouegt.“
60003015	Hellegt awer den Här als Gott an ären Häerzer. Sidd ëmmer bereet, deene Ried an Äntwert ze stoen, déi iech nom Grond vun der Hoffnung froen, déi an iech ass. Maacht dat mat Damiddegkeet a Respekt.
60003016	Behaalt esou e rengt Gewëssen. Esou ginn déijéineg blaméiert, déi iech als Béiser a Verruff bréngen, wa si iech wéinst ärem gudde Behuelen a Christus Béises nosoen.
60003017	Et ass nämlech besser, wann dat de Wëlle vu Gott ass, fir gutt Doten ze leide wéi fir béis Doten.
60003018	Christus huet nämlech eemol wéinst de Sënne gelidden, de Gerechte fir déi Ongerecht, fir iech bei Gott ze bréngen. Am Läif gouf hien ëmbruecht, duerch de Geescht gouf hien awer lieweg gemaach.
60003019	Duerch de Geescht goung hien och hin an huet de Geeschter am Prisong gepriedegt.
60003020	Dës Geeschter hate viru laanger Zäit net gefollegt, wéi Gott zur Zäit vum Noach gedëlleg gewaart huet, wéi d’Arch gebaut gouf. An der Arch goufen der wéineg, just aacht Persounen, duerch d’Waasser erduerch gerett.
60003021	Dat ass e Symbol vun der Daf, déi eis elo duerch d’Operstéiung vum Jesus Christus rett (déi net d’sënneg Natur ewechhëlt, mee eng Ufro u Gott fir e rengt Gewëssen ass).
60003022	Christus ass an den Himmel eropgefuer a sëtzt elo zur Rietser vu Gott. D’ Engelen, d’Gewalten an d’Muechte goufen him ënnergeuerdent.
60004001	Christus huet nämlech physesch fir eis gelidden an dofir sollt dir iech mat därselwechter Astellung equipéieren. Wien nämlech physesch gelidden huet, huet mat der Sënn Schluss gemaach,
60004002	fir datt hien an där Zäit, déi him nach am Kierper bleift, net méi no de Begierlechkeete vum Mënsch lieft, mee nom Wëlle vu Gott.
60004003	Mir hunn nämlech genuch vun eisem fréiere Liewen domat verbruecht, fir de Wëlle vun den Natiounen ze maachen. Mir hunn deemools an engem verduerwene Liewen, an de Begierlechkeeten, am Soff, am exzessive Gefréiss, an de Saufereien an an den abscheileche Gëtzendéngschter gelieft.
60004004	Elo si si schockéiert, datt dir net méi bei hirer onbänneger Verkommenheet matmaacht, an dofir maache si iech erof.
60004005	Si mussen awer deem Rechenschaft ofleeën, dee prett ass déi Lieweg an déi Doudeg ze riichten.
60004006	Dofir ass d’gutt Noriicht esouguer den Doudege gepriedegt ginn, fir datt si am Kierper wéi Mënsche geriicht ginn, mee duerch Gott am Geescht liewen.
60004007	D’Enn vun allem ass nobäi: Sidd also verstänneg an aniichter fir d’Gebieder.
60004008	Virun allem hutt eng konstant bridderlech Léift ee fir deen aneren, well d’Léift eng Onmass Sënnen zoudeckt.
60004009	Sidd gaaschtfrëndlech ee mat deem aneren, ouni iech ze bekloen.
60004010	Jidderee soll déi Gof gebrauchen, déi hie krut, fir een deem aneren ze déngen. Esou ass hien e gudde Verwalter vun der villfälteger Gnod vu Gott.
60004011	Wann ee schwätzt, da wéi ee mat de Wierder vu Gott; wann een déngt, da wéi een, deen duerch d’Kraaft déngt, déi vu Gott kënnt. Esou gëtt Gott duerch de Jesus Christus an allem verherrlecht. Him gehéiert all Herrlechkeet a Muecht fir ëmmer an éiweg. Amen.
60004012	Léif Frënn, sidd net iwwerrascht, wann dir d’Feier spiert, dat als Prouf iwwert iech komm ass, wéi wann iech eppes Gelungenes geschéie géif.
60004013	Freet iech awer, esou wäit dir un de Leide vu Christus deelhuele kënnt, fir datt dir iech ëmsou méi freeë kënnt, wa seng Herrlechkeet erkennbar gemaach gëtt.
60004014	Wann dir beleidegt gitt wéinst dem Numm vu Christus, da sidd dir geseent, well de Geescht vun der Herrlechkeet a vu Gott op iech rout. Bei hinne gëtt hie gelästert, mee bei iech gëtt hie verherrlecht.
60004015	Et soll kee vun iech als Mäerder, als Déif, als Mëssdéideger oder als Opstëppler leiden.
60004016	Wann awer een als Chrëscht leide muss, da soll hie sech net schummen, mee Gott domat verherrlechen.
60004017	D’Zäit ass nämlech do, datt d’Geriicht beim Haus vu Gott ufänkt. Wann et fir d’éischt bei eis ufänkt, wat ass dann d’Enn vun deenen, déi der gudder Noriicht vu Gott net follegen?
60004018	Et steet geschriwwen: „Wann de gerechte Mënsch knapps gerett gëtt, wat geschitt da wuel mam gottlose Mënsch a mam Sënner?“
60004019	Dofir mussen déi, déi nom Wëlle vu Gott leiden, hir Séilen engem treie Schëpfer uvertrauen, während si Guddes maachen.
60005001	Ech, deen ech och en Eelsten an en Aenzeie vun de Leide vu Christus sinn an och un der Herrlechkeet deelhuelen, déi nach opgedeckt gëtt, ermunnen déi Eelst ënnert iech dozou:
60005002	Hitt d’Häerd vu Gott, déi ënnert iech ass. Waacht iwwert se, net well dir dozou gezwonge gitt, mee maacht et fräiwëlleg – och net fir en onéierleche Gewënn, mee mat Äifer.
60005003	Behuelt iech net ewéi Herrscher iwwert deen Undeel, deen iech uvertraut gouf, mee sidd Virbiller fir d’Häerd.
60005004	Wann dann den ieweschten Hiert erschéngt, kritt dir d’Kroun vun der Herrlechkeet, déi ni verwielegt.
60005005	Dat gëllt och fir déi méi jonk Leit: Uerdent iech den Eelsten ënner. Uerdent iech alleguer een deem aneren ënner a kleet iech mat Damiddegkeet an. Et steet nämlech geschriwwen: „Gott widdersteet den Houfregen, mee den Damiddege gëtt hie Gnod.“
60005006	Erniddregt iech also ënnert déi mächteg Hand vu Gott, fir datt hien iech zur richteger Zäit erhiewe kann,
60005007	andeems dir all är Suergen op hie werft, well hie sech ëm iech këmmert.
60005008	Sidd aniichter! Waacht! Äre Géigner, den Däiwel, geet ronderëm wéi e Léiw, dee brëllt, a sicht, wien e friesse kann.
60005009	Widderstitt him, andeems dir fest an ärem Glawe stitt! Dir wësst jo, datt är Geschwëster uechter d’Welt duerch déiselwecht Leide ginn.
60005010	Nodeems dir fir eng kleng Zäit gelidden hutt, mécht de Gott vun all Gnod, deen iech duerch Christus Jesus a seng éiweg Herrlechkeet beruff huet, iech vollkommen; hie stäerkt a kräftegt iech a stellt iech op feste Grond.
60005011	Him sief d’Herrlechkeet an d’Herrschaft fir ëmmer an éiweg. Amen.
60005012	Ech hunn iech kuerz duerch de Silvanus geschriwwen, deen ech als treie Brudder betruechten, an hunn iech ermunnt an hu bezeit, datt d’Gnod vu Gott, an där dir stitt, déi richteg ass!
60005013	D’Gemeinschaft aus Babylon, déi zesumme mat iech auserwielt ass, an och de Marc, dee wéi mäi Jong ass, gréissen iech.
60005014	Gréisst een deen anere mat enger frëndschaftlecher Bees. Fridde sief mat iech all, déi dir a Christus sidd. Amen.
61001001	Vum Schimon-Péitrus, engem Dénger an Apostel vum Jesus Christus, un déi, déi deeselwechte Glawe wéi mir kruten duerch d’Gerechtegkeet vun eisem Gott a Retter, dem Jesus Christus:
61001002	Gnod a Fridde sollt dir duerch d’Erkenntnes vu Gott an dem Jesus, eisem Här, am Iwwerfloss kréien.
61001003	Seng gëttlech Muecht huet eis alles ginn, wat d’Liewen an d’ Frëmmegkeet ugeet, duerch d’Kenntnes vun deem, deen eis duerch Herrlechkeet a Guttheet beruff huet.
61001004	Wéinst dëser Herrlechkeet a Guttheet huet hien eis wäertvoll a grouss Versprieche gemaach, fir datt dir duerch déi Verspriechen Undeel un der gëttlecher Natur kënnt huelen, well dir dem Verdierfnes, dat wéinst der Begierlechkeet an der Welt ass, entkomme konnt.
61001005	Dofir beméit iech ganz äifreg dorëm, fir mat ärem Glawen d’Dugend ze verbannen, mat der Dugend d’Wäisheet,
61001006	mat der Wäisheet d’Selbstbeherrschung, mat der Selbstbeherrschung d’Ausdauer, mat der Ausdauer d’Frëmmegkeet,
61001007	mat der Frëmmegkeet d’bridderlech Léift a mat der bridderlecher Léift d’Léift selwer.
61001008	Wann dës Eegenschafte wierklech an iech am Iwwerfloss bestinn, dann hale si iech dovunner of, onnëtz oder onfruchtbar ze sinn, wat d’Kenntnes iwwert eisen Här Jesus Christus ugeet.
61001009	Wien dës Eegenschaften net huet, ass blann. Säi Verstand ass begrenzt, well hie vergiess huet, datt hie vu senge fréiere Sënne gerengegt gouf.
61001010	Dofir, Geschwëster, gitt iech ëmsou méi drun, fir är Beruffung an är Wiel sécherzestellen. Wann dir dat alles maacht, faalt dir ni.
61001011	Op dës Manéier kritt dir nämlech räichlech den Zougang an d’éiwegt Kinnekräich vun eisem Här a Retter, dem Jesus Christus, bewëllegt.
61001012	Dofir loossen ech net no, iech ëmmer dorunner z’erënneren, obwuel dir dat alles scho wësst a fest an der Wourecht, déi dir hutt, verwuerzelt sidd.
61001013	Esoulaang ech nach an dësem Zelt sinn, halen ech et fir richteg, fir iech waakreg ze rëselen, andeems ech iech drun erënneren.
61001014	Ech weess nämlech, dat ech geschwë mäin Zelt ofrappen, esou wéi eisen Här Jesus Christus et mir gewisen huet.
61001015	Ech wëll awer dofir suergen, datt dir no mengem Doud ëmmer eng Erënnerung dorun hutt.
61001016	Mir sinn nämlech kenge raffinéiert ausgeduechte Mythossen nogaangen, wéi mir iech d’Muecht an d’Komme vun eisem Här Jesus Christus verkënnegt hunn, mee mir waren Aenzeie vu senger Majestéit.
61001017	Wéi hien nämlech Éier an Herrlechkeet vu Gott, dem Papp, krut, koum eng Stëmm aus der majestéitescher Herrlechkeet an huet zu him gesot: „Dat hei ass mäi Jong, deen ech gär hunn. Ech hunn un him Gefale fonnt.“
61001018	Mir selwer hunn dës Stëmm, déi aus dem Himmel koum, héieren, wéi mir zesumme mat him um hellege Bierg stoungen.
61001019	Dat prophéitescht Wuert ass fir eis awer méi gewëss, wéi dës Stëmm. Dir géift gutt drun doen, op dat Wuert ze lauschteren. Et ass nämlech wéi e Liicht, dat an enger däischterer Plaz schéngt, bis den Dag ubrécht an de Mueresstär an ären Häerzer opgeet.
61001020	Virun allem musst dir dat hei verstoen: Keng Prophezeiung an der Schrëft entsteet aus enger eegener Interpretatioun.
61001021	Prophezeiung koum nämlech nach ni duerch de Wëlle vum Mënsch, mee helleg Männer vu Gott hunn esou geschwat, wéi si vum hellege Geescht geleet goufen.
61002001	Et goufen awer och falsch Prophéiten ënnert dem Vollek, geneesou wéi et och ënnert iech an Zukunft falsch Léiermeeschtere ginn, déi heemlech falsch Léieren, déi zerstéieren, aféieren an déi esouguer den Här, dee si kaf huet, leegnen. Doduerch brénge si séier d’Zerstéierung iwwert sech selwer.
61002002	Et ginn der vill hirem verduerwene Liewen no. Wéinst deene gëtt de Wee vun der Wourecht a Verruff bruecht.
61002003	Si wëlle wéinst hirer Rangstegkeet mat erfonnte Geschichte vun iech profitéieren. Hiert Geriicht, dat viru laanger Zäit virausbestëmmt gouf, léisst net op sech waarden an hir Zerstéierung schléift net.
61002004	Gott huet d’ Engelen, déi gesënnegt haten, net verschount, mee huet si an d’Ënnerwelt gehäit an hält si do a Ketten an der Däischtert fest bis zum Geriicht.
61002005	Hien huet déi al Welt net verschount, mee huet nëmmen den Noach, de Priedeger vun der Gerechtegkeet, deen ee vun aacht war, geschützt, wéi hien d’Flut op déi gottlos Welt komme gelooss huet.
61002006	Hien huet d’Stied Sodom a Gomorra zu Äsche verbrannt, wéi hie si zur Zerstéierung veruerteelt huet a si esou zu engem Beispill fir déi zukünfteg Gottlos gemaach huet.
61002007	Hien huet de gerechte Lot, dee wéinst dem verduerwene Liewe vun de gesetzlose Mënsche bedréckt war, gerett.
61002008	(Wéi hien nämlech Dag fir Dag ënnert hinne gelieft huet, war d’gerecht Séil vun dësem Gerechte wéinst de gesetzlosen Doten, déi hie gesinn an héieren huet, gepéngegt.)
61002009	Wa Gott dat alles gemaach huet, da weess den Här, wéi hien déi Fromm aus der Prouf rette kann a wéi hien déi Ongerecht festhale ka fir d’Bestrofung um Dag vum Geriicht.
61002010	Dat gëllt besonnesch fir déi, déi den onrenge Begierlechkeete vum Läif noginn an déi Autoritéit veruechten. Si si kéng an arrogant an hu keng Angscht, fir déi herrlech Engelen ze lästeren.
61002011	Mee Engelen, déi méi staark a méi mächteg wéi si sinn, bréngen emol kee frecht Uerteel géint si virun den Här.
61002012	Dës Mënsche sinn ewéi onverstänneg Déieren aus der Natur, déi dofir gemaach goufen, fir agefaangen an zerstéiert ze ginn. Si schwätze béis iwwert dat, wat si net verstinn, a kommen an hirer eegener Zerstéierung ëm.
61002013	Si kréien de Loun fir d’Ongerechtegkeet. Si mengen, en Dag voller Orgie wier e Pleséier. Si sinn en Hohn an eng Schan, well si hiren eegene Bedruch genéissen, wa si mat iech feieren.
61002014	Si sinn ëmmer op der Sich no Fraen, fir kënne friemzegoen, an halen net op ze sënnegen. Si féiere labil Mënschen ir. Si hunn hir Häerzer an der Rangstegkeet geüübt, dës verfluchte Kanner!
61002015	Si hunn de riichte Wee verlooss an hu sech irféiere gelooss, well si dem Wee vum Bilam, dem Jong vum Beor, nogaange sinn, deen de Loun vun der Ongerechtegkeet gär hat.
61002016	Hie gouf awer wéinst senger eegener Gesetzlosegkeet zurechtgewisen: E stomme Kéizeniesel hat jo mat enger mënschlecher Stëmm geschwat an hat esou de Prophéit vu senger Verrécktheet ofgehalen.
61002017	Dës Leit sinn ewéi Quellen ouni Waasser, wéi Wolleken, déi vun engem Stuerm gedriwwe ginn. Fir si ass déi déifsten Däischtert fir ëmmer bestëmmt ginn.
61002018	Andeems si eidel an opgeblose Rieden halen, lackele si mat physesche Begierlechkeeten a mat engem verduerwene Liewe Leit un, déi tatsächlech deenen entkomm sinn, déi am Iertum liewen.
61002019	Si verspriechen hinne Fräiheet, mee si si selwer dem Verdierfnes versklaavt. E Mënsch ass nämlech Sklav vun deem, wat hie beherrscht.
61002020	Wa si sech nees am Knascht vun der Welt verstrécken an dovunner iwwerwältegt ginn, nodeems si virun deem Knascht duerch d’Erkenntnes vun eisem Här a Retter, dem Jesus Christus, geflücht sinn, dann ass dee leschten Zoustand méi schlëmm fir si wéi deen éischten.
61002021	Et wier besser fir si gewiescht, wa si de Wee vun der Gerechtegkeet ni kannt hätten, wéi en erkannt ze hunn an duerno dem hellege Gebot, dat hinnen uvertraut gouf, de Réck ze dréien.
61002022	D’Spréchwuert ass an hirem Fall wouer: „Den Hond kënnt bei säin eegene Katz zeréck; eng Sau, déi gewäsch ass, wenzelt sech nees am Bulli.“
61003001	Léif Frënn, dat hei ass elo den zweete Bréif, deen ech iech schreiwen. An deenen zwee wëll ech äre gesonde Verstand unhand vun enger Erënnerung waakreg rëselen,
61003002	fir datt dir iech un déi Wierder, déi duerch d’helleg Prophéite virausgesot goufen, an un d’Gebot vun eisem Här a Retter, dat duerch eis Apostele vermëttelt gouf, erënnert.
61003003	Verstitt fir d’éischt dat hei: An de leschten Deeg komme Spottmécher, déi no hiren eegene Begierlechkeete liewen.
61003004	Si soen: „Wou bleift dat ‚Kommen‘, dat hie versprach hat? Zënter eis Virfuere gestuerwe sinn, ass alles esou bliwwen, wéi et säit dem Ufank vun der Schëpfung war.“
61003005	Absichtlech vergiesse si dat hei: Duerch d’Wuert vu Gott huet den Himmel viru laangem existéiert an d’Äerd gouf aus Waasser an duerch Waasser zesummegesat.
61003006	Duerch Waasser gouf d’Welt deemools zerstéiert, wéi si mat Waasser iwwerschwemmt gouf.
61003007	Mee den Himmel an d’Äerd, déi elo duerch dat nämmlecht Wuert verschount ginn, gi bis den Dag vum Geriicht an der Zerstéierung vu gottlose Mënsche fir d’Feier reservéiert.
61003008	Léif Frënn, vergiesst awer net dat hei: Fir den Här ass een Dag ewéi dausend Joer an dausend Joer sinn ewéi een Dag.
61003009	Den Här zéckt net, wat seng Verspriechen ugeet, esou wéi en etlech mengen, datt hien zécke géif. Neen, hien ass gedëlleg mat eis, well hien net wëllt, datt iergendeen zu Grond geet, mee datt jiddereen ëmkéiert.
61003010	Den Dag vum Här kënnt ewéi en Déif an der Nuecht. Op deem Dag verschwënnt den Himmel mat groussem Kaméidi. D’Elementer léise sech am Feier op. D’Äerd an alles, wat drop ass, gëtt verbrannt.
61003011	Alles gëtt op dës Manéier zerstéiert. Wat fir eng Zort Leit sollt dir dowéinst sinn? Dir sollt der sinn, déi en hellegt a frommt Liewe féieren,
61003012	andeems dir d’Komme vum Dag vu Gott erwaart a beschleunegt. Deen Dag ass de Grond, firwat den Himmel verbrannt an zerstéiert gëtt an d’Elementer sech a grousser Hëtzt opléisen.
61003013	Opgrond vu sengem Versprieche waarde mir awer op en neien Himmel an eng nei Äerd, an deenen d’Gerechtegkeet wunnt.
61003014	Dofir léif Frënn, well dir op dat alles waart, gitt iech drun, fir datt dir onbefleckt an tadellos a sengem Fridde virfonnt gitt.
61003015	Betruecht d’Gedold vun eisem Här als Rettung, geneesou wéi eise léiwe Brudder Paul iech dat geschriwwen huet opgrond vun der Wäisheet, déi him gi gouf.
61003016	Och an all sengen anere Bréiwer schwätzt hien dovunner. A senge Bréiwer ass munches schwéier ze verstoen. Ongeléiert a labil Leit verdréien dat alles, geneesou wéi si de Rescht vun der Schrëft fir hir eegen Zerstéierung verdréien.
61003017	Dofir léif Frënn, dir gouft virgewarnt! Gitt also uecht, fir datt dir net duerch de Feeler vun de Gesetzlosen irgeféiert gitt an esou vun ärer eegener Standhaftegkeet offaalt.
61003018	Wuesst an der Gnod an an der Kenntnes vun eisem Retter, dem Jesus Christus. Him sief d’Éier elo wéi och an all Éiwegkeet. Amen.
62001001	Mir verkënnegen iech dat, wat vun Ufank u war, wat mir héieren hunn, wat mir mat eisen eegenen Ae gesinn hunn, wat mir ugekuckt hunn a wat eis Hänn beréiert hunn: d’Wuert vum Liewen.
62001002	(D’Liewen ass erschéngen a mir hunn et gesinn. Mir bezeien et a verkënnegen iech dat éiwegt Liewen, dat mam Papp war a bei eis erschéngen ass.)
62001003	Dat, wat mir gesinn an héieren hunn, verkënnege mir iech, fir datt och dir Gemeinschaft mat eis hutt. Mir hu Gemeinschaft mam Papp a mat sengem Jong, dem Jesus Christus.
62001004	Mir schreiwen iech dat alles, fir datt är Freed vollstänneg ass.
62001005	Dat hei ass de Message, dee mir vun him héieren hunn an dee mir iech verkënnegen: Gott ass Liicht an an him gëtt et guer keng Däischtert.
62001006	Wa mir soen, mir hätte Gemeinschaft mat him, mee an der Däischtert liewen, da léie mir a maachen net dat, wat der Wourecht entsprécht.
62001007	Mee wa mir am Liicht liewen, esou wéi hien am Liicht ass, dann hu mir Gemeinschaft mateneen an d’Blutt vu sengem Jong, dem Jesus Christus, rengegt eis vun all Sënn.
62001008	Wa mir soen, mir hätte keng Sënn, da bedréie mir eis selwer an d’Wourecht ass net an eis.
62001009	Wa mir eis Sënnen zouginn, dann ass hien trei a gerecht: Hie verzeit eis d’Sënnen a rengegt eis vun all Ongerechtegkeet.
62001010	Wa mir soen, mir hätten net gesënnegt, da maache mir Gott zum Ligener a säi Wuert ass net an eis.
62002001	Meng Kanner, ech schreiwen iech dat alles, fir datt dir net sënnegt. Wann awer ee sënnegt, dann hu mir e Begleeder beim Papp: de Jesus Christus, de Gerechten.
62002002	Hien ass d’Boussaffer fir eis Sënnen, awer net nëmme fir eis Sënnen, mee och fir déi vun der ganzer Welt.
62002003	Heirun erkenne mir, datt mir hie kennen: wa mir seng Geboter anhalen.
62002004	Wie seet: „Ech kennen hien“, mee seng Geboter net anhält, deen ass e Ligener an d’Wourecht ass net an him.
62002005	Wann awer ee säi Wuert anhält, dann ass d’Léift vu Gott sécherlech an him vollstänneg ginn. Da wësse mir, datt mir an him sinn.
62002006	Wie behaapt, datt hien an him bleift, dee muss genee dee Wee goen, deen hie gaangen ass.
62002007	Geschwëster, ech schreiwen iech keen neit Gebot, mee en aalt Gebot, dat dir vun Ufank un hat. Dëst aalt Gebot ass d’Wuert, dat dir vun Ufank un héieren hutt.
62002008	Anerersäits schreiwen ech iech en neit Gebot, dat an him an och an iech Wierklechkeet ass, well d’Däischtert vergeet an dat richtegt Liicht scho schéngt.
62002009	Wie seet: „Ech sinn am Liicht“, mee säi Brudder haasst, deen ass nach ëmmer an der Däischtert.
62002010	Wie säi Brudder gär huet, bleift am Liicht an an him gëtt et kee Grond ze falen.
62002011	Mee wie säi Brudder haasst, deen ass an der Däischtert a lieft an der Däischtert. Hie weess och net, wou hien higeet, well d’Däischtert seng Ae blann gemaach huet.
62002012	Ech schreiwen iech, Kanner, well är Sënnen iech wéinst sengem Numm verzie gi sinn.
62002013	Ech schreiwen iech, Pappen, well dir deen erkannt hutt, dee vun Ufank un ass. Ech schreiwen iech, jonk Männer, well dir de Béisen iwwerwonnen hutt. Ech schreiwen iech, Kanner, well dir de Papp erkannt hutt.
62002014	Ech hunn iech geschriwwen, Pappen, well dir deen erkannt hutt, dee vun Ufank un ass. Ech hunn iech geschriwwen, jonk Männer, well dir staark sidd an d’Wuert vu Gott an iech bleift an dir de Béisen iwwerwonnen hutt.
62002015	Hutt net d’Welt gär an och net all dat, wat an der Welt ass. Wann e Mënsch d’Welt gär huet, ass d’Léift vum Papp net an him.
62002016	Alles, wat an der Welt ass – d’ Begierlechkeet vum Kierper, d’Begierlechkeet vun den Aen an d’Bretzen iwwert säi Liewen – ass nämlech net vum Papp, mee vun der Welt.
62002017	D’Welt mat hire Begierlechkeete vergeet, mee wien de Wëlle vu Gott mécht, dee bleift fir éiweg.
62002018	Kanner, déi lescht Stonn huet geschloen! Esou wéi dir héieren hutt, datt den Antichrëscht kënnt, esou sinn och elo schonns vill Antichrëschte komm. Dorunner erkenne mir, datt et déi lescht Stonn ass.
62002019	Si si vun eis ausgaangen, mee si ware keng vun eis. Wa si nämlech vun eis gewiescht wieren, wiere si bei eis bliwwen; mee si si fortgaangen, fir bloussgestallt ze ginn, well si net alleguer vun eis sinn.
62002020	Dir awer hutt eng Salbung vum Hellege kritt an dir kennt alles.
62002021	Ech hunn iech net geschriwwen, well dir d’Wourecht net kennt, mee well dir se kennt. Dir wësst, datt aus der Wourecht keng Lige kënnt.
62002022	Ass net deen e Ligener, dee leegent, datt de Jesus de Christus ass? Deen, deen de Papp an de Jong leegent, ass en Antichrëscht.
62002023	Jiddereen, deen de Jong verleegent, huet och de Papp net. Deen, deen de Jong unerkennt, huet och de Papp.
62002024	Wat iech elo ugeet, soll dat an iech bleiwen, wat dir vun Ufank un héieren hutt. Wann dat, wat dir vun Ufank un héieren hutt, an iech bleift, da bleift och dir am Jong an am Papp.
62002025	Dat hei ass d’Verspriechen, dat hien eis ginn huet: d’éiwegt Liewen.
62002026	Ech hunn iech dat alles iwwert déi, déi iech wëllen irféieren, geschriwwen.
62002027	Wat iech elo ugeet, bleift d’Salbung, déi dir vun him kritt hutt, an iech. Dir sidd et och net néideg, datt een iech léiert, well déi nämmlecht Salbung léiert iech alles. Si ass d’Wourecht a keng Ligen. Bleift dir an him, grad ewéi d’Salbung iech et geléiert huet.
62002028	An elo, Kanner, bleift an him, fir datt mir an deem Moment, an deem hien erschéngt, Zouversiicht kënnen hunn an eis esou net virun him schumme mussen, wann hie kënnt.
62002029	Wann dir wësst, datt hie gerecht ass, da wësst dir och, datt jiddereen, dee mécht, wat der Gerechtegkeet entsprécht, aus him gebuer ass.
62003001	Kuckt, wat fir eng grouss Léift de Papp eis geschenkt huet: Mir gi Kanner vu Gott genannt! Dofir kennt d’Welt eis net, well si hien net erkannt huet.
62003002	Léif Frënn, mir sinn elo Kanner vu Gott a mir kruten nach net gewisen, wat mir an Zukunft sinn. Mir wëssen awer, datt mir esou sinn ewéi hien, wann hien erschéngt, well mir hien esou gesinn, wéi hien ass.
62003003	Jiddereen, deen dës Hoffnung op hien huet, rengegt sech selwer, esou wéi och hie reng ass.
62003004	Jiddereen, dee sënnegt, brécht d’Gesetz. Sënn ass Gesetzlosegkeet.
62003005	Dir wësst, datt hien erschéngen ass, fir eis Sënnen ewechzehuelen. An him gëtt et keng Sënn.
62003006	Jiddereen, deen an him bleift, sënnegt net. Deen, dee sënnegt, huet hie weder gesinn nach erkannt.
62003007	Kanner, loosst iech vu kengem irféieren. Deen, dee mécht, wat der Gerechtegkeet entsprécht, ass gerecht, geneesou wéi hie gerecht ass.
62003008	Deen, dee sënnegt, ass vum Däiwel, well den Däiwel vun Ufank u gesënnegt huet. Dowéinst ass de Jong vu Gott erschéngen, fir datt hien dem Däiwel seng Wierker zerstéiert.
62003009	Deen, deen aus Gott gebuer ass, sënnegt net, well säi Som an him bleift. Hie kann net sënnegen, well hien aus Gott gebuer ass.
62003010	Esou kënnen d’Kanner vu Gott an d’Kanner vum Däiwel erkannt ginn: Wien net mécht, wat der Gerechtegkeet entsprécht, ass net vu Gott, nach ass dee vu Gott, dee säi Brudder net gär huet.
62003011	Dat hei ass nämlech de Message, deen dir vun Ufank un héieren hutt: Mir sollen een deen anere gär hunn
62003012	an et net esou maachen ewéi de Kain. Hie war e Kand vum Béisen an huet säi Brudder ëmbruecht. Firwat huet hien en ëmbruecht? Ma well seng Dote béis waren, während sengem Brudder seng gerecht waren.
62003013	Meng Geschwëster, wonnert iech net, wann d’Welt iech haasst.
62003014	Mir wëssen, datt mir vum Doud an d’Liewen eriwwergaange sinn, well mir d’Geschwëster gär hunn. Wien de Brudder net gär huet, bleift am Doud.
62003015	Jiddereen, dee säi Brudder haasst, ass e Mäerder an dir wësst, datt a kengem Mäerder éiwegt Liewe bestoe kann.
62003016	Heirun erkenne mir d’Léift: datt hie säi Liewe fir eis hierginn huet. Esou sollen och mir eist Liewe fir d’Geschwëster hierginn.
62003017	Wann ee weltleche Besëtz huet a gesäit, datt säi Brudder eppes brauch, an him säin Häerz verschléisst, wéi kann d’Léift vu Gott dann an him sinn?
62003018	Meng Kanner, loosst eis net een deen anere mat Wierder oder mat Geschwätz gär hunn, mee mat Dot a Wourecht.
62003019	Heirun erkenne mir, datt mir aus der Wourecht sinn, an esou kënne mir eist Gewësse virun him vergewësseren:
62003020	Wann eist Gewëssen eis veruerteelt, dann ass Gott méi grouss wéi eist Gewëssen, an hien ass deen, deen alles weess.
62003021	Léif Geschwëster, wann eist Gewëssen eis net veruerteelt, dann hu mir Zouversiicht viru Gott,
62003022	an egal ëm wat mir hie froen, dat kréie mir vun him, well mir seng Geboter anhalen an dat maachen, wat him gefält.
62003023	Dat hei ass säi Gebot: Mir sollen un den Numm vu sengem Jong, dem Jesus Christus, gleewen an een deen anere gär hunn, esou wéi hien eis et befuel huet.
62003024	Wie seng Geboter anhält, bleift an him an hien an him. Heirun erkenne mir, datt hien an eis bleift: duerch de Geescht, deen hien eis ginn huet.
62004001	Léif Geschwëster, gleeft net all Geescht, mee préift d’Geeschter, ob se vu Gott sinn. Et sinn nämlech vill falsch Prophéite schonn an d’Welt erausgaangen.
62004002	Heirun erkennt dir de Geescht vu Gott: All Geescht, deen unerkennt, datt de Jesus Christus als Mënsch komm ass, ass vu Gott
62004003	an all Geescht, deen net bekennt, datt de Jesus Christus als Mënsch komm ass, ass net vu Gott. Dat ass de Geescht vum Antichrëscht. Dir hutt héieren, datt e komme soll, an en ass schonn an der Welt.
62004004	Kanner, dir sidd vu Gott an dir hutt d’falsch Prophéiten iwwerwonnen, well deen, deen an iech ass, ass méi staark wéi deen, deen an der Welt ass.
62004005	Si sinn aus der Welt. Dofir schwätze si wéi d’Welt an d’Welt lauschtert op si.
62004006	Mee mir si vu Gott. Deen, dee Gott kennt, lauschtert op eis; deen, deen net vu Gott ass, lauschtert net op eis. Dorunner erkenne mir de Geescht vun der Wourecht an de Geescht vum Iertum.
62004007	Léif Geschwëster, loosst eis een deen anere gär hunn, well d’Léift vu Gott kënnt. Jiddereen, dee Léift huet, ass aus Gott gebuer a kennt Gott.
62004008	Wie keng Léift huet, kennt Gott net, well Gott Léift ass.
62004009	Esou ass d’Léift vu Gott ënnert eis gewise ginn: Gott huet säin eenzege Jong an d’Welt geschéckt, fir datt mir duerch hie liewe kënnen.
62004010	Dat hei ass d’Léift: net datt mir Gott gär haten, mee datt hien eis gär hat a säi Jong als Affer geschéckt huet, fir fir eis Sënnen ze béissen.
62004011	Léif Geschwëster, wa Gott eis op dës Manéier gär hat, da solle mir och een deen anere gär hunn.
62004012	Et huet nach ni ee Gott gesinn. Wa mir een deen anere gär hunn, bleift Gott an eis a seng Léift ass an eis vervollstännegt ginn.
62004013	Esou wësse mir, datt mir an him bleiwen an hien an eis: Hien huet eis vu sengem Geescht ginn.
62004014	Mir hu gesinn a mir bezeien, datt de Papp de Jong als Retter vun der Welt geschéckt huet.
62004015	Wie bekennt, datt de Jesus de Jong vu Gott ass, an deem bleift Gott an hien a Gott.
62004016	Mir hunn d’Léift, déi Gott fir eis huet, erkannt a mir vertrauen drop. Gott ass Léift, an deen, deen an der Léift bleift, bleift a Gott a Gott an him.
62004017	Esou gouf d’Léift ënnert eis vervollstännegt: Mir sinn esou wéi hien an dëser Welt an esou kënne mir um Dag vum Geriicht zouversiichtlech sinn.
62004018	An der Léift gëtt et keng Angscht. Vollkomme Léift verdreift d’Angscht, well Angscht mat Bestrofung ze dinn huet. Mee wien Angscht huet, gouf net duerch d’Léift vervollstännegt.
62004019	Mir hunn hie gär, well hien eis fir d’éischt gär hat.
62004020	Wie seet, datt hie Gott gär hätt, mee säi Brudder haasst, ass e Ligener. Wéi kann nämlech een, dee säi Brudder net gär huet, deen hie gesäit, Gott gär hunn, deen hien net gesäit?
62004021	Dëst Gebot hu mir vun him: Wie Gott gär huet, soll och säi Brudder gär hunn.
62005001	Jiddereen, dee gleeft, datt de Jesus de Christus ass, ass aus Gott gebuer. Jiddereen, deen de Papp gär huet, huet och dee gär, deen aus him gebuer gouf.
62005002	Esou erkenne mir, datt mir d’Kanner vu Gott gär hunn: wa mir Gott gär hunn a seng Geboter anhalen.
62005003	Dat hei ass nämlech d’Léift fir Gott: Mir hale seng Geboter an a seng Geboter si keng Laascht.
62005004	Deen, deen aus Gott gebuer ass, iwwerwënnt nämlech d’Welt. Dat hei ass d’Victoire, déi d’Welt iwwerwonnen huet: eise Glawen.
62005005	Wien ass deen, deen d’Welt iwwerwënnt? Deen, dee gleeft, datt de Jesus de Jong vu Gott ass.
62005006	Hie war deen, deen duerch Waasser a Blutt koum: de Jesus Christus. Hie koum net eleng duerch Waasser, mee duerch Waasser a Blutt. De Geescht bezeit dat, well de Geescht d’Wourecht ass.
62005007	Et sinn der nämlech dräi, déi bezeien:
62005008	de Geescht, d’Waasser an d’Blutt, an déi dräi si sech eens.
62005009	Wa mir dem Mënsch seng Ausso unhuelen, dann ass d’Ausso vu Gott ëmsou méi wäertvoll, well déi d’Ausso vu Gott ass, déi hien iwwert säi Jong gemaach huet.
62005010	Wien dem Jong vu Gott vertraut, dréit d’Ausso a sech selwer. Wie Gott net gleeft, mécht hien zum Ligener, well hien der Ausso, déi Gott iwwert säi Jong gemaach huet, net gegleeft huet.
62005011	Dat hei ass d’Ausso: Gott huet eis éiwegt Liewe ginn an dëst Liewen ass a sengem Jong.
62005012	Wien de Jong huet, huet d’Liewen; wien de Jong vu Gott net huet, huet d’Liewen net.
62005013	Ech schreiwen iech, déi dir un de Numm vum Jong vu Gott gleeft, dat alles, fir datt dir wësst, datt dir éiwegt Liewen hutt an datt dir un den Numm vum Jong vu Gott gleeft.
62005014	Dat hei ass d’Zouversiicht, déi mir an hien hunn: Wa mir fir eppes froen, wat sengem Wëllen entsprécht, da lauschtert hien op eis.
62005015	Wa mir wëssen, datt hien op eis lauschtert, da wësse mir, datt mir hunn, egal ëm wat mir hie gefrot hunn.
62005016	Wann ee säi Brudder eng Sënn begoe gesäit, déi awer net zum Doud féiert, da soll hie bieden. Gott gëtt deem Liewen, deem seng Sënn net zum Doud féiert. Et gëtt eng Sënn, déi zum Doud féiert, an ech soen net, datt hie fir déi biede soll.
62005017	All Ongerechtegkeet ass Sënn, mee et gëtt och eng Sënn, déi net zum Doud féiert.
62005018	Mir wëssen, datt keen, deen aus Gott gebuer ass, sënnegt. Mee Gott behitt deen, deen aus him gebuer gouf, an de Béise kann him näischt zu Leeds doen.
62005019	Mir wëssen, datt mir vu Gott sinn an datt d’ganz Welt dem Béisen ënnerdoen ass.
62005020	Mir wëssen awer och, datt de Jong vu Gott komm ass an datt hien eis Verstand ginn huet, fir datt mir de wahrhaftege Gott erkenne kënnen. Mir sinn am wahrhaftege Gott, a sengem Jong, dem Jesus Christus. Hien ass de wahrhaftege Gott an d’éiwegt Liewen.
62005021	Kanner, hitt iech viru Gëtzen! Amen.
63001001	Vum Eelsten un déi auserwielte Meeschtesch an hir Kanner, déi ech wéinst der Wourecht gär hunn, an net nëmmen ech, mee och déi, déi d’Wourecht erkannt hunn,
63001002	wéinst der Wourecht, déi an eis bleift an éiweg mat eis ass.
63001003	Gnod, Baarmhäerzegkeet a Fridde vu Gott, dem Papp, a vum Här Jesus Christus, dem Jong vum Papp, solle mat eis si wéinst der Wourecht an der Léift.
63001004	Ech hu mech immens gefreet, datt ech der ënnert denge Kanner fonnt hunn, déi an der Wourecht liewen, esou wéi mir et vum Papp befuel kruten.
63001005	Meeschtesch, ech bieden dech elo (et ass jo net, wéi wann ech en neit Gebot géif schreiwen, mee dat, wat mir vun Ufank un haten), datt mir een deen anere gär hunn.
63001006	Dat hei ass d’Léift: datt mir no senge Geboter liewen. Dat ass d’Gebot, esou wéi dir et vun Ufank un héieren hutt, datt dir doranner liewe sollt.
63001007	Et si vill Verféierer an d’Welt erausgaangen, déi net bekennen, datt de Jesus Christus am Kierper komm ass. Esou een ass e Schwindler an en Antichrëscht.
63001008	Gitt op iech uecht, datt mir net dat verléieren, fir dat mir geschafft hunn, mee datt mir de ganze Loun kréien.
63001009	Jiddereen, deen d’Gebot iwwertrëtt an net an der Léier vu Christus bleift, huet Gott net; wien an der Léier vu Christus bleift, huet souwuel de Papp wéi och de Jong.
63001010	Sollt iergendee bei iech kommen an dës Léier net bréngen, da loosst hien net an d’Haus a sot him net emol Moien.
63001011	Wien hie begréisst, hëlt nämlech u senge béisen Doten deel.
63001012	Ech hätt iech nach vill ze schreiwen, ma ech wollt et net mat Papyrus an Tënt maachen. Amplaz dovun hoffen ech, bei iech ze kommen a perséinlech mat iech ze schwätzen, fir datt eis Freed vollkomme ka sinn.
63001013	D’Kanner vun denger auserwielte Schwëster gréissen dech. Amen.
64001001	Vum Eelsten un de Gaius, deen ech oprichteg wéinst der Wourecht gär hunn.
64001002	Léiwe Brudder, ech bieden, datt et dir an allem gutt geet an datt s du bei gudder Gesondheet bass, geneesou wéi et denger Séil gutt geet.
64001003	Ech hu mech nämlech immens doriwwer gefreet, wéi Bridder koumen an iwwert d’Wourecht, déi an dir ass, ausgesot hunn. Si hu verzielt, wéi s du an der Wourecht liefs.
64001004	Et war mir och eng immens grouss Freed, fir ze héieren, datt meng Kanner an der Wourecht liewen.
64001005	Léiwe Brudder, dat, wat s du méchs, méchs du trei fir d’Bridder a fir Friemer.
64001006	Si hu virun der Gemeinschaft iwwert deng Léift ausgesot. Du dees gutt drun, si esou fir hir Weiderrees auszestafféieren, wéi et Gott wierdeg ass.
64001007	Si sinn nämlech wéinst sengem Numm ausgezunn, ouni eppes vun Ongleewegen unzehuelen.
64001008	Dowéinst solle mir esou Leit bei eis ophuelen, fir datt mir Mataarbechter fir d’Wourecht ginn.
64001009	Ech hunn der Gemeinschaft geschriwwen, mee den Diotrephes, deen ënnert hinnen ëmmer den Éischte wëllt sinn, hëlt eis net un.
64001010	Dofir, falls ech komme sollt, bréngen ech alles, wat hie mécht, zur Sprooch: Hie stëppelt mat béise Wierder géint eis an hie gëtt sech domat nach net zefridden; hien hëlt och nach d’Bridder net bei sech op a verbitt et deenen och nach, déi et wéilte maachen, andeems hie si aus der Gemeinschaft erausgehäit.
64001011	Léiwe Brudder, imitéier net dat Béist, mee dat Gutt. Wie Guddes deet, ass vu Gott; wie Béises deet, huet Gott net erkannt.
64001012	Jidderee seet gutt iwwert den Demetrius aus, esouguer d’Wourecht selwer. Och mir bezeien dat an dir wësst, datt eis Ausso wouer ass.
64001013	Ech hunn dir nach vill ze schreiwen, mee ech wëll dir léiwer net mat Tënt a Stëft schreiwen.
64001014	Ech hoffen, datt ech dech geschwënn ze gesi kréien an datt mir ënnert véier Ae schwätze kënnen. Fridde sief mat dir! D’Frënn gréissen dech. Gréiss och all Frënd perséinlech.
65001001	Vum Judas, deen en Dénger vum Jesus, dem Messias, an de Brudder vum Jacques ass. Un déi, déi beruff sinn an déi vu Gott, dem Papp, gehellegt gi sinn a fir de Jesus, de Messias, versuergt ginn.
65001002	Erbaarmen, Fridden a Léift sollt dir am Iwwerfloss kréien.
65001003	Léif Frënn, ech war äifreg am Gaang, fir iech iwwert eis gemeinsam Rettung ze schreiwen, an hunn et dobäi fir néideg gehalen, fir iech ze schreiwen an iech opzefuerderen, fir de Glawen ze kämpfen, deen ee fir alle Mol den Hellegen iwwerliwwert gouf.
65001004	Et hu sech nämlech verschidde Männer onbemierkt ageschlach, déi schonn zënter laangem fir dëst Geriicht bestëmmt sinn. Si si gottlos, well si d’Gnod vun eisem Gott an e verduerwent Liewe verwandelen an den eenzege Meeschter, Gott, an eisen Här, de Messias Jesus, verleegnen.
65001005	Obwuel dir dat alles scho virdru wousst, wëll ech iech drun erënneren, datt den Här, nodeems hien d’Vollek aus Ägypte gerett hat, duerno déi zerstéiert huet, déi net gegleeft hunn.
65001006	D’ Engelen, déi hiren Herrschaftsberäich net respektéiert hunn, mee hir eege Wunnecht verlooss hunn, huet hien an der Däischtert an éiweg Kette geluecht, fir si do fir d’Geriicht vum groussen Dag ze versuergen.
65001007	Esou war et fir Sodom a Gomorra an d’Nopeschstied: Déi sinn op eng ähnlech Manéier ewéi si e Beispill ginn. Si erliewen elo d’Strof vum éiwege Feier, well si onerlaabte Sex haten an op der Sich no frieme Wiese waren.
65001008	Geneesou sinn dës Männer Dreemer, déi de Läif onreng maachen, Autoritéit verwerfen an déi herrlech Engele lästeren.
65001009	Esouguer den Äerzengel Michael huet sech net getraut, fir den Däiwel ze veruerteelen an ze lästeren, wéi hie mat him iwwert dem Moses seng Läich gediedegt an diskutéiert huet, mee hie sot: „Den Här soll dech bestrofen!“
65001010	Mee dës Männer lästeren iwwert alles, wat si net verstinn. Si ginn duerch dat zu Grond, wat si instinktiv wéi domm Déiere verstinn.
65001011	Wéi schrecklech ass et fir si, well si de Wee vum Kain gaange sinn a sech fir Suen op den Iertum vum Bilam gestierzt hunn an esou an der Rebellioun vum Korach stierwen.
65001012	Dës Männer si wéi geféierlech Riffer op äre Gemeinschaftsiessen. Si feieren zesumme mat iech, mee hu keng Skrupelen, fir nëmmen no sech selwer ze kucken. Si sinn ewéi Wolleken ouni Waasser, déi vum Wand fortgedriwwe ginn; ewéi Beem, déi am spéiden Hierscht keng Friichten droen an erausgerappt ginn. Dofir stierwe si zweemol.
65001013	Si sinn ewéi wëll Welle vum Mier, déi hir eege Schan ewéi Schaum eropspullen; ewéi Stären, déi sech net un hir Bunn halen, fir déi déi däischterst Däischtert fir ëmmer reservéiert ginn ass.
65001014	Vun deenen huet och den Henoch, deen de siwenten nom Adam war, prophezeit: „Kuck! Den Här kënnt mat Zéngdausende vu sengen Hellegen,
65001015	fir iwwert jidderee Geriicht ze halen a fir déi Gottlos wéinst hire gottlosen Doten ze bestrofen, déi si gemaach hunn, a wéinst all den haarde Wierder, déi déi gottlos Sënner géint hie gesot hunn.“
65001016	Dës Männer sinn der, déi knouteren, déi kloen an déi fir hir eege Leidenschafte liewen. Hir Mënner halen opgeblose Rieden a si blimmelen de Leit fir hir eegen Zwecker.
65001017	Léif Frënn, erënnert iech un dat, wat d’ Apostele vun eisem Här Jesus, dem Messias, gesot hunn.
65001018	Déi soten zu iech: „Um Enn vun der Zäit ginn et Leit, déi de Geck maachen an déi fir hir eege gottlos Leidenschafte liewen.“
65001019	Dës Männer verursaachen Trennungen, sinn ierdesch gesënnt an hunn de Geescht net.
65001020	Dir awer, léif Frënn, andeems dir op ären hellegste Glawe baut an duerch den hellege Geescht biet,
65001021	erhaalt iech esou an der Léift vu Gott, während dir op d’Baarmhäerzegkeet vun eisem Här Jesus, dem Messias, waart, déi éiwegt Liewe bréngt.
65001022	Hutt Erbaarme mat munche Leit a gebraucht dofir Ënnerscheedungsverméigen.
65001023	Rett anerer mat Angscht, andeems dir si aus dem Feier erauszitt, woubäi dir d’Kleed haasse sollt, dat vum Kierper onreng gemaach gouf.
65001024	Deem, deen iech vum Falen ofhale kann an deen iech tadellos mat grousser Freed viru senger herrlecher Präsenz triede loosse kann,
65001025	deem eenzege weise Gott, eisem Retter, sief Herrlechkeet a Majestéit, Muecht an Autoritéit elo wéi och an all Éiwegkeet. Amen.
66001001	Dat hei ass d’Offenbarung vum Jesus Christus, déi Gott him ginn huet, fir sengen Dénger ze weisen, wat geschwë geschéie muss. Hien huet d’Offenbarung duerch säin Engel verkënnegt, deen hie bei säin Dénger Jean geschéckt huet.
66001002	De Jean huet iwwert alles ausgesot, wat hie gesinn huet: iwwert d’Wuert vu Gott an d’Ausso iwwert de Jesus Christus.
66001003	Geseent ass deen, deen dës prophéitesch Wierder liest an op se lauschtert. Geseent ass deen, deen anhält, wat dra geschriwwe steet. Déi festgeluechten Zäit ass nämlech nobäi!
66001004	Vum Jean un déi siwe Gemeinschaften, déi a Klengasien sinn: Gnod sief mat iech a Fridde vun deem, deen ass, dee war an dee kënnt, a vun de siwe Geeschter, déi viru sengem Troun sinn.
66001005	Gnod sief mat iech a Fridde vum Jesus Christus, dem treien Zeien, dem Éischtgebuerene vun den Doudegen an dem Herrscher iwwert d’Kinneken op der Äerd. Deem, deen eis gär huet, deen eis duerch säin eegent Blutt vun eise Sënne reng gewäsch huet
66001006	an deen eis zu engem Kinnekräich gemaach huet, Priister fir säi Gott a Papp, deem sief Herrlechkeet a Muecht fir ëmmer an éiweg. Amen.
66001007	Kuck! Hie kënnt mat de Wolleken! All A gesäit hien dann, och déi, déi hien duerchbuert hunn. All d’Stämm vun der Welt traueren da wéinst senger. Dat ass ganz gewëss!
66001008	„Ech sinn den Alpha an den Omega“, seet Gott, den Här, „ech sinn deen, deen ass, dee war an dee kënnt: den Allmächtegen.“
66001009	Ech, de Jean, äre Brudder a Partner am Leed, am Kinnekräich an an der Ausdauer, déi mir wéinst dem Jesus Christus hunn, war op der Insel, déi Patmos heescht, wéinst dem Wuert vu Gott an der Ausso iwwert de Jesus Christus.
66001010	Um Dag vum Här gouf ech vum Geescht ergraff. Hannert mir hunn ech eng haart Stëmm wéi e Schofar héieren,
66001011	déi sot: „Ech sinn den Alpha an den Omega, den Éischten an de Leschten. Schreif dat, wat s du gesäis, op e Schrëftrullo a schéck en un déi siwe Gemeinschaften a Klengasien: un Ephesos, Smyrna, Pergamon, Thyatira, Sardis, Philadelphia an u Laodizea.“
66001012	Ech hu mech ëmgedréit, fir d’Stëmm ze gesinn, déi mat mir geschwat huet. Wéi ech dat gemaach hunn, hunn ech siwe gëlle Liichtere gesinn.
66001013	Matzen ënnert de siwe Liichtere war een ewéi de Jong vum Mënsch, deen e Kleed bis un d’Féiss unhat an e gëllene Rimm ëm seng Broscht.
66001014	D’Hoer op sengem Kapp ware wäiss ewéi Woll, wäiss ewéi de Schnéi a seng Ae waren ewéi eng Feierflam.
66001015	Seng Féiss waren ewéi poléiert Bronze, déi am Uewe glousen. Seng Stëmm war ewéi d’Dausche vu Waassermassen.
66001016	Hien hat siwe Stären a senger rietser Hand. Aus sengem Mond koum en zweeschneidegt Schwäert. Säi Gesiicht war ewéi d’Sonn, wa si am stäerkste liicht.
66001017	Wéi ech hie gesinn hunn, sinn ech him ewéi en Doudege virun d’Féiss gefall. Hien huet seng riets Hand op mech geluecht a sot zu mir: „Hief keng Angscht! Ech sinn den Éischten an de Leschten,
66001018	de Liewegen. Ech war dout, mee kuck, elo liewen ech fir ëmmer an éiweg. Amen. Ech hunn d’Schlëssele vum Doud a vum Hades.
66001019	Schreif dat op, wat s du gesinn hues, dat, wat ass a wat nach duerno geschitt.
66001020	Dat hei ass déi mysteriéis Bedeitung vun de siwe Stären, déi s du a menger rietser Hand gesinn hues, a vun de siwe gëlle Liichteren: Déi siwe Stäre sinn Engele vun de siwe Gemeinschaften an déi siwe Liichteren, déi s du gesinn hues, sinn déi siwe Gemeinschaften.
66002001	Schreif dat hei un den Engel vun der Gemeinschaft zu Ephesos: Deen, deen déi siwe Stären a senger rietser Hand hält an dee matzen ënnert de siwe gëlle Liichtere geet, seet dat hei:
66002002	Ech kennen deng Doten, deng Aarbecht an deng Ausdauer. Ech weess, datt s du déi net erdroe kanns, déi béis sinn. Du hues déijéineg, déi sech Apostelen nennen, mee keng sinn, gepréift an hues erausfonnt, datt si Ligener sinn.
66002003	Du hues Ausdauer an hues wéinst mengem Numm vill erdroen, ouni midd ze ginn.
66002004	Ech werfen dir dat hei awer vir: Du hues deng éischt Léift verlooss!
66002005	Erënner dech drun, aus wéi enger Héicht s du gefall bass a kéier ëm. Maach déi Doten, déi s du am Ufank gemaach hues. Soss kommen ech séier bei dech an huelen däi Liichter vu senger Plaz ewech, et sief dann, du kéiers ëm.
66002006	Dat hei schwätzt awer fir dech: Du haass den Nikolaitaner hir Doten; Doten, déi och ech haassen.
66002007	Wien Oueren huet, soll op dat lauschteren, wat de Geescht zu de Gemeinschaften ze soen huet. Wie gewënnt, deem ginn ech vum Bam vum Liewen z’iessen, dee matzen am Paradäis vu Gott steet.
66002008	Schreif dat hei un den Engel vun der Gemeinschaft zu Smyrna: Den Éischten an de Leschten, deen dout war an elo lieft, seet dat hei:
66002009	Ech kennen deng Doten, däi Leed an däin Aarmut (an dach bass du räich) an ech kennen d’Lästerungen, déi vun deene kommen, déi sech Judden nennen, mee keng sinn. Si sinn nämlech aus der Synagog vum Satan.
66002010	Hief keng Angscht virun deem, wat s du erleide wäerts. Den Däiwel wäert muncheree vun iech an de Prisong geheien, fir datt dir gepréift gitt. Zéng Deeg laang wäert dir leiden. Sief trei bis an den Doud an da ginn ech dir d’Kroun vum Liewen.
66002011	Wien Oueren huet, soll op dat lauschteren, wat de Geescht zu de Gemeinschaften ze soen huet. Wie gewënnt, deem kann den zweeten Doud näischt undoen.
66002012	Schreif dat hei un den Engel vun der Gemeinschaft zu Pergamon: Deen, deen dat schaarft zweeschneidegt Schwäert huet, seet dat hei:
66002013	Ech weess, wat s du méchs a wou s du wunns, nämlech do, wou dem Satan säin Troun ass. Ma dach häls du u mengem Numm fest a verleegens meng Trei net, esouguer net zu der Zäit vum Antipas, mengem treien Zeien, dee bei iech ëmbruecht gouf op där Plaz, wou de Satan wunnt.
66002014	Ech werfen dir awer Verschiddenes vir: Bei dir ginn et Leit, déi sech un d’Léier vum Bilam halen. De Bilam hat jo de Balak geléiert, fir d’Israeliten dozou ze verféieren, dat z’iessen, wat de Gëtze geaffert gouf, an onerlaabte Sex ze hunn.
66002015	Geneesou ginn et Leit bei dir, déi sech un d’Léier vun den Nikolaitaner halen.
66002016	Kéier dofir ëm! Wann net, kommen ech séier bei dech a féiere mam Schwäert aus mengem Mond Krich géint si.
66002017	Wien Oueren huet, soll op dat lauschteren, wat de Geescht zu de Gemeinschaften ze soen huet. Wie gewënnt, deem ginn ech vum verstoppte Manna z’iessen. Ech ginn him och e wäisse Steen an am Stee steet en neien Numm geschriwwen, dee kee kennt, ausser deem, deen e kritt.
66002018	Schreif dat hei un den Engel vun der Gemeinschaft zu Thyatira: De Jong vu Gott, deem seng Aen ewéi Feierflamen a seng Féiss ewéi poléiert Bronze sinn, seet dat hei:
66002019	Ech kennen deng Doten, deng Léift, deng Trei, däin Déngscht an deng Ausdauer. Ech weess och, datt s du elo méi Dote méchs ewéi am Ufank.
66002020	An awer werfen ech dir dat hei vir: Du léis d’Isebel, déi Fra, déi sech eng Prophéitin nennt, gewäerden. Si léiert a verféiert meng Dénger dozou, onerlaabte Sex ze hunn an dat z’iessen, wat de Gëtze geaffert gouf.
66002021	Ech hunn hir Zäit ginn, fir ëmzekéieren, mee si wëllt net vum onerlaabte Sex ofloossen.
66002022	Kuck! Ech geheie si op e Krankebett. Déi, déi zesumme mat hir friemginn, geheien ech a grouss Nout, ausser si kéieren ëm vun hiren Doten.
66002023	Ech bréngen hir Kanner ëm. Da wëssen d’Gemeinschaften, datt ech dee sinn, deen d’Gedanken an d’Gefiller préift. All eenzele vun iech behandelen ech opgrond vun deem, wat hie gemaach huet.
66002024	Dem Rescht vun iech, déi dir zu Thyatira sidd, déi net un dëser Léier festhalen an déi net déi sougenannten déif Geheimnisser vum Satan kannt hunn, leeën ech keng aner Laascht op.
66002025	Haalt un deem fest, wat dir hutt, bis ech kommen.
66002026	Wie gewënnt a meng Wierker bis un d’Enn mécht, deem ginn ech Autoritéit iwwert d’Natiounen.
66002027	Hie regéiert si da mat engem eisene Staf, esou wéi den Aulebäcker säi Geschir a kleng Stécker brécht an esou wéi ech och Autoritéit vu mengem Papp krut.
66002028	Ech ginn him de Mueresstär.
66002029	Wien Oueren huet, soll op dat lauschteren, wat de Geescht zu de Gemeinschaften ze soen huet.
66003001	Schreif dat hei un den Engel vun der Gemeinschaft zu Sardis: Deen, deen déi siwe Geeschter vu Gott an déi siwe Stären huet, seet dat hei: Ech kennen deng Doten. Du hues de Ruff, datt s du lieweg bass, mee du bass dout.
66003002	Gëff waakreg a stäerk dat, wat bleift a wat gläich ewechgehäit gëtt. Ech hunn nämlech gemierkt, datt deng Dote viru Gott net komplett sinn.
66003003	Erënner dech also un dat, wat s du kritt an héieren hues. Hal et an a kéier ëm! Wann s du net waakreg gëss, kommen ech wéi en Déif an du weess net, zu wéi enger Stonn ech bei dech kommen.
66003004	Du hues awer e puer Leit zu Sardis, déi hir Kleeder net besabbelt hunn. Si wäerte mat mir a wäisse Kleeder liewen, well si wierdeg sinn.
66003005	Wie gewënnt, gëtt a wäiss gekleet. Säin Numm läschen ech ni aus dem Buch vum Liewen aus. Ech bekenne säin Numm viru mengem Papp a viru sengen Engelen.
66003006	Wien Oueren huet, soll op dat lauschteren, wat de Geescht zu de Gemeinschaften ze soen huet.
66003007	Schreif dat hei un den Engel vun der Gemeinschaft zu Philadelphia: Den Hellegen, de Wahrhaftegen, deen de Schlëssel vum David huet, deen Dieren opmécht, déi keen zoumaache kann, a wann ech Dieren net opmaachen, da mécht kee se op, seet dat hei:
66003008	Ech kennen deng Doten. Kuck, ech hu virun dir eng Dier opgemaach, déi kee méi zoumaache kann. Du hues nämlech wéineg Kraaft an hues trotzdeem mäi Wuert agehalen a mäin Numm net verleegent.
66003009	Pass op! Déi Leit aus der Synagog vum Satan, déi soen, si wiere Judden, mee keng sinn a léien, bréngen ech dozou, bei dech ze kommen a sech virun denge Féiss nidderzewerfen. Si erkennen dann, datt ech dech gär hat.
66003010	Du hues dech u mäi Wuert gehalen, fir standhaft ze bleiwen, an dofir halen ech dech ewech vun der Zäit vun der Prouf, déi iwwert d’ganz Welt kënnt, fir d’Bewunner vun der Äerd ze préiwen.
66003011	Pass op! Ech komme stënterlech! Hal un deem fest, wat s du hues, fir datt keen deng Kroun kritt.
66003012	Wie gewënnt, maachen ech zu enger Sail am Tempel vu mengem Gott an hie geet net méi do eraus. Ech schreiwen dann den Numm vu mengem Gott an den Numm vun der Stad vu mengem Gott, dem neie Jerusalem, dat aus dem Himmel erof a vu mengem Gott kënnt, op hien. Och mäin neien Numm schreiwen ech dann op hien.
66003013	Wien Oueren huet, soll op dat lauschteren, wat de Geescht zu de Gemeinschaften ze soen huet.
66003014	Schreif dat hei un den Engel vun der Gemeinschaft zu Laodizea: Den Amen, den treien a wahrhaftegen Zeien, den Ursprong vu Gott senger Schëpfung seet dat hei:
66003015	Ech kennen deng Doten. Du bass weder kal nach waarm. Ech wéilt, du wiers kal oder waarm!
66003016	Du bass awer wootlech, weder kal nach waarm, an dofir späizen ech dech aus mengem Mond.
66003017	Du sees nämlech: ‚Ech si räich; ech si steeräich a mir feelt et un näischt!‘ Mee du weess net, datt s du miserabel an erbäermlech bass, aarm, blann a plakeg.
66003018	Ech roden dir, Gold vu mir ze kafen, dat am Feier geläitert gouf, fir datt s du räich kanns sinn. Ech roden dir och, wäisst Gezei vu mir ze kafen, fir datt s du gekleet kanns sinn an datt d’Schan vun denger Bléisst net opgedeckt gëtt. Kaf och Sallef, fir deng Aen ze sallefen, fir datt s du gesäis.
66003019	Wien ech gär hunn, weisen ech zurecht a verbesseren ech. Sief also äifreg a kéier ëm!
66003020	Kuck! Ech sti virun der Dier a klappen. Wie meng Stëmm héiert an d’Dier opmécht, bei dee kommen ech eran an iessen zesumme mat him an hie mat mir.
66003021	Wie gewënnt, deem erlaben ech, zesumme mat mir op mengem Troun ze sëtzen, grad ewéi ech gewonnen hunn a mech mat mengem Papp op säin Troun gesat hunn.
66003022	Wien Oueren huet, soll op dat lauschteren, wat de Geescht zu de Gemeinschaften ze soen huet.“
66004001	Duerno hunn ech eropgekuckt a kuck! Eng Dier gouf am Himmel opgemaach. Déi éischt Stëmm, déi ech héieren hunn an déi mat mir geschwat huet, war ewéi e Schofar. Si sot: „Komm heihinner! Da weisen ech dir, wat duerno geschéie muss.“
66004002	Eenzock gouf ech vum Geescht ergraff. Et stoung en Troun am Himmel an et souz een um Troun.
66004003	Deen, deen do souz, huet ewéi Jaspis a Karneol ausgesinn an et war e Reebou ëm den Troun, deen ewéi e Smaragd ausgesinn huet.
66004004	Ëm den Troun ware véieranzwanzeg weider Tréin. Op deenen Tréin souze véieranzwanzeg Eelst. Déi hate wäiss Kleeder un a gëlle Krounen op hire Käpp.
66004005	Vum Troun aus huet et geblëtzt, gedonnert a gedauscht. Siwe Fakelen hu virum Troun gebrannt; si sinn déi siwe Geeschter vu Gott.
66004006	Virum Troun war eppes ewéi e gliesent Mier, dat ewéi Kristall ausgesinn huet. An der Mëtt, ëm den Troun, ware véier Liewewiese voller Ae vir an hannen.
66004007	Dat éischt Liewewiese war ewéi e Léiw, dat zweet Liewewiesen ewéi e Buddi, dat drëtt Liewewiesen hat d’Gesiicht vun engem Mënsch an dat véiert Liewewiese war ewéi en Adler, dee geflunn ass.
66004008	All eenzelt vun de véier Liewewiesen hat sechs Flilleken. Si ware baussen a banne mat Ae bedeckt. Dag an Nuecht hu si net opgehalen ze soen: „Helleg, helleg, helleg ass den Här, allmächtege Gott, dee war, deen ass an dee kënnt.“
66004009	All Kéiers wann d’Liewewiesen deem, deen um Troun sëtzt, dee fir ëmmer an éiweg lieft, Herrlechkeet, Éier an Dankbarkeet erweisen,
66004010	werfe sech déi véieranzwanzeg Eelste virun deem, deen um Troun sëtzt, nidder a bieden deen un, dee fir ëmmer an éiweg lieft. Si leeën hir Kroune virum Troun nidder a soen:
66004011	„Du bass wierdeg, eisen Här an hellege Gott, fir Herrlechkeet, Éier a Muecht ze kréien, well s du alles erschafen hues. Duerch däi Wëllen existéiert alles a gouf alles erschafen.“
66005001	Ech hunn e Schrëftrullo an der rietser Hand vun deem, deen um Troun souz, gesinn. De Rullo war bannen a bausse voll geschriwwen a mat siwe Sigele versigelt.
66005002	Ech hunn e staarken Engel gesinn, dee mat haarder Stëmm verkënnegt huet: „Wien ass wierdeg, fir de Rullo opzemaachen a fir seng Sigelen opzebriechen?“
66005003	Et gouf awer kee Mënsch am Himmel, op der Äerd oder ënnert der Äerd, deen de Rullo opmaachen oder dra kucke konnt.
66005004	Ech hu vill gekrasch, well kee wierdeg war, fir de Rullo opzemaachen an en ze liesen oder fir och nëmmen drop ze kucken.
66005005	Ee vun den Eelste sot zu mir: „Kräisch net! De Léiw vum Stamm Juda, d’Wuerzel vum David, huet gewonnen; dofir kann hien de Rullo opmaachen an déi siwe Sigelen opbriechen.“
66005006	Ech hunn e Lamm gesinn, dat ausgesinn huet, wéi wann et geschluecht gi wier. Et stoung matzen tëschent dem Troun an de véier Liewewiesen a matzen ënnert den Eelsten. D’Lamm hat siwen Haren a siwen Aen. Déi sinn déi siwe Geeschter vu Gott, déi an d’ganz Welt geschéckt goufen.
66005007	D’Lamm goung no vir an huet de Rullo aus der rietser Hand vun deem geholl, deen um Troun souz.
66005008	Nodeems et de Rullo geholl hat, hunn déi véier Liewewiesen an déi véieranzwanzeg Eelst sech virum Lamm niddergeworf. Si haten all Harfen a gëlle Schossele voller Weirauch, déi d’Gebieder vun den Hellege sinn.
66005009	Si hunn en neit Lidd gesongen: „Du bass wierdeg, fir de Rullo ze huelen, fir d’Sigelen opzebriechen. Du goufs nämlech geschluecht. Du hues eis mat dengem Blutt fir Gott kaf, aus all Stamm, Sprooch, Vollek an Natioun.
66005010	Du hues eis zu Kinneken a Priister fir eise Gott gemaach. Mir wäerten op der Äerd regéieren.“
66005011	Dunn hunn ech gekuckt an ech hunn d’Stëmm vu villen Engelen ëm den Troun héieren, zesumme mat de Liewewiesen an den Eelsten. Si waren zu Zéngdausenden an Zéngdausenden, Dausenden an Dausenden.
66005012	Mat enger haarder Stëmm sote si: „Wierdeg ass d’Lamm, dat geschluecht gouf, fir Muecht, Räichtum, Wäisheet, Kraaft, Éier, Herrlechkeet a Luef ze kréien!“
66005013	All Liewewiesen, dat am Himmel, op der Äerd, ënnert der Äerd an am Mier ass, jo alles, wat an hinnen ass, hunn ech dunn héiere soen: „Luef, Éier, Herrlechkeet a Muecht fir deen, deen um Troun sëtzt, a fir d’Lamm, fir ëmmer an éiweg. Amen.“
66005014	Déi véier Liewewiese soten: „Amen.“ Déi Eelst hu sech niddergeworf an hien ugebiet.
66006001	Ech hu gesinn, wéi d’Lamm ee vun de siwe Sigel opgebrach huet. Dunn hunn ech eent vun de véier Liewewiese mat enger Stëmm ewéi Donner héiere soen: „Komm!“
66006002	Ech hu gekuckt an do war e wäisst Päerd. Deen, deen um Päerd souz, hat e Bou an hie krut eng Kroun. Hien ass als Gewënner erausgeridden, fir ze gewannen.
66006003	Wéi d’Lamm den zweete Sigel opgebrach huet, hunn ech dat zweet Liewewiesen héiere soen: „Komm!“
66006004	Et koum een zweet Päerd eraus, dat feierrout war. Deen, deen drop souz, krut d’Muecht, fir der Äerd de Fridden ze huelen, fir datt d’Mënschen een deen anere massakréieren. Hie krut e grousst Schwäert.
66006005	Wéi d’Lamm den drëtte Sigel opgebrach huet, hunn ech dat drëtt Liewewiesen héiere soen: „Komm!“ Ech hu gekuckt an hunn e schwaarzt Päerd gesinn. Deen, deen um Päerd souz, hat eng Wo an der Hand.
66006006	Ech hunn eng Stëmm matzen ënnert de véier Liewewiesen héiere soen: „E Liter Weess fir en Denar! Dräi Liter Geescht fir en Denar! Pak den Ueleg an de Wäin net un!“
66006007	Wéi hien de véierte Sigel opgebrach huet, hunn ech d’Stëmm vum véierte Liewewiesen héiere soen: „Komm!“
66006008	Ech hu gekuckt an hunn e blatzegt Päerd gesinn. Deen, deen drop souz, huet Doud geheescht. Den Hades goung him no. Hie krut Muecht iwwert e véierel vun der Äerd, fir mam Schwäert, duerch Hongersnout a Pescht an unhand vu wëllen Déieren d’Mënschen ëmzebréngen.
66006009	Wéi d’Lamm de fënnefte Sigel opgebrach huet, hunn ech ënnert dem Altor d’Séile vun deene gesinn, déi wéinst dem Wuert vu Gott a wéinst hirer Ausso higeriicht goufen.
66006010	Si hu mat haarder Stëmm geruff: „Hellegen a wahrhaftegen Här, wéi laang dauert et nach, bis du riichts an eist Blutt un de Bewunner vun der Äerd rächs?“
66006011	Jidderee krut e wäisst Kleed. Si kruten all gesot, datt si sech nach eng Zäitche gedëllege sollten, bis datt d’Zuel vun hire Matdénger an hire Geschwëster, déi nach missten ëmbruecht ginn, vollzieleg wier.
66006012	Ech hunn nogekuckt, wéi d’Lamm de sechste Sigel opgebrach huet. Et gouf e grousst Äerdbiewen. D’Sonn gouf esou schwaarz ewéi e Sak, deen aus Hoer gewieft gouf. De Mound gouf rout ewéi Blutt.
66006013	D’Stäre sinn aus dem Himmel op d’Äerd gefall, esou wéi e Figebam seng spéit Fige fale léisst, wann e vun engem staarke Wand gerëselt gëtt.
66006014	Den Himmel ass verschwonnen ewéi e Rullo, deen opgerullt gëtt. All Bierg an all Insel gouf vu senger Plaz verréckelt.
66006015	Dunn hunn d’Kinneken op der Äerd, déi Dichteg, d’Kommandanten, déi Räich, déi Mächteg, jidder Sklav a jidder Fräie sech an den Hielen an ënnert de Fielsen an de Bierger verstoppt.
66006016	Si soten zu de Bierger an zu de Fielsen: „Faalt op eis a verstoppt eis virun der Präsenz vun deem, deen um Troun sëtzt, a virun der Roserei vum Lamm!
66006017	De groussen Dag vu senger Roserei ass nämlech komm. Wie kann em widderstoen?“
66007001	Duerno hunn ech véier Engele gesinn, déi un de véier Ecker vun der Äerd stoungen. Si hunn déi véier Wandrichtungen zeréckgehalen, fir datt de Wand net iwwert Land a Mier oder géint iergendee Bam bléist.
66007002	Ech hunn nach en Engel gesinn, deen aus dem Osten eropkoum an deen de Sigel vum liewege Gott hat. Deen Engel huet mat enger haarder Stëmm de véier Engelen, déi d’Muecht kruten, der Äerd an dem Mier ze schueden, zougeruff:
66007003	„Schuet weder der Äerd nach dem Mier nach de Beem, bis mir den Dénger vun eisem Gott de Sigel op d’Stir gedréckt hunn!“
66007004	Ech hunn d’Zuel vun deenen, déi versigelt goufen, héieren. Et goufen der honnertvéieravéierzegdausend aus all de Stämm vun Israel versigelt:
66007005	zwielefdausend aus dem Stamm Juda, zwielefdausend aus dem Stamm Ruben, zwielefdausend aus dem Stamm Gad,
66007006	zwielefdausend aus dem Stamm Ascher, zwielefdausend aus dem Stamm Naftali, zwielefdausend aus dem Stamm Manasseh,
66007007	zwielefdausend aus dem Stamm Schimon, zwielefdausend aus dem Stamm Levi, zwielefdausend aus dem Stamm Issaschar,
66007008	zwielefdausend aus dem Stamm Sebulun, zwielefdausend aus dem Stamm Yossef, zwielefdausend aus dem Stamm Benyamin.
66007009	Duerno hunn ech eng Onmass Leit gesinn, déi keen ziele konnt. D’Leit waren aus all den Natiounen, all de Stämm, all de Vëlker an all de Sproochen. Si stounge virum Troun a virum Lamm. Si hate wäiss Kleeder un an hate Palmenäscht am Grapp.
66007010	Si hu mat haarder Stëmm geruff: „D’Rettung gehéiert eisem Gott, deen um Troun sëtzt, an och dem Lamm!“
66007011	All d’Engele stoungen ëm den Troun, ëm déi Eelst an déi véier Liewewiesen. Si hu sech virum Troun niddergeworf an hu Gott ugebiet:
66007012	„Amen! Luef, Herrlechkeet, Wäisheet, Dank, Éier, Muecht a Kraaft sief eisem Gott fir ëmmer an éiweg. Amen!“
66007013	Ee vun den Eelsten huet mech gefrot: „Wie sinn dës Leit, déi a wäisse Gewänner gekleet sinn? Vu wou komme si hier?“
66007014	Ech hunn him geäntwert: „Här, du weess et.“ Du sot hien zu mir: „Dat hei sinn déi, déi aus der grousser Nout kommen. Si hunn hir Kleeder gewäsch an am Blutt vum Lamm wäiss gemaach.
66007015	Dofir si si virum Troun vu Gott. Si déngen him Dag an Nuecht a sengem Tempel. Deen, deen um Troun sëtzt, wunnt ënnert hinnen.
66007016	Si ginn ni méi hongereg oder duuschtereg. D’Sonn deet si ni méi leiden an och keng gliddeg Hëtzt.
66007017	D’Lamm, dat an der Mëtt vum Troun ass, hitt si a féiert si bei lieweg Waasserquellen. Gott wëscht dann all Tréin aus hiren Aen.“
66008001	Wéi d’Lamm de siwente Sigel opgebrach huet, war am Himmel eng hallef Stonn Rou.
66008002	Dunn hunn ech déi siwen Engele gesinn, déi viru Gott stoungen. Si krute siwe Schofaren.
66008003	En aneren Engel koum an huet sech mat engem gëllene Rauchfaass virun den Altor gestallt. Hie krut vill Weirauch, deen hie mat de Gebieder vun den Hellegen op dem gëllenen Altor virum Troun affere sollt.
66008004	Den Damp vum Weirauch mat de Gebieder vun den Hellege goung aus dem Engel senger Hand viru Gott erop.
66008005	Dunn huet den Engel d’Rauchfaass geholl, et mat Feier vum Altor gefëllt an et op d’Äerd gehäit. Et huet gedauscht, gedonnert a geblëtzt an et gouf en Äerdbiewen.
66008006	Déi siwen Engelen, déi déi siwe Schofaren haten, hu sech prett gemaach, fir se ze blosen.
66008007	Den éischten Engel huet säi Schofar geblosen. Du goufe Knëppelsteng a Feier mat Blutt vermëscht op d’Äerd gehäit. En Drëttel vun der Äerd gouf verbrannt, en Drëttel vun de Beem goufe verbrannt an all dat gréngt Gras gouf verbrannt.
66008008	Den zweeten Engel huet säi Schofar geblosen. Du gouf eppes ewéi e grousse Bierg, dee gebrannt huet, an d’Mier gehäit. En Drëttel vum Mier gouf zu Blutt,
66008009	en Drëttel vun de Liewewiesen am Mier si futtigaangen an en Drëttel vun de Schëffer goufen zerstéiert.
66008010	Den drëtten Engel huet säi Schofar geblosen. E grousse Stär ass aus dem Himmel gefall, deen ewéi eng Fakel gebrannt huet. En ass op en Drëttel vun de Flëss an de Waasserquelle gefall.
66008011	De Stär huet Batteralzem geheescht. Een Drëttel vum Waasser gouf ewéi Batteralzem an et si vill Mënsche wéinst dem Waasser gestuerwen, well et batter gemaach gouf.
66008012	De véierten Engel huet säi Schofar geblosen. En Drëttel vun der Sonn, en Drëttel vum Mound an en Drëttel vun de Stäre goufe getraff, esou datt en Drëttel vun hinnen däischter gemaach gouf. En Drëttel vum Dag ass verschwonnen an och en Drëttel vun der Nuecht.
66008013	Ech hu gekuckt an hunn en Adler héich am Himmel fléien héieren, dee mat haarder Stëmm geruff huet: „Wéi schrecklech, wéi schrecklech, wéi schrecklech fir d’Bewunner vun der Äerd, wéinst den dräi leschten Engelen, déi nach hir Schofare blosen!“
66009001	De fënneften Engel huet säi Schofar geblosen. Ech hunn e Stär, dee vum Himmel op d’Äerd gefall war, gesinn an e krut de Schlëssel fir de Schacht vun der onendlecher Déift.
66009002	Hien huet de Schacht vun der onendlecher Déift opgespaart an et koum Damp aus dem Schacht, ewéi den Damp aus engem groussen Héichuewen. D’Sonn an d’Loft goufen däischter wéinst dem Damp aus dem Schacht.
66009003	Aus dem Damp koume Wanderheesprénger iwwert d’Äerd. Si krute Muecht, esou wéi d’Skorpioune se op der Äerd hunn.
66009004	Si krute befuel, weder dem Gras nach dem Gréngs nach de Beem ze schueden. Si duerften nëmmen deene Mënsche schueden, déi de Sigel vu Gott net op hirer Stir haten.
66009005	D’Wanderheesprénger hu keen däerfen ëmbréngen, mee hunn d’Mënschen däerfe während fënnef Méint quälen. Hir Qual war ewéi d’Qual vun engem Skorpioun, wann deen e Mënsch pickt.
66009006	Während där Zäit sichen d’Mënschen den Doud, mee fannen en net. Si wënsche sech ze stierwen, mee den Doud entwëscht hinnen.
66009007	D’Wanderheesprénger hunn ewéi Päerd ausgesinn, déi op de Krich virbereet goufen. Op hire Käpp hate si eppes, dat ewéi Krounen aus Gold ausgesinn huet. Hir Gesiichter hunn ewéi mënschlech Gesiichter ausgesinn.
66009008	Hir Hoer waren ewéi Fraenhoer. Hir Zänn waren ewéi d’Zänn vu Léiwen.
66009009	Si hate Broschtpanzeren un, déi ewéi Broschtpanzeren aus Eise waren. D’Geräisch vun hire Flilleke war ewéi d’Geräisch vu Ween mat ville Päerd, déi sech an de Kampf stierzen.
66009010	Si hate Schwänz mat Stachele wéi Skorpiounen. An hire Schwänz hate si d’Muecht, fir de Mënsche während fënnef Méint ze schueden.
66009011	Hire Kinnek war den Engel aus der onendlecher Déift. Säin Numm op Hebräesch ass „Awadon“ an op Griichesch „Apollyon“.
66009012	Den éischte „Wéi schrecklech“ ass eriwwer. Et kommen nach zwee „Wéi schrecklech“.
66009013	De sechsten Engel huet säi Schofar geblosen. Ech hunn eng Stëmm héieren, déi aus de véier Hare vum gëllenen Altor, dee viru Gott steet, erauskoum.
66009014	D’Stëmm sot zum sechsten Engel, deen de Schofar hat: „Looss déi véier Engele fräi, déi beim grousse Floss Euphrat gefesselt sinn.“
66009015	Du goufen déi véier Engelen, déi op dës Stonn, dësen Dag, dëse Mount an dëst Joer virbereet goufen, fräigelooss, fir en Drëttel vun der Mënschheet ëmzebréngen.
66009016	D’Zuel vun de Reider vun der Arméi war vill Dausende mol Dausenden. Ech hunn hir Zuel héieren.
66009017	An der Visioun hunn d’Päerd an hir Reider esou ausgesinn: D’Reider hate Broschtpanzeren un, déi rout ewéi Feier, blo ewéi Jacinthen a giel ewéi Schwiefel waren. D’Käpp vun de Päerd waren ewéi Käpp vu Léiwen. Aus hire Mailer koume Feier, Damp a Schwiefel.
66009018	En Drëttel vun der Mënschheet gouf duerch dës dräi Ploen ëmbruecht, duerch d’Feier, duerch den Damp an duerch de Schwiefel, déi aus hire Mailer koumen.
66009019	D’Muecht vun de Päerd war an hire Mailer an an hire Schwänz. Hir Schwänz sinn nämlech ewéi Schlaangen, déi Käpp hunn, mat deene si schueden.
66009020	De Rescht vun der Mënschheet, deen net vun dëse Ploen ëmbruecht gouf, ass net ëmgekéiert, ewech vun de Wierker vun hiren Hänn. D’Mënschheet huet net opgehalen, Dämonen a Gëtzen aus Gold, Sëlwer, Messeng, Steen an Holz unzebieden. Dës Gëtze kënne weder gesinn nach héieren nach goen.
66009021	Si ass och net ëmgekéiert, ewech vun hirem Morden, hirer Hexerei mat Drogegebrauch, vum onerlaabte Sex a vun hiren Déifställ.
66010001	Ech hunn nach e mächtegen Engel gesinn, dee vum Himmel erofkoum. Hie war an enger Wollek gekleet, mat engem Reebou iwwert dem Kapp. Säi Gesiicht war ewéi d’Sonn a seng Been ewéi Feiersailen.
66010002	A senger Hand hat hien e klenge Schrëftrullo, deen op war. Hien huet säi rietse Fouss op d’Mier gestallt an säi lénke Fouss op d’Land.
66010003	Hien huet mat enger haarder Stëmm geruff, esou wéi e Léiw, dee brëllt. Nodeems hie geruff hat, hu siwen Donnerschléi hir Stëmmen erhuewen.
66010004	Wéi déi siwen Donnerschléi geschwat hunn, wollt ech alles nidderschreiwen. Mee ech hunn eng Stëmm aus dem Himmel héieren: „Versigel dat, wat déi siwen Donnerschléi gesot hunn, mee schreif et net nidder.“
66010005	Dunn huet den Engel, deen ech um Mier an um Land gesinn hat stoen, seng riets Hand an den Himmel erhuewen.
66010006	Hien huet op dee geschwuer, dee fir ëmmer an éiweg lieft, deen den Himmel an alles, wat dran ass, an d’Äerd an alles, wat drop ass, an d’Mier an alles, wat dran ass, gemaach huet: „D’Zäit ass ofgelaf.
66010007	Mee zu där Zäit wann de siwenten Engel prett ass, fir säi Schofar ze blosen, gëtt d’Geheimnis vu Gott ofgeschloss, d’gutt Noriicht, déi hie sengen Dénger, de Prophéiten, verkënnegt hat.“
66010008	Dunn huet d’Stëmm, déi ech aus dem Himmel héieren hat, nees mat mir geschwat: „Géi an huel de klengen oppene Rullo, deen an der Hand vum Engel ass, deen um Mier an um Land steet.“
66010009	Ech goung bei den Engel an hunn hie gefrot, fir mir de klenge Rullo ze ginn. Hie sot zu mir: „Huel en an iess en! An dengem Mo ass e batter, mee an dengem Mond ass e séiss ewéi Hunneg.“
66010010	Ech hunn de klenge Rullo aus dem Engel senger Hand geholl an hunn e giess. A mengem Mond war e séiss ewéi Hunneg. Mee nodeems ech e giess hat, gouf mäi Mo batter.
66010011	Du gouf mir gesot: „Du muss nees iwwert vill Vëlker, Natiounen, Sproochen a Kinneke prophezeien.“
66011001	Du krut ech eng Rutt ewéi e Staf, fir ze moossen. Den Engel stoung op a sot: „Stéi op a mooss den Tempel vu Gott an den Altor. Ziel déi, déi Gott dran ubieden.
66011002	Looss den Haff, dee baussent dem Tempel ass, ewech a mooss en net. Den Haff gouf nämlech den Natioune ginn. Si zertrëppelen déi helleg Stad zweeavéierzeg Méint laang.
66011003	Ech ernenne meng zwee Zeien. Si prophezeien dausendzweehonnertsiechzeg Deeg laang an hu Säck un.“
66011004	Dës Zeie sinn déi zwee Olivebeem an déi zwee Liichteren, déi virum Här vun der Äerd stinn.
66011005	Wann een hinne schuede wëllt, da kënnt Feier aus hirem Mond a verschléngt hir Feinden; wann also een hinne schuede wëllt, muss hien esou ëmbruecht ginn.
66011006	Dës Zeien hunn d’Muecht, den Himmel zouzemaachen, fir datt et während där Zäit, an där si prophezeien, net reent. Si hunn och d’Muecht, d’Gewässer a Blutt ze verwandelen an d’Äerd mat allméiglech Ploen ze schloen, esou dacks wéi si wëllen.
66011007	Wann d’Zeie mat hirer Ausso fäerdeg sinn, kricht d’Déier, dat aus der onendlecher Déift eropkënnt, géint si. Et gewënnt da géint si a bréngt si ëm.
66011008	Hir Läiche leien dann op der Strooss vun der grousser Stad. D’Stad gëtt am geeschtleche Sënn „Sodom“ an „Ägypten“ genannt an ass och do, wou hiren Här gekräizegt gouf.
66011009	Während dräi Deeg an engem hallwe gesinn d’Mënschen aus all de Vëlker, Stämm, Sproochen an Natiounen hir Läichen. Si loossen net zou, datt hir Läiche begruewe ginn.
66011010	D’Bewunner vun der Äerd freeë sech, feieren a schécken een deem anere Kaddoe wéinst hirer, well dës zwee Prophéiten d’Bewunner vun der Äerd gepéngegt haten.
66011011	Mee no dräi Deeg an engem hallwe koum den Otem vum Liewe vu Gott a si; si stoungen op hire Féiss. Eng grouss Angscht koum iwwert déijéineg, déi de Prophéiten nogekuckt hunn.
66011012	Dunn hunn d’Prophéiten eng haart Stëmm aus dem Himmel zu hinnen héiere soen: „Kommt heihinner!“ Du si si an enger Wollek an den Himmel eropgefuer. Hir Feinden hunn hinnen nogekuckt.
66011013	An deem Abléck gouf et e grousst Äerdbiewen an en Zéngtel vun der Stad ass an e Koup gefall. Siwendausend Mënsche koume wéinst dem Äerdbiewen ëm d’Liewen. De Rescht krut et mat der Angscht ze dinn an huet dem Gott vum Himmel d’Éier ginn.
66011014	Den zweeten „Wéi schrecklech“ ass eriwwer. Den drëtten „Wéi schrecklech“ kënnt geschwënn.
66011015	De siwenten Engel huet säi Schofar geblosen. Et koumen dunn haart Stëmmen aus dem Himmel, déi soten: „D’Kinnekräicher vun dëser Welt sinn d’Kinnekräich vun eisem Här a vu sengem Messias ginn. Hie regéiert fir ëmmer an éiweg.“
66011016	Dunn hunn déi véieranzwanzeg Eelst, déi viru Gott op hiren Tréin sëtzen, sech niddergeworf a Gott ugebiet:
66011017	„Mir soen dir Merci, Här, allmächtege Gott, deen ass, dee war an dee kënnt, datt s du deng grouss Muecht ergraff hues an ugefaangen hues ze regéieren.
66011018	D’Natioune ware rosen, mee dunn ass deng Roserei komm. D’Zäit ass komm, fir déi Doudeg ze riichten a fir deng Dénger, deng Prophéiten, deng Helleger an déi, déi däin Numm respektéieren, souwuel déi Onwichteg wéi déi Dichteg, ze belounen. D’Zäit ass komm, fir déi ze zerstéieren, déi d’Äerd zerstéieren.“
66011019	Du gouf den Tempel vu Gott am Himmel opgemaach an d’ Lued vu senger Allianz ass am Tempel erschéngen. Et huet geblëtzt, gedauscht a gedonnert. Et ass en Äerdbiewe geschitt a grouss Knëppelsteng si gefall.
66012001	Et ass e grousst Zeechen am Himmel erschéngen: Eng Fra war mat der Sonn agekleet; si hat de Mound ënnert hire Féiss an op hirem Kapp hat si eng Kroun aus zwielef Stären.
66012002	Si war schwanger an huet wéinst de Wéien an der Péng vun der Gebuert Kreesch gedoen.
66012003	Et ass en anert Zeechen am Himmel erschéngen: e risege feierrouden Draach, dee siwe Käpp an zéng Haren hat. Op senge Käpp hat hie siwe Krounen.
66012004	Säi Schwanz huet en Drëttel vun de Stären aus dem Himmel gekiert a si op d’Äerd gehäit. Den Draach stoung virun der Fra, déi prett war e Kand op d’Welt ze setzen. Hie wollt hiert Kand, esoubal et gebuer wier, opfriessen.
66012005	Si huet e Kand op d’Welt gesat, e Jong, dee mat engem eisenen Zepter all d’Natioune vun der Welt hidde sollt. Hiert Kand gouf awer eenzock bei Gott a bei säin Troun geholl.
66012006	D’Fra ass an d’Wüst geflücht, wou si eng Plaz hat, déi vu Gott virbereet gi war, fir datt si do während dausendzweehonnertsiechzeg Deeg versuergt kéint ginn.
66012007	Et war Krich am Himmel. De Michael a seng Engelen hu géint den Draach gekämpft. Den Draach a seng Engelen hunn och gekämpft,
66012008	mee si konnten net gewannen. Et war also keng Plaz méi fir hien a seng Engelen am Himmel iwwereg.
66012009	Du gouf de groussen Draach erausgehäit, déi al Schlaang, déi Däiwel oder Satan genannt gëtt an déi d’ganz Welt irféiert. Den Draach gouf op d’Äerd gehäit a seng Engele goufe mat him erofgehäit.
66012010	Dunn hunn ech eng haart Stëmm am Himmel héiere soen: „Elo sinn d’Rettung, d’Muecht an d’Kinnekräich vun eisem Gott an d’Autoritéit vu sengem Messias komm. Deen, deen eis Geschwëster Dag an Nuecht virun eisem Gott uklot, ass nämlech erofgehäit ginn.
66012011	Dës Geschwëster hu wéinst dem Blutt vum Lamm a wéinst deem, wat si an hirer Zeienausso gesot hunn, géint hie gewonnen. Si haten hir Liewen net esou gär, datt si Angscht haten ze stierwen.
66012012	Free dech dofir, o Himmel, an dir, déi dir dra wunnt! Wéi schrecklech ass et fir déi, déi op der Äerd an am Mier liewen! Den Däiwel ass nämlech bei iech erofkomm an ass schrecklech rosen, well hie weess, datt hie just nach wéineg Zäit huet.“
66012013	Wéi den Draach realiséiert huet, datt hien op d’Äerd gehäit gi war, huet hien d’Fra, déi de Jong op d’Welt gesat hat, verfollegt.
66012014	Mee d’Fra krut zwee Flilleke vun engem groussen Adler, fir datt si an d’Wüst fléie kéint. Si flitt op déi Plaz, wou si während enger Zäit, zwou Zäiten an enger hallwer Zäit ewech vun der Präsenz vun der Schlaang versuergt gëtt.
66012015	D’Schlaang huet hannert der Fra Waasser ewéi e Floss aus hirer Strass gespaut, fir si mam Stroum ewechzerappen.
66012016	Mee d’Äerd ass der Fra zu Hëllef komm; de Buedem huet säi Mond opgemaach an huet de Floss, deen den Draach aus senger Maul gespaut hat, erofgeschléckt.
66012017	Den Draach gouf iwwer d’Fra rosen a goung fort, fir mam Rescht vun hire Kanner Krich ze féieren. Hir aner Kanner sinn déi, déi d’Geboter vu Gott anhalen an un der Ausso iwwert de Messias Jesus festhalen.
66013001	Du stoung ech um Sand beim Mier. Ech hunn en Déier aus dem Mier komme gesinn. Et hat siwe Käpp an zéng Haren an op sengen Hare waren zéng Krounen. Op senge Käpp waren Nimm, déi Gott gelästert hunn.
66013002	D’Déier, wat ech gesinn hunn, war ewéi e Leopard; seng Féiss waren ewéi d’Féiss vun engem Bier a seng Maul ewéi d’Maul vun engem Léiw. Den Draach huet dem Déier seng Muecht, säin Troun a grouss Autoritéit iwwerdroen.
66013003	Ee vum Déier senge Käpp huet esou ausgesinn, ewéi wann en eng déidlech Wonn drop hätt. Seng déidlech Wonn gouf geheelt. D’ganz Welt huet gestaunt a goung dem Déier no.
66013004	Si hunn den Draach, deen dem Déier Muecht ginn hat, ugebiet a si hunn d’Déier ugebiet a soten: „Wien ass ewéi d’Déier? Wie ka géint et an de Krich goen?“
66013005	D’Déier krut eng Maul aus deem nëmme getéint a gelästert gouf. Et krut d’Autoritéit, fir zweeavéierzeg Méint laang esou weiderzefueren.
66013006	Et huet seng Maul opgemaach, fir géint Gott ze lästeren, fir géint säin Numm, seng Wunnecht a géint déi, déi am Himmel liewen, ze lästeren.
66013007	Him gouf et och erlaabt, géint déi Helleg an de Krich ze goen a fir géint si ze gewannen. Et krut och Muecht iwwert all Stamm, Vollek, Sprooch an Natioun.
66013008	Jiddereen, deen op der Äerd wunnt, biet et dann un, jiddereen, deem säin Numm net am Buch vum Liewen opgeschriwwe gouf. Dëst Buch gehéiert dem Lamm, dat virun dem Erschafe vun der Welt geschluecht gouf.
66013009	Wien Oueren huet, fir ze lauschteren, soll nolauschteren!
66013010	Wie fir d’Gefaangenschaft bestëmmt ass, kënnt och an d’Gefaangenschaft. Wie mam Schwäert ëmbréngt, gëtt och mam Schwäert ëmbruecht. Dës Situatioun verlaangt Ausdauer an Trei vun den Hellegen.
66013011	Dunn hunn ech en anert Déier aus der Äerd eropkomme gesinn. Et hat zwee Haren ewéi e Lamm an huet ewéi en Draach geschwat.
66013012	Et üübt d’ganz Muecht vum éischten Déier a sengem Numm aus. Et bréngt d’Welt a jiddereen, deen drop wunnt, dozou, dat éischt Déier, deem seng déidlech Wonn geheelt gouf, unzebieden.
66013013	Dat zweet Déier mécht grouss Zeechen, andeems et Feier virun de Mënschen aus dem Himmel op d’Äerd falen deet.
66013014	Et féiert meng Bewunner vun der Äerd ir duerch d’Zeechen, déi et am Numm vum Déier mécht. Et schreift de Bewunner vun der Äerd vir, eng Statu vum Déier ze maachen, dat vum Schwäert verletzt gouf, mee dat nees lieweg gouf.
66013015	Dat zweet Déier krut d’Muecht, der Statu vum éischten Déier Liewen ze ginn, esou datt si schwätze konnt. Et konnt och jiddereen, deen d’Statu vum Déier net ugebiet huet, ëmbrénge loossen.
66013016	Et forcéiert och jiddereen (déi Onwichteg an déi Dichteg, déi Räich an déi Aarm, déi Fräi an d’Sklaven), eng Markéierung op senger rietser Hand oder op senger Stir ze droen.
66013017	Et mécht dat, fir datt kee kafen oder verkafe kann, et sief dann, hien huet d’Markéierung op sech, entweder den Numm vum Déier oder d’Nummer vu sengem Numm.
66013018	Hei ass Wäisheet verlaangt: Wien Asiicht huet, soll den Zuelewäert vum Déier rechnen. D’Zuel ass nämlech d’Nummer vun der Mënschheet a seng Zuel ass sechshonnertsechsasiechzeg.
66014001	Ech hu gekuckt an d’Lamm stoung um Bierg Zion a mat him waren honnertvéieravéierzegdausend Mënschen, op deenen hirer Stir säin Numm a sengem Papp säin Numm geschriwwe war.
66014002	Ech hunn e Geräisch aus dem Himmel héieren, ewéi d’Geräisch vun dauschendem Waasser an ewéi d’Geräisch vun engem gewaltegen Donner. Ech hunn de Klang vun Harfespiller héieren, déi op hiren Harfe gespillt hunn.
66014003	Si hunn en neit Lidd virum Troun, virun de véier Liewewiesen a virun den Eelste gesongen. Et konnt keen d’Lidd léieren ausser déi honnertvéieravéierzegdausend, déi vun der Äerd fräikaaft goufen.
66014004	Si sinn déijéineg, déi sech net mat Frae beschmotzt hunn, well si reng sinn. Si sinn déijéineg, déi dem Lamm iwwerall do noginn, wou et higeet. Si goufen aus de Mënsche fräikaaft als Éischtfruucht fir Gott a fir d’Lamm.
66014005	Op hire Lëpse war keng Ligen ze fannen, well si onschëlleg sinn.
66014006	Dunn hunn ech en aneren Engel gesinn héich am Himmel fléien. Hien hat eng éiweg gutt Noriicht, fir de Bewunner op der Äerd ze verkënnegen, jidder Natioun, Stamm, Sprooch a Vollek.
66014007	Hie sot mat haarder Stëmm: „Fäert Gott a gitt him d’Éier, well d’Zäit vu sengem Geriicht ass komm! Biet deen un, deen den Himmel, d’Äerd, d’Mier an d’Waasserquelle gemaach huet!“
66014008	E weideren Engel koum duerno a sot: „Babylon ass gefall! Déi dichteg Stad ass gefall, well se all d’Natiounen dozou bruecht huet, vum Wäin ze drénken, deen aus hirer Loscht no onerlaabtem Sex bestanen huet.“
66014009	Den drëtten Engel koum duerno a sot mat haarder Stëmm: „Wien d’Déier a seng Statu ubiet a wie seng Markéierung op senger Stir oder op senger Hand gemaach kritt,
66014010	deen drénkt och de Wäin vun der Roserei vu Gott, deen onverwässert an de Kellech vu senger Roserei geschott gëtt. Dee gëtt mat Feier a Schwiefel virun den hellegen Engelen a virum Lamm gepéngegt.
66014011	Den Damp vun hirer Qual geet fir ëmmer an éiweg erop. Si, déi d’Déier a seng Statu ubieden an d’Markéierung vu sengem Numm ugeholl hunn, fannen Dag an Nuecht keng Rou.
66014012	Hei ass Ausdauer vun den Hellege verlaangt, déi d’Geboter vu Gott anhalen an dem Jesus trei bleiwen.“
66014013	Dunn hunn ech eng Stëmm aus dem Himmel héiere soen: „Schreif op: Geseent sinn déi Doudeg, déi vun elo u wéinst dem Här stierwen. Jo, seet de Geescht, si solle raschte kënne vun hiren Aarbechten, well hir Dote ginn hinnen no.“
66014014	Dunn hunn ech gekuckt an hunn eng wäiss Wollek gesinn. Op der Wollek souz een, deen ewéi de Jong vum Mënsch ausgesinn huet. Op sengem Kapp hat hien eng gëlle Kroun an am Grapp eng schaarf Séchel.
66014015	En aneren Engel koum aus dem Tempel an huet mat haarder Stëmm zu deem, deen op der Wollek souz, geruff: „Schéck deng Séchel aus an huel d’Fruucht eran. D’Zäit ass nämlech komm, fir datt s du eranhëls, well d’Recolte op der Äerd zeideg ass.“
66014016	Deen, deen op der Wollek souz, huet seng Séchel iwwert d’Äerd geschwongen an d’Recolte op der Äerd gouf erageholl.
66014017	En aneren Engel koum aus dem Tempel am Himmel. Deen hat och eng schaarf Séchel.
66014018	E weideren Engel, dee Muecht iwwert d’Feier hat, koum vum Altor. Hien huet haart zu deem, deen déi schaarf Séchel hat, geruff: „Schéck deng schaarf Séchel aus a lies d’Drauwe vun de Riefstäck op der Äerd. D’Drauwe sinn nämlech zeideg.“
66014019	Den Engel huet dunn seng Séchel iwwert d’Äerd geschwongen an huet d’Drauwe vun de Riefstäck op der Äerd gelies. Hien huet se an de grousse Kelter vun der Roserei vu Gott geschott.
66014020	De Kelter gouf baussent der Stad getrueden. Blutt koum aus dem Kelter eraus, bis un de Päerd hir Zeem erun, ongeféier dräihonnert Kilometer.
66015001	Dunn hunn ech en anert grousst a wonnerbart Zeechen am Himmel gesinn: siwen Engelen, déi déi siwe lescht Ploen haten. Mat deene Ploe gëtt d’Roserei vu Gott ofgeschloss.
66015002	Ech hunn och esou eppes ewéi e gliesent Mier gesinn, dat mat Feier vermëscht war. Déi, déi géint d’Déier, géint seng Statu, géint seng Markéierung a géint d’Zuel vu sengem Numm gewonnen hunn, stinn um Mier aus Glas an hunn Harfe vu Gott.
66015003	Si sangen dem Moses säi Lidd, dem Dénger vu Gott, an dem Lamm säi Lidd: „Grouss a wonnerbar sinn deng Doten, Här, allmächtege Gott! Gerecht an oprichteg sinn deng Weeër, Kinnek vun den Natiounen!
66015004	Wie soll dech net respektéieren, Här, an däin Numm net verherrlechen? Du eleng bass jo helleg. All d’Natioune wäerte virun dech kommen, fir dech unzebieden, well deng gerecht Dote sinn offenbar ginn.“
66015005	Duerno hunn ech gekuckt a gesinn, wéi den Tempel am Himmel, den Tabernakel vun der Ausso, opgemaach gouf.
66015006	Aus dem Tempel koumen déi siwen Engele mat de siwe Ploen. Si waren a rengem Léngent, dat geblénkt huet, gekleet an hate gëlle Rimmen ëm hir Broscht.
66015007	Dunn huet ee vun de véier Liewewiesen deene siwen Engele siwe gëlle Schossele ginn. Dës Schossele ware mat der Roserei vu Gott gefëllt, dee fir ëmmer an éiweg lieft.
66015008	Du gouf den Tempel mat Damp vun der Herrlechkeet vu Gott a vu senger Muecht gefëllt. Et konnt keen an den Tempel eragoen, bis déi siwe Ploe vun de siwen Engelen ofgeschloss waren.
66016001	Dunn hunn ech eng haart Stëmm aus dem Tempel zu de siwen Engele héiere soen: „Gitt a schëtt d’Schossele mat der Roserei vu Gott iwwert d’Äerd aus.“
66016002	Den éischten Engel goung du fort an huet seng Schossel iwwert d’Äerd ausgeschott. D’Mënschen, déi d’Markéierung vum Déier haten an déi seng Statu ugebiet hunn, krute béisaarteg a schlëmm Schwieren.
66016003	Den zweeten Engel huet seng Schossel an d’Mier ausgeschott. D’Mier ass ewéi d’Blutt vun engem Doudege ginn. All d’Liewewiesen am Mier si gestuerwen.
66016004	Den drëtten Engel huet seng Schossel an d’Flëss an an d’Waasserquellen ausgeschott. Si goufen zu Blutt.
66016005	Dunn hunn ech den Engel vun de Gewässer héiere soen: „Du bass gerecht, well s du esou en Uerteel gesprach hues, den Hellegen, deen ass, dee war an dee kënnt.
66016006	Du hues hinne Blutt ginn, fir ze drénken, well si d’Blutt vun den Hellegen a vun de Prophéite ausgeschott hunn. Si hunn et verdéngt.“
66016007	Ech hunn eng Stëmm, déi vum Altor koum, héiere soen: „Jo, Här, allmächtege Gott, deng Uerteeler si wouer a gerecht.“
66016008	De véierten Engel huet seng Schossel iwwert d’Sonn ausgeschott an déi gouf ermächtegt, fir d’Mënsche mat Feier ze versengen.
66016009	Eng grouss Hëtzt huet d’Mënsche versengt. Si hunn den Numm vu Gott gelästert, deen d’Muecht iwwert dës Ploen huet. Si sinn net ëmgekéiert an hunn hien net verherrlecht.
66016010	De fënneften Engel huet seng Schossel iwwert den Troun vum Déier ausgeschott. Säi Kinnekräich gouf ganz däischter. D’Mënschen hu sech vu Péng hir Zongen zerbass.
66016011	Si hunn de Gott am Himmel wéinst hirer Péng an hire Schwiere gelästert. Si sinn net ëmgekéiert, ewech vun hiren Doten.
66016012	De sechsten Engel huet seng Schossel iwwert de grousse Floss Euphrat ausgeschott. D’Waasser am Floss ass ganz ausgedréchent, fir de Wee fir d’Kinneken aus dem Oste fräizemaachen.
66016013	Dunn hunn ech dräi onreng Geeschter gesinn, déi ewéi Fräschen aus der Maul vum Draach, aus der Maul vum Déier an aus der Maul vum falsche Prophéit gespronge koumen.
66016014	Si sinn dämonesch Geeschter, déi Zeeche maachen. Si ginn duerch d’ganz Welt bei d’Kinneke vun der Äerd, fir si fir de Krich um groussen Dag vum allmächtege Gott ze versammelen.
66016015	(„Kuck, ech kommen ewéi en Déif! Geseent ass deen, dee waakreg bleift a seng Kleeder unhält, fir datt hien net plakeg geet an ee seng Schimmt gesäit.“)
66016016	Si hu si op där Plaz versammelt, déi op Hebräesch „Har Megido“ heescht.
66016017	De siwenten Engel huet seng Schossel an d’Loft ausgeschott. Eng haart Stëmm koum aus dem Tempel am Himmel, déi vum Troun erfort sot: „Et ass geschitt!“
66016018	Et huet gedauscht, gedonnert a geblëtzt. Et ass e grousst Äerdbiewe geschitt. Esou e grousst a mächtegt Äerdbiewe war nach ni geschitt, zënter et Mënschen op der Äerd gëtt.
66016019	Déi grouss Stad gouf an dräi Deeler gespléckt. D’Stied vun den Natioune sinn an e Koup gefall. Babylon, déi Grouss, gouf viru Gott an Erënnerung geruff, fir datt hien hir de Kellech Wäin vu senger hefteger Roserei gëtt.
66016020	All Insel ass verschwonnen an d’Bierger waren net méi ze fannen.
66016021	Riseg Knëppelsteng sinn aus dem Himmel op d’Mënsche gefall. All Knëppelsteen huet ongeféier véierzeg Kilo gewien. D’Mënschen hu Gott wéinst der Plo vu Knëppelsteng gelästert, well d’Plo esou onmoosseg schro war.
66017001	Du koum ee vun de siwen Engelen, déi déi siwe Schosselen haten, bei mech an huet mat mir geschwat: „Komm! Ech weisen dir d’Strof vun der grousser Houer, déi hire Sëtz iwwert vill Gewässer huet.
66017002	D’Kinneke vun der Äerd haten onerlaabte Sex mat hir. D’Bewunner vun der Äerd hu sech mam Wäin vun hirem onerlaabte Sex voll lafe gelooss.“
66017003	Hien huet mech duerch de Geescht an eng Wüst gedroen. Ech hunn eng Fra op engem scharlachroudem Déier gesi sëtzen. D’Déier war mat gotteslästerechen Nimm bedeckt an hat siwe Käpp an zéng Haren.
66017004	D’Fra war purpur- a scharlachrout gekleet. Si war mat Gold, Edelsteng a Pärele bedeckt. Am Grapp hat si e gëllene Kellech, dee mat abscheileche Saachen a mam Dreck vun hirem onerlaabtem Sex gefëllt war.
66017005	Op hirer Stir stoung e geheimnisvollen Numm geschriwwen: „Babylon, déi Grouss, d’Mamm vun Houeren a vun dem Abscheileche vun der Äerd.“
66017006	Ech hu gesinn, datt d’Fra vum Blutt vun den Hellegen, vum Blutt vun deenen, déi iwwert de Jesus aussoen, voll war. Wéi ech si gesinn hunn, war ech ganz verwonnert.
66017007	Dunn huet den Engel mech gefrot: „Firwat bass du verwonnert? Ech erklären dir déi verstoppte Bedeitung vun der Fra a vum Déier mat siwe Käpp an zéng Haren, dat si dréit.
66017008	D’Déier, dat s du gesinn hues, huet fréier gelieft, mee elo lieft et net méi. Et kënnt aus der onendlecher Déift erop, fir an d’Zerstéierung ze goen. D’Bewunner vun der Äerd, deenen hir Nimm säit dem Erschafe vun der Welt net am Buch vum Liewe geschriwwe stinn, staunen driwwer, wa si d’Déier gesinn, dat fréier gelieft huet an elo net méi lieft an awer nees lieft.
66017009	Hei ass Verstand mat Wäisheet verlaangt. Déi siwe Käpp si siwe Bierger, op deenen d’Fra sëtzt.
66017010	Si sinn och siwe Kinneken. Fënnef dovunner si scho gefall. Ee regéiert an deen aneren ass nach net komm. Wann dee siwente bis do ass, muss hie fir eng kuerz Zäit bleiwen.
66017011	D’Déier, dat fréier gelieft huet an elo net méi lieft, ass selwer den aachte Kinnek. Hie gehéiert zu deene siwen a geet an d’Zerstéierung.
66017012	Déi zéng Haren, déi s du gesinn hues, sinn zéng Kinneken, déi nach kee Kinnekräich kritt hunn, mee déi eng Stonn laang zesumme mam Déier Autoritéit als Kinneke kréien.
66017013	Dës Kinneke sinn enger Meenung: Si ginn dem Déier hir Muecht an hir Autoritéit.
66017014	Si zéie géint d’Lamm an de Krich. D’Lamm gewënnt géint si, well et den Här vun den Hären an de Kinnek vun de Kinneken ass. Déi, déi bei him sinn, si beruff, auserwielt an trei.“
66017015	Du sot den Engel zu mir: „D’Gewässer, déi s du gesinn hues, wou d’Houer sëtzt, si Vëlker, Mënschemassen, Natiounen a Sproochen.
66017016	Déi zéng Haren an d’Déier, déi s du gesinn hues, haassen d’Houer. Si plëmme si, bis si plakeg ass. Si iessen hiert Fleesch a verbrennen et am Feier.
66017017	Gott huet hinnen nämlech un d’Häerz geluecht, säi Wëllen auszeféieren an enger Meenung ze sinn, fir hiert Kinnekräich dem Déier ze ginn, bis d’Wierder vu Gott sech erfëllen.
66017018	D’Fra, déi s du gesinn hues, ass déi grouss Stad, déi iwwert d’Kinneke vun der Welt regéiert.“
66018001	Duerno hunn ech nach en Engel mat grousser Autoritéit aus dem Himmel gesi kommen. D’Äerd huet wéinst senger Herrlechkeet geliicht.
66018002	Hien huet mat enger mächteger an haarder Stëmm geruff: „Babylon, déi Grouss, ass gefall! Si ass gefall an ass eng Wunneng fir Dämone ginn, e Prisong fir all onrenge Geescht an e Käfeg fir all onrengen a gehaasste Vull!
66018003	All d’Natiounen hunn nämlech de Wäin vun der Roserei gedronk, well si onerlaabte Sex haten. D’Kinneke vun der Welt haten onerlaabte Sex mat hir an d’Händler op der Äerd si wéinst hirem onmoossege Luxus räich ginn.“
66018004	Dunn hunn ech eng aner Stëmm aus dem Himmel héieren: „Komm aus hir eraus, mäi Vollek, fir datt s du net un hire Sënnen deelhëls a fir datt s du net déi nämmlecht Ploen erdroe muss.
66018005	Hir Sënne sinn nämlech bis an den Himmel komm a Gott huet sech un hir Ongerechtegkeeten erënnert.
66018006	Bezuelt si esou zeréck, ewéi si iech zeréckbezuelt huet; gitt hir dat Duebelt zeréck vun deem, wat si gemaach huet; am Kellech, dee si gemëscht huet, mëscht hir eng duebel Mooss.
66018007	Gitt hir esou vill Qual an Trauer, ewéi si sech selwer verherrlecht an am Luxus gelieft huet. Si seet nämlech zu sech selwer: ‚Ech regéieren ewéi eng Kinnigin. Ech si keng Witfra an erliewen ni Trauer.‘
66018008	Dowéinst kommen an engem Dag hir Ploen iwwert si: den Doud, d’Trauer an d’Hongersnout. Si gëtt ganz mat Feier verbrannt, well Gott, den Här, dee si riicht, ass mächteg.“
66018009	D’Kinneke vun der Welt, déi onerlaabte Sex mat hir haten an am Luxus mat hir gelieft hunn, kräischen an trauere wéinst hirer, wa si den Damp gesinn, wa si verbrennt.
66018010	Si stinn da wäit ewech aus Angscht virun hirer Qual a soen: „Wéi schrecklech! Wéi schrecklech! Du grouss Stad Babylon, du mächteg Stad! An enger Stonn ass nämlech däi Geriicht iwwert dech komm!“
66018011	D’Händler vun der Äerd kräischen an trauere wéinst hirer, well kee méi hir Wuer keeft.
66018012	Hir Wuer besteet aus Gold, Sëlwer, Edelsteng, Pärelen, rengem Léngent, purpurroudem Stoft, Seid, scharlachroudem Stoft, jidder Zort Zitrounenholz, jidder Zort Objeten aus Elfebeen, jidder Zort Objeten aus Edelholz, Bronze, Eisen, Marber,
66018013	Kanéil, Haarzer, déi gutt richen, Essenz, Weirauch, Wäin, Olivenueleg, rengt Weessemiel a Kären, grouss a kleng Béischten, Päerd a Ween, Mënschen a Mënscheséilen.
66018014	Si soen: „Déi gutt Saachen, déi däin Häerz begiert huet, hunn dech all verlooss. Däi ganze Luxus an deng ganz Pruecht hunn dech verlooss. Du fënns si ni méi.“
66018015	D’Händler, déi dat alles verkaf hunn an dovunner räich gi sinn, stinn da wäit ewech aus Angscht virun hirer Qual. Si kräischen an traueren a soen:
66018016	„Wéi schrecklech! Wéi schrecklech! Déi grouss Stad war a rengem Léngent, purpurrouden a scharlachroude Kleeder gekleet. Si war mat Gold, Edelsteng a Pärele bedeckt.
66018017	A just enger Stonn gouf esou e grousse Räichtum zerstéiert!“ All Steiermann, jiddereen, dee mam Schëff reest, Matrousen a jiddereen, deen an der Schëfffaart schafft, stoung wäit ewech.
66018018	Wéi si den Damp gesinn hunn, wéi d’Stad gebrannt huet, hu si gejaut: „Gouf et jeemools esou eng grouss Stad ewéi déi hei?“
66018019	Si hu Stëbs op hir Käpp gehäit an hu gejaut, wéi si gekrasch a getrauert hunn: „Wéi schrecklech! Wéi schrecklech! Déi grouss Stad, an där jiddereen, dee Schëffer um Mier hat, duerch hire Räichtum räich ginn ass! A just enger Stonn gouf si zerstéiert.
66018020	Feiert hiren Ënnergang, du Himmel, dir helleg Apostelen a Prophéiten! Gott huet iech nämlech un hir gerächt.“
66018021	Dunn huet e mächtegen Engel e Steen ewéi e Millesteen opgeraf an en an d’Mier gehäit. Hie sot: „Mat esou enger Wucht gëtt Babylon, déi grouss Stad, erofgehäit a si gëtt ni méi fonnt.
66018022	D’Musek vun Harfespiller, Museker, Flüttisten an Trompettiste sinn ni méi an dir ze héieren. Keen Handwierker vun egal wéi engem Handwierk ass jeemools méi an dir ze fannen. D’Geräisch vum Millesteen ass och ni méi an dir ze héieren.
66018023	D’Liicht vun enger Luucht schéngt ni méi an dir. D’Stëmme vun engem Bräitchemann an enger Braut sinn ni méi an dir ze héieren. Deng Händler waren nämlech déi dichteg Männer vun der Äerd a wéinst denger Hexerei mat Drogegebrauch goufen all d’Natioune verféiert.
66018024	D’Blutt vun de Prophéiten a vun den Hellegen, vu jidderengem, deen op der Äerd massakréiert gouf, gouf an hir fonnt.“
66019001	Duerno hunn ech en haart Gedäisch vun enger grousser Mass Leit am Himmel héieren. Si hu geruff: „Alleluja! Rettung, Herrlechkeet, Éier a Muecht gehéieren dem Här, eisem Gott!
66019002	Seng Uerteeler si wahrhafteg a gerecht, well hien déi grouss Houer geriicht huet, déi d’Welt mat hirem onerlaabte Sex verduerwen huet. Hien huet den Doud vu sengen Dénger un hir gerächt.“
66019003	Nees sote si: „Alleluja! Hiren Damp zitt fir ëmmer an éiweg erop.“
66019004	Déi véieranzwanzeg Eelst an déi véier Liewewiesen hu sech viru Gott, deen um Troun souz, niddergeworf an hunn hien ugebiet: „Amen! Alleluja!“
66019005	Eng Stëmm koum vum Troun: „Lueft eise Gott, all dir seng Dénger an dir, déi dir säin Numm respektéiert, vun deenen Onwichtegste bis zu deenen Dichtegsten!“
66019006	Ech hunn esou eppes ewéi d’Gedäisch vun enger grousser Mass Leit héieren, ewéi d’Dausche vu villem Waasser an ewéi d’Geräisch vu mächtegen Donnerschléi. Si soten: „Alleluja, well den Här, den allmächtege Gott, regéiert!
66019007	Kommt, mir freeën eis! Loosst eis jubiléieren an him d’Éier ginn, well d’Bestietnes vum Lamm ass komm! Seng Fra huet sech virbereet.
66019008	Si krut d’Erlaabnes a rengem Léngent, dat propper ass a liicht, gekleet ze sinn.“ (Dat rengt Léngent stellt déi gerecht Dote vun den Hellegen duer.)
66019009	Du sot den Engel zu mir: „Schreif op: Geseent sinn déi, déi op d’Hochzäitsfeier vum Lamm invitéiert gi sinn!“ Hie sot weider zu mir: „Dat hei sinn d’wahrhafteg Wierder vu Gott.“
66019010	Dunn hunn ech mech viru seng Féiss niddergeworf, fir hien unzebieden, mee hie sot zu mir: „Maach dat net! Ech dénge Gott zesumme mat dir a mat denge Geschwëster, déi un der Ausso vum Jesus festhalen. Biet Gott un! D’Ausso vum Jesus ass nämlech de Geescht vun der Prophezeiung.“
66019011	Dunn hunn ech gesinn, wéi den Himmel opgaangen ass. Kuck, et war e wäisst Päerd do! Deen, deen drop souz, huet Trei a Wahrhafteg geheescht. Gerecht riicht a kämpft hien am Krich.
66019012	Seng Ae waren ewéi eng Feierflam an op sengem Kapp hat hie lauter Krounen. Hien hat Nimm op sech geschriwwen an och en Numm, dee kee kannt huet, ausser hie selwer.
66019013	Hie war an engem Kleed gekleet, dat a Blutt gezappt gi war. Säin Numm ass d’Wuert vu Gott.
66019014	D’Arméien am Himmel, déi a rengem, wäissem a propperem Léngent gekleet waren, koumen him op wäisse Päerd no.
66019015	Aus sengem Mond koum e schaarft Schwäert, mat deem hien d’Natioune schléit. Hien hitt si da mat engem eisenen Zepter. Hien zertrëtt de Kelter vun der schrecklecher Roserei vum allmächtege Gott.
66019016	Op sengem Kleed an uewen op sengem Been huet hien en Numm geschriwwen: Kinnek vun de Kinneken an Här vun den Hären.
66019017	Dunn hunn ech en Engel an der Sonn stoe gesinn. Hien huet mat haarder Stëmm all de Vigel, déi am Himmel fléien, zougeruff: „Kommt a versammelt iech fir d’Festiesse vum grousse Gott.
66019018	Kommt a friesst d’Fleesch vu Kinneken, d’Fleesch vu Kommandanten, d’Fleesch vu mächtege Mënschen, d’Fleesch vu Päerd an hire Reider an d’Fleesch vu jidderengem, souwuel fräi ewéi versklaavt, onwichteg ewéi dichteg.“
66019019	Ech hunn d’Déier, d’Kinneke vun der Äerd an hir Arméie gesi sech versammelen, fir Krich géint deen, deen um Päerd souz, a géint seng Arméi ze féieren.
66019020	D’Déier gouf awer gefaangen a mat him de falsche Prophéit, deen a sengem Numm Zeeche gemaach hat. Mat deenen Zeechen huet hien déi irgeféiert, déi d’Markéierung vum Déier kruten an déi seng Statu ugebiet hunn. D’Déier an de falsche Prophéit goufe lieweg an de Feierséi, dee mat Schwiefel brennt, gehäit.
66019021	De Rescht gouf duerch d’Schwäert ëmbruecht, dat aus dem Mond vun deem koum, deen um Päerd souz. All d’Vigel konnte sech un de Läiche sat friessen.
66020001	Dunn hunn ech en Engel aus dem Himmel gesi kommen, deen de Schlëssel fir déi onendlech Déift an eng grouss Ketten a senger Hand hat.
66020002	Hien huet den Draach, déi al Schlaang, déi den Däiwel an de Satan ass, ergraff an huet e fir dausend Joer gefesselt.
66020003	Den Engel huet den Draach an déi onendlech Déift gehäit an huet se iwwert him zougespaart a versigelt, fir datt hien d’Natiounen net méi irféiert, bis déi dausend Joer ëm sinn. Mee duerno muss hie fir eng kuerz Zäit fräigelooss ginn.
66020004	Dunn hunn ech Tréin gesinn an déi, déi drop souzen, kruten d’Muecht, fir ze riichten. Ech hunn d’Séile vun deene gesinn, déi wéinst hirer Ausso iwwert de Jesus a wéinst dem Wuert vu Gott gekäppt gi waren. Si hate weder d’Déier nach seng Statu ugebiet an haten och net seng Markéierung op hir Stiren oder op hir Hänn kritt. Si hu während dausend Joer mam Messias gelieft a regéiert.
66020005	Déi iwwereg Doudeg goufen net nees lieweg, bis déi dausend Joer eriwwer waren. Dat ass déi éischt Operstéiung.
66020006	Geseent an helleg ass deen, deen un der éischter Operstéiung deelhëlt. Iwwert déi huet den zweeten Doud keng Muecht, mee si gi Priister fir Gott a fir de Messias a regéiere während dausend Joer mat him.
66020007	Wann déi dausend Joer eriwwer sinn, gëtt de Satan aus sengem Prisong fräigelooss.
66020008	Hie geet dann eraus, fir d’Natiounen irzeféieren, déi an de véier Himmelsrichtunge sinn (Gog a Magog), fir si fir de Krich zesummenzebréngen. Si sinn net ze zielen, esou wéi de Sand um Mier.
66020009	Si koumen op de breede Plateau vun der Äerd erop an hunn den Zaldotecamp vun den Hellegen a vun der beléifter Stad belagert. Mee Feier koum vu Gott aus dem Himmel erof an huet si ganz verschlongen.
66020010	Den Däiwel, dee si irgeféiert hat, gouf an de Feier- a Schwiefelséi gehäit, wou d’Déier an de falsche Prophéit sinn. Si ginn Dag an Nuecht fir ëmmer an éiweg gepéngegt.
66020011	Dunn hunn ech e grousse wäissen Troun gesinn an deen, deen drop souz. Äerd an Himmel si viru senger Präsenz fortgelaf an et gouf keng Plaz fir si fonnt.
66020012	Ech hunn déi Doudeg, déi Onwichteg an déi Dichteg, viru Gott stoe gesinn. Bicher goufen opgeschloen. En anert Buch, dat d’Buch vum Liewen ass, gouf opgeschloen. Déi Doudeg goufen opgrond vun hiren Dote geriicht, no deem, wat an de Bicher geschriwwe stoung.
66020013	D’Mier huet déi Doudeg, déi dra waren, erausginn. Den Doud an den Hades hunn déi Doudeg, déi an hinne waren, erausginn. All déi Doudeg goufe geriicht, all eenzelen opgrond vu sengen Doten.
66020014	Du goufen den Doud an den Hades an de Feierséi gehäit. De Feierséi ass den zweeten Doud.
66020015	Wiem säin Numm net am Buch vum Liewen ageschriwwe stoung, gouf an de Feierséi gehäit.
66021001	Dunn hunn ech en neien Himmel an eng nei Äerd gesinn. Den éischten Himmel an déi éischt Äerd ware vergaangen. D’Mier gouf et och net méi.
66021002	Ech hunn déi helleg Stad, dat neit Jerusalem, vu Gott aus dem Himmel erofkomme gesinn. Si war ewéi eng Braut, déi sech fir hire Mann schéi gemaach huet.
66021003	Ech hunn eng haart Stëmm vum Himmel aus héiere soen: „Kuck! Den Tabernakel vu Gott ass bei de Mënschen. Hie wunnt ënnert hinnen a si si säi Vollek. Gott selwer ass bei hinnen an hien ass dann hire Gott.
66021004	Gott wëscht all Tréin vun hiren Aen. Et gëtt dann och keen Doud, keng Trauer, keng Kreesch a keng Péng méi. Wat fréier war, ass nämlech vergaangen.“
66021005	Deen, deen um Troun souz, sot: „Kuck! Ech maachen alles nei.“ Hie sot och zu mir: „Schreif dat op, well dës Wierder wouer an zouverlässeg sinn.“
66021006	Du sot hien zu mir: „Et ass geschitt! Ech sinn den Alpha an den Omega, den Ufank an d’Enn. Wien duuschtereg ass, dee loossen ech fir näischt aus der Quell vum liewege Waasser drénken.
66021007	Wie gewënnt, ierft alles. Ech sinn da säi Gott an hien ass mäi Kand.
66021008	D’Feiglingen, déi Ongleeweg, déi Abscheilech, d’Mäerder, déi, déi onerlaabte Sex hunn, d’Hexemeeschteren, d’Gëtzenubieder an all d’Ligener hunn hiren Undeel am Séi, dee mat Feier a Schwiefel brennt. Dat ass den zweeten Doud.“
66021009	Du koum ee vun de siwen Engelen, déi déi siwe Schossele mat de siwe leschte Ploe gefëllt haten, bei mech an huet mat mir geschwat: „Komm! Ech weisen dir d’Braut, dem Lamm seng Fra.“
66021010	Duerch de Geescht huet hie mech op e groussen an héije Bierg fortgedroen. Hien huet mir déi grouss Stad, dat hellegt Jerusalem, gewisen, wéi si vu Gott aus dem Himmel erofkoum.
66021011	D’Stad huet mat der Herrlechkeet vu Gott geliicht. Hiert Liicht war ewéi e ganz wäertvollen Edelsteen, eppes ewéi e Jaspissteen, dee kloer ewéi Kristall war.
66021012	D’Stad hat och eng grouss an héich Mauer mat zwielef Paarten an zwielef Engele bei de Paarten. Op den zwielef Paarte waren déi zwielef Nimm vun den Zwielef Stämm vun der Natioun Israel geschriwwen.
66021013	Op der Ostsäit waren dräi Paarten, op der Nordsäit dräi Paarten, op der Südsäit dräi Paarten an op der Westsäit dräi Paarten.
66021014	D’Mauer vun der Stad hat zwielef Grondsteng an op hinne waren déi zwielef Nimm vum Lamm sengen Apostelen.
66021015	Den Engel, dee mat mir geschwat huet, hat e gëllene Staf, fir d’Stad, seng Paarten a seng Mauer ze moossen.
66021016	D’Stad ass véiereckeg ugeluecht a geneesou laang wéi breet. Den Engel huet d’Stad mam Staf gemooss. D’Längt, d’Breet an d’Héicht si gläich: zwielefdausend Stadien.
66021017	Hien huet d’Mauer och gemooss. Déi war honnertvéieravéierzeg Ielen héich, laut Mënschemooss, wat och d’Mooss ass, dat en Engel gebraucht.
66021018	D’Mauer war aus Jaspis gebaut an d’Stad war aus purem Gold, ewéi kloert Glas.
66021019	D’Grondsteng vun der Stadmauer ware mat allméiglechen Edelsteng gerëscht: den éischte Grondstee mat Jaspis, den zweete mat Saphir, den drëtte mat Chalcedon, de véierte mat Smaragd,
66021020	de fënnefte mat Sardonyx, de sechste mat Karneol, de siwente mat Chrysolith, den aachte mat Berril, den néngte mat Topas, den zéngte mat Chrysopras, den eelefte mat Hyazinth an den zwielefte mat Amethyst.
66021021	Déi zwielef Paarte waren zwielef Pärelen. All eenzel Paart war aus enger Pärel gemaach. D’Haaptstrooss vun der Stad war aus purem Gold, esou kloer wéi Glas.
66021022	Ech hu keen Tempel an der Stad gesinn, well den Här, den allmächtege Gott, an d’Lamm hiren Tempel sinn.
66021023	D’Stad brauch och keng Sonn a kee Mound, fir si ze beliichten, well d’Herrlechkeet vu Gott d’Stad beliicht. D’Lamm ass hir Luucht.
66021024	D’Natioune liewen am Liicht vun der Stad. D’Kinneke vun der Äerd bréngen hir Pruecht an d’Stad.
66021025	Hir Paarte ginn de ganzen Dag net zougemaach, well et keng Nuecht do gëtt.
66021026	Si bréngen d’Pruecht an d’Éier vun den Natiounen an d’Stad.
66021027	Et geet op kee Fall eppes, wat net helleg ass, an d’Stad an och keen, deen abscheilech Dote mécht oder litt. Nëmmen déi ginn eran, déi am Lamm sengem Buch vum Liewen ageschriwwe sinn.
66022001	Dunn huet den Engel mir e renge Floss aus liewegem Waasser gewisen, kloer ewéi Kristall, dee vum Troun vu Gott a vum Lamm ausgaangen ass.
66022002	En ass duerch d’Mëtt vun der Haaptstrooss gefloss an op all Säit vum Floss stoung e Bam vum Liewen. All Bam huet zwielef Zorten Uebst gedroen, eng Zort pro Mount. D’Blieder vum Bam déngen zur Heelung vun den Natiounen.
66022003	Et gëtt dann näischt méi, wat ënnert dem Fluch steet. Den Troun vu Gott a vum Lamm ass an der Stad a seng Dénger bieden hien un.
66022004	Si gesi säi Gesiicht a säin Numm steet op hire Stiren.
66022005	D’Nuecht besteet net méi: Si brauche keng Luucht an och net d’Liicht vun der Sonn, well Gott, den Här, hinne Liicht gëtt. Si regéiere fir ëmmer an éiweg.
66022006	Du sot den Engel zu mir „Op dës Wierder ass Verlooss a si si wouer. Den Här, de Gott vun den hellege Prophéiten, huet säin Engel geschéckt, fir sengen Dénger dat ze weisen, wat geschwë geschéie muss.“
66022007	„Pass op! Ech komme stënterlech! Geseent ass deen, deen d’prophéitesch Wierder vun dësem Rullo anhält.“
66022008	Ech, de Jean, hunn dat alles gesinn an héieren. Nodeems ech alles héieren a gesinn hat, hunn ech mech virun d’Féiss vum Engel, dee mir dat alles gewisen hat, niddergeworf.
66022009	Mee dee sot zu mir: „Maach dat net! Ech déngen zesumme mat dir, mat denge Bridder, d’Prophéiten, a mat deenen, déi d’Wierder vun dësem Rullo anhalen. Biet Gott un!“
66022010	Du sot den Engel zu mir: „Versigel d’prophéitesch Wierder vun dësem Rullo net. D’Zäit ass nämlech nobäi.
66022011	Wien ongerecht ass, soll weider ongerecht sinn; wien onreng ass, soll weider onreng sinn; wie gerecht ass, soll weider gerecht sinn; wien helleg ass, soll weider helleg sinn.“
66022012	„Pass op! Ech komme stënterlech! Meng Belounung ass bei mir, fir jidderengem dat ze ginn, wat deem entsprécht, wat hie gemaach huet.
66022013	Ech sinn den Alpha an den Omega, den Ufank an d’Enn, den Éischten an de Leschten.“
66022014	Geseent sinn déi, déi seng Geboter anhalen, fir datt si Recht op de Bam vum Liewen hunn an duerch d’Paarten an d’Stad däerfe goen.
66022015	Baussent der Stad sinn d’Hënn, d’Hexemeeschteren, déi, déi onerlaabte Sex hunn, d’Mäerder, d’Gëtzenubieder an déi, déi Lige gär hunn a se verzielen.
66022016	„Ech, de Jesus, hu mäin Engel geschéckt, fir bei iech iwwert all dat auszesoen, wat d’Gemeinschaften ugeet. Ech sinn d’Wuerzel an den Nokomme vum David, den helle Mueresstär.“
66022017	De Geescht an d’Braut soen: „Komm!“ Wien dat hei héiert, soll soen: „Komm!“ Wien duuschtereg ass, soll kommen; wie wëllt, soll fir näischt dat liewegt Waasser drénken.
66022018	Ech bezeie viru jidderengem, deen déi prophéitesch Wierder vun dësem Rullo héiert: Wien eppes zu all deem derbäimécht, deem mécht Gott d’Ploen, déi an dësem Rullo stinn, och derbäi.
66022019	Wien eppes vun de prophéitesche Wierder vun dësem Rullo ewechhëlt, deem hëlt Gott säin Undeel um Bam vum Liewen, an der helleger Stad a vun all deem, wat an dësem Rullo geschriwwe steet, och ewech.
66022020	Deen, deen iwwert dat alles ausseet, bezeit: „Jo, ech komme stënterlech.“ Amen. Jo, komm, Här Jesus!
66022021	D’Gnod vun eisem Här Jesus Christus sief mat iech all. Amen.
